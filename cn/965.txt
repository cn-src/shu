全宋诗：何
　何炳然
　　何炳然　大涤洞
　　何炳然　龙洞
　　何炳然　千年古石
　　何炳然　天柱峰
　　何炳然　右凤洞
　　何炳然　云根峰
　何伯谨　挽薛艮斋
　何昌弼
　　何昌弼　横塘道中
　　何昌弼　寄题寿师塔南轩
　　何昌弼　寿公禅老游冥
　何偁
　　何偁　籍桂堂
　　何偁　舑庵五首
　何承矩　文昭园闻提壶有感
　何承裕
　　何承裕　寄宣义英公
　　何承裕　句
　何筹斋
　　何筹斋　书乡僧庵
　　何筹斋　题柯山道中
　　何筹斋　溪轩即事
　何处厚　游洞霄
　何澹
　　何澹　报慈山门
　　何澹　登绕花台二首
　　何澹　方壶
　　何澹　馆中赏红梅
　　何澹　和圣制蜡梅二首
　　何澹　和宋宪乙丑元夕韵
　　何澹　和王成之同赵达明游西湖
　　何澹　和张时可景灵宫即事及暂归南湖二诗
　　何澹　和赵知府延绿韵
　　何澹　红梅
　　何澹　九日偕朱彦器伯仲游雁门山
　　何澹　两监同舍出游和吴监丞韵
　　何澹　萝衣洞
　　何澹　栖云中伏
　　何澹　群花盛开二首
　　何澹　山中之乐
　　何澹　诗一首
　　何澹　时思山门
　　何澹　玉香洞
　　何澹　早梅二首
　何洞清　大涤洞天留题
　何逢原
　　何逢原　句
　　何逢原　诗一首
　何凤仪　送水云归吴
　何镐　七台山
　何耕
　　何耕　成都即事
　　何耕　春日
　　何耕　段文昌读书台
　　何耕　浮翠桥
　　何耕　寒碧亭
　　何耕　和光亭
　　何耕　假山
　　何耕　兰坡
　　何耕　莲塘
　　何耕　灵豨赋双流郭信可隐居
　　何耕　留隐庵老住碧芦轩
　　何耕　龙华大像盖冀国夫人所作因成二绝
　　何耕　龙渊
　　何耕　论俗诗四首
　　何耕　普通山距府东十数里青州禅师洪果道场也自龙华归过之栋宇颓落僧徒
　　何耕　青羊宫
　　何耕　题长松二首
　　何耕　题龙华佛阁
　　何耕　题龙华山寺
　　何耕　忘机台
　　何耕　暇日与陈楚材游四天王寺见五髻文殊画像于庑下剥落可惜遂以告罗宗
　　何耕　虚舟
　　何耕　学射山相传蜀后主刘禅习射於此因以得名有感二作
　　何耕　远色阁
　　何耕　正月二十七日侍二老人出万里桥游宝历寺谒五丈天王至合江亭登小舟
　　何耕　自合江亭过渡观赵穆仲园亭
　何恭直　双溪驿
　何宏中　述怀
　何洪　溪居夜月
　何绛　句
　何颉之
　　何颉之　观李伯时题阎立本西域图
　　何颉之　和韩子苍游赤壁
　　何颉之　黄绵襖绝句
　　何颉之　句
　　何颉之　诗一首
　何景南　游资县东岩
　何橘潭
　　何橘潭　木犀
　　何橘潭　咏梅
　何君式　游天柱宫因留宿观醮
　何凉窗　吾庐
　何林　大涤洞天留题
　何麟
　　何麟　东林院
　　何麟　句
　　何麟　生公讲堂
　　何麟　外大父丞相初登科为雒县主簿经摄{左土右白}窑镇税官留诗护国寺中
　何麟瑞
　　何麟瑞　后天马歌
　　何麟瑞　画角辞
　　何麟瑞　天马歌
　何蒙
　　何蒙　句
　　何蒙　题义门胡氏华林书院
　何梦桂
　　何梦桂　病起有感
　　何梦桂　赤壁梦鹤
　　何梦桂　次山房见寄韵
　　何梦桂　次山房岐丝吟韵
　　何梦桂　次山房韵
　　何梦桂　次山房韵古意四首
　　何梦桂　次山房赠阮尉烛诗韵
　　何梦桂　存厨徐君徵生挽歌
　　何梦桂　答杨冰崖寄韵问注西铭
　　何梦桂　道汾阳不及访逢原蒙寄诗次韵
　　何梦桂　得雨行
　　何梦桂　灯夕乐舞
　　何梦桂　吊维杨玉花
　　何梦桂　吊岳文二公二首
　　何梦桂　丁亥清明和昭德侄孙韵
　　何梦桂　饭牛歌为胡子徽作
　　何梦桂　方钓隐挟星学求诗且业醫
　　何梦桂　汾阳徐祥英还家
　　何梦桂　汾阳诸公招徐祥叔归代之答谢
　　何梦桂　赋风花
　　何梦桂　感怀再和山房韵
　　何梦桂　感怀追和前韵
　　何梦桂　感兴
　　何梦桂　感寓二首
　　何梦桂　高县丞不负堂诗
　　何梦桂　赓曾省斋旧题凤翔空壁
　　何梦桂　观慈乌反哺
　　何梦桂　观禽鸟哺雏有感赋诗三首示诸子侄
　　何梦桂　归途再得八句并寄
　　何梦桂　何逢原寄和章再和前韵
　　何梦桂　和抱瓮冯提学二首
　　何梦桂　和方大山寄韵
　　何梦桂　和方山房韵寄李郎中
　　何梦桂　和方耜岩见寄
　　何梦桂　和何逢原寄韵
　　何梦桂　和何宁谷韵
　　何梦桂　和寄可庵卢教谕
　　何梦桂　和夹谷书隐先生寄题蛟峰石峡书院三十韵
　　何梦桂　和蛟峰先生熟睡吟
　　何梦桂　和李经历见寄韵
　　何梦桂　和郦佥事见寄韵
　　何梦桂　和刘府判寄诗
　　何梦桂　和虑可庵悲秋十首
　　何梦桂　和梅镜寄韵
　　何梦桂　和勉斋侄二首
　　何梦桂　和闽人龚玉峰韵
　　何梦桂　和南山弟虎图行
　　何梦桂　和牛知事
　　何梦桂　和青露石庵韵
　　何梦桂　和山房夹谷佥事韵二首
　　何梦桂　和石庵洪府理金沙酴醾牡丹二首
　　何梦桂　和耜岩赞易传来韵
　　何梦桂　和宋英叟二首
　　何梦桂　和宋英叟先茔建亭作
　　何梦桂　和汪子雨问易
　　何梦桂　和王德甫见寿二律
　　何梦桂　和王石涧儒免韵
　　何梦桂　和尉衙落成赠阮梅仙
　　何梦桂　和文山先生
　　何梦桂　和仙诗友鹤吟
　　何梦桂　和徐榷院唐佐见寄七首
　　何梦桂　和雪
　　何梦桂　和毅斋喜雪
　　何梦桂　和岳文二公西湖韵
　　何梦桂　和韵问魏石川疾
　　何梦桂　和张按察秋山二首　赋孤山
　　何梦桂　和张按察秋山二首　赋杭州
　　何梦桂　和昭德孙燕子韵
　　何梦桂　贺蛟峰先生入宅
　　何梦桂　贺徐提管可大得子
　　何梦桂　贺中斋黄大卿得子
　　何梦桂　己卯春过西湖
　　何梦桂　寄淳安括田省贾都事
　　何梦桂　寄方龙溪
　　何梦桂　寄和竹所叔摄慈溪税官二首
　　何梦桂　寄夹谷书隐
　　何梦桂　寄田察使
　　何梦桂　寄王南叟寓江乡
　　何梦桂　寄王提举
　　何梦桂　寄谢夹谷书隐先生四十四韵
　　何梦桂　见田察使
　　何梦桂　饯何君元赴汾阳儒谕
　　何梦桂　饯竹所叔赴庆元征官和韵
　　何梦桂　蛟龙歌
　　何梦桂　诫子
　　何梦桂　旌表陈节妇古意
　　何梦桂　九日偕府城诸贵人游南山寺分韵和杜工部九日诗
　　何梦桂　鹃啼曲
　　何梦桂　哭桥陵
　　何梦桂　乐意
　　何梦桂　李郎中有诗谢寄藤杖仍次韵答之
　　何梦桂　梅杖诗
　　何梦桂　拟古五首
　　何梦桂　偶成
　　何梦桂　偶成寄王德甫
　　何梦桂　偶书塔坞水中石
　　何梦桂　钱于高士
　　何梦桂　入夏初晴
　　何梦桂　三用韵
　　何梦桂　山房约会於黄滩别后寄似
　　何梦桂　山居
　　何梦桂　山窝适兴
　　何梦桂　上崔中丞古意二首
　　何梦桂　上夹谷书隐先生六首
　　何梦桂　上张察使老山
　　何梦桂　送淳安括田省委买都事
　　何梦桂　送李县尹
　　何梦桂　送平石侄孙还杭
　　何梦桂　送入都佥事
　　何梦桂　送天约胡子春
　　何梦桂　送严郡知事石绣回乡
　　何梦桂　送野塘王经历三十韵
　　何梦桂　送自然子夏德甫
　　何梦桂　唐昌地理王生求诗
　　何梦桂　题林同舍初心诗集
　　何梦桂　题邵古香乾坤一亭
　　何梦桂　挽方宫使
　　何梦桂　挽阁门唐中斋
　　何梦桂　挽劲轩郑府理
　　何梦桂　挽吏部刘谦山
　　何梦桂　挽宁谷居士何公三首
　　何梦桂　挽太学正节先生徐应镳
　　何梦桂　挽吴静轩
　　何梦桂　挽新城徐岘山
　　何梦桂　挽袁安人徐氏
　　何梦桂　王石涧赋小有洞天之诗邵青鸡和之辄次韵奉谢
　　何梦桂　慰严溪张君贡士
　　何梦桂　闻琴一首
　　何梦桂　希有鸟吟
　　何梦桂　小有山中即事
　　何梦桂　徐仲修寄诗次韵
　　何梦桂　雪楼程御史次方山房韵见寄用韵答赋三首
　　何梦桂　夜坐有感
　　何梦桂　邑水南夜归即景
　　何梦桂　邑痒杏坛初成诸老倡和见寄因次韵
　　何梦桂　用侄炜之山行韵
　　何梦桂　有感寄唐月心
　　何梦桂　有客曰孤梅访予於易庵孤山之下与之坐夜未半孤月在天笑谓孤梅曰维
　　何梦桂　愚石歌
　　何梦桂　远游丞樵隐王德甫寄诗辄和二章以谢
　　何梦桂　岳帅寄烈女古意和韵答之
　　何梦桂　芸窗集画图
　　何梦桂　再和
　　何梦桂　再和张秋山杭州孤山二首
　　何梦桂　再用前韵和诸公
　　何梦桂　赠边县尹
　　何梦桂　赠地理钱季实
　　何梦桂　赠董君竹梧亭
　　何梦桂　赠方星翁
　　何梦桂　赠方云卿地理
　　何梦桂　赠冯樵隐琴棋
　　何梦桂　赠何觉山
　　何梦桂　赠梅谷高士
　　何梦桂　赠乔县尹
　　何梦桂　赠秋蓬王相士
　　何梦桂　赠术士邵易庵
　　何梦桂　赠唐乐天星翁
　　何梦桂　赠天台陈道人
　　何梦桂　赠天台遇仙翁
　　何梦桂　赠天游子潘知非
　　何梦桂　赠相士许松坡
　　何梦桂　赠星学叶冰壶
　　何梦桂　赠徐教谕爱兰
　　何梦桂　赠徐霞锦
　　何梦桂　赠杨古澹
　　何梦桂　赠尹巽斋易数
　　何梦桂　招隐三首
　　何梦桂　知卢可庵教谕鼓歌
　　何梦桂　逐妇吟
　　何梦桂　昨日王德父何昭德回后曝背于庵后大山上甚乐因成数语效大山体亦皆
　何鸣凤　春日田园杂兴二首
　何平仲
　　何平仲　题周茂叔拙赋
　　何平仲　闻周茂叔中年有嗣以诗贺之
　　何平仲　赠周茂叔
　何麒
　　何麒　虎丘
　　何麒　句
　　何麒　南楼
　　何麒　绍兴丁已二月三十日同晏元老冯应礼罗君瑞游多山访飞仙遗迹以两诗
　　何麒　师题子岩
　　何麒　题阳华岩
　　何麒　外大父丞相初登科为雒县主簿经摄垍窑镇税官留诗护国寺中令狐监征
　　何麒　岩下观瀑旦晚异状子文有诗辄次其韵
　何弃仲　营道斋
　何权　题范宽临流独坐图
　何群　降真岩
　何汝樵　元旦
　何若　病鹤
　何若谷　顶山寺
　何师韫
　　何师韫　失假山
　　何师韫　自题懒愚堂
　何宋英　六和塔
　何粟
　　何粟　句
　　何粟　在敌营作
　何郯　益州州学对训堂
　何坦
　　何坦　次张友使吴令君游石洞韵
　　何坦　非雪
　　何坦　蜂儿榧
　　何坦　乞酿于郭伯瞻
　何天定　散策
　何万选　创建魁星阁
　何文季
　　何文季　别徐大使
　　何文季　别赵丞
　　何文季　何达观久客他乡音问旷绝一日忽见过又匆匆告别吾老且病未知后会何
　　何文季　画吕仙赞
　　何文季　寄陈赤嵌
　　何文季　寄怀
　　何文季　寄彭府教
　　何文季　寄蘧觉陈先生
　　何文季　寄蘧觉先生
　　何文季　寄石溪
　　何文季　寄姚达泉
　　何文季　寄朱五哥
　　何文季　秋堂弟自赣归建安作别
　　何文季　送黄坡峰
　　何文季　送邵省元
　　何文季　送翁主学谒靖山提举
　　何文季　题严子陵垂钓图
　　何文季　吴子珍登仕避地大宁示赓韵以谢
　　何文季　宣差曾思丁得替归诗以赠之
　　何文季　再用汪县尹韵寄彭府教
　何希之
　　何希之　句
　　何希之　送乐安教谕周亦山
　何锡汝　玉虹泉
　何熙志
　　何熙志　句
　　何熙志　续题郑国华昌州牛尾驿
　　何熙志　咏賨城景物之胜
　何新之　秋夜泛舟
　何行　龙泉观
　何渷　留题吴氏园
　何彦国
　　何彦国　大蓬山天宝碑
　　何彦国　景福寺
　　何彦国　句
　何扬祖　题妕岩
　何异
　　何异　安源院
　　何异　大华山
　　何异　浮石山庄
　　何异　高峰山
　　何异　控巴台
　　何异　题环翠阁
　　何异　题李国博东园
　　何异　一犁春雨图
　　何异　玉笥山邓仙
　　何异　章少机建少阁用陈伯强韵
　　何异　钟山寺
　　何异　宗老堂
　何应龙
　　何应龙　碧桃
　　何应龙　采莲曲
　　何应龙　柴门
　　何应龙　春词
　　何应龙　春寒
　　何应龙　春阴
　　何应龙　东风
　　何应龙　杜鹃
　　何应龙　粉蝶
　　何应龙　过垂虹
　　何应龙　活计
　　何应龙　寄胡雪江
　　何应龙　见梅
　　何应龙　江上有感
　　何应龙　居家
　　何应龙　客怀
　　何应龙　腊梅
　　何应龙　老翁
　　何应龙　帘
　　何应龙　旅中示同辈
　　何应龙　落花
　　何应龙　木犀
　　何应龙　盆中四时木犀
　　何应龙　清明
　　何应龙　清晓
　　何应龙　伤春
　　何应龙　芍药
　　何应龙　笋
　　何应龙　题临安僦楼
　　何应龙　题骆秀才葺故庐疏
　　何应龙　为客
　　何应龙　无愁
　　何应龙　吴蚕
　　何应龙　夏日即事
　　何应龙　相思
　　何应龙　小园
　　何应龙　晓窗
　　何应龙　效无题体
　　何应龙　效香奁体
　　何应龙　写情
　　何应龙　行人
　　何应龙　有别
　　何应龙　有所见
　　何应龙　有所思
　　何应龙　元夕戏题
　　何应龙　赠友人
　　何应龙　舟中偶成
　何英　句
　何永锡　如归亭
　何元泰　挽修撰先生
　何约　留题灵岩
　何云　西施吟
　何昭德　赠山房先生得宣命
　何拯　登第后作
　何正臣　送程给事知越州
　何致　题太平兴国宫留云阁
　何中太　留题延庆院
　何舟　句
　何子举
　　何子举　灵岩
　　何子举　清渭八景　北涧双流
　　何子举　清渭八景　大陇秋云
　　何子举　清渭八景　高村夜月
　　何子举　清渭八景　箭山晚翠
　　何子举　清渭八景　派溪钓隐
　　何子举　清渭八景　清渭晴岚
　　何子举　清渭八景　桐畈犁耕
　　何子举　清渭八景　指崖一览
　何宗斗　题钓台

















ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






全宋诗：何







何炳然

何炳然　大涤洞

杳默閟虚旷，森爽离人寰。

玉室非所诣，回首烟中山。

何炳然

何炳然　龙洞

胡髯抱嵌岩，白云拥万里。

若弄华阳珠，我欲割左耳。

何炳然

何炳然　千年古石

怪底黄石公，乃是赤松子。

蒲柳不自强，一见颡应泚。

何炳然

何炳然　天柱峰

终古郁岧峣，东南此撑柱。

当时若更高，恐碍日月路。

何炳然

何炳然　右凤洞

上作千仞翔，下作笤岩栖。

箫韶在何处，苍梧云气迷。

何炳然

何炳然　云根峰

十洲仙子骑龙鹤，路阔云深贪舞跃。

不知缥缈已无心，一朵飞来坠山脚。

几度天风吹不开，数回山雨误飘来。

直恐老龙招得去，千顷万顷游蓬莱。

何伯谨

何伯谨　挽薛艮斋

剀切忧时论，慈祥济物心。

贾生年尚少，平子虑何深。

徒抱经纶志，俄闻讣告音。

朔风传薤挽，谁不泪沾襟。

何昌弼

何昌弼　横塘道中

一舸凌风去，萦纡几度村。

水清鱼引子，田美稻生孙。

山近尘埃远，秋晴枕席温。

悠悠迷处所，疑是武陵源。

何昌弼

何昌弼　寄题寿师塔南轩

焚修七十载，内外已圆成。

教相论因果，冥心契死生。

纸窗应自白，花砌本无情。

燕坐观浮世，谁非走利名。

何昌弼

何昌弼　寿公禅老游冥

不学参禅不学文，百年么乐任天真。

曾闻神定逾三日，疑是今生再世人。







卷114

何偁

何偁　籍桂堂

清溪一百曲，洗我心无尘。

日影上汀渚，桂香袭衣巾。

露零芳更润，山沃叶长春。

种德长如昔，他年更几人。

何偁

何偁　舑庵五首

多羡王居士，心閒事事幽。

山从天末见，江近枕边流。

春圃千葩秀，霜林百果收。

更能穷物理，濠上看鱼游。

何偁

何偁　舑庵五首

地占松江胜，为园不种瓜。

幽深清磬响，高下石栏斜。

花密蜂随蝶，林深雀啅蛇。

胜如摩诘画，不是季鹰家。

何偁

何偁　舑庵五首

柳外长虹卧，江边小市圆。

水摇千嶂影，窗纳五湖天。

隔岸谁家圃，开帆何处船。

非关台榭好，此地最堪怜。

何偁

何偁　舑庵五首

霜落川原淡，风高木叶丹。

云垂千顷白，月堕一江寒。

礼佛因成塔，焚香旋筑坛。

竹声过小院，杂佩响珊珊。

何偁

何偁　舑庵五首

沙暖鸳鸯困，江寒翡翠愁。

红莲秋的历，短櫂晚夷犹。

处世长无累，端居百不忧。

时时明月下，横备倒骑牛。

何承矩

何承矩　文昭园闻提壶有感

马家公子好楼台，凿破青山碧沼开。

啼鸟不知人事变，数声犹傍水边来。

何承裕

何承裕　寄宣义英公

书札精奇已换鹅，仍闻依旧卧烟萝。

诗成万首犹嫌少，酒饮千钟不怕多。

乡寺夜开云梦月，石房寒锁洞庭波。

知师收拾南归去，为忆渔人唱楚歌。

何承裕

何承裕　句

晓来犬吠张三妇，日暮猿啼吕四妻。

何筹斋

何筹斋　书乡僧庵

静答光阴转法华，生涯更藉菊为家。

山园隔树翻秋雨，石迳萦池浴晚霞。

学凤尾翘无限草，似鸡冠样不胜花。

萧槮安得诸王谢，竹下清谭煮露芽。

何筹斋

何筹斋　题柯山道中

扁舟空载断纹琴，横膝谁知太古音。

趁取暮潮归旧隐，豆花篱落正秋深。

何筹斋

何筹斋　溪轩即事

小立溪窗下，山光晚不同。

清秋霜未降，乌桕叶先红。

桥影涵深水，钟声挟远风。

闲情谁领会，吟处倚梧桐。

何处厚

何处厚　游洞霄

洞天宫中清无尘，纷纷霏霏翔五云。

光浮阆风蔼无垠，中有神仙相辈伦。

服曳云章玉佩珣，时闻金钟催朝真。

仙班序列觐紫宸，琼花羌灵飞翁翁。

水晶帘卷许行循，群仙以我丘壑身。

相与笑语交益亲，玄谈妙句泣鬼神。

一局围棋度几春，大开十二楼宴宾。

玉真安排云锦茵，天女竞着绛霞裙。

盎缶罍洗罗珠珍，金炉龙脑香腾薰。

七宝蜡炬光如银，凤泉饮散醉醺醺。

天子呼来不得臣，宴罢乘槎渡汉津。

玉皇遽遣使者巡，使者交荐有大勋。

玉皇诏归眷注勤，不容山中伴帝君。

何澹

何澹　报慈山门

翠屏一匝梵王城，白练两条功德水。

百鸟争巢高树枝，似闻佛法心欢喜。

何澹

何澹　登绕花台二首

诗翁当日上凌风，面面看花得句工。

我亦巡檐来索笑，古今人意略相同。

何澹

何澹　登绕花台二首

台因水部将花绕，隐为耶溪号小山。

且在我家为故事，若言衣钵有惭颜。

何澹

何澹　方壶

玉壶清景面瑶池，便入丹青也自宜。

挟册几回成独往，壶公应笑一书痴。

何澹

何澹　馆中赏红梅

石渠南畔小阑干，一种孤芳万玉攒。

应为癯儒嫌冷淡，故将素面汙铅丹。

花面酒盏浑如梦，池上诗盟幸不寒。

美景要须公管领，转头还作隔年看。

何澹

何澹　和圣制蜡梅二首

庾岭天开一种芳，金枝先到殿中央。

东皇为作阳春倡，压倒千花万卉香。

何澹

何澹　和圣制蜡梅二首

不容红白斗芬芳，色染蔷薇照水央。

冷艳可供清燕赏，日融风软暗传香。

何澹

何澹　和宋宪乙丑元夕韵

三神山中隔凡尘，箫鼓喧阗午夜声。

十里绮罗开翠幕，一天星斗不层城。

也知故国风光丽，尤喜新元谷价平。

衰朽尚容陪二妙，不妨欹侧到天明。

何澹

何澹　和王成之同赵达明游西湖

只对西湖也自凉，雨余天更辟商羊。

水交秋色心田静，风入山花鼻观香。

别驾殷勤能高醴，五曹嬉戏且逢场。

凤凰池上今文伯，犹忆春闱夜卷长。

何澹

何澹　和张时可景灵宫即事及暂归南湖二诗

嵯峨宫殿晓风清，月挂林梢夜欲更。

户外朝绅千绮集，马头椽烛五枝明。

诸天呗响超三界，众妙香然罄一诚。

渭北衣冠应北顾，请扶大汉振天声。

何澹

何澹　和张时可景灵宫即事及暂归南湖二诗

南湖风月想经行，隐兴常多薄宦情。

辇毂只今烦佐治，僮奴休复事欢迎。

人如仲举舆增重，客为相如座尽倾。

咫尺不妨时问道，病余已觉此身轻。

何澹

何澹　和赵知府延绿韵

柴门三月麦秋寒，日与渔樵自往还。

千骑肯来延绿阁，一杯相属对青山。

句工烟雨空濛际，笔妙龙蛇夭矫门。

从此小园增倍价，不妨长作老农闲。

何澹

何澹　红梅

冷淡梳妆不入时，故将粉面以朱施。

风标可作孤山殿，枝叶能令北客疑。

及与松筠论旧故，未容桃李强追随。

芳名亦占群花上，所恨无功到鼎彝。

何澹

何澹　九日偕朱彦器伯仲游雁门山

神京浩不及，仙关次第开。

名山逢好友，九日共登台。

济胜聊为具，吟诗愧别才。

何年清海甸，结屋此中来。

何澹

何澹　两监同舍出游和吴监丞韵

我本麋鹿姿，牵来入京阙。

举动违真性，驱驰了岁月。

自惭西湖水，照见种种发。

乘兴陪诸公，放舟烟浪窟。

小雨裛风埃，轻霾翳林樾。

春深桃李竞，路滑车马歇。

已办登山屐，不羡凌波袜。

沿堤逐树阴，傍寺诗禅衲。

杯行知已深，欢意殊未竭。

日暮碧云横，两山高突兀。

何澹

何澹　萝衣洞

萝衣晴带护烟蓑，楚国狂夫尚作歌。

石影到溪千丈劲，藤痕入目八分少。

泉分小白山中雨，衣取云门寺顶荷。

洞口樵人谁语汝，茶过相遇更相过。

何澹

何澹　栖云中伏

炎官驱我入山椒，日日松声似海潮。

四月黄梅无不雨，却来三伏洗炎歳。

何澹

何澹　群花盛开二首

荣观新移阆苑栽，芳丛炫昼锦花开。

谁知妙手参元化，顷刻青红照玉杯。

何澹

何澹　群花盛开二首

向阳花木易培栽，略借春风已自开。

多谢青宫能长养，一枝先压紫霞杯。

何澹

何澹　山中之乐

噫，山中之乐兮，

与猿鹤兮同游。幸儋石之有储，

奚斗升之复求。

何澹

何澹　诗一首

茂洪囏险扶倾厦，安石从容抗怒蛙。

习俗风流犹未改，短辕丝竹璧微瑕。

何澹

何澹　时思山门

涧水琤琮鸣屋角，溪潭潋滟对山门。

绿崖鸟道人行去，隔岸绿阴春正香。

何澹

何澹　玉香洞

玉梅几岁隔樊墙，剖破籵篱两雁行。

青眼相看到头白，洞中无客自吹香。

何澹

何澹　早梅二首

庾岭香腮想未真，东明才见一枝新。

阳和衣被风花卉，繁杏夭桃次第春。

何澹

何澹　早梅二首

姑射仙肌不受尘，旧妆重傅恰如新。

东君少试回天手，已占人间几许春。

何洞清

何洞清　大涤洞天留题

落魄人间成谩老，足茧胼胝要闻道。

掉头不向声利场，飘飘迥出风尘表。

嗟嗟事事不惬怀，却喜因缘饱幽讨。

登太华兮濯沧浪，云梦湫隘鲁邾小。

既不责人求诸己，自信玄门穷妙理。

虚室生白悟名言，坐见吉祥来止止。

个中端的合乾坤，几道致柔若诸水。

要须万里可参同，坐断孤峰空弃鄙。

潜山霍山大涤山，天柱插云人莫企。

痴狂取笑谁氏子，不以生生而死死。

自知踪迹类闾丘，君家可是留前轨。

枯藤拟待挂休休，莫使风雷暗催徒。

何逢原

何逢原　句

江流不复三峡险，天际自此中州宽。

何逢原

何逢原　诗一首

万伪何缘鬭一真，时间谩得面前人。

生男种女多暗哑，果报元来必有因。

何凤仪

何凤仪　送水云归吴

十年燕客身如病，一曲剡溪心不竞。

凭君寄语爱梅仙，天理现时人事尽。

何镐

何镐　七台山

一上青云梯，杖藜披素襟。

追随同声客，不作殊方音。

过雨飞重泉，积烟昏茂林。

叠嶂杳峭崿，竦峰起岖嵚。

仰阚天门开，俯窥地户深。

丹壑收暝色，绛霞结幕轻。

天空抗空馆，岚散凌孤岑。

沧海飞赤舄，疏林散黄金。

彷佛天仙来，逍遥上帝临。

雷电屡兴灭，日月相深沈。

遐讨挹元气，冥搜清道心。

何耕

何耕　成都即事

零落红成阵，扶疏绿结帏。

简书留客住，风雨卷春归。

是处羁怀恶，浮生乐事希。

锦江拚尽醉，欲典却无衣。

何耕

何耕　春日

闻道西楼下，香风飏绮罗。

无钱沽酒得，不醉奈愁何。

老去春缘薄，慵来睡兴多。

闭门终一枕，亦不梦南柯。

何耕

何耕　春日

寂寞城南寺，三年寄索居。

折花修佛供，持缽乞僧馀。

竟日无车骑，依时认鼓鱼。

九衢尘一尺，吾自有华胥。

何耕

何耕　春日

门前无俗物，城上亦奇观。

花浪东流稳，云山西望寒。

身凌尘外远，目极意中宽。

最爱风标客，晴沙理青纨。

何耕

何耕　春日

万里桥边水，朝宗去入吴。

衮衣新历数，神算旧规模。

四澥从心正，诸公著力无。

际天东望眼，淼淼但平芜。

何耕

何耕　春日

唇齿辅车势，坤维井络方。

只宜花柳盛，莫遣鸟鱼忙。

陇麦无由食，边筹是可防。

出言还有禁，忍泪下成行。

何耕

何耕　段文昌读书台

段公曾此读群书，读破应须万卷馀。

家礼一传为杂俎，稗官收拾附虞初。

何耕

何耕　段文昌读书台

陇麦渐渐满意青，只忧春旱起蟊螟。

当年人诵祷而雨，合向兹山试乞灵。

何耕

何耕　浮翠桥

隔溪苍翠各西东，架竹为梁路始通。

缺月罅林凝净绿，断霞明水抹残红。

芒鞋步步幽深处，藜杖声声屈曲中。

回首忽惊桥已远，泠然身御圃田风。

何耕

何耕　寒碧亭

凭栏日日俯清湍，洗竹年年斩恶竿。

十顷玻璃秋色静，一林竿籁晓声寒。

凉风有意生天末，明月无边照水端。

谁谓过清难久处，愚溪元自不相安。

何耕

何耕　和光亭

枯木倚寒岩，三冬无暖气。

达人定汝笑，胸中太泾渭。

不妨声色海，径造佛祖地。

所以亦乐翁，花前时一醉。

何耕

何耕　假山

空庭幻出小嶙峋，假外应须别有真。

只恐话头成丙橛，若为融摄主和宾。

何耕

何耕　兰坡

兰与高人臭味同，含薰聊复待清风。

纷纷萧艾无相笑，尔辈敷荣转眼空。

何耕

何耕　莲塘

色香无比出西方，何物妖狐号六郎。

手折一枝聊供佛，前身定是老柴桑。

何耕

何耕　灵豨赋双流郭信可隐居

幽居定何如，颇恨未见之。

主人向我言，喜色融双眉。

修篁流翠阴，寒溪漾清漪。

领略非一状，幽妍发馀姿。

空蒙雨亦佳，潋滟晴更奇。

岂惟二江独，意恐两蜀稀。

主人信妙士，得此固所宜。

天公閟好景，授受各有时。

岂无多田翁，偃蹇逝莫随。

素交怀老蒲，秀句纷珠玑。

安得招归来，为君赋清诗。

往者不可作，后生欲何为。

何耕

何耕　留隐庵老住碧芦轩

庵中之人不见形，两脚不住以隐名。

此行有似风过海，摸索不著闻其声。

浣花江头万僧市，抵掌笑谈儿辈惊。

一轩碧芦佛手种，霜叶戚戚如诗鸣。

此间谓是留凤处，但恐还作冥鸿征。

卷衣我亦逐师去，分取半庵栖月明。

何耕

何耕　龙华大像盖冀国夫人所作因成二绝

慧性元从戒定薰，百花潭水洗僧裙。

个中力量真超绝，故老尚传娘子军。

何耕

何耕　龙华大像盖冀国夫人所作因成二绝

生男个个欲如狼，妇女军中气不扬。

试问争功嗔目士，几人能敌浣花娘。

何耕

何耕　龙渊

门前大江河渺漫，昔人饮牛水为乾。

水乾龙逝亦其理，近在咫尺聊泥蟠。

鱼暇玩侮娬獭笑，纵有灵怪谁当看。

德人问舍压我境，便尔筑室相遮栏。

坐令异类皆屏伏，恃有此耳差少安。

却纡朱绂去监郡，遣我守舍良独难。

昨来过门恍如梦，龙致此语催归鞍。

先生不信反不笑，谓我饶舌狂丰干。

何耕

何耕　论俗诗四首

时间忿怒便行拳，招引官司在眼前。

下狱戴枷遭责罚，更须枉费几多钱。

何耕

何耕　论俗诗四首

他侵我界是无良，我与他争未是长。

布施与他三尺地，休夸谁弱又谁强。

何耕

何耕　论俗诗四首

写状唆人去入官，入时容易出时难。

引人平地破家产，他在傍边冷眼看。

何耕

何耕　论俗诗四首

伤人利己事多端，唆讼尤为第一般。

二竞力疲俱愿息，中人未了又经官。

何耕

何耕　普通山距府东十数里青州禅师洪果道场也自龙华归过之栋宇颓落僧徒

锦城之东山培塿，突起伽蓝压山口。

入门气象颇不凡，在昔规模定非苟。

黄绢碑词著眼看，青州老衲知名久。

自披榛迳结茅屋，不剪霜华散蓬首。

市门有女捧巾盥，衣裓无化生秽垢。

至今一转鹡鸰语，散作诸方狮子吼。

祖灯寂寞何人继，窣堵岧峣惟鬼守。

法席草长深没膝，僧榻屋穿光见斗。

似闻占籍多衍沃，合选名缁振颓朽。

我来不觉三叹息，眼底尽空诸所有。

自开主席埽尘坌，聊寄闲眠憩奔走。

梦回中夜雨鸣檐，卧听东风寒入牖。

明朝散步转山脊，好语相呼闻野叟。

抽芒已见麦翻浪，捣麨悬知香满手。

须臾日影散林樾，绚练春光被花柳。

仆夫催归屡不应，景物殊佳宁忍负。

出山骑马更踌躇，乘暇应须重载酒。

何耕

何耕　青羊宫

一再官锦城，咫尺望琳宫。

未始得得来，正望役役中。

今朝弄晴雨，策蹇随春风。

颇受意象古，停骖小从容。

缥缈百尺台，突起凌半空。

凭栏俯修竹，决眦明孤鸿。

信哉神仙宅，不受尘垢蒙。

稽首五千言，众妙一以通。

静观万物复，岂假九转功。

区区立训诂，亦哂河上公。

痴人慕羽化，心外求鸿蒙。

要附白鹤背，往访青羊踪。

何耕

何耕　题长松二首

老桧摇风万壑声，梨花着雨四山明。

龛中大士好看客，排遣云阴作晚晴。

何耕

何耕　题长松二首

路穷山百转，云拥木千章。

蕞尔人间世，萧然古道场。

龙神森拱卫，旱魃走祈禳。

地远斋厨薄，重来剩裹粮。

何耕

何耕　题龙华佛阁

西川凿山三大像，突兀皆在江之湄。

修觉九顶见略尽，独此恨未瞻窜仪。

朼来胜地了畴昔，轻轩瘦马相追随。

百尺金躯信雄杰，三乘宝阁何瑰奇。

燃犀不用照幽鬼，击鼓自合趋冯夷。

前人开创愿力广，下与舟楫扶倾危。

六月滩涛剧奔吼，一分性命争毫厘。

篙工落胆行者泣，弹指乞活天人师。

人心狎水水多祸，佛力在人人不知。

年来蜀产坐杒削，夜半有力真能移。

轲峨大艑去不绝，彩鹢破浪风扬旗。

慈悲但作布施相，江神虽怒将何为。

何耕

何耕　题龙华山寺

杰阁山为佛，精庐地布金。

水涵空阔净，路绕翠微深。

鸟下窥斋缽，龙归识梵音。

城中尘眯目，那得此幽寻。

何耕

何耕　忘机台

太虚生微云，机事日夕繁。

兼忘岂不佳，尚有忘者存。

稽首老庞翁，妙处布一言。

请观台上月，万古无昭昏。

何耕

何耕　暇日与陈楚材游四天王寺见五髻文殊画像于庑下剥落可惜遂以告罗宗

陈侯招我古寺行，破椽老瓦烦支撑。

丹青巨壁置庑下，大士五髻彯华缨。

旁风上雨尘土集，意象落莫无光晶。

近前谛视乃名笔，妙处不减本与琼。

惜哉此地非所托，走卒嘈杂儿童轻。

西邻塔庙颇雄伟，弥天老惠新主盟。

撞钟击鼓饭千指，分坐岂无三尺楹。

何人堪作不请友，参谋行解俱圆明。

从容试以语二士，曰此甚易非难成。

便从游戏出三昧，各借一臂相扶擎。

腾空似赴远公约，散花如入维摩城。

都人改观香火肃，雨泪膜拜争投诚。

主人更在好看客，永为道伴终生平。

莫言有我不须你，留取眉毛遮眼睛。

何耕

何耕　虚舟

君不见江干车马纷相送，巨艑峨峨船载重。

西南使者解官归，水浅着沙牵不动。

如君材具岂多得，合侍明光参法从。

何为浅濑着虚舟，颇笑胸中太空洞。

问君此意竟安在，欲说向人谁与共。

山林钟鼎本同辙，击岸截江随所用。

八窗窅窅净无尘，一水泠泠清可弄。

何当抱被过君眠，分破江天幽夜梦。

何耕

何耕　学射山相传蜀后主刘禅习射於此因以得名有感二作

苦无雄略但儿嬉，尚想山头学射时。

忽报阴平鱼贯入，可怜一镞不能施。

何耕

何耕　学射山相传蜀后主刘禅习射於此因以得名有感二作

修明国政保关山，岂在驰驱纵送间。

空使流人登剑阁，向风长喟笑慵孱。

何耕

何耕　远色阁

小小楼居著散仙，渊明真趣本幽然。

招呼云月栏干曲，顾揖江山拄杖前。

独鸟倦归翻落日，谁家晨爨起炊烟。

根尘应接无留碍，笑杀胡僧面壁禅。

何耕

何耕　正月二十七日侍二老人出万里桥游宝历寺谒五丈天王至合江亭登小舟

城中少乐事，日日走尘土。

因循嘉节过，春物遽如许。

驾言游近郊，及此新过雨。

梨花雪飘零，麦脚浪掀舞。

伤心梅已叶，慰眼杏初吐。

荒凉入古寺，迢递行两庑。

耽耽巨入阁，擐甲硕且武。

出门诣支径，信马踏江浒。

小舟呼未至，危亭憩方午。

长江渺无际，远岫明可数。

舟中更奇绝，一视隘天宇。

深流风浩荡。浅岸石龃龉。

水凫贞自适，修竹不知主。

摇摇打鱼艇，丁丁造船斧。

林疏见官道，路转失前浦。

奇观非一状，四面皆可取。

斗酒不妄倾，佳处辄自举。

杯盘渐狼藉，野蓛旋烧煮。

夷犹兴未尽，落日挂村坞。

归涂绕城隈，醉眼迷处所。

卧柳久知名，败屋费撑拄。

轻盈楚宫样，何事腰伛偻。

临风发浩叹，空响答人语。

吾亲俱老矣，君羹未尝睹。

聊为半日乐，少慰一生苦。

馀年愿长健，彩服看儿女。

此外吾何求，穷通任天与。

何耕

何耕　自合江亭过渡观赵穆仲园亭

唤舟芳草渡，击马绿杨阴。

步入莓苔径，门开花竹林。

王孙随牒远，婺女隐云深。

想见西南望，悠悠空赏心。

何恭直

何恭直　双溪驿

唐山山下双溪上，城堞参差图不成。

已许开帘见山色，何妨欹枕听溪声。

疏泉尚想前贤意，美俗犹存太古情。

试向丹楼望原野，青青菖叶正催耕。

何宏中

何宏中　述怀

马革盛尸每恨迟，西山饿踣更何辞。

姓名不到中兴历，付与皇天后土知。

何洪

何洪　溪居夜月

茅屋濒溪只数椽，护篱黄犬枕莎眠。

柴扉不掩松梢月，恐有山阴访雪船。

何绛

何绛　句

一江分两界，二寺对双蓬。

何颉之

何颉之　观李伯时题阎立本西域图

穷荒未信子年欺，自笑山林老一枝。

海上尝思龟壳卷，天涯欲化鸟工窥。

丹青阎令如曾到，风俗张骞旧独知。

公喜著书尤博雅，山经暇日补残遗。

何颉之

何颉之　和韩子苍游赤壁

儿时宗伯寄吾州，讽诵高文至白头。

二赋人间真吐凤，五年溪上不惊鸥。

蟹尝见水人犹怒，鹘有危巢孰敢留。

珍重使君寻故迹，西风怅望古城楼。

何颉之

何颉之　黄绵襖绝句

范叔绵袍暖一身，大裘只盖洛阳人。

九州四海黄绵{左示右奥}，谁似天公赐予均。

何颉之

何颉之　句

晓风熏麝馥，秋露染鹅黄。

何颉之

何颉之　句

身到瀛洲须命好，官称庚氏莫言卑。

何颉之

何颉之　句

秋水因君话河伯，接篱持酒对山公。

何颉之

何颉之　句

碧树高岩底。

何颉之

何颉之　诗一首

长安古碑用乐石，虿尾银钩擅精密。

缺讹横道已足哀，况复镌裁代砖甓。

有如天吴及紫凤，颠倒在衣吁可惜。

何景南

何景南　游资县东岩

人事何时休，纷来如野马。

相携解镳处，去约岩之下。

清凉二城雨，况值禳秝罢。

白云醉堪眠，青草春可藉。

泉甘嗽苏醒，树好留间暇。

频游我尝惯，忽至公成乍。

徘徊共幽兴，静坐絺衣挂。

中间五百士，阅世知几夏。

莓苔自成古，香火仍同社。

岩缝更依然，莫问丰干话。

何橘潭

何橘潭　木犀

露洗金虫一半开，层层碧玉映楼台。

西风昨夜吹香过，人在栏干待月来。

何橘潭

何橘潭　咏梅

千古甘心冷淡中，却于春事不相同。

东风只解吹花落，吹得花开是北风。

何君式

何君式　游天柱宫因留宿观醮

路转峰回意豁然，逢迎马首更飞泉。

地严九锁红尘外，天近三关黄道边。

奏简夜腾孤鹤表，步虚声彻老龙渊。

会须香火通仙籍，一洗人间未了缘。

何凉窗

何凉窗　吾庐

禹山山下是吾庐，坐处常安数卷书。

族近弟兄相聚密，家贫朋友欲来疏。

临窗种竹堪延鹤，向水开门可钓鱼。

莫羡贵人连甲第，一生能得几时居。

何林

何林　大涤洞天留题

仙窟访龙君，开奁炷室薰。

洞中天地别，物外圣凡分。

古井流金水，空山锁白云。

步虚声杳杳，疑向碧霄闻。

何麟

何麟　东林院

此地非庐岳，东林邂逅过，

我羞陶靖节，僧异远头陀。

何麟

何麟　句

一楠枯再生，两石合无罅。

梁山韭黄妙天下，玉箸金钗盈大把。

何麟

何麟　句

明朝一棹夷陵过，始觉吴天楚地宽。

何麟

何麟　句

但见岑楼名楚塞，不知元是国西门。

何麟

何麟　生公讲堂

平地涌岩壑，棱层惊大雄。

何曾远人世，直欲傍天宫。

白虎威灵在，赤乌缘影空。

生公能说法，音与塔铃同。

何麟

何麟　外大父丞相初登科为雒县主簿经摄{左土右白}窑镇税官留诗护国寺中

传翁遗墨剩咨嗟，四海当年尚一家。

大老不为今日用，小诗徒遣后人夸。

兴来思跨巴滇马，归去方乘下泽车。

燕麦兔葵僧舍裹，何如梦得访桃花。

何麟瑞

何麟瑞　后天马歌

建元天子不世出，天相神武产异物，

有马出在月氏窟。宝剑之精，

乾龙之灵。足如奔电，

目如耀星。汗血雨洒，

騣肉飙轻。渴吻一饮，

黄河尘生。昂首一鸣，

天雷收声。曾为伏羲出河负八卦，

曾随穆王远与西母会。鸾旂属车相后先，

龙盾虎{左韦右长}八宝鞯。万乘亲临拜甘泉，

稳驮玉辂坛壝前。兀鼎勒兵十八万，

天子自将孰敢战。骏气横出立阵前，

百万闻嘶股俱颤。笑此马，

神哉沛。西极龙媒□望退。

天子作歌畅皇明，四夷竭蹙咸来庭。

天马来，帝作歌，

汉时此马今更多。

何麟瑞

何麟瑞　画角辞

莫吹角，吹得梅花片片落。

朝吹暮吹吹不了，盘古不知坐成老。

童男童女求蓬山，何如此器束之高阁间。

金盘擎露仙人掌，何如敕断此声勿用响。

不知今日复明日，两鬓常常黑如漆。

莫吹角，天寒岁晚情更恶。

何麟瑞

何麟瑞　天马歌

崑崙高哉二千五百馀里，日月相隐避。

黄河发源下有渥洼水，大宛群马饮其澨。

天马下与群马戏，产驹一日可千里。

滴汗化作燕支水，国人缚藁为人置水际。

久与马习不经意，一朝却被人馽击。

张骞使还报天子，天子不惜金珠与重幣，

期以此马可立致。大宛使人欺汉使，

致烦浞野楼兰七百骑，攻虏其王马始至。

此马初入天廄时，一十二闲无敢嘶。

万乘临观动一笑，盛气从此无四夷。

君王神武不世出，天产神物相追随。

高皇手提三尺剑，蹙秦诛项一指麾。

天下马上得，不闻取马外国为。

龙如可豢龙亦物，马果龙种岂受羁。

徒令物故过半不补失，轮台一诏悔已迟。

此诗欲学旅獒可，光武一牛亦足嘘汉火。

何蒙

何蒙　句

塞日穿痕断，边云背影飞。

缥缈随黄屋，阴沈护御衣。

何蒙

何蒙　题义门胡氏华林书院

满眼烟霞与宅连，义高孝弟代相传。

彤庭召对曾承诏，内府颁书特奉宣。

学古一门遵法度，礼宾群仆尽精贤。

竺斋月夜招琴客，花院春风恣饮筵。

乘兴访因挂褐，傍秋买鹤不争钱。

半空山色长供望，彻晓清泉缓醒眠。

残暑玉溪开尚槛，晚凉观稼入平川。

神仙药术亲留写，朝达诗牌自把悬。

携手漫思为好伴，此身方恨未归田。

忆君几度西南望，遥想情风寄一篇。

何梦桂

何梦桂　病起有感

声乾木铎谁铃非，天地无情世运奇。

吾道悠悠川水逝，人才落落晓星稀。

百年上身千年远，万个人中一个知。

一曲汾亭弹未尽，却教渔父洩天机。

何梦桂

何梦桂　赤壁梦鹤

辽海千年约未寒，一樽还酹大江干。

夜深睡熟忘身世，天阔归迟化羽翰。

满界红尘飞不下，半船明月笑相看。

起来开户无人迹，数尽枝乌吊老瞒。

何梦桂

何梦桂　次山房见寄韵

怀人夜寤擗，彼美天西方。

世变急三峡，吾道蹇两当。

起坐观列纬，翕箕正煌煌。

游云起碧落，反覆变白苍。

两仪浩无际，万期归渺茫。

感此不成寐，振衣夜未央。

思君见梁月，忽若堕我旁。

月明照我心，知心岂寻常。

浩歌自起舞，宵景何苍凉。

墓梅萃彼鸮，葭露化为霜。

难虫两得失，奚用论否臧。

日月此昭质，天地吾直刚。

原言勖本心，百世垂耿光。

何梦桂

何梦桂　次山房岐丝吟韵

南北本同归何人泣异岐。玄黄本同质，

何人悲素丝。悲泣不自己，

吾故悯翟朱。圣贤急救世，

犹或与心违。二子救世心，

岂原戾阙初。兼爱与为我，

本昧善恶几。贼人视兼爱，

残忍终罔知。失己视为我，

流荡返故迟。安得二子心，

不为世道思。吾将责二子，

一切将焉知。

何梦桂

何梦桂　次山房韵

天教龙马现河图，尽把先天授伏羲。

三极都从九里出，六爻只向一中推。

易如可乾坤熄，神本无方昼夜知。

三圣有忧辞已赘，寥寥千载复何时。

何梦桂

何梦桂　次山房韵

易寂无为有感几，几存万物未生时。

阴阳理向极中看，天地心从复处知。

潮上海门探月窟，日回地户濯咸池。

何时骑鹤研朱露，共勘经图叩古羲。

何梦桂

何梦桂　次山房韵

西狩事非文殆丧，舂陵书出道宁孤。

六经有舌存先圣，千古留心付后儒。

杲日丽天随处见，逝川行地几时无。

斋居珍重赓歌意，即此全吞太极图。

何梦桂

何梦桂　次山房韵古意四首

思君吹参差，幽路蹇离绝。

绿蓝不盈襜，芙蓉在木末。

采蝱解我忧，忧思谁察识。

世态反覆手，况复问宿昔。

韛鹰岂思扬，辙鲋固相沫。

得时与失势，离附奚足惑。

耳余难为交，管鲍易全德。

伐木无良朋，白驹有佳客。

何梦桂

何梦桂　次山房韵古意四首

佳人藐中洲，倚竹翠袖寒。

捐玦属蹇修，脉脉一水间。

夜半下云旗，逸驾炊可攀。

结言水为好，矢报念急难。

君有金错刀，我愧白玉盘。

终然盐梅心，死不易咸酸。

往事化蜩翼，徂生遗鼠肝。

永言岁寒心，寤擗长起叹。

何梦桂

何梦桂　次山房韵古意四首

牵牛饮天河，河水清可挹。

天孙抚机杼，终日不成织。

相望空寤言，无人谅心迹。

人生窘良会，百年倏朝夕。

朝夕不可期，来世固罔极。

无金铸钟子，鼓瑟逝安适。

帝子伫不来，采芳翳庭实。

悠悠万古心，挽仰三叹息。

何梦桂

何梦桂　次山房韵古意四首

夜舟不藏壑，川流无回波。

百年逐忧乐，昼夜相戛摩。

逝者不复来，皓首成蹉跎。

谁欤伤凤衰，毋乃楚狂歌。

兹世固难免，纵有朝与鮠。

猗兰曲易弹，只恐听者讹。

折杨杂黄莄，每与俚耳和。

感此歌晨风，忘我将如何。

何梦桂

何梦桂　次山房赠阮尉烛诗韵

翩翩佳公子，青丝络白颠。

黄绶映春花，来作吏隐仙。

鸣琴镇白下，赋剑起通泉。

谁分读书烛，良价重蜡鞭。

官烛不以照，持此当坐前。

釜炊陋贵羽，炬围嗤少年。

东壁得余光，夜绩长不眠。

好留待他日，列照修史编。

何梦桂

何梦桂　存厨徐君徵生挽歌

一厨聊寄等归藏，荷锸携壶毕此乡。

逆旅不归前路恶，盖棺未了后期长。

圹中酣饮自忘癖，道上哀歌人笑狂。

千古心存千古事，青山流水付於塘。

何梦桂

何梦桂　答杨冰崖寄韵问注西铭

勘破西铭识本真，添来注脚又重新。

父天母地元同体，物与民胞总是春。

放荡异端黄老佛，纷争战国楚齐秦。

要知俯仰皆无愧，请向圣贤求事亲。

何梦桂

何梦桂　道汾阳不及访逢原蒙寄诗次韵

浮槎曾误码率客，屐齿空传遍好山。

弱水方壶三万里，武夷玉女九重关。

蹇驴有径穿花外，短棹无人出苇间。

不是钟山真勒驾，自惭松桂莫能攀。

何梦桂

何梦桂　得雨行

万井泉枯民徙市，谁碾火轮烧海底。

蛇翳堕瓮鞭弗灵，丰隆困卧屏翳死。

天驱鬼格啄黔氓，神龙蓄雨不敢行。

万树翠乾禾赤熛，田田兆坼龟纵横。

卜侯闵雨无处祷，下问三老及五更。

为言乌龙有圣水，绝顶一泓如鉴平。

寻常澍雨多芳沼，颇怪年来云气少。

有进掣电现光怪，或见盘空形攫矫。

猩鼯藜藿人不经，侯往原乞水一瓶。

得水入城甫三日，一夕载雨来江亭。

生来不识此山状，见说人行蹑云上。

殷雷下界婴儿声，培塿千峰那可望。

山高地迥生神灵，莫嫌潴水才盆盎。

鬃头一滴落人间，平地鲸鲵生巨浪。

世事春花与秋叶，野马红尘云起灭。

龙山万古龙常存，年年幻变生鳞鬣。

斂藏神用潜幽宫，畜眼草草那识龙。

贤侯异政今鲁恭，此心直与神龙通。

吁嗟疲民隔天日，那值岁祲十六七。

麦烂蚕死谷复饥，沟壑委填忧旦夕。

及今雨足稻粱红，预期一饱吹豳风。

龙不有功归我公，公不复有归太空。

谁解作颂美形容，发微抉眇声金舂。

老我击壤歌山中，瓣香敬为曾南丰。

何梦桂

何梦桂　灯夕乐舞

天碧星河欲下来，东风吹月上楼台。

玉梅雪柳千家闹，火树银花十里开。

紫凤笙繁声曼衍，黄龙舞缦影徘徊。

香车匝地红尘软，莫遣铜壶漏箭催。

何梦桂

何梦桂　吊维杨玉花

只鹤扬州问故家，一尊后土吊琼花。

人间惊破霓裳舞，天上徵回玉女车。

死蘖记曾沾雨露，落英誓不污泥沙。

后庭玉树今谁主，犹得台城葬丽华。

何梦桂

何梦桂　吊岳文二公二首

拟吊英雄酒一觞，二公什胆一冰霜。

金人未殄将军死，宋事无成国土亡。

湖上黄埃寒柏惨，沙场青血夜燐光。

生刍一束新亭泪，千古兴亡说未央。

何梦桂

何梦桂　吊岳文二公二首

如此光阴冉冉何，青萍失手意蹉跎。

门前流水溪山在，帘外落花风雨多。

百岁身名头半雪，十年世事泪悬河。

相逢莫问升沉事，且对尊前听浩歌。

何梦桂

何梦桂　丁亥清明和昭德侄孙韵

风吹苦栋结经寒，乾石青精屋半间。

泼火雨收春树绿，踏青人出画帘閒。

红颜白发悲欢事，旧日新年梦觉关。

满地落花啼鸟急，天涯游子几时还。

何梦桂

何梦桂　饭牛歌为胡子徽作

朝饭牛，饭牛原上草。

夜饭牛，饭牛霜下藁。

草香藁软牛饱肥，黄犊跳梁犍卧噍。

烟蓑雨笠犊鼻裻，髫龀饭牛今已老。

有时扣角苦劳碌，人世触蛮等双角。

古今名利成战场，不似倒骑牛背乐。

君不见齐甯戚，长夜饭牛歌白石。

漫漫待旦骭衣单，待旦示明何嗟及。

又不见百里奚未遇时，示遇饭牛人不知。

平生爵禄不入心，何故要秦五羊皮。

老翁牵牛傍流水，水不饮牛宁洗耳。

入去山中深更深，芦管一声千古意。

乾坤旦暮不曾知，那间人间荣辱事。

何梦桂

何梦桂　方钓隐挟星学求诗且业醫

骈拇不碍履，枝指不害持。

两者各自适，意其天所为。

泀之足反蹇，齕之手反萎。

万物固有命，劝君休说醫。

何梦桂

何梦桂　汾阳徐祥英还家

君不见当年原上武陵家，有人随水觅桃花。

桃花未落君归去，到得重来无觅处。

又不见石室山中一局棋，有谁采樵不知归。

斧何烂尽俗缘起，归到人间长孙子。

君今采药入山中，一笑相逢樽酒同。

鸟啼花落隔人世，不知世上谁雌雄。

令威千年化作鹤，回头犹念旧城郭。

城郭虽故人民非，归去归去遄高飞。

何梦桂

何梦桂　汾阳诸公招徐祥叔归代之答谢

富贵男儿昼锦衣，天涯漂泊众心违。

人情钩饵惊鱼去，世界瓶羅碍雀飞。

隐去甘从山鬼唤，狎游宁堕海翁机。

草堂犹在终归去，只恐风尘白发微。

何梦桂

何梦桂　汾阳诸公招徐祥叔归代之答谢

涧陵望断忆玄晖，一片春云渭水涯。

洞里桃开成隔世，山中柯烂忘来时。

归休曲应无赖，隐去玄真那有诗。

松菊相逢如见间，此心欲寄已忘辞。

何梦桂

何梦桂　赋风花

玄化浩无极，岂为万物私。

燕坐观物化，荣悴故有时。

春林著寒葩，犹记去年枝。

日暮还复殒，委运不可羁。

天机自高下，时命非所知。

变化纷万感，逝者长如斯。

谁能渺独立，终古以为期。

大钧播万物，静观自森著。

倏见朝华荣，夕殒亦何遽。

升沈信天机，高下两无据。

世眼空纷籍，往事逐飞絮。

今年花上枝，去年花落处。

开落无常期，年来复年去。

何梦桂

何梦桂　感怀再和山房韵

幽人癖好山，结屋山北方。

於兔出绕屋，宁复劬秃当。

岩溜晴霡霂，野烧夕燉煌。

疗饥采紫芝，不救病发苍。

何人赋小山，静听心茫茫。

倚歌和招隐，意长曲未央。

夜梦衣云锦，乘虬朝帝旁。

钧天听未了，玄运不可常。

百年少壮心，时醉歌并凉。

层城闭青蛾，无处觅玄霜。

亡羊两得失，奚择谷与臧。

齿舌谁堕在，宁计彼软刚。

千古云山高，歃泉酹严光。

何梦桂

何梦桂　感怀追和前韵

寒冰不附炭，圆枘岂纳方。

心同媒易合，分隔意难当。

膏火不昼耀，夕暮长煌煌。

松柏无春华，霜雪自苍苍。

万物何定极，百切终混茫。

瞻彼巢林隼，胡为水中央。

夜梦衣云锦，乘虬朝帝旁。

钧天听未了，玄运不可常。

百年少壮心，时醉歌并凉。

层城闭青蛾，无处觅玄霜。

亡羊两得失，奚择谷与臧。

齿舌谁堕在，岂计彼软刚。

千年青铜镜，宁为垢损光。

何梦桂

何梦桂　感兴

剩得田园归去来，江南两度见黄梅。

轩窗有侣余松竹，墙壁无人半藓苔。

独抱丹心徒自苦，相逢白首不须哀。

人间万事不可极，一梦蘧蘧心已灰。

何梦桂

何梦桂　感兴

坐断乾坤老一窝，修篁翠袖自婆娑。

半生梦觉青山在，万世期长白日过。

云影对人閒里好，禽声入耳静边多。

舞雩不是真狂者，乐上心来可奈何。

何梦桂

何梦桂　感兴

拟将物化问渔樵，妙里无形本寂寥。

大地云生千嶂雨，中天月上九溟潮。

山河劫运九中化，世界尘缘座上销。

此意到头谁会得，任他人道似逍遥。

何梦桂

何梦桂　感寓二首

西风落日怕登楼，倚遍阑干万古愁。

衰汉竟成三国误，秣陵不盖六朝羞。

江山有恨留青史，天地无情送白头。

击碎唾壶歌不尽，荒台残雨梦扬州。

何梦桂

何梦桂　感寓二首

试向昆明问劫灰，几看麋上苏台。

閒中历日生青草，梦里乾坤化大块。

塞雁南归春又去，江潮东下暮还来。

临平山尽啼鹃歇，可是征人唤不回。

何梦桂

何梦桂　高县丞不负堂诗

闲丞八品一官卑，许赞男邦问便宜。

议论是非晴雨异，刑囚出入重轻疑。

案头涉笔余心愧，松下哦诗官事隳。

丞得君来真不负，只应百姓与天知。

何梦桂

何梦桂　赓曾省斋旧题凤翔空壁

沧溟陵陆起黄埃，荐福碑惊半夜雷。

玄鹤归迟生墓草，白鸥飞尽上矶苔。

寒泉辱井留脂水，黑土夷陵出烬灰。

往事兴亡浑一梦，高名千古党碑魁。

何梦桂

何梦桂　观慈乌反哺

有鸟有鸟名慈乌，群儿哑哑争相呼。

羽毛甫集思反哺，为报父母恩劳劬。

民彝天理久沦斁，闻此肝胆为昭苏。

禽虫微物岂知义，乌性至孝由中孚。

枭獍雏成躯为裂，伯劳雏长肉已刳。

天地生物无不仁，何至善恶相悬殊。

禽中孝子尔乌是，世上逆子彼二雏。

父母爱子恩罔极，子心能似父母无。

人生谁实空桑出，为感物类长嗟吁。

嗟吁不足日云暮，老乌抱雏宿夜树。

何梦桂

何梦桂　观禽鸟哺雏有感赋诗三首示诸子侄

父母人心物岂无，静观禽鸟见中孚。

自来择木心劳瘁，到得成巢口卒瘏。

囝翅渐长郎罢短，人间恩义尚如此，

几个林中反哺鸟。

何梦桂

何梦桂　观禽鸟哺雏有感赋诗三首示诸子侄

考叔分羹我独无，不如鸣鹤自相孚。

世途跋涉牛先喘，仕路驰驱马已瘏。

弗逮子舆三釜养，空余颜氏一箪癯。

蓼莪诗废遗躯在，愧死林中孝义乌。

何梦桂

何梦桂　观禽鸟哺雏有感赋诗三首示诸子侄

万事空花过眼无，到无言处自心孚。

践头苏爨刍何用，垂耳盐车马以瘏。

野鹤不须惊客去，山雌一任笑人癯。

他年史氏求遗稿，幸免台中道噤乌。

何梦桂

何梦桂　归途再得八句并寄

石田归去醉时歌，白日飞帆送客过。

舞袖低旋兼地狭，出门长啸觉天多。

子卿朔漠知存否，武帝秋风奈老何。

极目西陵台下路，漳河东去复来么。

何梦桂

何梦桂　何逢原寄和章再和前韵

日暮归来弹铗歌，诗筒何处又相过。

人生百岁乐时少，春色三分尘土多。

愧乏丹砂修浑沌，且拚樽酒醉梦无。

莫向延秋门上叫，门楼无数白头鸟。

何梦桂

何梦桂　和抱瓮冯提学二首

吁嗟世事落黄间，倦矣人间行路难。

流水随钟子乐老，仙舟徒羡李膺观。

从来豪杰为时出，到底功名耐久看。

大厦将成要梁栋，雪深方见玉龙寒。

何梦桂

何梦桂　和抱瓮冯提学二首

山人日卧岭云长，扣户诗书枉纪纲。

多病半生双白鬓，相思一日九回肠。

人情取舍成刍狗，世事兴亡化石羊。

明日相逢且拚醉，转头三万六千场。

何梦桂

何梦桂　和方大山寄韵

老去庄陵一钓竿，钓鱼犹胜乞粗官。

十年事业閒中过，千载功名死后看。

往事危枰休下着，交情枯木独知寒。

相逢一笑双蓬鬓，还倩何人斲鼻端。

何梦桂

何梦桂　和方山房韵寄李郎中

世路悠悠水不萍，相看谁与眼长青。

千年彝鼎观动业，一代图球见典型。

谩道石能生白璧，自知竹已化青宁。

绝怜驿路梅花句，肯落空江杜若汀。

何梦桂

何梦桂　和方耜岩见寄

世事兴亡转脚跟，长安处处战场尘。

种桃一去非秦世，采菊犹传有晋人。

已矣覆蕉成梦鹿，谁欤被发趁骑麟。

千年尚记辽东路，肯向城头访旧民。

何梦桂

何梦桂　和何逢原寄韵

世界归大壑，人事如奔淙。

浮生萃草木，万变成飘风。

触蛮两蜗国，王侯一蚁对。

下观黔首愚，咄嗟书虚空。

怒攘亦蠢蠢，群飞何梦梦。

失手弄刀剑，转眼生兵戎。

万骑彀弓矢，千夫驾临冲。

原野肆尸血，道路哀离鸿。

帅师有丈人，在师得师中。

不辜多全活，不与群丑同。

师克未为绩，不杀真肤公。

乾坤一胞与，感此重戚容。

涿鹿始争战，千古开武功。

春秋书战伐，三复为涰忡。

南风鼓虞氏，吾谁与王通。

击磬斯已矣，荷蒉犹可宗。

无用愧社栎，浪出羞涧松。

君谓叔孙智，人笑郦生庸。

未能半分补，政堕一动凶。

归来友石友，相对仲与翁。

抱神慎守一，吾欲师崆峒。

何梦桂

何梦桂　和何宁谷韵

一曲樽前浩浩歌，流年容易隙驹过。

眼前白发故人少，郭外表枫古冢多。

流水不弹嗟老矣，雍门欲听奈愁何。

回头城阙应非昔，还记千年老鹤么。

何梦桂

何梦桂　和寄可庵卢教谕

平生浪说齐谐志，杞国有天惊堕地。

不周摧折天柱倾，咄咄古今真怪事。

元气不死桥运兴，千古日月长悬奔。

照见可庵一片心脾真肆兀，挥斥八极游天根。

两眼痴蟆不能食，坐观蝡动自形色。

独吸泠风饮沆瀣，去向南溟六月息。

不学神仙慕安期，陶潜旷达其庶机。

卜筑前窀从与老，太行世路从颠危。

桓{左鬼右隹}槨嘻未达，昭陵玉匣荒丘垤。

东门树槚四时青，独对青山问明月。

孤山梅，逋仙一去唤不回。

三迳竹，空怀二仲人如玉。

处士松，世无郑老遗高风。

何如及今收拾千岩万壑秀，飞廉道前丰隆后。

美人服薜带女萝，自起傞傞舞长袖。

得时为鸣凤，朱时为卧龙，

且问君王气三峰。百年三万六千日，

倏忽起灭天际虹。散发披襟任坦率，

时浇磊磈斟寒碧。眼高一世四海空，

婢膝奴颜死人役。君不见乌栖曲、白紵歌，

长绳不系白日梭，时耶命耶将奈何。

前有香山翁，后有洛阳老。

嘉会不数逢，千载谁复道。

蛟翁此来游，三珠焝相照。

凭谁画作五老图，著我坐隅添一笑。

何梦桂

何梦桂　和夹谷书隐先生寄题蛟峰石峡书院三十韵

堪舆运玄化，万物品彙分。

狉狉鹿豕群，中吸五色麟。

圣哲不出世，郊囿可能驯。

粤从光岳分，鸿灵咸纠纷。

征役石渐渐，战伐车辚辚。

诗亡春秋作，三叹悲圣人。

西狩折其足，反袂那能闻。

而况千载下，遗轶已绝尘。

木铎响不振，安能此身亲。

冥冥晦暮夜，高燎谁炀晨。

纵横纷季子，法律渗商君。

吾道成说辐，君子叹伐轮。

时无郢人鼻，谁运匠石斤。

世丧道未丧，气盛化自神。

无道固耻谷，有道亦耻贫。

蛟翁世耆俊，皇华重诹询。

次公早识面，次第以礼宾。

迺闻抗高谊，木石将终身。

云间有山峡，劫火不得焚。

石间有书室，雪迹犹未陈。

当路风诗书，出此屋壁文。

青青集衿风，勖尔小子勤。

斯道未坠地，百世知所因。

苞苞集周鸨，白茅尚包麇。

终期人皋稷，相与帝华动。

中立天地极，再还风俗淳。

原言放巢许，使得老辕申。

吾为混沌氏，抑为葛天民。

俯仰概今古，悠悠秋复春。

夜半舟壑移，故者谁其新。

何梦桂

何梦桂　和蛟峰先生熟睡吟

幕苍天，席大地，

睡去不知人世事。觉来榻上总埃尘，

口不能言睡中义。古今万事昼夜同，

万八千年只一寐。荣辱事，

真梦里，黄梁一枕邯郸市。

北窗谩说晋朝臣，周公不见吾衰矣。

日高丈五闭柴门，不知身世华胥氏。

不毡不被老希夷，山上白云霞流水。

得失事，真梦里，

鹿焦翻覆终成戏。人言夜半息如雷，

我纵行行还美睡。

何梦桂

何梦桂　和李经历见寄韵

白水轻烟古辋川，满山红叶稻平田。

悠悠客梦孤云外，落落诗情夕照边。

天阔风高黄鹤影，江空岁暮白鸥缘。

推敲不任骑驴去，却讶昌黎识浪仙。

何梦桂

何梦桂　和郦佥事见寄韵

诗书无用戏侏儒，两序今犹见璧图。

末路弟兄知己少，中原人物似君无。

曲终湘水丝绳绝，书入昭陵笔砚芜。

珍重江南春信早，暗随梅萼到西湖。

何梦桂

何梦桂　和郦佥事见寄韵

半世虚名我误儒，樊中短翅倦南图。

英尘世千少年改，白发心期四海无。

绩纺妇慵麻褐短，耕锄儿懦豆田芜。

老来万事心灰尽，只原君王赐镜湖。

何梦桂

何梦桂　和刘府判寄诗

那有贤贰车，抗节今无侪。

拄笏看千峰，冷风散虚斋。

庄陵一丝绝，白云锁双崖。

曷时从君游，聊以纾余怀。

何梦桂

何梦桂　和虑可庵悲秋十首

秋风来庭际，奄忽老蓐收。

夜寒耿无寐，起坐焚膏油。

孤灯照我影，对坐自倡酬。

偈参意未竟，参横转西楼。

何梦桂

何梦桂　和虑可庵悲秋十首

秋风来高楼，楼上栋云飞。

登楼杳西望，阴阻天云垂。

天阔渺无极，游子去不归。

不归在何许，意采南山芝。

何梦桂

何梦桂　和虑可庵悲秋十首

秋风业户牖，出户天地宽。

俯仰何踨蹐，天地犹盘盘。

况复中间人。机险一黄间。

毋怀千岁忧，且尽百年欢。

何梦桂

何梦桂　和虑可庵悲秋十首

秋风来木末，忽忽吹旀　晴。

木落雁南归，呖呖多悲声。

少壮老复至，岁月方遄奔。

我欲歌秋风，愁听箫鼓鸣。

何梦桂

何梦桂　和虑可庵悲秋十首

秋风来万壑，蜴晰吐冰雹。

雷吼弹丸飞，四海泎阴浊。

谁能弯天弧，与我一矢落。

奈何山岳移，回头已非昨。

何梦桂

何梦桂　和虑可庵悲秋十首

秋风来岩谷，万竅生寂虚。

畏隹忽怒号，披拂其谁居。

天地等一马，逝者无停车。

君看郭外冢，荒丘无人锄。

何梦桂

何梦桂　和虑可庵悲秋十首

秋负来江皋，槌鼓谁载酒。

徒羡谪仙人，百篇醉一斗。

将军告身在，尚可易醇酎。

万事休皱眉，一笑且开口。

何梦桂

何梦桂　和虑可庵悲秋十首

秋风来天河，天河浅且清。

天孙抚机杼，终日织不成。

自从夫君去，听尽金鸡鸣。

妾身倘未死，妾心百炼精。

何梦桂

何梦桂　和虑可庵悲秋十首

秋风来大地，万里成丘墟。

床头何所有，惟有一卷书。

曳综朗长诵，环堵乐有余。

自笑饭颗山，少陵真腐儒。

何梦桂

何梦桂　和虑可庵悲秋十首

秋风来太虚，逍遥浮大庭。

吾身与大地，等如水上萍。

弄丸閒往来，意行还微吟。

吟尽无人听，惟遗空外音。

何梦桂

何梦桂　和梅镜寄韵

未能生翼化鲲鱼，谁御泠风问太初。

十载青衫关洛客，半生白首楚桥书。

蹇驴岂解思长道，病鹤徒知恋旧庐。

世有二程精说易，皋比何事到横渠。

何梦桂

何梦桂　和勉斋侄二首

谩学狂吟试笔毡，惭无风度似僧虔。

五车不作黄金屋，方寸犹存白玉田。

万事混茫随梦境，一关玄牝透真筌。

北窗人在羲皇上，占得清风一榻眠。

何梦桂

何梦桂　和勉斋侄二首

有鸟千年不归，归来沧海劫尘飞。

白杨北郭行人少，青草中原战马肥。

喑噫阴阳成物累，浮游天地寄身微。

老来尽弃人间事，犹占江头白鹭矶。

何梦桂

何梦桂　和闽人龚玉峰韵

猛拍阑干赋感伤，十年往事几回肠。

宁能璧与头俱碎，安得车将臂怒当。

太傅长沙悲鹏鸟，中郎北海牧羝羊。

天荒地老英雄尽，万古青山只故常。

何梦桂

何梦桂　和闽人龚玉峰韵

病鹤衰翎叹折伤，惟余芝草疗肠。

阵图死不忘鱼复，江舰生难候马当。

自分无帷埋畜狗，尚怜有肆返屠羊。

头颅老尽心犹在，夜半钧天梦太常。

何梦桂

何梦桂　和南山弟虎图行

高堂突兀生崇冈，於菟眼电牙磨霜。

古言市虎人不信，谁信挟一来座傍。

众犬僵仆儿辈走，猛士腰弩成蹶张。

老翁卒见亦惊怪，便欲骑取参西皇。

乾坤戾气产尤物，谁为驱雷入神笔。

古树萧萧风刁刁，阴崖幽幽云墨墨。

横行屭趂不畏人，弄子庭除成穴窟。

蓝田饮羽惊夜行，今乃捋须当白日。

画图画虎心自知，触目或疑犹喘息。

世间多少涪村民，毛扑完心已泉易。

何梦桂

何梦桂　和牛知事

白首相逢叹暮年，楝花风后草连天。

单车载月夹林下，樽酒移春入座边。

野老争持寒涧水，山灵尽扫暮庭烟。

从君去后柴门闭，惟有云閒绕屋椽。

何梦桂

何梦桂　和青露石庵韵

乾坤不固夜舟藏，去跨青鸾觅玉霜。

东野诗随山月堕，龙门洒落冢泥香。

生传嘉佑皇储疏，死葬贞元绿绶章。

九些招魂招不返，黄昏豺虎啸山墙。

何梦桂

何梦桂　和山房夹谷佥事韵二首

一家南北混车书，谁使斯民耳目涂。

昔日簪缨今役户，朝时弦诵暮征夫。

迩来风雨无完屋，何处乾坤着腐儒。

不意斯文天示丧，凤凰来后见河图。

何梦桂

何梦桂　和山房夹谷佥事韵二首

苍生下土望天仙，乞得君恩易地然。

绣斧聿来霄汉上，丹书先到浙江边。

学徒免隶夫征法，官品宁输户役钱。

愧死支离疑效报，不妨鼓筴乐天年。

何梦桂

何梦桂　和石庵洪府理金沙酴醾牡丹二首

金沙开遍牡丹忙，更簇酴醾上架芳。

霞绮罗纨围国色，玉堂金屋拥君王。

妆成三月春光富，留得一年花事长。

昨夜紫药红里，诏君题品是谁香。

何梦桂

何梦桂　和石庵洪府理金沙酴醾牡丹二首

洛茶欲放趁春忙，一架花添两样芳。

倚槛白红多侍女，临轩黄紫是真王。

只愁吴苑馆娃老，无奈唐宫春恨长。

说与天公须爱惜，莫教风雨委泥香。

何梦桂

何梦桂　和耜岩赞易传来韵

三釜养弗违，五斗腹已餍。

归无买山银，聊占白石崦。

崦西有斗室，草色青入帘。

有时独悲歌，白云低覆檐。

心劳发成丝，不敢开镜奁。

纯钩未曾试，敢谓铅刀铦。

行行行复止，恐为世猜嫌。

俯仰宇宙窄，吾姑养吾恬。

濯发餐沉瀣，载魄吞玉蟾。

世味纷浊浊，食鱼谁溉鬵。

君来此山中，相逢一掀髯。

议论不苟同，咸酸惟梅盐。

探索卦多赜，抉发天地潜。

君思方浩浩，我足愧沾沾。

未竟先天奥，已报归邮笺。

重来诘玄秘，试与君一拈。

精神寄四圣，后学未易觇。

堪舆物最巨，蝡动物至纤。

雷震与负行，水润复火炎。

孰匪阴阳用，岂待蓍策占。

吾身亦具足，谁能减与添。

六画无一辞，三才道已兼。

大象不可名，小言徒詹詹。

九师易已病，安得恶石砭。

况复坐井窞，周旋类鮧鲇。

独以嗜成癖，食苦自谓甜。

方此愧施孟，敢自比伊濂。

雄玄倘犹白，墨突空不黔。

阿谁登负丘，赤手捕长蚺。

泠然御风至，瞪目不可瞻。

大声忽挥绰，皇莄俱口箝。

窃意吾道孤，四海谋无佥。

安知太皞虚，前奔有飞廉。

参同合左契，机迅留无淹。

忆昔世道衰，九侯已醢醶。

作易为忧患，九卦首履谦。

子云卒投阁，拟易空噞噞。

君子观遯象，恶在不恶严。

心易写不尽，恨无千丈缣。

书空只一画，自向笔端粘。

君如会此意，此节真鎚钳。

君肯来南山，相从效比鹣。

何梦桂

何梦桂　和宋英叟二首

圯上编书未出奇，有来相问重相规。

桑蓬自笑平生志，泡露谁能万世基。

閒去带鉯编露术，醉来呼酒赋江蓠。

青门待得瓜成熟，不似西山老伯夷。

何梦桂

何梦桂　和宋英叟二首

不堪血泪望长陵，回首松楸又几春。

荒垅牛眠何处是，古经狐首伪邪真。

固知迁墓疑非礼，幸有周棺可芘身。

若向防丘逢孔父，尚遗马鬣诏今人。

何梦桂

何梦桂　和宋英叟先茔建亭作

谁表新阡瞰石关，要将孝义轨人寰。

千年永宅归元亮，百尺丰碑葬鲁山。

旌旐尚存青槚外，亭台半在白云间。

儿孙自是骅骝种，早入君王十二闲。

何梦桂

何梦桂　和汪子雨问易

玄白纷纷老子云，那从覆瓿觅遗文。

六爻本自画前具，三极都从心上分。

示许诸儒将见见，只应四圣自闻闻。

浪谈正堕负苓笑，况敢持芹更献君。

何梦桂

何梦桂　和王德甫见寿二律

百年閒梦寄山窝，世态人情任唯阿。

竹里贞心经岁老，梅开白眼看人多。

身从野叟分樵牧，莫遣山灵扫桂萝。

黄阁朱崖身外事，一蓑牛背夕阳歌。

何梦桂

何梦桂　和王德甫见寿二律

灶堕丹飞昔未仙，重来人世了前缘。

自怜白发随孤影，空抚青萍忆少年。

黄菊秋余花尚耐，玄梨霜后果初圆。

问君何以为翁寿，但育黄庭内外篇。

何梦桂

何梦桂　和王石涧儒免韵

鸮林何处听遗音，三叹斯文试共论。

梁木梦非千圣往，瓜丘烟断六经存。

悠悠沧海东流远，耿耿中天北极尊。

吾道未亡邹鲁在，肯教失脚落他门。

何梦桂

何梦桂　和尉衙落成赠阮梅仙

梅仙贵介出侯门，庭砌犹传有紫荆。

黄绶铜章官小试，青溪花县室初成。

公衙好作三年计，少府香留百代名。

田野近闻多犬吠，夜深刁鼓要分明。

何梦桂

何梦桂　和文山先生

坐对烟煤冷麝脐，一窗风雨懒幽栖。

蚕业国破鹃啼血，王谢堂空燕落泥。

华表有时归老鹤，桃都何处听天鸡。

十年往事俱尘土，莫上扬州唱竹西。

何梦桂

何梦桂　和仙诗友鹤吟

当年只鹤扬州去，羽衣虹裳灭烟雾。

千年华表不归来，来时忘却邯郸路。

短篷月白起酸风，天阴鬼哭战场空。

黄昏欲望城西东，乱山青处白云中。

谁解歌离骚，我自斟酌酒。

一醉醉百年，无梦到浙右。

插我羽翼两臂间，顶丹蜕尽毛骨凡。

下天上天随君去，不与人世同悲欢。

星星有语说未已，夕阳西去东流水。

一声嘹唳入苍冥，青冢累累呼不起。

何梦桂

何梦桂　和徐榷院唐佐见寄七首

苒苒岁月晚，悠悠美人思。

皎皎在天月，娟娟落水涯。

相思何所寄，日莫折琼枝。

哀鸿翅翎短，苦为稻粱縻。

原言化为云，长与龙相随。

何梦桂

何梦桂　和徐榷院唐佐见寄七首

白云古树杪，下有山人家。

与君曾读易，探索入圣涯，

盘桓坐白石，汲泉烧鼎茶。

至今山中儿，羡我两客嘉。

客去不复来，屋上凝朝霞。

有时抚孤琴，猿鹤听无哗。

何当赋招隐，共驾青牛车。

何梦桂

何梦桂　和徐榷院唐佐见寄七首

月冷岸葭苍，风劲山木震。

捣砧谁家妇，声急心绪紊。

为问声何哀，声声怨时运。

何许从英皇，苍梧叫虞舜。

何梦桂

何梦桂　和徐榷院唐佐见寄七首

孟冬寒气至，蟋蟀入床下。

我早索衣裘，妇尚系裙布。

时序倏改变，凄惨感霜露。

姑老远行役，鞠子谁乳哺。

夜半山壑移，人生况旅寓。

伤心重伤心，江空岁华暮。

何梦桂

何梦桂　和徐榷院唐佐见寄七首

南山有高楼，青云可俯践。

楼上有佳人，当年惯识面。

忽觉在他乡，绰约思目见。

绿绮无知音，心长曲未遍。

青云在山头，将去还复恋。

人生不如云，欲见云里远。

恃有青铜镜，与君各分半。

忽来双鲤鱼。白璧何足羡。

何梦桂

何梦桂　和徐榷院唐佐见寄七首

望有玉山果，细实如房蜂。

世味羞桃李，弃此盘盎巾。

肤顽味更涩，仅能杀三虫。

赖以著微绩，始袭炎帝封。

不意得君采，致身原相从。

何梦桂

何梦桂　和徐榷院唐佐见寄七首

人怀千岁忧，常苦非年速。

千岁与百年，黄泉总相逐。

漆园何诞妄，养生托缘督。

邯郸非渺茫，梦觉惊黍熟。

生死如彼何，爱恶亦徒欲。

挽仰宇宙间，吾姑抱吾独。

何梦桂

何梦桂　和雪

天上琼楼一夜开，云林先约意徘徊。

灵河剪水急飞落，色界凭风缓下来。

霓舞未阑离月殿，蛾妆初试度阳台。

自矜颜色难为偶，嫁得梅花却占魁。

何梦桂

何梦桂　和毅斋喜雪

阿滕试手下祥霙，散入郊原一尺盈。

春近园林先富贵，夜深天地更分明。

懒随柳絮夸安石，浪入梅花妒广平。

明日诗坛期白战，莫将点墨污瑶玉。

何梦桂

何梦桂　和岳文二公西湖韵

昆明灰出海扬尘，老去英雄白发新。

宫阙崔嵬千里月，楼台牢落十年春。

血流杜宇悲游子，梦断梅花忆故人。

立尽断桥寒日薄，回头何处望天津。

何梦桂

何梦桂　和韵问魏石川疾

谩道无丹蜕骨凡，绣襦不换嫁时衫。

老天倘未忘周孔，巫鬼何须问抵咸。

身健加餐亲鼎饪，眼明减药认囊椷。

山中吠犬千年杞，采采犹堪餍吻馋。

何梦桂

何梦桂　和韵问魏石川疾

冰是尘中骨相凡，蓉裳蕙带芰荷衫。

勿疑有疾淫成虫，须信无心感是咸。

裹药曾经丹灶火，裁书只欠土区椷。

病余努力加蔬饭，莫笑筼箉太守馋。

何梦桂

何梦桂　和韵问魏石川疾

灵山保许问巫凡，狭地知难旋舞衫。

枕上病虽忧白传，床前教肯愧陈咸。

君宜借力宽诗课，我亦埋头事药椷。

种术养凫随分足，岂因富贵堕涎馋。

何梦桂

何梦桂　和张按察秋山二首　赋孤山

钱塘日夜水东流，回首孤山绿尚稠。

千载老仙随鹤去，百年此地少人游。

相逢柳色还青眼，说着梅花总白头。

身后閒名推不去，当年误识薛杭州。

何梦桂

何梦桂　和张按察秋山二首　赋杭州

三百余年卧甲兵，天低雨露此生成。

万家都会楼台矗，千顷平湖舸舰轻。

环佩玉堂人楚楚，靓妆珠箔女盈盈。

回头万事俱尘土，惟有湖痕岁岁平。

何梦桂

何梦桂　和昭德孙燕子韵

飘零短翅叹谁同，犹记当年系足红。

人事合离梦槐国，岁时来去旅新丰。

新楼绿幕无巢地，故国乌衣隔海风。

说尽兴亡人不识，春风双泪白须翁。

何梦桂

何梦桂　和昭德孙燕子韵

说著兴亡事不同，且斟玄玉驻颜红。

云轩梦断宫花逝，采缕盟寒墓草丰。

处处社时茅屋雨，年年春后楝花风。

人间不是无栖处，要认当年旧媪翁。

何梦桂

何梦桂　贺蛟峰先生入宅

富贵朱门盖里闾，先生斸石此山居。

一区自足子云宅，三径何妨靖节庐。

万壑风云生几席，四山花木入庭除。

乾淳岂少高官爵，自是寒泉要著书。

何梦桂

何梦桂　贺徐提管可大得子

四十生儿得宁馨，试教啼看是真英。

五文凤自云间落，一角麟从天上生。

积善家应长孙子，读书种定作公卿。

他年大耋还推子，谩道同年我是兄。

何梦桂

何梦桂　贺中斋黄大卿得子

闻说南山孕凤雏，崭然头角嵚{上山下欺}。

月宫仙桂托根异，海岛蟠桃生子迟。

七秩高年堂上父，一生足事膝间儿。

朱颜白发方强壮，要看梧孙长碧枝。

何梦桂

何梦桂　己卯春过西湖

世春谁家屋上乌，重来犹认旧西湖。

风帘隔岸自高下，烟寺前山半有无。

野水菰蒲飞属玉，夕阳栏槛唤提壶。

十年不记梅花梦，试向孤山问老逋。

何梦桂

何梦桂　寄淳安括田省贾都事

括田驰檄遍封提，分得清官照锦衣。

百里春风生几案，千村甘雨自锄犁。

江南地狭人民夥，燕北天遥日月低。

归觐九重如雇问，尚歌云汉劳遗黎。

何梦桂

何梦桂　寄方龙溪

欲扣玄关访偓佺，人间无路铁鞋穿。

郎邪旧约惊千载，嵩岳新来下二仙。

肯把丹砂分药鼎，便将白玉种芝田。

瓣香欲谢双岩过，却道龙溪合受拳。

何梦桂

何梦桂　寄和竹所叔摄慈溪税官二首

莫向扬州唱竹西，枯桑海水自相知。

笼中老鹤千年翅，冰下寒蚕五色丝。

官小暂淹山谷驾，庭閒好和老坡诗。

凌风更上丹山顶，应笑人间蚁垤卑。

何梦桂

何梦桂　寄和竹所叔摄慈溪税官二首

半夜愚翁挟北山，头衔休系旧时官。

风云失手剑光冷，霜雪满头衣带宽。

归去荒园三径菊，相期晏岁九皋兰。

年年江上风涛恶，不上严陵七里滩。

何梦桂

何梦桂　寄夹谷书隐

巅崖一落费攀跻，汲绠千寻重挈提。

往事雪中鸿印迹，旧恩堂上燕衔泥。

钱塘东去江涛远，银汉西流斗柄低。

天地秋风黄叶老，年年春在故桃溪。

何梦桂

何梦桂　寄夹谷书隐

当年曾忆赋高唐，回首邯郸事渺茫。

黄阁故人千里月，青山老我半头霜。

交情脉脉园中柳，忧思悠悠陌上桑。

吹断参差天欲暮，薄言兰芷寄衡湘。

何梦桂

何梦桂　寄田察使

尊酒长飞亭忆离，参差吹断竟谁思。

我怀知己惭鬷蔑，公喜逢人说项斯。

一坞烟霞双鬓老，数椽风雨二天私。

钱塘日暮飞江阔，薄撷芳馨结桂枝。

何梦桂

何梦桂　寄王南叟寓江乡

歌尽骊驹落日寒，相思无处问平安。

客愁白发三千丈，世路青泥百八盘。

夜月梅花频入梦，秋风菰米强加餐。

高山如故丝弦在，懒向旁人取次弹。

何梦桂

何梦桂　寄王提举

地到偏方苦雪霜，苍生寒谷望春阳。

一麾使节来天上，万口行碑在路傍。

里役庄成民弛担，关征法简旅行粮。

只今骑鹤扬州去，剩得新诗富锦囊。

何梦桂

何梦桂　寄谢夹谷书隐先生四十四韵

粤从太极分，大块溟涬洩。

人生於其间，三才位成列。

人极苟不立，清宁将竭裂。

厥初始断鳌，万古功卓绝。

谁触不周山，地摧天柱折。

娲皇不炼石，方圆成陷缺。

九载困怀襄，东柱至西碣。

乘载微司空，斯民化鱼鳖。

上下三千年，世变几更迭。

谁与持风轮，不至人类灭。

鲁庙祠太牢，汉庭定绵绝蕝泽国访羊裘，

东都树名节。斯道无存亡，

惟人善显设。先后虽殊途，

彼此有同辙。山冢摧且倾，

川流沸将竭。托身止傍徨，

劳心苦忡惙。时无武城偃，

谁知堂下蔑。吏来方叫嚣，

我行方蹩躠。宾主成寇雠，

樽俎化缧符理司臬。令出风霆行，

章分云汉抉。垂光烛幽壤，

万里悉昭晰。汲绠出深渊，

千仞藉提挈。自雇此身微，

天地一瓮蠛。自笑往事非，

古今一剑叫吷。鸟卵来仪羽，

骏骨致汗血。犁然心自孚，

难以口腾说。衣冠出藻色，

诗书响木舌。从此公道开，

起我庶士揭。不图老辕申，

复见人稷莴。苍生在巅崖，

寄命方杌陧。山下豺狼多，

况复昼噬啮。皇皇倘无归，

惸惸靡遗孑。四海望公来，

久旱望霓切。惟有此西人，

谓私我西浙。永言誓澄清，

且为活焦热。次第雨八荒，

宁久民望觖。严濑有男子，

苦心头半雪。受恩口难言，

寤叹惟契契。延伫羌思君，

解佩原遗玦。

何梦桂

何梦桂　见田察使

玉节星轺御史冠，邦人多少路旁观。

半空寒月千峰榭，一歃清泉七里滩。

天地鸢鱼春鼓舞，山林难犬夜平安。

好须借得长年住，截断车轮挽佩珊。

何梦桂

何梦桂　饯何君元赴汾阳儒谕

雪月堂前冷掾廳，况如此邑甚於冰。

行移太白西边次，去占高青最上层。

冷不然官舍烛，俸凉自糴太仓升。

诗书莫道同刍狗，尚见宫墙践豆登。

何梦桂

何梦桂　饯竹所叔赴庆元征官和韵

正好山中赋草堂，老龙谁唤起南阳。

青衫华发剑三尺，白犬丹难酒一觞。

尘世功名蕉下鹿，半生爵禄梦中羊。

年来处处波涛险，莫趁风帆上海艎。

何梦桂

何梦桂　蛟龙歌

生物具角齿，每每与物抗。

蹈阱虎以刚，触籵羊以壮。

世间怪物有蛟龙，三百六十虫之长。

神灵出嘘吸，变化互来往。

布抓层云兴，鼓鬵歨电放。

无欲不受刘累驯，假形岂被叶公诳。

时飞则潜则潜，所以随时知得丧。

莫道鱼暇性不灵，相依喣沫岂敢嗔。

江濆鳣鲸久失水，闻此鼓舞咸相亲。

世无刑醢受，时非法纲秦。

然匪藉余荫，安能逃世人。

亡象齿与革，亡猩血与脣。

有身即有患，谁能无其身。

安得此身化为云，随龙上下云无心。

何梦桂

何梦桂　诫子

鲁语诲时羽，商书称时敏。

一字该二义，学者盍重省。

又日新其德，成汤常自儆。

三月不违仁，颜子独深领。

今日或因循，明日澡即新。

前月或断续，此月或断续，

此月复即仁。圣贤惜分阴，

於此犹克克。学者能用力，

其名曰竞辰。人有一大时，

一去不复仍。十五入大学，

明德与新民。二十日弱冠，

既冠责成人。勤怠只数年，

贤愚系终身。过此为失时，

人不再青春。譬之农力穑，

春耕而夏耘。耕耘苟失进，

无复望秋成。父母上俱存，

兄弟下无故。饱食无用心，

白日任虚度。幼壮老复至，

一朝忽反雇。对人语不了，

握笔书辄误。龙鳞映犬豕，

面目可憎恶。哀哉复哀哉，

追悔已迟暮。及此尚可图。

何梦桂

何梦桂　旌表陈节妇古意

庭隅堕缺月，慈乌惊夜啼。

哀啼心独苦，抱雏耿孤栖。

孤栖不自恤，怀人在中闺。

嫠纬织不成，抚杼羌憯凄。

{上艹下迅去辶}{上艹下迅去辶}守孤儿，覆额发未齐。

矢心负螟蠃，两手各持携。

廪粟不自富，岁以粒遗黎。

大火化劫运，终然完白圭。

邅回蹇吾道，三纲坠涂泥。

须眉众妇女，愧死一寡妻。

徽名表贞节，乐队彩生门题。

斲雪灵山山，濯清沙溪溪。

三唱卫柏舟，天横斗柄低。

何梦桂

何梦桂　九日偕府城诸贵人游南山寺分韵和杜工部九日诗

饭山吟瘦带围宽，过得秋来一日欢。

谩道高风怜破帽，还应衰发恋南冠。

黄花几度今人老，蓝水千年时梦寒。

日暮归来成醉倒，南山风雨不堪看。

何梦桂

何梦桂　鹃啼曲

蚕业凿灵两丘土，玉垒灵关一荒莽。

杜鹃衔哀诉千古，万里游魂腥血污。

冤声无路叫天公，吻血洒地花为红。

巴江东下流无极，目断巴山归不得。

此身岂是无羽翰，天梯石栈云漫漫。

落花冉冉江城暮，年年客梦乡关路。

丈夫志气笑沐猴，安知狐死还首丘。

沛公击筑歌汤沐，钱王锦衣衣林木。

寄巢生子傍他谁，众鸟虽怜只自悲。

哀号力飞毛不归，老尽遗民城郭非。

何梦桂

何梦桂　哭桥陵

百年弓剑入桥陵，岂料三泉化劫尘。

空有鱼灯照荒土，忍将玉轴问遗民。

苍梧日落啼丹雀，金粟云深卧石麟。

寒食家家上后冢，六宗盂饭属何人。

何梦桂

何梦桂　乐意

真乐攻心无奈何，自行自坐自讴歌。

云收净天千无滓，月朗渊澄水不波。

更把新诗勾野兴，时将浊酒发天和。

傍人笑我荒唐甚，真乐攻心无奈何。

何梦桂

何梦桂　李郎中有诗谢寄藤杖仍次韵答之

海南觅得古藤枝，持与诗人杜牧之。

紫贝斑文鞭更烂，赤龙苍骨蜕尤奇。

路无夷险终全节，用有行藏一任时。

非但与君扶脚力，鐆蛟剸虎要支持。

何梦桂

何梦桂　梅杖诗

曾向孤山劚薜萝，根株栗栉试摩挲。

持身惯历风波路，回首还怜雪月坡。

铁骨自将惟世用，赤心不偶奈时何。

会寻苍竹成龙去，莫向葛陂深处过。

何梦桂

何梦桂　拟古五首

本落不离根，菊槁不离枝。

我怀父母心，岂原生别离。

皇路謇幽蔽，民用婴百罹。

南枝栖越鸟，忍逐北风飞。

北风藐万里，分此无回期。

骨配化为尘，魂魄将南归。

何梦桂

何梦桂　拟古五首

生为结发婚，死为同穴鬼。

岂意冰上缘，沦没隔万里。

半镜随尘沙，嫁衣在巾笥。

红丝倘未绝，白首高归止。

心随碣石云，泪落铜盘水。

云飞会南来，水流还北注。

此生不可期，心期勖来世。

何梦桂

何梦桂　拟古五首

万马萧萧来，万矢的的鸣。

蛾眉逐羁馽，泪尽眦血零。

偷生愧夫天，宁死化鬼燐。

昭质誓不污，九死志靡徵。

红玉随剑光，晶荧贯列星。

遗胔葬蝼蚁，冢墓高娲陵。

何梦桂

何梦桂　拟古五首

封狼藐万里，风雪饶阴山。

地荒走蛇豕，俘絷去不还。

高门谁氏子，受驱牧猳犍。

去时纨夸敝，毡毳不蔽寒。

夜夜望北斗，不逐南箕旋。

父母生我初，拊我掌股间。

岂意越在兹，抚身空自怜。

何梦桂

何梦桂　拟古五首

杞国天柱倾，哀我鞠子疚。

苍鹅飞冲天，妖星大如斗。

帘下玉床称，山摧石鳌负。

河南吊遗黎，原野骨未朽。

北邙望孤陵，古木叫猿狖。

朔风吹尘沙，天寒薄翠袖。

南云山万重，去去莫回首。

何梦桂

何梦桂　偶成

一卷南华一炷香，身閒随处是仙乡。

竹声侵户朝眠觉，花影移阶昼坐忘。

杜曲自耕贫亦乐，柴桑可葬死何妨。

悠悠往事俱尘土，剩得头颅上雪霜。

何梦桂

何梦桂　偶成

沉水烟销宝鸭香，山窝人在水云乡。

鱼非惠子同鱼乐，蝶化庄周并蝶忘。

心了固知身是寄，物齐宁与道相妨。

清明即是神仙界，不用丹炉炼玉霜。

何梦桂

何梦桂　偶成寄王德甫

休休万事总归休，犹占青山对白头。

籁寂乾坤机落落，境忘身世梦悠悠。

孤云野水辽天鹤，明月清风露地牛。

此意不知谁会得，一声铁笛万山秋。

何梦桂

何梦桂　偶书塔坞水中石

白石兮磷磷，清泉兮泠泠。

岸有蒲兮水有芹。敲竹筇兮金石声，

长啸歌兮惊鬼神。世间岂无宦海之可航，

仕路之可骋兮，不如此壑之安且平。

鱼自泳兮鸟自鸣，花自开兮木自荣。

任我心兮流水，等世事兮浮萍。

上下天地兮，吾并忘乎吾身。







卷115

何梦桂

何梦桂　钱于高士

狙公穷四三，羸马疲钩百。

归来南山南，扫门谢俗客。

有客扣我扃，猿鹤惊褫魄。

行行杖青藜，吹烟照琴册。

双頄凝丹霞，秋水入瞳碧。

极谈造玄玄，对坐忘岸帻。

山巅有老杞，枯槁无液泽。

夜半出精怪，尚或闻犬咋。

只今吾丧我，谁能逐辙迹。

一笑客出门，山空霜月白。

何梦桂

何梦桂　入夏初晴

屏翳盗天权，丰隆据天宇。

沴阴抗六阳，入夏苦旬雨。

练石无娲皇，天漏谁与补。

羲和驾赤轮，倏睹朝旭吐。

泥虫起踯躅，淖羽鼓掀舞。

倚杖拟郊行，脱屣始出户。

喜气薄林峦，生意溢蘅杜。

天公本无心，造物谁实主。

今昔倏变化，阴晴孰吹煦。

我欲叫苍苍，叩阍挝天鼓。

苍生在巅崖，何时脱辛苦。

何梦桂

何梦桂　三用韵

大钧播万彙，运化元不绝。

芸芸方归根，倏见上枝末。

年华逐流波，去去人不识。

少壮几何时，忽霍异今昔。

林荫美鸠乳，水滑羡鱼沫。

鬷发忽成霜，乍见忽惊惑。

玄化不吾常，吾姑守玄德。

千古万古人，等如传舍客。

何梦桂

何梦桂　三用韵

琼楼藐层云，绝栋天风寒。

阿谁吹玉龙，哀响落云间。

插羽欲相从，百尺那可攀。

脉脉隔绮窗，欲语两俱难。

当年古铜人，夜半失露盘。

露寒湿如水，见者为悲酸。

谁能铸铁关，鑱石为肠肝。

已夫已矣夫，无言付长叹。

何梦桂

何梦桂　三用韵

贫女伤莫年，有泪不可挹。

秦川五色锦，半世劳独织。

织花空过眼，新故总尘迹。

抚机悲岁年，颜貌非故夕。

妾心比锦丝，丝长恨无极。

绣衾双鸳鸯，抱此欲谁过。

活桑叹黄陨，尚肯赋梅实。

悠悠世上儿，何处堪食息。

何梦桂

何梦桂　三用韵

何年铸铜柱，请为问伏波。

蓟子去不远，金狄谁再摩。

世变落莽渺，吾意成蹉跎。

盗跖饫肝脍，孔圣厄弦歌，

祸福吾欲问，当世无史鮠。

问天天匪高，只恐民听讹。

形骸天委质，性命天委和。

吾固闻诸天，如何复如何。

何梦桂

何梦桂　山房约会於黄滩别后寄似

玉堂佳人佩琼英，月下乍见心眼明。

贞心野雪压不死，幽韵天风吹逾清。

玉龙声高夜漏下，绿衣舞短天鸡鸣。

岁寒一见苦易别，安得白头敦弟兄。

何梦桂

何梦桂　山居

短短檐楹飞小亭，先生家住绿杨阴。

轩前乐意青山色，桥上行人流水心。

半醉半醒时自舞，独行独坐更微吟。

青鸾有约孤云外，立尽阑干到夜深。

何梦桂

何梦桂　山窝适兴

剩得閒身镇自怜，更怜閒占此山泉。

满阶碧草客稀到，半榻白云人对眠。

窗影枝摇知雀踏，壁痕苔湿认蜗涎。

日长静看辛夷树，落尽閒花忘宿缘。

何梦桂

何梦桂　上崔中丞古意二首

明月堕我檐，白云生我屋。

明发起振衣，出户聊踯躅。

青冥下輶轩，皇华照幽谷。

乾坤散清气，固不在恶木。

何梦桂

何梦桂　上崔中丞古意二首

岩岩南山石，上有孤生竹。

结根不择地，天地聊自足。

卷耳不盈筐，绿刍不盈掬。

原言勿采采，留此媚幽独。

何梦桂

何梦桂　上夹谷书隐先生六首

堪舆渺与极，俯仰慨古初。

皇风战涿鹿，草野伤血涂。

动华袭文明，不肯私均朱。

誓命缵王业，侵伐纷霸图。

春秋二百祀，已矣吾道孤。

天不生夫子，民极谁其扶。

何梦桂

何梦桂　上夹谷书隐先生六首

反袂叹麟折，过门伤凤衰。

奠楹不复作，世丧礼乐隳。

世丧道不丧，文岂不在兹。

千载而有人，三代犹可追。

吾闻夹谷翁，文献尚有遗。

斯世微斯人，皇皇吾安归。

何梦桂

何梦桂　上夹谷书隐先生六首

锦峰有使星，光芒夜烛天。

闻道绣衣来，上应此星躔。

儿童争迎拜，不敢持一钱。

一钱不足云，爱心重留连。

辄持一盂水，滴滴钓台前。

何梦桂

何梦桂　上夹谷书隐先生六首

衣冠堕涂炭，血肉膏斤斧。

喜闻使车来，犹歌来何暮。

苍生在颠崖，惟恐隔风雨。

谁为埋车轮，浑家白云住。

下有羊裘翁，清风清万古。

何梦桂

何梦桂　上夹谷书隐先生六首

平生学屠龙，终乃成履豨。

国亡身未殡，戮死竟何如。

衣带日以缓，鬓发日以疏。

晨风怀苦心，不能高奋飞。

独抱三圣易，终焉老吾庐。

何梦桂

何梦桂　上夹谷书隐先生六首

骥老不适用，狐首复何几。

身名与世隔，谁以告彼姝。

衷肠远难诉，载诉出户衣。

出户亦不辞，疑我故步非。

袖中怀绿绮，自伤知音稀。

为君试一弹，沾襟涕涟濡。

何梦桂

何梦桂　上张察使老山

元是公侯孝友门，及今几代见礽孙。

便遗柱下持天宪，暂住都亭洗物冤。

花影月边吟子野，木从窗外访南轩。

汉庭羽翼须良计，谁是商山老绮园。

何梦桂

何梦桂　上张察使老山

玉节星轺浙水边，好将疾苦问愚黔。

十羊九牧鞭俱毙，一鼠群鸮肉未餍。

地处覆盆遮日月，天教持斧拯闾阎。

吴山不逐行人老，留取动名众具瞻。

何梦桂

何梦桂　送淳安括田省委买都事

白马何方来，青丝红锦鞯。

手持省府檄，身著从事衫。

分麾莅属邑，衔命司括田。

一见为鸾凤，不肯为鹰鹯。

视民如有疾，见客似无官。

疲民得贾父，僻壤戴苏天。

群情有欲愬，百口难具宣。

君来五阅月，熟察民颠连。

严为浙偏垒，淳在严万山。

按图览舆地，邑境若斗然。

一分布阡陌，九分奠山川。

垦亩杂沙砾，斸土见水泉。

桑不结趼丝，农不供粥饘。

耕凿地力尽，租税民用殚。

江南享有国，钱塘余百年。

地偏费实浩，额外赋益繁。

和买非正绢，茶役皆赢钱。

民穷未忍死，上慈政令宽。

三年输未足，一榜逋悉蠲。

遗黎戴白叟，尚能话兴元。

天朝大一统，地域跨八埏。

中邦定成赋，远氓均受廛。

吁嗟天地仁，岂使雨露偏。

君归勿委蛇，禁中需牧颇。

原言述民劳，海表同恩波。

相彼西人好，东人争奈何。

何梦桂

何梦桂　送李县尹

河阳桃李是谁栽，怕说春归叠鼓催。

正好鸣琴看锦水，俄惊飞诰下金台。

一堤烟柳离亭路，两岸风花送客杯。

百里桑麻正生意，为言来者好栽培。

何梦桂

何梦桂　送平石侄孙还杭

东风吹雨湿平芜，三叠阳关醉唾壶。

往事尽随尘世界，新来只怪老头颅。

百年祖父留汤沐，千里儿孙有饭盂。

目断长亭休折柳，斜阳山外是西湖。

何梦桂

何梦桂　送入都佥事

天教持斧下钱塘，来为苍生涤痏疮。

胸次对天悬日月，笔端随地转冰霜。

云山有分高名在，江水无情清议长。

临别折梅嫌太俗，斲将冰雪荐琼觞。

何梦桂

何梦桂　送天约胡子春

世人方熙熙，我独处落落。

世人方昭昭，我独混浊浊。

我行艺固疑，世弃我自乐。

马蹄践霜雪，宁期受刻雒。

彘尻登俎豆，何如食糟粕。

不知帝悬解，甘受人犍韄。

回首观环中，乾坤本寥廓。

何梦桂

何梦桂　送严郡知事石绣回乡

三年幕府鬓成霜，剩得行歌载道傍。

瓜戍春浓官又满，莲池人好水尤香。

燕然碣石去程远，江水云山看日长。

倚遍修篁衣袖薄，长亭无路折垂杨。

何梦桂

何梦桂　送野塘王经历三十韵

切变浩无极，俯仰长吁嘻。

人情恩与雠，相值每不期。

邯郸至受兵，何与鲁酒醨。

弄丸本我心，乃解两家围。

怀古意未竟，伤今有余悲。

世无武城宰，偃室有谁归。

世无吴兴令，牛屋奚敢辞。

不虞涉吾地，叫嚣且突隳。

樽俎化桎梏，宾主生戎夷。

范睢几拉骼，蔡泽成成颐。

自怜还自笑，此物至奚宜。

犁牛受鞭絷，文貍附阱机。

此岂物有罪，罪在角与皮。

安之若有命，虽死无悔追。

俄闻天际星，一夕躔次移。

光芒照人间，是为使者车。

翩然下青冥，持斧衣绣衣。

文章星斗烂，号令雷霆威。

幕府遴高选，分遣羽檄飞。

君来山水县，草木生光辉。

洗手奉三尺，不肯枉毫釐。

登山缚虎兕，入水擒蛟螭。

斯民久疮痏，妪喣以每慈。

遂使斯道福，溥及山泽癯。

盘水无先容，倾盖无素知。

南北风马牛，何以极至斯。

生物不言功，固匪天地私。

寸草犹有心，那得报春晖。

临行持杯水，劝君重踌躇。

为我更持献，端谢夹谷师。

何梦桂

何梦桂　送自然子夏德甫

子以自然名，诘我自然理。

至理本无言，有言已非是。

畏隹时怒号，厉风从何起。

晚得复怒生，春雨果谁使。

使然与不然，万化谁与纪。

君诘我不知，不如两忘已。

君苟未忘言，请问柱下史。

何梦桂

何梦桂　唐昌地理王生求诗

千古青囊破六丁，太原衣钵在心经。

天教文字留心印，世有儿孙振说铃。

跨断九龙行地脉，踏翻八卦撼天星。

灵犀一点无传诀，莫向山头泥鬼灵。

何梦桂

何梦桂　题林同舍初心诗集

与君别一世，忽见疑梦境。

感往双泪县，华发各垂领。

青灯对白酒，相勖敦暮景。

别后诗逾佳，朗歌竟夜永。

何梦桂

何梦桂　题邵古香乾坤一亭

一亭亦直寄，作者知为谁。

结薜开户牖，柱桂辛一夷楣。

百年此宴乐，常恐生忧悲。

天地一传舍，过客安可羁。

唐肆欲求马，万事隙泀驹。

白云亭上山，流水亭下池。

夜半抚朱绳，美人生白髭。

何梦桂

何梦桂　挽方宫使

鼎湖弓堕赋归来，地拆天分泰华颓。

膝上二雏兵血燐，楼头万卷劫池灰。

百年豪杰埋荒草，半世功名落大槐。

身后有孙酹松柏，桥陵金粟暗苍苔。

何梦桂

何梦桂　挽阁门唐中斋

英州别驾老昭陵，尚有钱塘八代孙。

三略兵书生未识，百篇诗史死犹存。

羊公岘首行人泪，白传龙门过客樽。

盂饭寝园谁是主，凤亭霜露有鸡豚。

何梦桂

何梦桂　挽劲轩郑府理

东林冠盖旧耆英，百尺丰碑志墓茔。

经济志高官职小，睦姻义重货财轻。

永平仓下遗红粟，仁寿堂前有紫荆。

夜半山舟谁负去，盖棺犹是昔簪缨。

何梦桂

何梦桂　挽吏部刘谦山

犹记青原白鹭盟，转头宿草上新茔。

屋梁月落丹心在，海水天寒白发生。

樽酒十年儿女泪，篇诗两地弟兄情。

盖棺事了君无愧，未死遑知身后名。

何梦桂

何梦桂　挽宁谷居士何公三首

英雄千古入泉台，八十余龄死更哀。

隐谷云归龙已老，吟坛月堕鹤空回。

黄花满地诗人老，青槚成阡吊客来。

白发盖棺公事了，朔风世路正黄埃。

何梦桂

何梦桂　挽宁谷居士何公三首

天寒白月堕西湖，血泪啼枯听薤歌。

食子俱亡收子在，近孙犹少远孙多。

北邙有地存诗窖，后圃无人负鞠窠。

欲志鲁山惭四绝，空遗陈迹照松萝。

何梦桂

何梦桂　挽宁谷居士何公三首

鼠绕枯藤啮未休，得如此老死何求。

翁逾八十媪黄发，孙见曾玄儿白头。

身世幅巾归趼室，岁时孟饭洒狐丘。

百年心事无人识，分付黄花满地秋。

何梦桂

何梦桂　挽太学正节先生徐应镳

国破君亡一死宜，绝怜儿女死如饴。

龙池久负娲皇誓，蛙坎空遗烈士悲。

洗骨不污唐门馆，沥心无愧赵孤儿。

北行多少生还客，休向梯云读墓碑。

何梦桂

何梦桂　挽吴静轩

手摩铭碣吊延陵，落日青山昨梦惊。

狭世路危行却曲，浮生事了去分明。

竹林熠耀飞台榭，石壁钩辀叫冢茔。

珠雁玉龙今在否，漆灯千古照佳城。

何梦桂

何梦桂　挽新城徐岘山

骑鸾一去藐尘寰，万里天风杳佩环。

江海十年生白浪，星霜七秩陨朱颜。

瑶池月堕梦中梦，翠岘云归山外山。

身世到头秋露飞，吟魂犹自在人间。

何梦桂

何梦桂　挽袁安人徐氏

政自伤悲叹纬嫠，可堪重赋柏舟诗。

鸠怜只影营巢瘁，乌喜孤雏返哺慈。

半世苦心生自媚，百年贞节死方知。

曼曼世路成孤愤，惭愧山前读墓碑。

何梦桂

何梦桂　王石涧赋小有洞天之诗邵青鸡和之辄次韵奉谢

自怜恶石狠难鞭，归去渔樵结老缘。

野鹤分无轩上禄，醯鸡粗足翁中天。

病来摩诘非真佛，睡去希夷已半仙。

僻好自耽如嗜酒，醉乡休与醒人传。

何梦桂

何梦桂　慰严溪张君贡士

朝日景曈曈，湛露溘已晞。

日暮风凄凄，啼鸟失其雏。

时迈感物化，抚事成伤悲。

严溪子张子，有儿读父书。

年少隽且文，亲颜悦以怡。

一朝成鬼录，登台空望归。

望归不归来，泪尽双目眵。

嬴博招尔魂，忍抚游子衣。

生子期养亲，安知亲器儿。

古伤邓伯道，天道不可知。

穆伯有收子，暮年良可期。

何梦桂

何梦桂　闻琴一首

自呼浊酒赋江蓠，一曲朱绳万感随。

沙漠美人青冢恨，关河壮士北邙噫。

无人流水音谁赏，老我雍门听转悲。

夜半月明天籁寂，飞乌犹自绕南枝。

何梦桂

何梦桂　希有鸟吟

穹壤纷众羽，固有仁不仁。

鸮凤虽异性，同为阴阳根。

惟彼希有鸟，於禽集大成。

力可振海岳，翂翐似无能。

鲲鹏侈变化，比予尔何曾。

群鷇偃下风，举受翼卵恩。

万里不足飞，千载始一鸣。

远之不可疏，即之不可亲。

地维缺不震，天柱拆不惊。

安得以宠辱，而能累其身。

世固有大物，天地间气生。

卑卑局耳目，夫谁识其真。

道大固难同，安能抗世情。

何如任毁誉，徜然忘我人。

不谐众人口，而谐万世心。

何梦桂

何梦桂　小有山中即事

閒随鹤影步山蹊，摘草归来养竹鸡。

水带平沙流涧浅，云将落照压山低。

覆阶乱叶凭风扫，护径业筠借鹭栖。

万物不言皆自得，此心触处见端倪。

何梦桂

何梦桂　徐仲修寄诗次韵

一枕邯鄣午梦醒，好风吹信入轩棂。

溟抟六月鹏先化，胎孕千年鹤已灵。

气囿阴阳元有数，道超天地妙无形。

何时共作缑山隐，滴露松萝写易经。

何梦桂

何梦桂　雪楼程御史次方山房韵见寄用韵答赋三首

万物委桥运，逝沙我回波。

美人渺何许，道远空寤歌。

原言结瑶佩，乘虬下阳阿。

阳阿有瑶草，为我起宿痾。

行行望高台，日暮将奈何。

何梦桂

何梦桂　雪楼程御史次方山房韵见寄用韵答赋三首

青楼有蛾眉，翳袖渺独处。

日暮赋摽梅，愧我求彼士。

谁家操孤鸾，感此中夜起。

明河落天西，玉绳低欲轾。

结言藉媒劳，恩重报到无。

明珠在羅襦，谁能谅心事。

何梦桂

何梦桂　雪楼程御史次方山房韵见寄用韵答赋三首

思君隔山陂，矢心誓白水。

夔蚿各自怜，人生贵适意。

马头黄金羁，不易牛背睡。

白发难再玄，百子空自许。

南山或可移，愚公有孙子。

堪舆浩无穷，俯仰一寤寐。

何梦桂

何梦桂　夜坐有感

银汉无声玉漏沉，楼高风露入衣襟。

洞龙睡熟云归岫，枝鹊啼乾月满林。

瓮里故书前切梦，匣中孤剑少年心。

征鸿目断阑干角，吹尽参差到夜深。

何梦桂

何梦桂　邑水南夜归即景

郊原踏遍拾芳蘅，归听城头打二更。

野渡无人舟早宿，山蹊有月马迟行。

人家灯落半江影，僧寺钟来隔岸声。

世路百年双屐底，青山不老白头生。

何梦桂

何梦桂　邑痒杏坛初成诸老倡和见寄因次韵

双杏坛前花自春，登坛宛见仲尼心。

千年此树几寒暑，一线生机无古今。

西狩事非成反袂，缁林曲在尚鸣琴。

閒花满地乾坤老，三叹遗风感慨深。

何梦桂

何梦桂　用侄炜之山行韵

惜花急晨游，起坐旦未达。

骑马去踏花，朝雨马蹄滑。

落花委尘泥，花香在羅襪。

猗兰觅余春，牡丹尺未发。

游子何时归，使我幽愤豁。

目断回雁书，遥遥楚天阔。

何梦桂

何梦桂　有感寄唐月心

日暮佳人雪满簪，不堪重听楚骚吟。

游豚吹浪江风恶，穴蚁坯封山雨深。

遯世敢谈枰外著，济时空抱梦中心。

閒花满地将军老，莫向东风更鼓琴。

何梦桂

何梦桂　有客曰孤梅访予於易庵孤山之下与之坐夜未半孤月在天笑谓孤梅曰维

蹇四山之孤竹兮，商周二君。

藐三径之孤松兮，晋宋一人。

天地冰霜兮，木落归根。

遗万物而独立兮，吾梅兄其仅存。

夫孤高不易抗兮，故多以落落而遭世之闷闷。

孤洁不易保兮，故多以皎皎而受人之昏昏。

惟湼而不缁兮，梅质之清。

磨而不磷兮，梅操之贞。

嗟梅之爱兮，旷世无闻。

将梅有心兮，千古谁论。

何梦桂

何梦桂　愚石歌

大埠初分生怪石，曾与不周山作骨。

山崩地缺天柱摧，片石耆姿转奇崛。

娲皇炼石补天工，化作五星成五色。

地下为石天上星，顽质变化生神灵。

一朝天狼齧蚀五星陨，陨石枕头野犹有光晶荧。

何人夜负入海屿，错杂昆吾无觅处。

中间块石独崎嵚，住在锦溪溪上浒。

石润可以砚，石文可以屏。

屭屭或刳鼎，廉栗或劖铭。

不然云母与紫英，否则丹砂和空青。

尔材於用百不适，空有千尺高棱层。

暴流没马不加减，霜降石出不加增。

火不焦，水不凝。

刻桐扣不鸣，饮羽射不惊。

世间至智不能化，而我安敢逃愚名。

人闻愚恶智喜，君谓我愚真知己。

筑室招子原结交，更请柳溪作愚记。

我笑已愚君更愚，世有两愚适相值。

江流东去夕阳西，千古相看只如此。

当年三品不点头，况被旁人鞭得起。

何梦桂

何梦桂　远游丞樵隐王德甫寄诗辄和二章以谢

白日过驹隙，玄发成衰翁。

升天无八翼，苦志怀晨风。

晨风不可个，下界尘冥蒙。

去去藐八极，安能离彀中。

为马或为牛，吾将安适从。

何梦桂

何梦桂　远游丞樵隐王德甫寄诗辄和二章以谢

宿昔梦见君。晨起得诗册。

诗中意如何，闵我远行役。

上言久别离，下言长寤擗。

世无鲁阳戈，谁能回白日。

白扫一夜生，为君隐陫侧。

何梦桂

何梦桂　岳帅寄烈女古意和韵答之

一琴久弦绝，孤操谁与同。

羅帏长白发，燕子楼已空。

夫君邈万里，目断随冥鸿。

鸿飞不南来，乱鸟啼朔风。

何梦桂

何梦桂　芸窗集画图

天马不生韩干死，崔白翎毛落蒿里。

虎头妙笔夜通灵，主爵郎中羞画史。

杨君画眼空四海，剩把金奁賏奇诡。

榆关牧马边草秋，一骑一纵骅与骝。

阿谁青骢嚼金勒，拔剑奔逐髯怒虬。

提弓空捍鸣镝尽，尘沙马耳风飕飕。

筼箉谷中一梢出，冷蕊相看冰雪骨。

葵花二色空争妍，没骨丹青翰水墨。

猿猱两两雄雇雌，獐鼠伎伎母趁儿。

水禽并下照秋水，足踏枯荷浸莲漪。

人间清景能几许，野马战场只尺咫。

芸窗一幅水沉烟，挽仰乾坤千古意。

何梦桂

何梦桂　再和

采芳遗所思，所思道幽绝。

濯发沐兰膏，卷然在发末。

鴃啼众芳萎，微物固先识。

我方行迈迈，我载歌昔昔。

操舟入觞深，被发出梁沫。

至人本神游，讵知见者惑。

畏途窘善步，变境乏全德。

委顺天地间，谁主复谁客。

何梦桂

何梦桂　再和

火鼠不畏热，冰蚕不畏寒。

未能蹈冰火，吾姑袭人间。

徒骇广可泳，太行巍可攀。

世路蹇幽蔽，邅回行路难。

君坐歌三调，我起舞七盘。

歌苦舞未终，观者心未酸。

矢言浩无极，恐彼隔肺肝。

无言赋悄悄，永夜长寤叹。

何梦桂

何梦桂　再和

渴不待醴酒，行潦聊可挹。

寒不待羅襦，短布聊自织。

人生忘富贵，役役死尘迹。

天鸡报明晨，暮种送归夕。

万化迭故机，来者示终极。

百年无定期，余日姑自适。

拟学种蟠桃，谁能待花实。

海鸥倦长风，低徊此休息。

何梦桂

何梦桂　再和

劫池出墨灰，厄海腾洪波。

阴阳互勃蚀，天地相激摩。

人生寿能几，百岁易蹉跎。

毋用戚戚忧，且赋浩浩歌。

鲎鸠渐溟鹏，修鲸渺沙鮠。

物性各有极，相企成舛讹。

顺天以全德，安土以敦和。

及时且娱乐，不乐将奈何。

何梦桂

何梦桂　再和张秋山杭州孤山二首

歌舞钱塘厌说兵，悠悠往事竟何成。

钱鏱铁箭千年在，伍子鸱夷一死轻。

湖上园亭春代谢，江头潮汐月亏盈。

相逢白首休相问，见说宫门草树平。

何梦桂

何梦桂　再和张秋山杭州孤山二首

处士横桥野水流，先生家住暮云稠。

百年故国成尘梦，千古青山忆旧游。

林下客盟寒白鹤，梅边诗稿问苍头。

公来但扫坟前竹，莫载虚名入帝州。

何梦桂

何梦桂　再用前韵和诸公

白发星星纱帽乌，怕随年少过西湖。

清明上冢行人少，寒食开少宫使无。

半世行藏随杖屦，百年悲乐寄樽壶。

归来第五桥边路，半残少阳噪毕逋。

何梦桂

何梦桂　赠边县尹

君家久富五经储，更有儿孙读祖书。

事究麟经明亥豕，理穷羲易得筌鱼。

枳业不是栖鸾处，花县来观展骥初。

北道主人今有托，化山应得老骑驴。

何梦桂

何梦桂　赠边县尹

声价中州第一流，双凫飞下锦溪头。

隐微去处求民瘼，潜伏中间破吏媮。

暮雨烟村无吠犬，去年荒土有耕牛。

昼帘余暇浑无事，好去栽花待胜游。

何梦桂

何梦桂　赠地理钱季实

神仙地理无多诀，未用寻龙先看峡。

次看峡内有明堂，外峡内堂垣气结。

交结深时垣气牢，交结浅时垣气洩。

回看远障起星峰，认得星峰是祖宗。

祖宗派下分嫡庶，庶是旁枝嫡正龙。

足趾未曾登绝顶，如何辨认嫡庶踪。

庶是旁枝为外从，嫡子必居堂奥中。

此是大法论嫡庶，未是穷源寻极致。

眼前大法既能明，更看嫡枝辨臧否。

譬如人家有嫡儿，或贤或否不易知。

贤者起家不肖败，嫡枝还更有妍媸。

到此须是牢著眼，切莫泥取嫡谓奇。

龙到成形方结穴，若不成形总虚设。

倾欹破碎缩腫粗，杂乱摆竮瘦死绝。

凡属此类不劳看，认得正龙成愧拙。

认形既真穴亦真，真形真穴自天成。

左右必有真缠护，真案真朝无异情。

地真气象自然别，山必绸缪水回折。

葱葱郁郁日回环，入眼精神俱焕发。

设从流派问源头，定是祖宗真骨血。

虽然龙真穴自真，或隐或显多误人。

正结人人能识得，不识偏颇闪侧情。

地有怪穴无怪局，认局方知穴法精。

毫釐之缪隔千里，万水千山差一指。

横斜直曲跬步间，撼动山川泣神鬼。

一山入脉百山随，尺寸高低认玄秘。

穴真节节自相符，若不相符穴是虚。

龙真穴假祸福异，误杀世人徒信书。

眼力不在书纸上，泥书空画葫芦样。

扫除万卷总虚谈，收入灵犀一点间。

何梦桂

何梦桂　赠董君竹梧亭

买得园亭乐赋归，一庭碧映参差。

自怜封户培新笋，更喜添孙养嫩枝。

翠柚倚看云影乱，银床坐对月阴移。

沉香栏北花如故，富贵无心懒赋诗。

何梦桂

何梦桂　赠方星翁

忆别二十年，再见惊莽渺。

黔发上星霜，红颜化枯槁。

隔世或相逢，往事漫不考。

季子舌尚存，长卿心未老。

妙算出星躔，穷搜入冥窅。

病质愧衰迟，高论惊绝倒。

天地两地情，大化长浩浩。

逝者如川流，朝露溘春草。

行行重行行，贞名以为宝。

何梦桂

何梦桂　赠方云卿地理

金仙顶门一只眼，五眼通神识无限。

云卿留得眼一只，眼力最高人不识。

眼里青囊一卷经，照破山川无遁形。

口谈祸福句句验，人谓先生真鬼灵。

自言好眼与人别，当年点得白龟睛上血。

龟存双眼我双眼，两眼精明光电掣。

有时采珠撼龙宫，有时捋须探虎穴。

独眼独眼真地仙，一角灵犀妙莫传。

谁知一眼化千眼，笑杀时师空眼穿。

何梦桂

何梦桂　赠冯樵隐琴棋

纹楸漫灭爨桐焦，赢得无何醉浊醪。

别墅功随淮上水，广陵人化里中蒿。

知音那似无弦好，当局何如不著高。

寻取旧樵归隐处，坐看尘世戏儿曹。

何梦桂

何梦桂　赠何觉山

昔有二道士，学道隐此山。

一觉径超诣，脱屣遗人寰。

石影未灭没，半出林峦间。

空山以名存，高踪那能攀。

下有可人翁，老去双鬓斑。

天涯蹇行足，日暮倦鸟还。

神交藐千古，试为问丸丹。

何梦桂

何梦桂　赠梅谷高士

去年无方老瞿昙，授我云门一劄禅。

今年羽衣梅谷仙，丹法葛翁口谈玄。

无方是兄仲梅谷，误堕凡胎投母腹。

岂非江郎三石人，两石飞来化双玉。

君今一字透锋机，札断三关鬼莫窥。

掇取玄珠入蓬阙，自携灵母养婴儿。

寒山梨枣霜中熟，碧莲池边结茅屋。

蛾眉白发两潇痚，夜抱寒蟾成独宿。

相逢丹鼎问金砂，笑灌玉泉餐紫霞。

昆仑瑶树渺何许，辽海白鹤还归家。

归去无方问何其，为说此行奇更奇。

何梦桂

何梦桂　赠乔县尹

神君当日蔼民谣，复见君来试割刀。

花下帘栊閒讼牒，柳边亭榭见旌旄。

农桑课最趼丝殿，刍秣征宽骨士高。

泉出后田浑不饮，恐他滴滴是民膏。

何梦桂

何梦桂　赠秋蓬王相士

秋蓬秋蓬，我不原爵三公，

亦不原禄万钟。君谟骨相只如此，

休向蓬州问李翁。迂叟病齿落半空，

岂是天食蛙骨虫，但原壶中乞方匕，

齿发复出还婴童。漱石清溪歌九曲，

饱饭黄精羹杞菊。

何梦桂

何梦桂　赠术士邵易庵

易道皆万变，万彙寄一易。

大道降九流，至理散方术。

譬犹八面窗，八方可从入。

譬犹九达衢，九轨所由出。

道术虽二致，殊途极归一。

得醫为仓扁，得法为轨革。

郭氏探锦囊，甘心步璇历。

勿谓所执微，垂名等籍籍。

易庵挟四技，每技探易赜。

技分易不精，君独精以密。

我愧绝韦编，所得止一画。

一画未为病，错出已什伯。

四事君尽兼，惧君苦形役。

持此应世间，化身须百亿。

何梦桂

何梦桂　赠唐乐天星翁

有客傲今世，去古见是人。

得姓遗唐谱，自号乐天民。

毋乃香山老，重来现后身。

问君何能解，满口谈天得。

术高价难酬，索诗抵千金。

我政坐诗穷，敢以穷累君。

君谓穷不忧，诗赋乐我贫。

不见石友死，锦帆不斂形。

不见邓侯饿，铜山化为尘。

命固爱於天，谁能跃陶钧。

外物不可必，吾已反吾真。

君看世上儿，疾走方纭纭。

何梦桂

何梦桂　赠天台陈道人

山中老希夷，长抱白云睡。

睡觉呼蹇驴，悠然出山去。

道上忽相逢，为问天下事。

长笑不复言，不言有深意。

苍生在巅崖，感此泪如雨。

何梦桂

何梦桂　赠天台遇仙翁

天台华顶飞丹霞，飞梁绝壁仙人家。

刘郎归去不复返，千年药径生蠙蛙。

老翁家住山谷口，入山往往逢青华。

授之长生不死药，山头采采札与砂。

炼养火鼎成黄芽，日虀蔓菁饭胡麻。

方瞳丹颊生鼎花，犹为人世忧龙蛇。

下游汗漫周八遐，手持药管青牛车。

更资易数余齿牙，占步祸福百不差。

朼来访我一舍蜗，剧谈世事长吁嗟。

我语君，君试听，

劝君不用六十四卦推天星。但原得君肘后之丹经，

普度百万亿生灵。君不见安期生、李少君，

一匕神楼生羽翎。入无间，

升苍冥。造物虽有数，

不能囿无形。人人绝粒餐琼英，

免堕颠崖受苦辛。

何梦桂

何梦桂　赠天游子潘知非

浩浩天上水，悠悠天际云。

静观万物化，谁使之芸芸。

吾道在宇宙，与物同涬溟。

牛马谁毁誉，龙蠖自屈伸。

浮游寄一世，傥然忘我人。

究竟弗可诘，与子俱愚苮。

何梦桂

何梦桂　赠相士许松坡

天地委尔形，祸福叭所命。

天颜寿盗跖，穷宪富猗顿。

阴阳气不齐，所受各有分。

司造秘不言，谁能作天问。

君今挟相术，两目焝清镜。

开口说是非，窃弄司造柄。

富贵闻者喜，贫贱闻者愠。

分定不可移，喜愠两皆病。

朝暮芧四三，空使众狙竞。

安知鸠与鹏，小大各适性。

劝君且归休，吾方游神廷。

何梦桂

何梦桂　赠星学叶冰壶

祝融掷火驱六龙，火轮吐焰烧长空。

彤云挂树凝翠歇，九根灼烂红炉中。

黑菟喘啸￡　不起，紫蛟嗔卧潜幽宫。

燕然山高倚绝壁，下有凌阴厚千尺。

阿谁琢雪开琼花，賏向玉壶寒　§骨。

层冰底下浴蚕虫，口吐趼丝成五色。

冰姿入火热不焦，那识人间烁金石。

苍生病暍死道途，左拥右扇唤不甦。

原化冰蚕作冰趼，上天下地成冰壶。

何梦桂

何梦桂　赠徐教谕爱兰

朝采水中芹，莫采水中茆。

采采不盈掬，意不在寸草。

雇瞻尔子衿，忧思郁中抱。

濯江暴秋阳，岂不是杲杲。

杲杲虽丽天，寒莇易枯槁。

君来升文堂，钟鼓试击考。

轰霆起群蛰，沈淖赖雪澡。

以中养不中，宽慈以为宝。

惟皇均降衷，三代此直道。

迪教敦民彝，端拜谢师造。

何梦桂

何梦桂　赠徐霞锦

昔日山阴老魏仙，丹成飞去三千年。

倒影灭没不可得，谁驾玉犬骖云骈。

当年从事君家祖，独向炉边得丹谱。

刀圭入口羽翰生，至今去作群仙父。

丹砂散地无人收，聚作丹霞如锦毬。

腾腾五采狎猎起，夜半精光冲斗牛。

问君从事适孙子，浑家住坐丹霞里。

夜窥璇玑落星躔，昼负丹囊踏山水。

有时卖易挂白钱，醉卧圯桥堕双履。

问君何事落人间，谪业已尽当复还。

人间处处风雨恶，不如妲去蓬莱山。

山上朝霞犹可餐。

何梦桂

何梦桂　赠杨古澹

南山有岑楼，岑楼高落星。

娟娟楼上女，悠悠抚朱绳。

高年猗兰操，翻作长短清。

世无千古人，惟遗千古心。

心长韵愈远，疏越难可闻。

曲尽无人听，月高风满城。

何梦桂

何梦桂　赠尹巽斋易数

万有滋莇隐混蒙，谁开玄竅洩神工。

易经四圣羲周孔，数贯三天先后中。

执筴不须谈管辂，太玄休复问扬雄。

只今风起从何入，知得风来是巽翁。

何梦桂

何梦桂　招隐三首

昔年有约共投簪，回首红尘白发新。

物外烟霞逢野逸，山中风雨望佳人。

好凭野鹤寻和靖，莫待山灵唤孔宾。

迟暮不来松荫落，飞柯恐解折车轮。

何梦桂

何梦桂　招隐三首

别后频惊束带宽，相逢亦复笑苍颜。

只今岁月青牛老，何处烟波白鸟閒。

千古心期寒绿绮，十年世事堕黄间。

修篁倚遍空茳暮，枉杀招呼费小山。

何梦桂

何梦桂　招隐三首

回头五十九年非，千里晨风翼倦飞。

门外黄尘时事改，樽前白发故人稀。

金河沙暖春鸿去，朱雀桥空海燕归。

惟有严陵滩下路，年年潮水上渔矶。

何梦桂

何梦桂　知卢可庵教谕鼓歌

崇牙枞枞，贲鼓逢逢。

始作这以荆衡底贡之新革，试叩之以巴蜀故产之孤桐。

雷震一声草木拆，蠖信其屈龙起蛰。

天地詃合万物苏，阳气宣声阴屏迹。

矇瞍一鼓歌辟雍，始与斯民发童蒙。

大胥再鼓徵学士，复与学者开天聪。

当其俎豆前陈，甫掖山立。

缀兆序位，登降终日。

吾故鼓之以相礼，所以作尔之强力。

乃若冠盖孔孟，佩服程朱。

鸡鸣而起，亦步亦趋。

吾故鼓之心戒晨，所以觉尔之迷途。

至若理欲昏明，义利白黑。

夕惕不谨，日省何益。

吾故鼓之以谨昏，所以使尔非心之必斥。

呜呼，鼓人职废周礼湮，

方叔入汉鼓收声。举世聩聩呼不应，

千载孔堂比竹音。镗然一鼓惊雷霆，

撼动天地众耳醒。昌黎老死石鼓裂，

愧我才薄争奈此鼓文。

何梦桂

何梦桂　逐妇吟

妾生不辰兮命孤奇，妾嫁夫君兮尚髫垂。

被谗放逐兮，妾不复归。

欲出门兮，心重悲。

心重悲，非别离。

夫与姑，命相依。

原姑谨携持，山有豺狼水有螭。

何梦桂

何梦桂　昨日王德父何昭德回后曝背于庵后大山上甚乐因成数语效大山体亦皆

碧昮收云兮，秋气肃甭。

万籁声沉兮，秋日晶荧。

青山崯崯兮，白石瑛瑛。

麋鹿跂跂兮出高陵，野鸟活活兮两岑对鸣。

黄犍湿湿羝群，或讹或寝兮野于坰。

吾忘吾独兮，吾与禽兽兮为邻。

违市朝兮不与世撄，利名不入兮宠辱忘惊。

聊遗吾形兮放吾情，美背曝兮不可以遗君。

时分吾席坐兮，采樵负苓。

吾其徜徉乎此山以终吾生兮，其乐无央。

何鸣凤

何鸣凤　春日田园杂兴二首

东风转瞩又东阜，久赋将芜力未薅。

古木阴深巢燕弱，荒陂水浅怒蛙豪。

儿废方拟半栽秫，身隐尚嫌全种桃。

何许蕨薇君欲来，饥眠堪义华山高。

何鸣凤

何鸣凤　春日田园杂兴二首

星明天驷兆与农，稼圃梨钥处处同。

播谷过竞新禹甸，条桑独记旧杰风。

草缘疆畎从横绿，花隔藩篱深浅红。

自笑偷生劳种植，西山轮与有薇翁。

何平仲

何平仲　题周茂叔拙赋

伪者劳其心，关机有时阙。

诚者任其真，安知拙为拙。

舍伪以存诚，何须俟词说。

何平仲

何平仲　闻周茂叔中年有嗣以诗贺之

庆门崇构已多时，五百年方是此期。

树长琼枝生较晚，珠根骊颔得来迟。

桓温贵骨天然别，韦相传经道不衰。

衡岳维高湘水阔，共知长与福为基。

何平仲

何平仲　赠周茂叔

及物仁心称物情，更将和气助春荣。

智深大易知幽赜，乐本咸池得正声。

竹箭生来元有节，冰壶此外更无清。

几年天下闻名久，今日逢君眼倍明。

何麒

何麒　虎丘

平地涌岩壑，棱层惊大雄。

何曾宛人世，真欲傍天宫。

白虎威灵在，赤乌缘影空。

生公能说法，音与塔铃同。

何麒

何麒　句

一楠枯再生，两石合无罅。

何麒

何麒　句

梁山韭黄妙天下，玉箸金钗盈大把。

何麒

何麒　南楼

武昌形势凤凰边，万里长江落槛前。

笑杀元规乱天下，南楼何藉此人传。

何麒

何麒　绍兴丁已二月三十日同晏元老冯应礼罗君瑞游多山访飞仙遗迹以两诗

世路聱牙赤水过，故升天险问龙多。

书中旧识唐公昿，图里又闻冯盖罗。

绛阙岧岧双鹤下，青空杳杳八鸾歌。

一篇跳出孙樵语，未应虚皇玉字科。

何麒

何麒　绍兴丁已二月三十日同晏元老冯应礼罗君瑞游多山访飞仙遗迹以两诗

丁令梅仙梁市客，穿云随我上虚无。

携持赖有竹都尉，偃蹇更逢松大夫。

山积五仓窥石□，霞拖九芒觅丹炉。

圣泉闻说经汤旱，中有龙蟠不用雩。

何麒

何麒　师题子岩

旦为阳华游，轩豁谐素志。

那知此嵌岩，近在回翔地。

石如狻猊状，蹲伏呀可畏。

虽无嚬呻威，尚使百兽避。

漫郎嗜泉石，足迹靡不至。

是岩端见遗，定自求其备。

澹岩冠湘中，环玮传万耳，

此郎靳一言，亦以山无水。

骨多欠{上艹下月}血，草木咸枯悴。

其谁喜冥搜，韵语发天秘。

石门何晃荡，坐久三叹喟。

径欲挽银潢，淙淙满人意。

何麒

何麒　题阳华岩

名山固多岩，兹岩擅天下。

屋大享千人，谷深量万马。

豦豣通一水，旁午飞桥跨。

石砾巧雕锼，松篁森绘画。

古人栖遁处，文字犹凭藉。

语妙元次山，名高陶别驾。

瞿君三体篆，殆可斯翁亚。

却后累百年，吾人来叹吒。

伊予邱壑姿，嗜好若天假。

终焉卜真隐，学道冀陶冶。

丹成生羽翼，召节青童把。

挥手挹霞芒，竦身朝帝者。

何麒

何麒　外大父丞相初登科为雒县主簿经摄垍窑镇税官留诗护国寺中令狐监征

传翁遗墨剩咨嗟，四海当年尚一家。

大老不为今日用，小诗徒遣后人夸。

兴来思跨巴滇马，归去方乘下泽车。

燕麦兔葵僧舍里，何如梦得访桃花。

何麒

何麒　岩下观瀑旦晚异状子文有诗辄次其韵

瀑色清明气犹雄，非烟非云非白虹。

兜罗绵光秀罘羜，瑠璃□影摇帘栊。

风吹银潢渍苍壁，日照玉柱惊青空。

谁言物象要有尽，我觉端倪殊不穷。

思涌回翔掀舞时，句在缥缈空蒙中。

更将七字写亭午，倚天长剑拖芒锋。

何弃仲

何弃仲　营道斋

儒行篇中有至论，书斋乡县两存存。

南音楚国钟仪操，仁术函人孟氏言。

近信每随流水到，旧庐凝望度云屯。

里非胜母泉君子，循取佳名睹圣门。

何权

何权　题范宽临流独坐图

茅堂结构背江干，日日爱看江上山。

箕踞盘陀吟未稳，不知身在画图间。

何群

何群　降真岩

凤顶孤峰耸绝奇，仙家云驭久栖迟。

飞腾岷岭元和日，留记山岩景佑时。

水透山阿朝北坎，山开井势拱离南。

他年殿阁鸣钟磬，广运重开帝载熙。

何汝樵

何汝樵　元旦

腊尽寒犹厉，春来雪未乾，

流年怜易失。为客敢求安。

故里屠苏酒，新年柏叶盘，

嗟哉老兄弟，谁与共清欢。

何若

何若　病鹤

仙骨珊珊瘦怯风，褵褷晴晒石桥东。

丹砂灵圃何缘觅，华表荒城半已空。

羽化定教随子晋，舞衣久不悦羊公。

听他盍旦鸣相乐，自此朝阳凤在桐。

何若谷

何若谷　顶山寺

百尺寒崖一径分，樊罗步步陟云云。

江山好景吟新句，猿鹤欢声识旧群。

壁为韪诗尘不染，池因供砚水独薰。

旁人莫讶登科久，二十年前此论文。

何师韫

何师韫　失假山

片石亡来岁月深，昔时来觅到如今。

谁知只在家山裹，枉费工夫到处寻。

何师韫

何师韫　自题懒愚堂

君不见南岳懒残师，佯狂啖残食。

鼻涕任垂颐，懒为俗人拭。

又不见愚溪子柳子，堂堂古遗直。

以愚言溪山，于今慕其德。

二子真吾师，欲见不可得。

唯有懒愚树，终日对颜色。

齐威勤读书，轮扁巧斲轮。

勤巧动心志，何如懒愚贞。

衰年发已皤，行少坐时多。

亦欲俲勤巧，奈此懒愚何。

何宋英

何宋英　六和塔

吴国山迎越国山，江流吴越两山间。

两山相对各无语，江自奔波山自间。

风帆烟棹知多少，东去西来何日了。

江潮淘尽古今人，只有青山长不老。

何粟

何粟　句

水涸梁未成，火觌道犹茀。

何粟

何粟　在敌营作

念念通前劫，依依返旧魂。

人生会有死，遗恨满乾坤。

何郯

何郯　益州州学对训堂

益为蕃捍西南隅，物众地大称名都。

择守来頲兹土政，治人颇与他邦殊。

蹉跌一有戾條教，便宜皆得行黥诛。

群奸帖息不敢动，无复弄兵觊穿窬。

任威或谓一时事，立政恐事非长世图。

岂无达识究是否，重在改作徒嗟吁。

仲翁裔孙有伟度，敢决不以常文拘。

当官勇欲除蔽法，伊尤内恻仁心孚。

视人无异远方意，威刑惠政还相须。

始时岁荒力赈救，坐使饿殍成完肤。

既而为俗思根本，其在立学陈师谟。

大开庠儒务诲导，秀民从慕纷来趋。

遂言讲署鸿生职，使演经傅傅诸徒。

奏函一上闻法座，诏劄即日来謈俞。

诏云信汝辨治蜀，缓任威罚先文儒。

公心感激侈上赐，刻在金石尊神谟。

覆之大厦牓美称，日久傅者期无渝。

邦人承风为盛事，观者填道来于于。

嗟嗟多士其听命，勿即邪径安夷涂。

师无訿圣生率教，信尚姬孔尊唐虞。

施之乡党励雅俗，仁谊得以相持扶。

汉皇初始盛文学，起自蜀国行中区。

本朝教化视三代，建元安可为齐驱。

吾君训辞谕万里，义均盘诰兹宣敷。

吾守教本数一国，学成洙泗相涵濡。

臣谋君从协大义，圣哲倡和真同符。

欲歌盛节示万古。才不迨志嗟其愚。

何坦

何坦　次张友使吴令君游石洞韵

二隽行阡得胜游，清诗传播气横秋。

定知余子漫千首，竟使老夫低一头。

山是玉壶天里到，水从银汉罅中流。

被渠吟作惊人句，压倒乾坤日夜浮。

何坦

何坦　非雪

邹子当年吹玉律，解令寒谷暖生春。

岂知此有冯夷宅，六月飞花冷扑人。

何坦

何坦　蜂儿榧

味甘宣郡蜂雏蜜，韵胜雍城骆乳酥。

一点生春流齿颊，十年飞梦绕江湖。

何坦

何坦　蜂儿榧

银甲弹开香粉坠，金盘堆起乳花圆。

乞君东阁长生供，寿我北堂难老仙。

何坦

何坦　乞酿于郭伯瞻

洗醆试邀从事醵，卧罍忽报步兵厨。

良辰不与清樽共，今夜偿羞明日无。

未论一缸分雪乳，已{左扌右弃}千日醉云腴。

宜黄漫尉今狂甚，听我酣歌入五湖。

何天定

何天定　散策

孤坐忽不乐，出门聊散行。

溪喧乱人语，树偃碍农耕。

雨径莓苔积，阳陂草木明。

道逢九十老，相对话承平。

何万选

何万选　创建魁星阁

天开奎壁作灵神，杰构凌霄景运新。

乍向鱼洲排雁塔，更看虎阜跃龙津。

山林风俗如邹鲁，翰苑文章迈汉秦。

此后鳌头夸遂水，应知魁阁瑞光频。

何文季

何文季　别徐大使

去来书画米家船，聊结梅花一笑缘。

不为专鲈弃官去，归心只在白云边。

何文季

何文季　别赵丞

花县平分月，冰壶不受尘。

圆机皆中理，礼爱独亲仁。

晚菊长留节，寒梅自作春。

无家可归去，须有筑台人。

何文季

何文季　何达观久客他乡音问旷绝一日忽见过又匆匆告别吾老且病未知后会何

风萍渺无迹，一日扣柴扉。

乍见犹疑梦，相逢遽语违。

子方怀错志，谁复挽征衣。

烟雨松楸隔，何当赋式微。

何文季

何文季　画吕仙赞

杖头桃起碧山云，剑气擘开沧浪海。

鞭龙笞凤游八区，长啸一声天浩荡。

何文季

何文季　寄陈赤嵌

英雄空有泪沾襟，千古兴亡感慨深。

邱壑正多亡国恨，干戈消尽读书心。

容身天地生何补，入眼风霜老不禁。

却笑红尘知退晚，能教早计卧山林。

何文季

何文季　寄怀

白发萧萧壮气衰，垂头兀兀董生帷。

饥难煮字将焚砚，语不惊人懒作诗。

昔日卞和常泣玉，今时墨子更悲丝。

自从梦笔风流后，枯配那能出菌芝。

何文季

何文季　寄怀

衣冠不忍坠家声，风雨潇潇溪自鸣。

身似孤蓬随地转，家无长物带书行。

荒凉松竹乡心外，淡薄虀盐世味轻。

幸有田畴堪料理，何如买犊且归耕。

何文季

何文季　寄彭府教

食薇已愧首阳人，肯学杨雄作美新。

满目山河长是泪，穷崖草木不知春。

狂来自与白云笑，老去从教鹆子嗔。

湖海论交无久近，相逢同是汉遗民。

何文季

何文季　寄蘧觉陈先生

白发相看重别离，几囘默坐捻吟髭。

子猷不作乘舟兴，庞老终无郭时。

隔面云山如有碍，输心泓颖寄相思。

文溪遗稿伤沦落，此事还当付与谁。

何文季

何文季　寄蘧觉先生

云山隔断故人痚，闻道新生三凤雏。

老我只添头上雪，凄凉光景不堪书。

何文季

何文季　寄石溪

锦云曾逐好风来，强学娇颦寄雁囘。

鲸浪拍天沧海阔，只愁无路到蓬莱。

何文季

何文季　寄石溪

庞老多年不入州，一竿危坐石溪头。

山中饱食鱼羹饭，不博人间万户侯。

何文季

何文季　寄石溪

长天淡淡雁沈沈，人在桃源路更深。

一点灵犀千里月，云遮不断故人心。

何文季

何文季　寄姚达泉

鹏程九万迟天宽，刚被西风铩羽翰。

四海车书新宇宙，几家门户旧衣冠。

园花灼灼酣春梦，涧竹亭亭傲岁寒。

正气莫教销铄尽，典型留与后人看。

何文季

何文季　寄朱五哥

单父琴边遇赏音，皋比巍坐屋庐深。

客中莫放挥金手，酒后无忘守口箴。

投笔未酬豪杰志，读书犹识圣贤心。

何时棹破山阴雪，共对青灯谈古今。

何文季

何文季　秋堂弟自赣归建安作别

同饮西江甫两春，匆匆马首又东驰。

归与华阁春风里，忆我铃斋夜雨时。

好把汗青传久远，莫将朱紫裹愚痴。

闽中多有南翔雁，折取梅花寄一枝。

何文季

何文季　送黄坡峰

浮萍浩荡夹桑榆，茅屋田园狐兔墟。

拾橡岂能饥杜甫，鬻车终不困相如。

子规枝上他乡月，白鹤峰头处土庐。

三径虽荒归亦好，笔耕还有腹中书。

何文季

何文季　送邵省元

血汗文场日未东，秋香压倒万花丛。

几年豹隐山中雾，一息鹏抟海上风。

魁业正须期远大，微官岂足论穷通。

龙门有客来相访，为说忧时鬓已翁。

何文季

何文季　送翁主学谒靖山提举

三百年间植士林，年来零落几青衿。

人间已厌诗书味，堂上犹闻丝竹音。

山向静中涵易象，阳於复处见天心。

执经弟子趋函丈，祗恐门前雪意深。

何文季

何文季　题严子陵垂钓图

卧足曾将帝腹加，拂衣归去伴烟霞。

祗消一钓名千古，亏杀当年邓仲华。

何文季

何文季　吴子珍登仕避地大宁示赓韵以谢

雁行声价压朋俦，凛凛词锋炯二矛。

宝剑神光埋不住，夜冲星斗落旄头。

何文季

何文季　宣差曾思丁得替归诗以赠之

田家不放泪痕乾，日日深山吏打门。

忆昔宣差提调日，关征不到杏花村。

何文季

何文季　再用汪县尹韵寄彭府教

日入崦嵫万念灰，出门笑口为谁开。

人从饭颗山头遇，春在梅花枝上来。

有梦欲随流水去，无诗怕被黑云催。

叠山曾是江湖友，恨杀吟魂唤不囘。

何希之

何希之　句

诸公错落阳和调，赢得林间自在翁。

何希之

何希之　送乐安教谕周亦山

独佩传家印，芹宫一线春。

居然风月意，笑却簿书尘。

溪水吾同味，檐花道固贫。

迂寒从献笑，肯与俗为邻。

何希之

何希之　送乐安教谕周亦山

垂晚相携手，飞谈入理微。

前修推大雅，晚辈际真依。

君去纡朱绂，吾将老布衣。

相敦各千载，别泪不须挥。

何锡汝

何锡汝　玉虹泉

百尺云岩佛阁前，晚钟疏叶思悠然。

岸边酌酒和清露，石上题诗染翠烟。

半岭泉鸣通古涧，数峰秋尽隔寒川。

西风似欲吹人起，去逐骑鲸汗漫仙。

何熙志

何熙志　句

一山九顶灯常现，六月三峨雪未消。

何熙志

何熙志　句

拓开天外无穷景，望尽坤维到处山。

何熙志

何熙志　续题郑国华昌州牛尾驿

十年去国真悠悠，只今便可行归休。

平生意气羞牛后，去踏金鳌顶上游。

何熙志

何熙志　咏賨城景物之胜

欲说賨城好，先夸方物妍。

金羹收稻后，红腊落梅前。

照座梨偏紫，堆盘荔更鲜。

雪滕尤异产，应不数花牋。

何新之

何新之　秋夜泛舟

飞星曳寒影，野水淡碧空。

人生定何物，扁舟空影中。

何年有宇宙，生此木末风。

有力不向上，难到蓬莱宫。

空攀栖鹘巢，搔首如飞蓬。

俯仰慨今昔，此怀安可穷。

何行

何行　龙泉观

蓬莱境界隔风烟，一带银河接九天。

礼斗瑶台春草合，豢龙石钵玉沙圆。

红云几片危楼上，古木千寻落照边。

惆怅仙人何处去，空馀月色满山川。

何渷

何渷　留题吴氏园

傍晚秋晖静，穿松石路微。

山川起幽兴，杖屦款高扉。

白首偶成趣，素怀欣未违。

故园今草棘，飘泊几时归。

何彦国

何彦国　大蓬山天宝碑

谁向山阴谩刻镌，雨淋日炙隶文全。

依稀记得升平事，天宝犹题十二年。

何彦国

何彦国　景福寺

山留灌木冬长茂，岩抱阴云冻不开。

沧海未乾徐福死，更於何处觅蓬莱。

何彦国

何彦国　句

暗量无限人间事，难概不平天下心。

何扬祖

何扬祖　题妕岩

石室何时霹雳开，曾听绣斧凯歌回。

谁知二百馀年后，复有旌旗笳鼓来。

何异

何异　安源院

施田乐贰卿，读书吴吏部。

石迹犹可寻，青山亦如故。

春深笋蕨香，岁熟仓箱富。

坐久遂忘归，更问钟山路。

何异

何异　大华山

地灵推宝盖，奇崛跨三州。

帝座联枢极，星躔值斗牛。

江南夸绝胜，仙伯揖浮邱。

旧观依山脚，崇坛冠岭头。

怀哉二真意，特地一时留。

争谓神丹熟，谁知瑞气浮。

妄传异人气，遽遣老臣收。

云外尝交战，风前枉运筹。

利锋皆瓦砾，勇锐失貔貅。

敛帜惊通伏，还兵敢逗遛。

桂司归府内，芝检动前旒。

遗镞砮牙细，缠滩马迹稠。

一承丹凤诏，双拥翠云裘。

功满三千行，神参八极游。

后先鸾与鹤，乘跨虎兼虬。

仙乐宣新响，文枰化故楸。

玄坛开豁敞，紫洞锁深幽。

鸡豢余空窦，龙投按旧渊。

斩妖留血树，化石望仙舟。

鹅垍晴飞雪，茶凹暑挟秋。

退心披峻岭，净手掬寒流。

石锐予头似，山长剑脊侔。

路危行九曲，台险过三休。

灵药从人乞，薰炉足意谋。

三庐腾瑞相，五岳记真游。

雷电归驱使，云天托庇庥。

遗踪难纪载，著句欠旁搜。

四万八千岁，五城十二楼。

近疑连绛阙，远想接沧洲。

招隐仙翁意，吾簪此可投。

何异

何异　浮石山庄

天巧不易觑，觑巧不难着。

狐裘或反衣，铸铁真成错。

此亭对此石，层层水初落。

凭高得其要，他景皆可略。

苍波绕庐阜，白浪萦衔霍。

鱼龙出变怪，鳞鬣纷拿攫。

初疑海上来，根株相连络。

又疑泗滨渡，清润可磨琢。

水石两奇特，宾主一笑乐。

犹想岘山亭，清名与山托。

何异

何异　高峰山

快登十里坛，望极千里眼。

天近风转清，地高日难晚。

禽声自圆熟，山色真平远。

再来除荆棘，踏月归路稳。

何异

何异　控巴台

阅武弓刀劲利，留宾歌舞清妍。

红映连樯灯火，翠浮隔岸人烟。

何异

何异　控巴台

台上小留归客，台前稳系扁舟。

三宿翠微阁上，一程白帝城头。

何异

何异　题环翠阁

环翠阁边无点埃，尽收清致助吟才。

溪头月落渔烟散，岸口城低野色来。

斜槛半依秋树出，小窗知为北山开。

沙禽古水閒相趁，悮入疏帘静却回。

何异

何异　题李国博东园

东园吟思玉蟾清，园客开门古意生。

冰砚云灯深洞宇，春花秋草旧宫城。

人藏密树寻声见，鹭下寒池照影惊。

三十分司泉石主，马蹄尘外得闻名。

何异

何异　一犁春雨图

负郭先畴二顷余，饱看雨后著耕夫。

软红尘里家山梦，却就君家阅画图。

何异

何异　玉笥山邓仙

有怀霁月光风度，出宰青山绿水乡。

羽檄交驰公事了，一铺真画一炉香。

何异

何异　章少机建少阁用陈伯强韵

楼居草草假三间，便觉星辰手可攀。

最喜坐中先得月，不妨睡处也看山。

林疏啼鸟秋弹曲，天阔飞鸿晓卷班。

对镜清吟无限好，典衣冷债几时还。

何异

何异　钟山寺

贰卿追绿野，一壑饱清泉。

诗到永嘉上，山如灵隐前。

生涯归古寺，遗照对枯禅。

三二百余年话，来同三月天。

何异

何异　宗老堂

岿然独存灵光殿，再世袭封康乐公。

此堂宗老正类此，尽在相传衣钵中。

佳我一笑粲玉齿，愿公寿考仍欢喜。

子如父，父如子，灯灯接续无穷已。

何应龙

何应龙　碧桃

玉仙同驾玉鸾飞，天上曾攀带露枝。

一片不知何处落，晓来流到涌金池。

何应龙

何应龙　采莲曲

采莲时节懒匀妆，日到波心拨棹忙。

莫向荷花深处去，荷花深处有鸳鸯。

何应龙

何应龙　柴门

何必逢人尽说贫，自来求已胜求人。

梅花落尽青山远，深掩柴门过一春。

何应龙

何应龙　春词

玉只轻揭绣帘开，行到花前泪满腮。

正尔春心无处托，一双胡蝶忽飞来。

何应龙

何应龙　春寒

博山熏尽鹧鸪斑，罗带同心不忍看。

莫近栏干听花雨，楼高无处着春寒。

何应龙

何应龙　春阴

密雨流酥入翠苔，春阴日日鏁楼台。

女郎未有寻芳约，辜负樱桃一半开。

何应龙

何应龙　东风

和彻诗篇得暂闲，落梅香里立栏干。

新裁白紵春衫薄，犹怯东风一阵寒。

何应龙

何应龙　杜鹃

君若思归可便归，故乡只在锦江西。

不知何事留君住，却向空山日夜啼。

何应龙

何应龙　粉蝶

宿粉栖香乐最深，暂依芳草避春禽。

晚来风起还无定，舞入梨花何处寻。

何应龙

何应龙　过垂虹

垂虹桥下水连天，一带青山落照边。

三十六陂烟浦冷，鹭鷥飞上钓渔船。

何应龙

何应龙　活计

三间茅屋盖头颅，除却吟篇事事无。

拟把十年穷活计，一时倾倒向江湖。

何应龙

何应龙　寄胡雪江

借得官亭小似船，六桥风月友三贤。

芙蓉未发荷花老，一点诗情若个边。

何应龙

何应龙　见梅

云绕前冈水绕村，忽惊空谷有佳人。

天寒日暮吹香去，尽是冰霜不是春。

何应龙

何应龙　江上有感

江上秋深客未归，荻花枫叶两依依。

伤心最是长桥路，落日西风一鴈飞。

何应龙

何应龙　居家

居家到底胜居官，啼鸟声中昼掩关。

待得小园花落尽，更须移酒对青山。

何应龙

何应龙　客怀

客怀处处不宜秋，秋到梧桐动客愁。

想得故人无字到，鴈声远过夕阳楼。

何应龙

何应龙　腊梅

晴日烘开小蜜房，紫檀心里认蜂黄。

一冬不被风吹落，却讶江梅易断肠。

何应龙

何应龙　老翁

八十昂藏一老翁，得钱长是醉春风。

杏花村酒家家好，莫向桥边问牧童。

何应龙

何应龙　帘

半窣香波护曲栏，缬花红映玉钩闲。

晓来几阵轻风过，时见溪南罨画山。

何应龙

何应龙　旅中示同辈

与君同出已多时，费尽囊金典尽衣。

只待春江烟浪暖，小舟先趁白鸥归。

何应龙

何应龙　落花

南浦云归春亦归，绿杨枝上鸟空啼。

落花满地无人管，一半和香作燕泥。

何应龙

何应龙　木犀

露粟藏金一半开，层层碧玉映楼台。

西风昨夜吹香过，人在栏干待月来。

何应龙

何应龙　盆中四时木犀

一树婆娑月里栽，是谁移种下天来。

金英恰似清霄月，一度圆时一度开。

何应龙

何应龙　清明

踏歌槌鼓近清明，小雨霏霏欲弄晴。

唤起十年心上事，春风楼下卖花声。

何应龙

何应龙　清晓

清晓轻传一信风，花添红粉草添茸。

画楼十二栏干曲，春在珠帘第几重。

何应龙

何应龙　伤春

荷叶初浮水上钱，柳花飘尽岸头绵。

不知春色归何处，欲向空山问杜鹃。

何应龙

何应龙　芍药

金蕊丝头茜染成，五云楼映玉盘倾。

谢郎一入中书后，二十四桥空月明。

何应龙

何应龙　笋

泥中莫怪出头迟，历尽冰霜只自知。

昨夜震雷轰渭亩，请君来看化龙枝。

何应龙

何应龙　题临安僦楼

过了烧灯望燕归，春寒划地勒芳期。

杏花深巷无人卖，细雨空帘尽日垂。

何应龙

何应龙　题骆秀才葺故庐疏

家在西湖合涧桥，短篱围得数椽茅。

归来颇费支撑力，羞见春风燕子巢。

何应龙

何应龙　为客

初秋为客暮秋归，一檐轻囊半是诗。

试问客情何处恶，五更孤店酒醒时。

何应龙

何应龙　无愁

世间惟我最无愁，才是无愁得自由。

午睡觉来门半掩，一池春水看鱼游。

何应龙

何应龙　吴蚕

正是吴蚕出火时，交交窗外一禽啼。

溪西有叶高难采，遥见青裙上竹梯。

何应龙

何应龙　夏日即事

野土生烟草树焦，彤彤日脚火云烧。

池边自拗青荷叶，分付山童盖药苗。

何应龙

何应龙　相思

二月春风杨柳青，闻郎系马到长亭。

相思情味如中酒，折尽梨花嗅不醒。

何应龙

何应龙　小园

地占方方十丈宽，已栽花木四时看。

客来莫笑生涯薄，窗外新添竹数竿。

何应龙

何应龙　晓窗

桃花落尽李花残，女伴相期看牡丹。

二十四番花信后，晓窗犹带几分寒。

何应龙

何应龙　效无题体

玉钗风断扇云深，砌冷帘空月易沉。

流水落花无处间，一年春事一年心。

何应龙

何应龙　效香奁体

云幕重重雨未收，嫩寒先到玉帘钩。

一杯晚酒无人共，羞带双花下小楼。

何应龙

何应龙　写情

洒泪题春墨晕乾，东风无便寄郎难。

青箱再展笺云看，蠹却相思字不完。

何应龙

何应龙　行人

柳花吹断晚寒轻，草色拖裙罨岸青。

解识行人今古恨，路边惟有短长亭。

何应龙

何应龙　有别

楼上佳人唱渭城，楼前杨柳识离情。

一声未是难听处，最是难听第四声。

何应龙

何应龙　有所见

不着画罗金缕衣，寻常打扮最相宜。

春风燕子楼前过，飘落梨花雪一枝。

何应龙

何应龙　有所思

曾倚空屏唱柳枝，一声娇逐暮云低。

重来只见流莺在，立尽斜阳不肯啼。

何应龙

何应龙　元夕戏题

从教香月转亭西，贪看灯毬忘却归。

挨得玉梅零落尽，蛾儿犹傍鬓边飞。

何应龙

何应龙　赠友人

我向诗中为活计，君於酒里作生涯。

世间乐事惟诗酒，各自风流占一家。

何应龙

何应龙　舟中偶成

黄帽招呼急下船，天明仅可过涵山。

朦朦一枕梅花梦，犹在寒窗纸帐间。

何英

何英　句

羊肠有路地多险，马脊无人天一隅。

自从二水分新旧，南北烟波各自愁。

何永锡

何永锡　如归亭

独临朱槛爱平波，安稳归舟两两过。

数岛云霞栽橘社，一汀烟月采菱歌。

湖心日定施青黛，砌下风恬展碧罗。

好寫仙源槎阁主，便教從此上银河。

何元泰

何元泰　挽修撰先生

在昔虞庠日，尝陪陈少阳。

词倾三峡水，忠烈九秋霜。

药石尘丹扆，琅玕宝皂囊。

后来门下士，多有紫薇郎。

何约

何约　留题灵岩

天下名蓝称四绝，灵岩雄与岱山连。

古渊堂上凭栏处，似在栖岩太华边。

何云

何云　西施吟

曾将分镜泪，洒向馆娃宫。

狐到亡吴日，天留霸越功。

魄堪寒夜月，香亦扑秋风。

愧杀辘轳辈，鱼须出袖中。

何昭德

何昭德　赠山房先生得宣命

飞凤翩翩下九阍，先生出处重斯文。

不将钟鼎易朱绂，要老桐山守白云。

处士一生纯是晋，逸民千古尚为殷。

皇家恩意如天大，定把三峰乞与君。

何拯

何拯　登第后作

自古賨城继踵希，吾门多幸感昌时。

姮娥不惜蟾宫桂，從此何家第二枝。

何正臣

何正臣　送程给事知越州

史君承诏出黄扉，急桨翩翩画鷁飞。

天上鹓鸾惊暂别，江边猿鹤喜频归。

列城将吏瞻戎节，夹道乡人看锦衣。

今古蓬莱足吟咏，更留风月待珠玑。

何正臣

何正臣　送程给事知越州

立京金城漳海边，从来经制祗茫然。

一千里候无宵警，十万人家自晏眠。

异域早闻回陈马，将车从此罢楼船。

功成事往翻然去，用舍如公信可贤。

何致

何致　题太平兴国宫留云阁

隐约山光到户，萧疏竹影侵窗。

昼静几声啼鸟，夜深一枕寒江。

何中太

何中太　留题延庆院

一峰环合柏苍苍，中有金仙古道场。

夜半雨声来枕上，顿令炎热变清凉。

何舟

何舟　句

野市人烟归落日，渔家风景占高秋。

何舟

何舟　句

鲁望隐时曾为钓，季鹰归日已成名。

何子举

何子举　灵岩

灵岩之境最超卓，高隐翠微浸碧落。

迢迢一迳倒青松，壁阙危门敞虚阁。

敞虚阁，见寥廓，

万叠青山连海角。山田痚密布棋文，

行看远近分凫雀。入虚堂，

真邃寞，太古以来天所凿。

上如屈曲老龙腰，下似空明巨鳌壳。

豁然平铺如琢削，低不碍人高可摸。

洞彻中开隐籁传，虚通远映飞光铄。

烟岚前后如帘幙，洞户东西迢锁角。

明月宵涵两玉壶，白云晓度长银索。

壶天春秋长不恶，琼室夏凉冬燠若。

老僧雪夜不新炉，童子炎天尚孤貉。

夜静风清冰露薄，天碧境寒河汉烁。

泠泠风吹叱斗牛，浩浩清声生万壑。

我欲飞王乔之凫，呼丁令之鹤。

架羽仗之轻车，奏灵台之妙乐。

披星机绘素以为衣，举金茎沆瀣以为酌。

呼群仙以遨游，休此岩而宴乐。

酒容渔父参，棋许樵夫著。

不知乌之东飞，兔之西跃。

相钭远逐无穷滨，逍遥永脱尘缘缚。

何子举

何子举　清渭八景　北涧双流

华溪有水绿如苔，迎会双溪右涧来。

二派合流川两道，四山环拥翠千堆。

寻源未许停渔棹，修禊应堪泛羽杯。

夹岸桃开烂漫，落红随浪泛天台。

何子举

何子举　清渭八景　大陇秋云

迢迢大陇似眠牛，多少村庄筑此丘。

玄室幽深埋玉树，晓云飞绕护松楸。

栖迟每入林间渺，变化长从海上浮。

正是苍生多渴望，作为霖雨济田畴。

何子举

何子举　清渭八景　高村夜月

缓步高村纳晚凉，徘徊更觉景难忘。

一轮月照碧梧影，万壑风飘丹桂香。

苏子何须游赤壁，群仙正好泛琼觞。

洞箫吹彻东方白，玉兔还留不夜光。

何子举

何子举　清渭八景　箭山晚翠

日落衔山照画屏，箭山郁郁岁寒青。

昂霄巨榦成梁栋，裂石盘根长茯苓。

风撼碧涛惊鹤梦，雷轰铁锁悦龙形。

由来秀荫观音庙，血食千年显电灵。

何子举

何子举　清渭八景　派溪钓隐

派溪有水碧无瑕，结屋临溪钓隐家。

穉子敲针依柳树，扁舟罢钓泊芦花。

子陵辞汉千年远，尚父归周两鬓华。

只恐客星难障掩，一竿未足了生涯。

何子举

何子举　清渭八景　清渭晴岚

清渭盘旋似太行，岚光过雨郁苍苍。

氤氲如雾凌空起，缥缈随风到处扬。

谷转孤村芳树绿，水流双涧落花香。

兴来秣马寻高隐，泉石徜徉乐更长。

何子举

何子举　清渭八景　桐畈犁耕

村北村南布谷声，豳风歌罢足关情。

携朋日向东园酌，佩犊时从谷口耕。

花雨一犁春信早，稼云万顷岁功成。

君王正此招贤用，胡不当初显姓名。

何子举

何子举　清渭八景　指崖一览

指崖屹立镇山川，万丈巍巍势插天。

风日双清时有限，乾坤一览景无边。

东西岘丹青与献，南北群峰紫翠边。

我欲凌风登绝顶，一声铁笛叫飞仙。

何宗斗

何宗斗　题钓台

贫赋渔蓑却耐交，故人牵率政徒劳。

十分拂袖归来是，何似当时莫去高。
