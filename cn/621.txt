楚辞 - (宋)洪兴祖
　卷一　离骚经章句
　　离骚赞序
　　辨骚
　卷二　九歌章句
　　东皇太一
　　云中君
　　湘君
　　湘夫人
　　大司命
　　少司命
　　东君
　　河伯
　　山鬼
　　国殇
　　礼魂
　卷三　天问章句
　卷四　九章章句
　　惜诵
　　涉江
　　哀郢
　　抽思
　　怀沙
　　思美人
　　惜往日
　　橘颂
　　悲回风
　卷五　远游章句
　卷六　卜居章句
　卷七　渔父章句
　卷八　九辩章句
　卷九　招魂章句
　卷十　大招章句
　卷十一　惜誓章句
　卷十二　招隐士章句
　卷十三　七谏章句
　　初放
　　沉江
　　怨世
　　怨思
　　自悲
　　哀命
　　谬谏
　卷十四　哀时命章句
　卷十五　九怀章句
　　匡机
　　通路
　　危俊
　　昭世
　　尊嘉
　　蓄英
　　思忠
　　陶壅
　　株昭
　卷十六　九叹章句
　　逢纷
　　离世
　　怨思
　　远逝
　　惜贤
　　忧苦
　　愍命
　　思古
　　远游
　卷十七　九思章句
　　逢尤
　　怨上
　　疾世
　　悯上
　　遭厄
　　悼乱
　　伤时
　　哀岁
　　守志




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　







楚辞 - (宋)洪兴祖




前言

徐志啸


先秦时代诗歌的重要组成部分——楚辞，乃是继《诗经》之后，崛起于战国时代的具有浓郁民族和地方特色的诗歌。它承继了《诗经》之馀绪，融合了南方楚地文化特色，独创一体，别具一格，以其浪漫奇绝之形态，闪耀着不朽的光辉，泽被了后世百代诗坛和文坛。

“楚辞”之名称，西汉初期已有流传，至刘向将屈原、宋玉等人诗歌作品合为一集，编集定名，自此始有了作为诗歌总集的《楚辞》。对此，东汉王逸《楚辞章句》有谓：“至于孝武帝，恢廓道训，使淮南王安作《离骚经章句》，则大义粲然。……逮至刘向典校经书，分为十六卷。”《四库全书总目提要》谓：“裒屈宋诸赋，定名楚辞，自刘向始也。”《楚辞》之所以姓“楚”，不光是因为屈原、宋玉等人系出身楚地的楚人，更因为其诗歌“皆书楚语、作楚声、记楚地、名楚物”（宋黄伯思《翼骚序》）。正由于这些诗歌作品大量运用了楚地的民歌样式和楚方言声韵，载录了楚风土物产，具备了浓厚的楚地和楚民族的色彩，因而构成了独特的语言和文学风格特色，形成了独具一格的体裁，在《诗经》四言诗格局的基础上，开创了中国诗歌史上空前的楚辞体（也称骚体）诗歌样式，为后世留下了宝贵的文学遗产。

《楚辞》的主要代表作者——屈原，是中国文学史上第一位以个人作品传世的伟大诗人。他一生为实现自己的理想抱负而奋斗，矢志不渝，百折不挠，表现了一位封建士大夫爱国爱民的高尚气节与人格。司马迁《史记·屈原列传》对他的生平传略作了历史的记载。屈原名平，字原，战国时代楚国人，大约生于公元前340年，卒于公元前278年，历楚国怀王与顷襄王二朝。他出身望族，“博闻强志，明于治乱，娴于辞令”，早年辅佐楚怀王，颇受信任，任左徒官，入则图议国事，出则应对诸侯，制定宪令，改革楚政，力主彰明法度、举贤授能、联齐抗秦，实现楚国一统天下的大业，然却不幸遭朝廷奸臣谗言离间，被去职流放，复起复落，终于未能重返故都。但他壮心不泯，初衷不改，悲愤至极，最终投身江河，以身殉理想。为表述自己的理想抱负和向君主表示忠心，抒发满腔的爱国激情和对理想的不懈追求，屈原写下了一系列的诗歌作品——《离骚》、《九歌》、《天问》、《招魂》等。这些诗歌，是屈原心声的真实吐露，是他毕生经历的历史再现，也是他人格精神的集中体现，它们艺术地展示了这位历史伟人的崇高形象；这些诗歌，创立了独特的诗体形式，融《诗经》、楚地民歌、先秦诸子散文和神话传说于一炉，在充分吸收楚地民间文化和文学形式的基础上作大胆创新，开创了中国诗歌历史的新纪元。尤其是《离骚》一诗，语言奇美，想象奇特，构思奇绝，融历史、神话、传说于一体，塑造了高大伟岸的主人公形象，展现了浪漫主义风格色彩，成为中国诗歌史上一篇空前绝后的绝唱。

对于屈原传世作品的真伪，历来是学界争议的焦点。据司马迁《史记》所载，《离骚》、《天问》、《招魂》及《哀郢》应该属于可信之作，到刘向父子编著《七略》及班固撰《汉书·艺文志》，载录屈原作品25篇，究竟具体应该是哪25篇，历代学者的见解产生了分歧。依据现存最早的著录屈原与楚辞作品的集子——东汉王逸的《楚辞章句》，25篇屈原作品是：《离骚》（原书题为《离骚经》），《九歌》（包括《东皇太一》、《云中君》、《湘君》、《湘夫人》、《大司命》、《少司命》、《东君》、《河伯》、《山鬼》、《国殇》、《礼魂》），《天问》，《九章》（包括《惜诵》、《涉江》、《哀郢》、《抽思》、《怀沙》、《思美人》、《惜往日》、《橘颂》、《悲回风》），《招魂》，《大招》，《远游》，《卜居》，《渔父》。但是这些诗篇中，有些曾被怀疑，如《九章》中的部分作品，以及《大招》、《远游》、《卜居》、《渔父》等，为此，历代学者各执己见，聚讼不已。由于缺乏确凿的资料，对这一争论难以下准确的判断，历来一般还是以《汉书·艺文志》的篇数为据。《楚辞》集子中收录的诗歌作品，除屈原作品外，还有宋玉的《九辩》，此外，王逸及其后的历代注本中，还收录了包括疑为唐勒、景差的作品，以及贾谊、淮南小山、东方朔、严忌、王褒、刘向、王逸等人的拟骚作品。从王逸《楚辞章句》载录可以知道，古代流传载录《楚辞》的本子还有《释文》，其所录楚辞作品之篇序与王逸的本子有所不一，此尚待加以考证，以辨识真伪。

标志屈原作为伟大诗人成就、风格、人格、精神的最集中的代表作是抒情长诗《离骚》。这部诗篇乃“金相玉质，百世无匹”，“惊采绝艳，难与并能”（刘勰《文心雕龙·辨骚》），它是中国诗歌史上一篇罕见的杰出诗章，奠定了屈原作为伟大诗人的基石。全诗长达三百七十多句、二千四百多字，是一部带有自传性质的叙事性抒情长诗。上半部以诗篇主人公（女性身份）自叙身世开首，包括世系、生辰、命名，表明她具有先天的内美，但还不够，她还要努力修身。诗篇巧妙地运用了比兴手法，将大量楚地出产的香花美草作形象比喻和象征，继之展开叙述，从回顾楚国历史到返回眼前现实，塑造了一位洁身自好的圣洁女子，以自身的不断修身养性，渴望展示抱负，试图博取君主的欢心和信任——目的乃为了实现自己的远大理想，却不料引来了朝廷一帮奸臣小人们的无耻诽谤和谗言，他们挑拨了君臣关系。严酷的现实容不了她，迫使她不得不离开朝廷；下半部主人公没能听从好心人的劝告，执意不变立场，于是乎展开想象的翅膀，在请求占卜、降神后，为寻求理想境界开始离开现实世界（上半部的女性身份到下半部时变为了男性身份），到天国寻找理想女性伴侣，然却三求女而不得，矛盾痛苦，感叹不已，虽再次天国神游，仍无济于事，最后只能无功而返。内心深挚的恋乡之情最终决定了悲剧的命运，理想难以实现，国人又不理解，结果只有以身殉理想——“从彭咸之所居”，谱写了历史和人生的壮丽篇章。这是一首诗人发自肺腑的心灵之歌，是诗人心声的绝唱。它以深邃的内涵、丰富的想象、惊人的辞采、炽热的心怀，向世人和后代展示了一位伟大哲人的胸怀、智慧、理想和追求。

集中体现屈原奇特想象的，除了《离骚》诗外，还有一气问了一百七十多个问题的发问体诗篇《天问》。这首诗只有问题，没有回答，基本四言一句，四句一节，每节一韵，偶亦杂以多言。整首诗浑然一体，井然有序，围绕天体起源，人类肇始和夏、商、周、秦、楚历史，大致按人类兴亡和历史演变的顺序发问，其间糅杂了大量的上古时代历史和神话传说，寄寓了诗人的天体观、人生观和历史观。全诗的中心主题异常鲜明突出——这是一首以发问形式写下的人间兴亡史诗，全诗集中了历史兴亡的故事，先问天地开辟、人类起源，侧重于“兴”；后问人间历史——自夏、商、周至秦、楚，突出何故由“兴”而“亡”。全诗表现了诗人对传统的大胆怀疑、对真理的勇敢探索和愤世嫉俗的真挚感情。

《九歌》是一组富有原始风味的浪漫诗歌，它系作者根据楚地民间祭神的原始《九歌》改编加工而成。诗中将天神、地神、人鬼融为一体，祭祀、歌舞、唱词浑然合一，其本质原意乃上古楚民祈雨、祈农业丰收，并与性爱、生育繁殖相结合，求人类和农作物生长繁殖的艺术之歌。九篇中，《东皇太一》所祭神最尊贵，全诗气氛既庄严肃穆又热烈欢快，祭品陈设、音乐歌舞，一切为了迎接神的安康降临；《云中君》祭云神，云被拟人化了，从中寄寓了人们对云雨之神的祈祷与企盼；《湘君》、《湘夫人》虽各为一篇，其实可合二为一，它们都是湘水之神，双方都因等候对方不至而忐忑不安，其缠绵之情，表现了对爱情的忠贞不二。《大司命》是司人寿夭之神，描写人们以虔诚的心情祈求司命之神能给人带来延年益寿；《少司命》为司子嗣之神，它主管人间的生育，人们自然对它恭敬有加，全诗情感色彩浓厚；《东君》祭祀太阳，诗篇如颂辞般热烈隆重、色彩光艳，充满了对太阳的无限崇敬和衷心礼赞；《河伯》描写河伯神的恋爱，河伯即黄河之神，诗篇洋溢着不欢而别的悲感，全诗文笔婉丽清新、刻画细腻；《山鬼》塑造了一位神态、外貌均生动可爱的山鬼形象，它对公子的痴情被表现得惟妙惟肖，令人怦然心动。《国殇》在《九歌》组诗中别具一格，它是一首气壮山河的悲壮战歌，惊天地、泣鬼神，极其真实地凸现了楚国将士为楚国出生入死、英勇奋战的大无畏气概，表达出诗人对楚国将士的深挚之爱；最后一篇《礼魂》可谓《国殇》的副歌，两首诗可合为一观，它所“礼”的乃是为国阵亡的楚国将士之“魂”，从“长无绝兮终古”句中足见作者深爱楚国楚民的真挚情感。

《九章》虽说尚难断定其全部作品的真伪，但其中大部分篇章还是可以确认为是屈原本人的作品，尤其《涉江》、《哀郢》、《怀沙》、《橘颂》等篇，真实记录了屈原的身世经历，抒发了他的真挚情感，为后世读者塑造了一位高大伟岸的主人公形象，丰富了屈原的真实品格和感人精神，可称是《离骚》上半部诗篇生动具体的展开。《九章》的命名并不出于屈原之手，它是整理编定者刘向后加的。在没有更确凿可靠资料的条件下，我们权且按《汉书·艺文志》所录，认为《九章》九篇均为屈原的作品，如此，则九篇诗章所写，可谓各有侧重：《惜诵》——全诗表述诗人的忠贞与清白，不愿与世俗同流合污，此乃终生奉行的做人准则；《涉江》——活画出了一位高洁不屈的诗人形象，他戴高冠，佩长剑，行吟徘徊于泽畔，决不愿变己之心志以从俗；《哀郢》——表达诗人对楚国郢都失陷的哀痛，诗中交织了诗人对楚国山水的热爱、伤感和对奸党小人的痛恨之情；《抽思》——表述怀王改变态度后诗人的实际心态，怀王的言而无信，致使诗人烦闷忧愁始终笼罩心头，难以排解；《怀沙》——是诗人临死前向世人告白心境的绝命辞，他庄严宣告，决心以死捍卫自己的理想，用生命换回高洁的人格节操；《思美人》——这里的美人，喻指楚怀王，诗篇表达诗人对君主的忠诚，永远不改初衷；《惜往日》——始终表述诗人宁死不移志的誓言，而对君王的昏庸，此篇中则有了足够的认识；《橘颂》——通篇运用了比兴手法，描画橘的物态、形象，颂橘乃为了颂扬人的崇高形象与高贵品质，诗篇前半说橘，将橘人格化，颂橘乃自比，后半说人，将人物化，自颂以喻橘，全篇物我合一、浑然一体，乃咏物篇的佳作；《悲回风》——用自然界的秋冬景象烘托诗人的忧郁与深沉，全篇回环往复的情绪表述很好地传递了诗人低回忧郁的真实情感。

《招魂》和《大招》两篇堪称姐妹篇，两诗均以招魂形式展开。这是采用了南方楚地民间流行的人死后招魂的方式，表现作者对已故君主的召唤和希冀。对这两首诗的所招对象，历来争议较大。笔者以为，应以招楚怀王的亡魂为合理，诗篇表达的是作者对君主亡故的哀痛和追怀，这是屈原忠君情怀的集中体现。至于为何招两次，这与当时楚地的民俗有关，他们有人死后分为大殓、小殓之习俗（详可参《礼记》所载），而这大小殓的区分，正是两次招魂的表现。两首诗以铺陈的方式，从东、南、西、北、天、地方位角度，将山川地理、饮食起居、宫廷建筑、娱乐歌舞等予以详尽描述铺展，极尽排比铺陈之能事，显示了招魂诗文体奇特、想象大胆、结构对称、词藻堆砌的特色，在《楚辞》诸篇中堪称独树一帜。

《卜居》和《渔父》两篇类似今人所称散文诗的形式。它们通篇是对话，开创了后世赋作品中答问的体式，其参差的句式和简单的故事性，使之在楚辞作品中别具一格，而诗篇所塑造的人物形象，无疑丰满了诗人屈原的形象。

至于《远游》，历来人们争议颇多，认为它与司马相如《大人赋》相似，有人疑为仿袭之作。全诗内容与《离骚》下半部极为相似，展示了主人公离开尘世后上天国遨游，试图寻找理想去处的情节，诗中表现的道家思想色彩较之《离骚》更为浓烈，但艺术上与《离骚》相比似逊色多了。为此，《远游》究为何人何时而作，至今尚无定论。

《楚辞》中的作品，我们应该重视的，除了屈原作品外，还有被后代誉为悲秋诗人鼻祖的宋玉。传说宋玉是屈原的学生，但今已不可考，我们仅知《汉书·艺文志》记载他有赋16篇，其中有传世杰作《九辩》，这是无可置疑的。刘勰《文心雕龙》将他与屈原并称，可见对他评价之高。宋玉留给后世的《九辩》告诉我们，他是一位出身低微、官职不高的贫寒之士。《九辩》诗抒发了他自己的身世遭遇，诗中对悲秋的吟唱，可谓千古绝唱，对后世的士大夫影响很大，文学史自此有了悲秋诗人之说，宋玉乃始创者。

《楚辞》问世以后，自汉代开始，便有了模拟仿效之风，尤其两汉时代，拟骚诗盛行，一时蔚成风气，其中较有代表性并被收入《楚辞》注本的主要是：贾谊《惜誓》（或称《吊屈原赋》，各本不一）、淮南小山《招隐士》、庄忌《哀时命》，以及王褒《九怀》、刘向《九叹》、王逸《九思》等。这些诗篇大多从哀怜同情屈原身世际遇出发，抒发个人的内心情感，有的结合了自己的身世遭遇，感喟社会历史和人生的不测。一般来说，这些诗篇虽然内容情感乃至艺术表现均无法与屈原作品相比，但它们毕竟有意模仿屈原作品的艺术风格，其思想内容和艺术表现上多少还有可取之处，故而文学史也能记下一笔。

从汉代开始，研究屈原和注释《楚辞》作品渐成风气——从西汉司马迁、扬雄到东汉班固、王逸，都对屈原和《楚辞》或撰写传略、或评论其人、或注释其作品，但他们在认识观点上有所不一，有的甚至完全对立。如王逸与班固，对屈原的评价褒贬完全不一，王逸《楚辞章句》高度肯定屈原，且该书乃历史上第一部全面注释《楚辞》的标志性著作，而班固虽然承认屈原作品的艺术成就，却对屈原其人的人格品行予以贬抑。概括地看，《楚辞》学在二千多年的学术史上曾出现过四次高潮：两汉、南宋、清代及现代（“五四”迄今），其代表性著作为：西汉司马迁《史记·屈原列传》、东汉王逸《楚辞章句》、南朝齐梁刘勰《文心雕龙·辨骚》、南宋朱熹《楚辞集注》、南宋洪兴祖《楚辞补注》（补王逸《章句》）、明代汪瑗《楚辞集解》、清代王夫之《楚辞通释》、林云铭《楚辞灯》、蒋骥《山带阁注楚辞》和戴震《屈原赋注》，到现代，则有梁启超、闻一多、郭沐若、游国恩、姜亮夫、陈子展、林庚、汤炳正等著名学者将传统学术与现代意识相结合，问世了一系列研究成果，推动了楚辞研究向纵深方向的拓展。





校点说明


西汉末年，刘向将屈原、宋玉的作品以及汉代淮南小山、东方朔、王褒等人加上自己承袭模仿屈原、宋玉的作品汇编成集，共十六篇，定名为《楚辞》。至东汉，王逸增入己作《九思》，成十七篇，并加以注释，是为《楚辞章句》十七卷。可惜，《楚辞章句》到今天并没有单独的古本传世，至多只有一些明翻宋刻本，也就是说在宋代还尚未失传。

宋代洪兴祖便以《楚辞章句》为蓝本，做了《楚辞补注》。其书在体例上将原注与自己的补注截然分开，相应诗句的注语之后，以“补曰”作为分隔，加入补注，于是人们也多将《楚辞补注》中所保留的内容视为《楚辞章句》的一个间接版本。但是，书中“补注”之前的注语中也不尽是王逸的注，比如大量引用的《文选》五臣注和《释文》等，都显然不是东汉时期的王逸所能看到的。

洪兴祖（1090—1155），字庆善，号练塘，镇江丹阳（今江苏丹阳）人，自幼勤学，曾任太常博士，有多重著作传世，其中最著名者，就是《楚辞补注》。这部著作在王逸《章句》的基础上，对旧注逐条梳理，间有不少名物考据与辨正，是后来《楚辞》的最佳注释本之一。同时，洪兴祖作为南宋时期的饱学之士，在研究《楚辞》的过程中势必徵引大量的古籍，其中有一些已经散佚的著作的内容，更多的是所引文句与今本有所不同的，这更使《楚辞补注》的价值超越了《楚辞》研究本身，而在目录学、校勘学方面别有功用。

尽管在《楚辞》研究史上，《楚辞补注》是历代公认的优秀著作，但它不是唯一的。稍晚的朱熹也曾著有《楚辞集注》，在质量和深度上与《楚辞补注》不相上下，然而由于朱熹在理学上的影响，后来的学人读《楚辞》便有意无意地多选用《集注》。所以时至今日，《楚辞集注》不仅有宋本存世，元明以下多有各种刊本，而《楚辞补注》则宋本仅见于书目，元代未见有刊本，而明本的数量也远远少于《集注》。

然而由于《楚辞补注》特有的价值，明代以下也有一些好的版本流传下来，明清之际，有两种较好的翻宋刻本，一种是毛氏汲古阁清初翻刻的，另一种是明代中期的产物，它们大抵就是现在我们所见的各种《楚辞补注》的两个祖本。相比之下，汲古阁本的流传较广，问世以后翻刻者较多，如《四库全书》、《惜阴轩丛书》等所收者都是这一支的流传，清代到民国时据之翻印的单行本也很多，其中以金陵书局翻刻本为最优。1983年中华书局排印本也是以此为底本的。至于另一种明翻宋本，则主要是靠《四部丛刊》初编而广为传播。

此次校点整理，我们选择并非最早但校勘较优的《惜阴轩丛书》本作为底本，参校以《四部丛刊》初编本、同治刻本及四库全书本，以横排简体的形式印行。然而王逸和洪兴祖都是古人，他们的注语中有些内容无法全部用简化字，比如《离骚》中“恐脩名之不立”，洪注有“脩，與‘修’同，古书通用”，如果全部改为简体字通用的“修”就不可理喻了。还有注中多用反切表音，反切字中“於”这样的多音字也不宜简化为“于”。所以书中依据文义需要，适当保留了一些繁体字。另外，底本还有少量明显的错字，如《离骚》“纫秋兰以为佩”洪注引陆机《毛诗草木鸟兽虫鱼疏》说：“泽兰广而长节，节中亦”，这个“亦”应该是“赤”，类似问题都处理为“泽兰广而长节，节中（亦）〔赤〕”的形式，使读者可以在不影响阅读的情况下对校订情况有基本了解。







卷一　离骚经章句


卷一　[1]离骚经章句


《隋》、《唐书·志》有皇甫遵训《参解楚辞》七卷、郭璞注十卷、宋处士诸葛《楚辞音》一卷、刘杳《草木虫鱼疏》二卷、孟奥《音》一卷、徐邈《音》一卷。始，汉武帝命淮南王安为《离骚传》，其书今亡。按《屈原传》云：“《国风》好色而不淫，《小雅》怨诽而不乱，若《离骚》者，可谓兼之矣。”又曰：“蝉蜕于浊秽，以浮游尘埃之外，不获世之滋垢，皭然泥而不滓。推此志，虽与日月争光可也。”班孟坚、刘勰皆以为淮南王语，岂太史公取其语以作传乎？汉宣帝时，九江被公能为楚辞。隋有僧道骞者善读之，能为楚声，音韵清切。至唐，传《楚辞》者皆祖骞公之音。

《离骚经》者，屈原之所作也。屈原与楚同姓，仕于怀王，为三闾大夫。三闾之职，掌王族三姓，曰昭、屈、景[1]。屈原序其谱属，率其贤良，以厉国士。入则与王图议政事，决定嫌疑；出则监察群下，应对诸侯。谋行职修，王甚珍之。同列大夫上官、靳尚妬害其能，共谮毁之[2]。王乃疏屈原[3]。屈原执履忠贞而被谗衺[4]，忧心烦乱，不知所愬，乃作《离骚经》。离，别也。骚，愁也。经，径也。言己放逐离别，中心愁思，犹依道径[5]，以风谏君也[6]。故上述唐、虞、三后之制，下序桀、纣、羿、浇之败，冀君觉悟，反于正道而还己也。是时，秦昭王使张仪谲诈怀王，令绝齐交；又使诱楚，请与俱会武关，遂胁[7]与俱归，拘留不遣，卒客死于秦[8]。其子襄王，复用谗言，迁屈原于江南[9]。屈原放在草野[10]，复作《九章》，援天引圣，以自证明，终不见省。不忍以清白久居浊世，遂赴汨渊，自沉而死[11]。《离骚》之文，依《诗》取兴，引类譬谕，故善鸟香草，以配忠贞；恶禽臭物，以比谗佞；灵修美人，以媲于君[12]；宓妃佚女，以譬贤臣；虬龙鸾凤，以托君子；飘风云霓[13]，以为小人。其词温而雅，其义皎而朗[14]。凡百君子，莫不慕其清高，嘉其文采，哀其不遇，而愍其志焉[15]。

[1]《战国策》：楚有昭奚恤。《元和姓纂》云：“屈，楚公族芈姓之后。楚武王子瑕食采于屈，因氏焉。屈重、屈荡、屈建、屈平并其后。”又云：“景，芈姓。楚有景差。汉徙大族昭、屈、景三姓于关中。”

[2]《史记》曰：“上官大夫与之同列。”又曰：“用事臣靳尚。”

[3]疏，一作“逐”。

[4]一作“邪”。

[5]一云“陈直径”，一云“陈道径”。

[6]太史公曰：“离骚者，犹离忧也。”班孟坚曰：“离，犹遭也，明己遭忧作辞也。”颜师古云：“忧动曰骚。”余按：古人引《离骚》未有言“经”者，盖后世之士祖述其词，尊之为经耳，非屈原意也。逸说非是。

[7]一作“胁”。

[8]《史记》曰：“屈平既绌，其后秦欲伐齐，齐与楚从亲，惠王患之，乃令张仪详去秦，厚币委质事楚。”“详”与“佯”同。又曰：“秦昭王与楚婚，欲与怀王会。屈平曰：‘秦，虎狼之国，不可信，不如无行。’怀王卒行。入武关，秦伏兵绝其后，因留怀王。”然则使张仪谲诈怀王，令绝齐者，乃惠王，非昭王也。

[9]《史记》曰：“怀王长子顷襄王立，令尹子兰使上官大夫短屈原于顷襄王，王怒而迁之。”

[10]草，一作“山”。

[11]《前汉·地理志》：长沙有罗县。《荆州记》曰：“县北带汨水，水源出豫章艾县界，西流注湘。沿湘西北，去县三十里，名为屈潭，屈原自沉处。”汨音觅。

[12]媲，配也，匹诣切。

[13]飘，一作“飙”。

[14]一作“明”。

[15]愍，一作“闵”。魏文帝《典论》云：“优游按衍，屈原尚之，穷侈极妙，相如之长也。然原据托譬喻，其意周旋，绰有馀度，长卿、子云不能及。”宋子京云：“《离骚》为词赋之祖，后人为之，如至方不能加矩，至圆不能过规矣。”

帝高阳之苗裔兮[1]，朕皇考曰伯庸[2]。摄提贞于孟陬兮[3]，惟庚寅吾以降[4]。皇览揆余初度兮[5]，肇锡余以嘉名[6]。名余曰正则兮[7]，字余曰灵均[8]。纷吾既有此内美兮[9]，又重之以修能[10]。扈江离与辟芷兮[11]，纫秋兰以为佩[12]。汩余若将不及兮[13]，恐年岁之不吾与[14]。朝搴阰之木兰兮[15]，夕揽洲之宿莽[16]。日月忽其不淹兮[17]，春与秋其代序[18]。惟草木之零落兮[19]，恐美人之迟暮[20]。不抚壮而弃秽兮[21]，何不改此度[22]？乘骐骥以驰骋兮[23]，来吾道夫先路[24]。

[1]德合天地称帝。苗，胤也。裔，末也。高阳，颛顼有天下之号也。《帝系》曰：“颛顼娶于腾隍氏女而生老僮，是为楚先。其后熊绎事周成王，封为楚子，居于丹阳。周幽王时，生若敖，奄征南海，北至江、汉。其孙武王求尊爵于周，周不与，遂僭号称王，始都于郢。是时生子瑕，受屈为客卿，因以为氏。”屈原自道本与君共祖，俱出颛顼胤末之子孙，是恩深而义厚也。【补曰】皇甫谧曰：“高阳都帝丘，今东郡濮阳是也。”张晏曰：“高阳，所兴之地名也。”刘子玄《史通》云：“作者自叙，其流出于中古。《离骚经》首章，上陈氏族，下列祖考；先述厥生，次显名字，自叙发迹，实基于此。降及司马相如，始以自叙为传。至马迁、扬雄、班固，自叙之篇，实烦于代。”

[2]朕，我也。皇，美也。父死称考。《诗》曰：“既右烈考。”伯庸，字也。屈原言我父伯庸，体有美德，以忠辅楚，世有令名，以及于己。【补曰】蔡邕云：“朕，我也。古者上下共之，咎繇与帝舜言称‘朕’，屈原曰‘朕皇考’。至秦独以为尊称，汉遂因之。”唐五臣注《文选》云：“古人质，与君同称朕。”又以伯庸为屈原父名，皆非也。原为人子，忍斥其父名乎？

[3]太岁在寅曰摄提格。孟，始也。贞，正也。于，於也。正月为陬。【补曰】并出《尔雅》。陬，侧鸠切。

[4]庚寅，日也。降，下也。《孝经》曰：“故亲生之膝下。”寅为阳正，故男始生而立于寅。庚为阴正，故女始生而立于庚。言己以太岁在寅，正月始春，庚寅之日，下母之体，而生得阴阳之正中也。【补曰】《天问》云：“皆归鞠，而无害厥躬。何后益作革，而禹播降？”《九叹》云：“赴江湘之湍流兮，顺波凑而下降。徐徘徊于山阿兮，飘风来之匈匈。”降，乎攻切，下也。见《集韵》。《说文》曰：“元气起于子。男左行三十，女右行二十，俱立于巳，为夫妇。褢姙于巳，巳为子，十月而生。男起巳至寅，女起巳至申。故男年始寅，女年始申也。”《淮南子》注同。

[5]皇，皇考也。览，观也。揆，度也。初，始也。览，一作“鉴”。一本“余”下有“于”字。五臣云：“我父鉴度我初生之法度。”

[6]肇，始也。锡，赐也。嘉，善也。言父伯庸观我始生年时，度其日月，皆合天地之正中，故赐我以美善之名也。

[7]正，平也。则，法也。

[8]灵，神也。均，调也。言正平可法则者，莫过于天；养物均调者，莫神于地。高平曰原，故父伯庸名我为平以法天，字我为原以法地。言己上能安君，下能养民也。《礼》曰：“子生三月，父亲名之，既冠而字之。名所以正形体、定心意也；字者，所以崇仁义、序长幼也。夫人非名不荣，非字不彰，故子生，父思善应而名字之，以表其德、观其志也。”五臣云：“灵，善也。均，亦平也。言能正法则，善平理。”【补曰】《史记》：“屈原，名平。”《文选》以“平”为字，误矣。“正则”以释名“平”之义，“灵均”以释字“原”之义。名有五，屈原，以德命也。《礼记》曰：“三月之末，父执子之右手，咳而名之。”又曰：“既冠而字之，成人之道也。”《士冠礼》云：“宾字之，曰：昭告尔字，爰字孔嘉。”字虽朋友之职，亦父命也。

[9]纷，盛貌。五臣曰：“内美，谓忠贞。”

[10]修，远也。言己之生，内含天地之美气，又重有绝远之能，与众异也。言谋足以安社稷，智足以解国患，威能制强御，仁能怀远人也。【补曰】重，储用切，再也。非轻重之重。能，本兽名，熊属，故有绝人之才者谓之能。此读若耐，叶韵。

[11]扈，被也。楚人名被为扈。江离、芷，皆香草名。辟，幽也。芷幽而香。《文选》“离”作“蓠”。五臣云：“扈，披也。”【补曰】扈音户。《左传》云：“九扈为九农正，扈民无淫者也。”扈，止也。江离，说者不同。《说文》曰：“江蓠，靡芜。”然司马相如赋云“被以江离，糅以蘼芜”，乃二物也。《本草》：“蘼芜，一名江离。”江离非蘼芜也，犹杜若一名杜蘅，杜蘅非杜若也。蘼芜，见《九歌》。郭璞云：“江离似水荠。”张勃云：“江离出海水中，正青，似乱发。”郭恭义云：“赤叶。”未知孰是。辟，匹亦切。白芷，一名白茝，生下泽，春生，叶相对婆娑，紫色，楚人谓之药。

[12]纫，索也。兰，香草也，秋而芳。佩，饰也，所以象德。故行清洁者佩芳，德仁明者佩玉，能解结者佩觿，能决疑者佩玦，故孔子无所不佩也。言己修身清洁，乃取江离、辟芷，以为衣被；纫索秋兰，以为佩饰；博采众善，以自约束也。【补曰】纫，女邻切。《方言》曰：“续，楚谓之纫。”《说文》云：“繟绳也。”《记》曰：古者男女皆佩容臭。臭，香物也。又曰“佩帨茝兰”，则兰芷之类，古人皆以为佩也。相如赋云：“蕙圃衡兰。”颜师古云：“兰，即今泽兰也。”《本草注》云：兰草、泽兰，二物同名。兰草一名水香。李云“都梁”是也。《水经》云：“零陵郡都梁县西小山上，有渟水，其中悉生兰草，绿叶紫茎。”泽兰，如薄荷，微香，荆、湘、岭南人家多种之。此与兰草大抵相类。但兰草生水傍，叶光润尖长，有歧，阴小紫，花红白色而香，五六月盛。而泽兰生水泽中及下湿地，苗高二三尺，叶尖，微有毛，不光润，方茎紫节，七月、八月开花，带紫白色。此为异耳。《诗》云：“士与女，方秉蕑兮。”陆机云：“蕑，即兰也，其茎叶似药草。泽兰广而长节，节中（亦）〔赤〕，高四五尺，汉诸池苑及许昌宫中皆种之。”《文选》云：“秋兰被涯。”注云：“秋兰，香草。生水边，秋时盛也。”《荀子》云：“兰生深林。”《本草》亦云：一种山兰“生山侧，似刘寄奴，叶无桠，不对生，花心微黄赤”。《楚词》有秋兰、春兰、石兰，王逸皆曰香草，不分别也。近时刘次庄《乐府集》云：“《离骚》曰：‘纫秋兰以为佩。’又曰：‘秋兰兮青青，绿叶兮紫茎。’今沅、澧所生，花在春则黄，在秋则紫，然而春黄不若秋紫之芬馥也。”由是知屈原真所谓多识草木鸟兽，而能尽究其所以情状者欤？黄鲁直《兰说》云：“兰生深山丛薄之中，不为无人而不芳。含香体洁，平居与萧艾同生而不殊。清风过之，其香蔼然。在室满室，在堂满堂，所谓含章以时发者也。然兰蕙之才德不同：兰似君子，蕙似士夫。概山林中，十蕙而一兰也。《离骚》曰：‘（子）〔予〕既滋兰之九畹，又树蕙之百亩。’《招魂》：‘光风转蕙泛崇兰。’以是知楚人贱蕙而贵兰矣。兰蕙丛出，莳以沙石则茂，沃以汤茗则芳，是所同也。至其发华，一干一华而香有馀者兰，一干五七华而香不足者蕙也。蕙虽不若兰，其视椒、榝则远矣。”其言兰蕙如此，当俟博物者。

[13]汩，去貌，疾若水流也。不，一作“弗”。五臣云：“岁月行疾，若将追之不及。”【补曰】汩，越笔切。《方言》云：“疾行也，南楚之外曰汩。”

[14]言我念年命汩然流去，诚欲辅君，心中汲汲，常若不及。又恐年岁忽过，不与我相待，而身老耄也。【补曰】恐，区用切，疑也。下并同。《论语》曰：“日月逝矣，岁不我与。”

[15]搴，取也。阰，山名。【补曰】搴音蹇。《说文》：“，拔取也”，南楚语，引“朝阰之木兰”。阰，频脂切，山在楚南。《本草》云：“木兰皮似桂而香，状如楠树，高数仞。任昉《述异记》云：木兰州在寻阳江，（也）〔中〕多木兰。”

[16]揽，采也。水中可居者曰洲。草冬生不死者，楚人名曰宿莽。言己旦起升山采木兰，上事太阳，承天度也；夕入洲泽采取宿莽，下奉太阴，顺地数也。动以神祇自敕诲也。木兰去皮不死，宿莽遇冬不枯，以喻谗人虽欲困己，己受天性，终不可变易也。揽，一作“”，一作“擥”。洲，一作“中洲”。【补曰】揽，卢敢切，取也。莽，莫补切。《尔雅》云“卷施草拔心不死”，即宿莽也。

[17]淹，久也。忽，《释文》作“曶”。

[18]代，更也。序，次也。言日月昼夜常行，忽然不久。春往秋来，以次相代。言天时易过，人年易老也。

[19]零、落，皆堕也，草曰零，木曰落。零，一作“苓”。

[20]迟，晚也。美人，谓怀王也。人君服饰美好，故言美人也。言天时运转，春生秋杀，草木零落，岁复尽矣。而君不建立道德，举贤用能，则年老耄晚暮，而功不成，事不遂也。【补曰】屈原有以美人喻君者，“恐美人之迟暮”是也；有喻善人者，“满堂兮美人”是也；有自喻者，“送美人兮南浦”是也。

[21]年德盛曰壮。弃，去也。秽，行之恶也，以喻谗邪。百草为稼穑之秽，谗佞亦为忠直之害也。《文选》无“不”字。五臣云：“抚，持也。言持盛壮之年，废弃道德，用谗邪之言，为秽恶之行。”【补曰】抚，芳武切。“不抚壮而弃秽”者，谓其君不肯当年德盛壮之时，弃远谗佞也。五臣注误。

[22]改，更也。言愿令君甫及年德盛壮之时，修明政教，弃去谗佞，无令害贤，改此惑误之度，修先王之法也。甫及，一作“抚及”，一作“务及”。《文选》云“何不改其此度”，一云“何不改乎此度也”。五臣云：“何不早改此法度，以从忠正之言。”

[23]骐骥，骏马也，以喻贤智。言乘骏马，一日可致千里。以言任贤智，则可成于治也。乘，一作“椉”，《文选》作“策”。驰，一作“驼”。【补曰】驼，即“驰”字。下同。

[24]路，道也。言己如得任用，将驱先行，愿来随我，遂为君导入圣王之道也。《文选》作“导夫先路”。一本句末有“也”字。五臣云：“言君能任贤人，我得申展，则导引入先王之道路。”

昔三后之纯粹兮[1]，固众芳之所在[2]。杂申椒与菌桂兮[3]，岂维纫夫蕙茝[4]？彼尧舜之耿介兮[5]，既遵道而得路[6]。何桀纣之猖披兮[7]，夫唯捷径以窘步[8]。惟夫党人之偷乐兮[9]，路幽昧以险隘[10]。岂余身之惮殃兮[11]，恐皇舆之败绩[12]。忽奔走以先后兮，及前王之踵武[13]。荃不察余之中情兮[14]，反信谗而齌怒[15]。余固知謇謇之为患兮[16]，忍而不能舍也[17]。指九天以为正兮[18]，夫唯灵修之故也[19]。曰黄昏以为期兮，羌中道而改路[20]。初既与余成言兮[21]，后悔遁而有他[22]。余既不难夫离别兮[23]，伤灵修之数化[24]。

[1]后，君也。谓禹、汤、文王也。至美曰纯，齐同曰粹。

[2]众芳，谕群贤。言往古夏禹、殷汤、周之文王，所以能纯美其德，而有圣明之称者，皆举用众贤，使居显职，故道化兴而万国宁也。五臣云：“三王所以有纯美之德，以众贤所在故也。”

[3]申，重也。椒，香木也。其芳小，重之乃香。菌，薰也。叶曰蕙，根曰熏。五臣云：“杂，非一也。申，用也。椒、菌桂皆香木。”【补曰】菌音窘。《博雅》云：“菌，薰也，其叶谓之蕙。”则菌与蕙一种也。下文别言“蕙茝”，又云“矫菌桂以纫蕙”，则菌桂自是一物。《本草》有菌桂，花白蕊黄，正圆如竹。菌，一作“箘”，其字从竹。五臣以为香木，是矣；其以“申”为用，则非也。《淮南子》曰：“申茮、杜茝，美人之所怀服。”

[4]纫，索也。蕙、茝，皆香草，以谕贤者。言禹、汤、文王虽有圣德，犹杂用众贤，以致于治，非独索蕙茝，任一人也。故尧有禹、咎繇、伯夷、朱虎、益、夔，殷有伊尹、傅说，周有吕、旦、散宜、召、毕，是杂用众芳之效也。【补曰】《本草》云：“薫草一名蕙草，生下湿地。陶隐居云：俗人呼草，状如茅而香，为薰草，人家颇种之。”引《山海经》云：“薫草麻叶而方茎，赤花而黑实，气如蘼芜，可以已厉。”又《广志》云：“蕙草绿叶紫花。”陈藏器云：“此即是零陵香，生零陵山谷。《南越志》名燕草。”黄鲁直说与此异，已见上。椒与菌桂，木类也；蕙、茝，草类也。以言贤无小大，皆在所用。茝，白芷也，昌改切。

[5]尧、舜，圣德之王也。耿，光也。介，大也。【补曰】耿，古迥、古幸二切。

[6]遵，循也。路，正也。尧、舜所以有光大圣明之称者，以循用天地之道，举贤任能，使得万事之正也。夫先三后者，据近以及远，明道德同也。五臣云：“循用大道。”【补曰】上言三后，下言尧、舜，谓三后遵尧、舜之道以得路也。路，大道也。

[7]桀纣，夏殷失位之君。猖披，衣不带之貌。猖，一作“昌”，《释文》作“倡”。披，一作“被”。五臣云：“昌披，谓乱也。”【补曰】《博雅》云：“裮被，不带也。”被音披。

[8]捷，疾也。径，邪道也。窘，急也。言桀、纣愚惑，违背天道，施行惶遽，衣不及带，欲涉邪径，急疾为治，故身触陷阱，至于灭亡，以法戒君也。唯，一作“维”。五臣云：“言桀、纣苦人使乱，用捷疾邪径急步而理之。”【补曰】桀、纣之乱，若衣披不带者，以不由正道，而所行蹙迫耳。《左传》曰：“待我不如捷之速也。”“捷，邪出也。”《论语》曰：“行不由径。”径，步道也。

[9]党，朋也。《论语》曰：“朋而不党。”偷，苟且也。一无“夫”字。

[10]路，道也。幽昧，不明也。险隘，谕倾危。言己念彼谗人相与朋党，嫉妬忠直，苟且偷乐，不知君道不明，国将倾危，以及其身也。【补曰】小人朋党，偷为逸乐，则中正之路塞矣。隘，狭也。《远游》云：“悲世俗之迫阨。”相如《大人赋》作“迫隘”，“阨”、“隘”一也。

[11]惮，难也。殃，咎也。一无“身”字。【补曰】小人用事，则贤人被殃。惮，徒案切，忌难也。

[12]皇，君也。舆，君之所乘，以喻国也。绩，功也。言我欲谏争者，非难身之被殃咎也，但恐君国倾危，以败先王之功。五臣云：“言我所以不难殃咎谏争者，恐君行事之失。”【补曰】皇舆宜安行于大中至正之道，而当幽昧险隘之地，则败绩矣。《左传》曰：“大崩曰败绩。”

[13]踵，继也。武，迹也。《诗》曰：“履帝武敏歆。”言己急欲奔走先后，以辅翼君者，冀及先王之德，继续其迹而广其基也。奔走先后，四辅之职也。《诗》曰：“予聿有奔走，予聿有先后。”是之谓也。忽，一作“急”。【补曰】忽，疾貌。奔，旧音布顿切。相导前后曰先后。先，先见切。踵，亦迹也。

[14]荃，香草，以谕君也。人君被服芬香，故以香草为谕。恶数指斥尊者，故变言荃也。察，一作“揆”。中，一作“忠”。【补曰】“荃”与“荪”同。《庄子》云：“得鱼而忘荃。”《音义》云：“七全切，崔音孙。香草，可以饵鱼。”疏云：“荪，荃也。陶隐居云：东（间）〔涧〕溪侧有名溪荪者，根形气色极似石上菖蒲，而叶正如蒲，无脊，诗咏多云兰荪，正谓此也。”

[15]齌，疾也。言怀王不徐徐察我忠信之情，反信谗言而疾怒己也。齌，一作“齐”。【补曰】齌音赍，又音妻。《说文》云：“齌，炊餔疾也。”《释文》：“齐，或作赍，并柤西切。”五臣云：“齐，同也。反信谗人，与之同怒于我。”

[16]謇謇，忠贞貌也。《易》曰：“王臣謇謇，匪躬之故。”【补曰】今《易》作“蹇蹇”，先儒引经多如此，盖古今本或不同耳。

[17]舍，止也。言己知忠言謇謇谏君之过，必为身患，然中心不能自止而不言也。《文苑》无“而”字。一本“忍”上有“余”字，一无“也”字。五臣云：“恐君之败，故忍此祸患而不能止。”【补曰】颜师古云：舍，尸夜切，训止息，人之屋舍，及星辰次舍，其义皆同。《论语》曰：“不舍昼夜。”谓晓夕不息耳。今人音捨，非也。

[18]指，语也。九天，谓中央八方也。正，平也。五臣云：“九，阳数，谓天也。”【补曰】《九章》云：“所作忠而言之兮，指苍天以为正。”《淮南子》九天：中央钧天，东方苍天，东北变天，北方玄天，西北幽天，西方昊天，西南朱天，南方炎天，东南阳天。又《广雅》九天：东方皥天，南方赤天，西方成天，馀同。

[19]灵，神也。修，远也。能神明远见者，君德也，故以谕君。言己将陈忠策，内虑之心，上指九天，告语神明，使平正之，唯用怀王之故，欲自尽也。唯，一作“惟”。一无“也”字。五臣云：“灵修，言有神明长久之道者，君德也。言我指九天，欲为君行正平之道，而君不用我，故将欲自尽。”【补曰】王逸言“自尽”者，谓自竭尽耳。五臣说误。

[20]【补曰】一本有此二句，王逸无注；至下文“羌内恕己以量人”始释“羌”义，疑此二句后人所增耳。《九章》曰：“昔君与我诚言兮，曰黄昏以为期。羌中道而回畔兮，反既有此他志。”与此语同。

[21]初，始也。成，平也。言，犹议也。【补曰】成言，谓诚信之言，一成而不易也。《九章》作“诚言”。

[22]遁，隐也。言怀王始信任己，与我平议国政，后用谗言，中道悔恨，隐匿其情，而有他志也。遁，一作“遯”。他，一作“佗”。五臣云：“悔，改。遯，移也。”改移本情，而有他志。

[23]近曰离，远曰别。一无“夫”字。

[24]化，变也。言我竭忠见过，非难与君离别也，伤念君信用谗言，志数变易，无常操也。五臣云：“伤，惜也。”【补曰】数，所角切。化音花。下同。

余既滋兰之九畹兮[1]，又树蕙之百亩[2]。畦留夷与揭车兮[3]，杂杜衡与芳芷[4]。冀枝叶之峻茂兮[5]，愿竢时乎吾将刈[6]。虽萎绝其亦何伤兮[7]，哀众芳之芜秽[8]。众皆竞进以贪婪兮[9]，凭不猒乎求索[10]。羌内恕己以量人兮[11]，各兴心而嫉妬[12]。忽驰骛以追逐兮[13]，非余心之所急[14]。老冉冉其将至兮[15]，恐脩名之不立[16]。朝饮木兰之坠露兮[17]，夕餐秋菊之落英[18]。苟余情其信姱以练要兮[19]，长顑颔亦何伤[20]？擥木根以结茝兮[21]，贯薜荔之落蕊[22]。矫菌桂以纫蕙兮[23]，索胡绳之纚纚[24]。謇吾法夫前修兮，非世俗之所服[25]。虽不周于今之人兮[26]，愿依彭咸之遗则[27]。长太息以掩涕兮，哀民生之多艰[28]。余虽好修姱以鞿羁兮[29]，謇朝谇而夕替[30]。既替余以蕙纕兮[31]，又申之以揽茝[32]。亦余心之所善兮，虽九死其犹未悔[33]。怨灵修之浩荡兮[34]，终不察夫民心[35]。众女嫉余之蛾眉兮[36]，谣诼谓余以善淫[37]。固时俗之工巧兮，偭规矩而改错[38]。背绳墨以追曲兮[39]，竞周容以为度[40]。忳郁邑余侘傺兮[41]，吾独穷困乎此时也[42]。宁溘死以流亡兮[43]，余不忍为此态也[44]。鸷鸟之不群兮[45]，自前世而固然[46]。何方圜之能周兮，夫孰异道而相安[47]？屈心而抑志兮[48]，忍尤而攘诟[49]。伏清白以死直兮，固前圣之所厚[50]。

[1]滋，莳也。十二亩曰畹，或曰田之长为畹也。五臣云：“滋，益也。”《释文》作“”，音栽。【补曰】《说文》：“田三十亩曰畹。於阮切。”

[2]树，种也。二百四十步为亩。言己虽见放流，犹种莳众香，修行仁义，勤身自勉，朝暮不倦也。五臣云：“兰蕙喻行，言我虽被斥逐，修行弥多。”《释文》“亩”作“畮”。【补曰】亩，莫后切。《司马法》：“六尺为步，步百为亩。”秦孝公之制，二百四十步为亩。畹或曰十二亩，或曰三十亩，九畹盖多于百亩矣。然则种兰多于蕙也。此古人贵兰之意。

[3]畦，共呼种之名。留夷，香草也。揭车，亦芳草，一名芞舆。五十亩为畦也。揭，一作“藒”。《文选》作“蒥荑”、“车”。【补曰】畦音携。揭、藒、，并丘谒切。相如赋云：“杂以留夷。”张揖曰：“留夷，新夷。”颜师古曰：“留夷，香草，非新夷，新夷乃树耳。”一云留夷，药名。《尔雅》：“藒车，芞舆。”《本草拾遗》云：“藒车味辛，生彭城，高数尺，白花。”芞音迄。

[4]杜衡、芳芷，皆香草也。言己积累众善，以自洁饰，复植留夷、杜衡，杂以芳芷，芬香益畅，德行弥盛也。衡，一作“蘅”。【补曰】《尔雅》：“杜，（上）〔土〕卤。”注云：“杜衡也，似葵而香。”《山海经》云：“天帝山有草，状似葵，其臭如蘼芜，名曰杜衡。”《本草》云：“叶似葵，形如马蹄，故俗云马蹄香。”

[5]冀，幸也。峻，长也。《文选》作“葰”。五臣云：“茂盛貌，音俊。”【补曰】相如赋云：“实叶葰楙。”葰音峻。

[6]刈，获也。草曰刈，谷曰获。言己种植众芳，幸其枝叶茂长，实核成熟，愿待天时，吾将获取收藏，而飨其功也。以言君亦宜蓄养众贤，以时进用，而待仰其治也。《文选》“竢”作“俟”。

[7]萎，病也。绝，落也。【补曰】萎，草木枯死也。於危切。

[8]言己所种芳草，当刈未刈，蚤有霜雪，枝叶虽蚤萎病绝落，何能伤于我乎？哀惜众芳摧折，枝叶芜秽而不成也。以言己修行忠信，冀君任用，而遂斥弃，则使众贤志士失其所也。五臣云：“言我积行，为谗邪所害见逐，亦犹植芳草为霜露所伤而落。虽如是，于我亦何能伤，但恐众贤志士见而芜秽不自修也。”【补曰】芜，荒也。秽，恶也。

[9]竞，并也。爱财曰贪，爱食曰婪。以，一作“而”。【补曰】并逐曰竞。婪，卢含切。

[10]凭，满也。楚人名满曰凭。言在位之人，无有清洁之志，皆并进取，贪婪于财利，中心虽满，犹复求索，不知猒饱也。凭，一作“憑”。【补曰】凭，皮冰切。索，求也。《书序》曰：“八卦之说，谓之八索。”徐邈读作苏故切，则“索”亦有素音。

[11]羌，楚人语辞也，犹言“卿”，何为也。以心揆心为恕。量，度也。【补曰】羌，去羊切，楚人发语端也。《文选》注云：“羌，乃也。”一云叹声也。量，力香切。

[12]兴，生也。害贤为嫉，害色为妬。言在位之臣，心皆贪婪，内以其志恕度他人，谓与己不同，则各生嫉妬之心，推弃清洁，使不得用也。故《外传》曰“太山之鸱，鸣吓鸳雏”，此之谓也。兴心，《文选》误作“与心”。五臣云：“贪婪之人，乃内恕于己，以量度他人，谓与己同贪。若否，则各生嫉妬之心，谗谮之，使不得进用。”【补曰】贪婪之人，不知其非，自恕以度人。谓君子亦有竞进求索之心，故各兴心而嫉妬也。

[13]五臣云：“忽，急也。”驰，一作“驼”。【补曰】骛，乱驰也。

[14]言众人所以驰骛惶遽者，争追逐权贵，求财利也，故非我心之所急。众人急于财利，我独急于仁义也。

[15]七十曰老。冉冉，行貌。五臣云：“冉冉，渐渐也。”

[16]立，成也。言人年命冉冉而行，我之衰老，将以来至，恐修身建德，而功不成、名不立也。《论语》曰：“君子疾没世而名不称焉。”屈原建志清白，贪流名于后世也。【补曰】脩名，脩洁之名也。屈原非贪名者，然无善名以传世，君子所耻，故孔子曰：“伯夷、叔齐饿于首阳之下，民到于今称之。”“脩”与“修”同，古书通用。

[17]坠，堕也。

[18]英，华也。言己旦饮香木之坠露，吸正阳之津液；暮食芳菊之落华，吞正阴之精蕊。动以香净，自润泽也。餐，一作“飡”。五臣云：“取其香洁，以合己之德。”【补曰】饮，啜也，音荫。餐，吞也，七安切。秋花无自落者，当读如“我落其实而取其（华）〔材〕”之“落”。魏文帝云：芳菊“含乾坤之纯和，体芬芳之淑气。故屈原悲冉冉之将老，思飡秋菊之落英，辅体延年，莫斯之贵”。

[19]苟，诚也。练，简也。五臣云：“苟，且；姱，大；练，择也。且信大择道要而行。”【补曰】信姱，言实好也，与信芳、信美同意。姱，苦瓜切。要，於笑切。

[20]顑颔，不饱貌。言己饮食清洁，诚欲使我形貌信而美好，中心简练，而合于道要，虽长顑颔，饥而不饱，亦何所伤病也。何者？众人苟欲饱于财利，己独欲饱于仁义也。【补曰】言我中情实美，又择要道而行，虽颜色憔悴，形容枯槁，亦何伤乎？彼先口体而后仁义，岂知要者？或曰：有道者虽贫贱，而容貌不枯，屈原何为其顑颔也？曰：当是时，国削而君辱，原独得不忧乎？顑，虎感切。颔，户感切。又上古湛切，下鱼检切。顑颔，食不饱，面黄貌。颔，一作“颌”，音同。

[21]擥，持也。根以喻本。《文选》“擥”作“掔”。【补曰】掔，启妍切，亦持也。《荀子》云：“兰槐之根是为芷。”注云：“苗名兰槐，根名芷。”然则木根与茝皆喻本也。

[22]贯，累也。薜荔，香草也，缘木而生。蕊，实也。累香草之实，执持忠信貌也。言己施行，常擥木引坚，据持根本，又贯累香草之实，执持忠信，不为华饰之行也。五臣云：“贯，拾也。蕊，花心也。言我持木之本，佩结香草，拾其花心，以表己之忠信。”【补曰】薜，蒲计切。荔，郎计切。《山海经》：“小华之山，其草多薜荔，状如乌韭，而生于石上。”注云：“亦缘木生。”《管子》云：“薜荔白芷，蘼芜椒连，五臭所校。”校，谓馨烈之锐。《前汉》乐章云：“都荔遂芳。”谓都良、薜荔俱有芬芳也。花外曰萼，内曰蕊。蕊，花须头点也。

[23]矫，直也。五臣云：“矫，举也。举此香木以自比。”【补曰】《九章》云：“捣木兰以矫蕙。”

[24]胡绳，香草也。纚纚，索好貌。言己行虽据履根本，犹复矫直菌桂芬香之性，纫索胡绳，令之泽好，以善自约束，终无懈倦也。【补曰】《说文》：“索，（昔）〔稣〕各切。草有茎叶，可作绳索。”“纚，所绮切。”

[25]言我忠信謇謇者，乃上法前世远贤，固非今时俗人之所服行也。一云：謇，难也。言己服饰虽为难法，我仿前贤以自修洁，非本今世俗人之所服佩。《文选》“謇”作“蹇”，“世”作“时”。五臣云：“蹇，难也。前修，谓前代修习道德之人。服，用也。言我所以遭难者，吾法前修道德之人，故不为代俗所用。”【补曰】謇，又训难易之难，非蹇难之字也。世所传《楚辞》，惟王逸本最古，凡诸本异同皆当以此为正。又，李善注本有以“世”为“时”、为“代”，以“民”为“人”之类，皆避唐讳，当从旧本。

[26]周，合也。

[27]彭咸，殷贤大夫，谏其君不听，自投水而死。遗，馀也。则，法也。言己所行忠信，虽不合于今之世，愿依古之贤者彭咸馀法，以自率厉也。【补曰】颜师古云：“彭咸，殷之介士，不得其志，投江而死。”按屈原死于顷襄之世，当怀王时作《离骚》，已云“愿依彭咸之遗则”，又曰“吾将从彭咸之所居”，盖其志先定，非一时忿怼而自沉也。《反离骚》曰：“弃由、聃之所珍兮，摭彭咸之所遗。”岂知屈子之心哉！

[28]艰，难也。言己自伤所行不合于世，将效彭咸沉身于渊，乃太息长悲，哀念万民受命而生，遭遇多难，以陨其身。申生雉经，子胥沉江，是谓多难也。五臣云：“太息掩涕，哀此万姓，遭轻薄之俗，而多屯难。”【补曰】掩涕，犹抆泪也。《远游》曰“哀民生之长勤”，与此意同。

[29]鞿羁，以马自喻。缰在口曰鞿，革络头曰羁，言为人所系累也。五臣云：“言我虽习前人之大道，而为谗人所衔勒。”【补曰】鞿，居依切。羁，居宜切。下文云：“余独好修以为常。”修姱，谓修洁而姱美也。

[30]谇，谏也。《诗》曰：“谇予不顾。”替，废也。言己虽有绝远之智，姱好之姿，然以为谗人所鞿羁而系累矣。故朝谏謇謇于君，夕暮而身废弃也。【补曰】谇音邃，又音信，今《诗》作“讯”。讯，告也。

[31]纕，佩带也。【补曰】纕，息羊切。下云：“解佩纕以结言。”

[32]又，复也。言君所以废弃己者，以余带佩众香，行以忠正之故也。然犹复重引芳茝，以自结束，执志弥笃也。一云“又申之茝”。五臣云：“申，重也。揽，持也。”

[33]悔，恨也。言己履行忠信，执守清白，亦我中心之所美善也。虽以见过，支解九死，终不悔恨。五臣云：“九，数之极也。以此遇害，虽九死无一生，未足悔恨。”

[34]上政迷乱则下怨，父行悖惑则子恨。灵修，谓怀王也。浩，犹浩浩，荡，犹荡荡，无思虑貌也。《诗》曰：“子之荡兮。”【补曰】今《诗》作“汤”。汤，荡也。孔子曰：“《诗》可以怨。”《孟子》曰：“《小弁》之怨，亲亲也。亲之过大而不怨，是愈疏也。”屈原于怀王，其犹《小弁》之怨乎？

[35]言己所以怨恨于怀王者，以其用心浩荡，骄敖放恣，无有思虑，终不省察万民善恶之心，故朱紫相乱，国将倾危也。夫君不思虑，则忠臣被诛；忠臣被诛，则风俗怨而生逆暴，故民心不可不熟察之也。民，一作“人”。五臣云：“浩荡，法度坏貌。言我怨君法度废坏，终不察众人悲苦。”

[36]众女，谓众臣。女，阴也，无专擅之义，犹君动而臣随也，故以喻臣。蛾眉，好貌。蛾，一作“娥”。【补曰】《反离骚》云：“知众嫮之疾妬兮，何必扬累之蛾眉。”此亦班孟坚、颜之推以为“露才扬己”之意。夫冶容诲淫，目挑心与，《孟子》所谓“不由其道”者，而以污原，何哉？诗人称庄姜之贤曰“螓首蛾眉”，盖言其质之美耳。师古云：“蛾眉，形若蚕蛾眉也。”

[37]谣，谓毁也。诼，犹谮也。淫，邪也。言众女嫉妬蛾眉美好之人，谮而毁之，谓之美而淫，不可信也，犹众臣嫉妬忠正，言己淫邪不可任也。以，一作“之”。五臣云：“谗邪之人，谓我善为淫乱。”【补曰】谣音遥。《尔雅》“徒歌谓之谣”，谓谣言也。诼，竹角切。《方言》云：“诼，愬也，楚以南谓之诼。”言众女竞为谣言，以谮愬我，彼淫人也，而谓我善淫，所谓“恕己以量人”。

[38]偭，背也。圆曰规，方曰矩。改，更也。错，置也。言今世之工，才知强巧，背去规矩，更造方圆，必失坚固、败材木也。以言佞臣巧于言语，背违先圣之法，以意妄造，必乱政治、危君国也。五臣云：“规矩，法则也。”【补曰】偭音面。贾谊云：“偭枭獭以隐处。”错音措。

[39]追，犹随也。绳墨，所以正曲直。【补曰】背，违也。墨，度名也，五尺曰墨。追，古“随”字。

[40]周，合也。度，法也。言百工不循绳墨之直道，随从曲木，屋必倾危而不可居也。以言人臣不修仁义之道，背弃忠直，随从枉佞，苟合于世，以求容媚，以为常法，身必倾危而被刑戮也。【补曰】“偭规矩而改错”者，反常而妄作；“背绳墨以追曲”者，枉道以从时。

[41]忳，忧貌。侘傺，失志貌。侘，犹堂堂，立貌也。傺，住也，楚人名住曰傺。邑，一作“悒”。一本注云：“忳，自念貌。”五臣云：“忳郁，忧思貌。悒，不安也。”【补曰】忳，徒浑切，闷也。郁邑，忧貌。下文曰：“曾歔欷余郁邑兮。”五臣以“忳郁”为句绝，误矣。侘，敕加切。傺，丑利切。又上勅驾切，下勅界切。《方言》云：“傺，逗也，南楚谓之傺。”郭璞云：“逗，即今‘住’字。”

[42]言我所以忳忳而忧，中心郁邑，怅然住立而失志者，以不能随从世俗，屈求容媚，故独为时人所穷困。忧，一作“自念”。一无“也”字。

[43]溘，犹奄也。以，一作“而”。奄，一作“晻”。下注同。【补曰】溘，奄忽也，渴合切。

[44]言我宁奄然而死，形体流亡，不忍以中正之性，为邪淫之态。一无“也”字。

[45]鸷，执也。谓能执伏众鸟，鹰鹯之类也，以喻中正。【补曰】鸷，脂利切，击鸟也。《月令》曰：“鹰隼蚤鸷。”

[46]言鸷鸟执志刚厉，特处不群，以言忠正之士亦执分守节，不随俗人，自前世固然，非独于今，比干、伯夷是也。李善《文选》“世”作“代”。

[47]言何所有圜凿受方枘而能合者？谁有异道而相安耶？言忠佞不相为谋也。圜，一作“圆”。周，一作“同”。一云“方凿受圆枘”。

[48]抑，案也。【补曰】案，读若按。

[49]尤，过也。攘，除也。诟，耻也。言己所以能屈案心志，含忍罪过而不去者，欲以除去耻辱，诛谗佞之人，如孔子诛少正卯也。《释文》“诟”作“訽”。【补曰】诟、訽，并呼漏切，又古豆切。《礼记》曰：“以儒相诟病。”诟病，耻辱也。

[50]言士有伏清白之志，以死忠直之节者，固乃前世圣王之所厚哀也。故武王伐纣，封比干之墓，表商容之闾也。【补曰】比干谏而死，孔子称仁焉，厚之也。

悔相道之不察兮[1]，延伫乎吾将反[2]。回朕车以复路兮[3]，及行迷之未远[4]。步余马于兰皋兮[5]，驰椒丘且焉止息[6]。进不入以离尤兮，退将复修吾初服[7]。制芰荷以为衣兮[8]，雧芙蓉以为裳[9]。不吾知其亦已兮，苟余情其信芳[10]。高余冠之岌岌兮[11]，长余佩之陆离[12]。芳与泽其杂糅兮[13]，唯昭质其犹未虧[14]。忽反顾以遊目兮[15]，将往观乎四荒[16]。佩缤纷其繁饰兮[17]，芳菲菲其弥章[18]。民生各有所乐兮，余独好修以为常[19]。虽体解吾犹未变兮，岂余心之可惩[20]。

[1]悔，恨也。相，视也。察，审也。【补曰】相，息亮切。

[2]延，长也。伫，立貌。《诗》曰：“伫立以泣。”言己自悔恨，相视事君之道不明审察，若比干伏节死义，故长立而望，将欲还反，终己之志也。【补曰】伫，直吕切，久立也。异姓事君，不合则去；同姓事君，有死而已。屈原去之，则是不察于同姓事君之道，故悔而欲反也。

[3]回，旋也。路，道也。回，一作“迴”。

[4]迷，误也。言乃旋我之车，以反故道，及己迷误欲去之路，尚未甚远也。同姓无相去之义，故屈原遵道行义，欲还归也。

[5]步，徐行也。泽曲曰皋，《诗》云：“鹤鸣于九皋。”【补曰】皋，九折泽也。一云：泽中水溢出所为坎。《招魂》曰：“皋兰被径。”

[6]土高四堕曰椒丘。言己欲还，则徐步我之马于芳泽之中，以观听怀王。遂驰高丘而止息，以须君命也。驰，一作“驼”。五臣云：“椒丘，丘上有椒也。行息依兰椒，不忘芳香以自洁也。”【补曰】司马相如赋云：“椒丘之阙。”服虔云：“丘名。”如淳云：“丘多椒也。”按椒，山颠也。此以“椒丘”对“兰皋”，则宜从如淳、五臣之说。焉，语助，尤虔切。

[7]退，去也。言己诚欲遂进，竭其忠诚，君不肯纳，恐重遇祸，故将复去，修吾初始清洁之服也。一无“复”字。五臣云：“尤，过也。”【补曰】《九章》云：“欲儃佪以干傺兮，恐重患而离尤。”离，遭也。曹植《七启》曰：“愿反初服，从子而归。”

[8]制，裁也。芰，也，秦人曰薢茩。荷，芙蕖也。【补曰】芰，奇寄切，生水中，叶浮水上，花黄白色。

[9]芙蓉，莲华也。上曰衣，下曰裳。言己进不见纳，犹复裁制芰荷，集合芙蓉，以为衣裳，被服愈洁，修善益明。雧，一作“集”。【补曰】《尔雅》曰：“荷，芙蕖。”注云：“别名芙蓉。”《本草》云：“其叶名荷，其华未发为菡萏，已发为芙蓉。”芰荷，叶也，故以为衣；芙蓉，华也，故以为裳。《反离骚》云“衿芰茄之绿衣，被芙蓉之朱裳”是也。《北山移文》曰“焚芰制而裂荷衣”，盖用此语。薢茩音皆苟。又上胡买切，下胡口切。

[10]五臣云：“言君不知我，我亦将止。然我情实美。”【补曰】芳，敷方切，香草也。

[11]岌岌，高貌。【补曰】岌，鱼及切。

[12]陆离，犹嵯，众貌也。言己怀德不用，复高我之冠，长我之佩，尊其威仪，整其服饰，以异于众也。【补曰】许慎云：“陆离，美好貌。”颜师古云：“陆离，分散也。”《九章》云：“带长铗之陆离兮，冠切云之崔嵬。”

[13]芳，德之臭也。《易》曰：“其臭如兰。”泽，质之润也。玉坚而有润泽。糅，杂也。【补曰】糅，女救切。

[14]唯，独也。昭，明也。虧，歇也。言我外有芬芳之德，内有玉泽之质，二美杂会，兼在于己，而不得施用，故独保明其身，无有亏歇而已。所谓道行则兼善天下，不用则独善其身。虧，一作“”，其字从兮。五臣云：“唯独守其明洁之质，犹未为自亏损也。”

[15]忽，疾貌。遊，一作“游”。

[16]荒，远也。言己欲进忠信，以辅事君，而不见省，故忽然反顾而去，将遂游目往观四荒之外，以求贤君也。五臣云：“观四荒之外，以求知己者。”【补曰】《尔雅》：“觚竹、北户、西王母、日下谓之四荒。”皆四方昏荒之国。礼失而求诸野，当是时，国无人，莫我知者，故欲观乎四荒，以求同志，此孔子浮海居夷之意。然原初未尝去楚者，同姓无可去之义故也。贾谊《吊屈原》云：“瞝九州而相其君兮，何必怀此都。”失之矣。

[17]缤纷，盛貌。繁，众也。【补曰】缤，匹宾切。

[18]菲菲，犹勃勃。芬，香貌也。章，明也。言己虽欲之四方荒远，犹整饰仪容，佩玉缤纷而众盛，忠信勃勃而愈明，终不以远故改其行。五臣云：“佩忠信芳香之行，弥加明洁。”

[19]言万民禀天命而生，各有所乐，或乐谄佞，或乐贪淫，我独好修正直以为常行也。《文选》“民”作“人”。修，一作“循”。【补曰】乐，鱼教切，欲也。下文云：“汝何博謇而好修。”又曰：“苟中情其好修。”皆言好自修洁也。

[20]惩，艾也。言己好修忠信以为常行，虽获罪支解，志犹不艾也。岂，一作“非”。《文选》“可”作“何”。五臣云：“言我执忠贞之心，虽遭支解，亦不能变，于我心更何所惧。惩，惧也。”【补曰】解，古蟹切。《说文》：“惩，也。”与艾并音乂，谓惩创也。以“可”为“何”，以“惩”训“惧”，皆非是。

女嬃之婵媛兮[1]，申申其詈予[2]。曰鮌婞直以亡身兮[3]，终然殀乎羽之野[4]。汝何博謇而好修兮，纷独有此姱节[5]。薋菉葹以盈室兮[6]，判独离而不服[7]。众不可户说兮，孰云察余之中情[8]。世并举而好朋兮[9]，夫何独而不予听[10]。依前圣以节中兮[11]，喟憑心而历兹[12]。济沅湘以南征兮[13]，就重华而敶词：[14]启《九辩》与《九歌》兮[15]，夏康娱以自纵[16]。不顾难以图后兮，五子用失乎家巷[17]。羿淫游以佚畋兮[18]，又好射夫封狐[19]。固乱流其鲜终兮[20]，浞又贪夫厥家[21]。浇身被服强圉兮[22]，纵欲而不忍[23]。日康娱而自忘兮[24]，厥首用夫颠陨[25]。夏桀之常违兮[26]，乃遂焉而逢殃[27]。后辛之菹醢兮[28]，殷宗用而不长[29]。汤禹俨而祗敬兮[30]，周论道而莫差[31]。举贤而授能兮[32]，循绳墨而不颇[33]。皇天无私阿兮[34]，览民德焉错辅[35]。夫维圣哲以茂行兮[36]，苟得用此下土[37]。瞻前而顾后兮[38]，相观民之计极[39]。夫孰非义而可用兮，孰非善而可服[40]。阽余身而危死兮[41]，览余初其犹未悔[42]。不量凿而正枘兮[43]，固前修以菹醢[44]。曾歔欷余郁邑兮[45]，哀朕时之不当[46]。揽茹蕙以掩涕兮[47]，霑余襟之浪浪[48]。

[1]女嬃，屈原姊也。婵媛，犹牵引也，一作“掸援”。【补曰】《说文》云：“嬃，女字也。音须。贾侍中说：楚人谓（女）〔姊〕曰嬃。”前汉有吕须，取此为名。婵媛音蝉爰。《水经》引袁崧云：“屈原有贤姊，闻原放逐，亦来归，喻令自宽全。乡人冀其见从，因名曰秭归。县北有原故宅，宅之东北，有女须庙，捣衣石犹存。”“秭”与“姊”同。观女嬃之意，盖欲原为宁武子之愚，不欲为史鱼之直耳，非责其不能为上官、椒、兰也。而王逸谓女嬃骂原以不与众合、不承君意，误矣。

[2]申申，重也。言女嬃见己施行不与众合，以见放流，故来牵引，数怒重詈我也。詈，一作“骂”。予，一作“余”。五臣云：“牵引古事，而骂詈我。”【补曰】《论语》曰：“申申如也。”申申，和舒之貌。女嬃詈原，有亲亲之意焉。《九歌》云“女婵媛兮为余太息”是也。予音与，叶韵。

[3]曰，女嬃辞也。鮌，尧臣也。《帝系》曰：“颛顼后五世而生鮌。”婞，很也。鮌，亦作“鮌”，一作“鯀”。《文选》“亡”作“方”。【补曰】婞，下顶切。东坡曰：“《史记》‘殛鮌于羽山，以变东夷’，《楚辞》‘鮌婞直以亡身’，则鮌盖刚而犯上者耳。若小人也，安能以变四夷之俗哉？如左氏之言，皆后世流传之过。”《九章》亦云：“行婞直而不豫兮，鮌功用而不就。”

[4]蚤死曰殀。言尧使鮌治洪水，婞很自用，不顺尧命，乃殛之羽山，死于中野。女嬃比屈原于鮌，不顺君意，亦将遇害也。殀，一作“夭”。一云“羽山之野”。【补曰】羽山，东裔，在海中。妖，殁也，於矫切。鮌迁羽山，三年然后死，事见《天问》。《左传》曰：“其神化为黄能，入于羽渊。”

[5]女嬃数谏屈原言：汝何为独博采往古，好修謇謇，有此姱异之节，不与众同，而见憎恶于世也。《文选》作“蹇”。五臣云：“汝何博采古道，于蹇难之世，好修直节，独为姱大之行。”【补曰】博謇，当如逸说。纷，盛貌。姱，苦瓜切，好也。

[6]薋，蒺藜也。菉，王刍也。葹，枲耳也。《诗》曰：“楚楚者薋。”又曰：“终朝采菉。”三者皆恶草，以喻谗佞盈满于侧者也。【补曰】今《诗》“薋”作“茨”，“菉”作“绿”。薋音甆，《尔雅》亦作“茨”，布地蔓生，细叶，子有三角刺人。《易》：“据于蒺藜。”言其凶伤。《诗》“墙有茨”，以刺梗秽。菉音录，《尔雅》云：“菉，王刍。”菉，蓐也。《本草》云：“荩草，叶似竹而细薄，茎亦圆小，生平泽溪涧之侧，俗名菉蓐草。”葹，商支切，形似鼠耳，诗人谓之卷耳，《尔雅》谓之苓耳，《广雅》谓之枲耳，皆以实得名。《本草》：“枲耳，一名葹。”

[7]判，别也。女嬃言众人皆佩薋、菉、枲耳，为谗佞之行，满于朝廷，而获富贵，汝独服兰蕙，守忠直，判然离别，不与众同，故斥弃也。

[8]屈原外困群佞，内被姊詈，知世莫识，言己之心志所执，不可户说人告，谁当察我中情之善否也。【补曰】《管子》曰：“圣人之治于世，不人告也，不户说也。”《淮南子》曰：“口辨而户说之。”

[9]朋，党也。【补曰】《说文》：“朋，古凤字，凤飞，群鸟从以万数，故以为朋党字。”

[10]，孤也。《诗》曰：“哀此独。”言世俗之人，皆行佞伪，相与朋党，并相荐举。忠直之士，孤特独，何肯听用我言，而纳受之也。，一作“茕”。予，一作“余”。【补曰】，渠营切，今《诗》作“惸”。听，平声。

[11]节，度。《文选》“以”作“之”。

[12]喟，叹也。历，数也。言己所言，皆依前世圣人之法，节其中和，喟然舒愤懑之心，历数前世成败之道，而为此辞也。憑，一作“慿”，一作“冯”。五臣云：“中，得也。历，行也。憑，满也。言我依前代圣贤节度，而不得用，故叹息愤懑，而行泽畔矣。”【补曰】喟，丘愧切。《方言》云：“憑，怒也。楚曰憑。”注云：“恚盛貌。”引《楚辞》“康回憑怒”。皮冰切。《列子》曰：“帝憑怒。”《庄子》曰：“侅溺于馮气。”《说文》云：“馮，懑也。”并音愤。“喟凭心而历兹”者，叹逢时之不幸也。历，犹逢也。下文云“委厥美而历兹”，意与此同。

[13]济，渡也。沅、湘，水名。征，行也。【补曰】沅音元。《山海经》云：“湘水出帝舜葬东，入洞庭下。沅水出象郡镡城西，东注江，合洞庭中。”《后汉·志》：武陵郡有临沅县，“南临沅水，水源出牂牁且兰县，至郡界分为五溪”。又：“零陵郡阳朔山，湘水出。”《水经》云：“沅水下注洞庭，方会于江。”《湘中记》云：“湘水之出于阳朔，则觞为之舟，至洞庭，则日月若出入于其中。”

[14]重华，舜名也。《帝系》曰：“瞽叟生重华，是为帝舜，葬于九疑山，在沅、湘之南。”言己依圣王法而行，不容于世，故欲渡沅、湘之水，南行就舜，敶词自说，稽疑圣帝，冀闻秘要，以自开悟也。一作“陈辞”。【补曰】敶，列也。先儒以重华为舜名。按《书》云“有鳏在下曰虞舜”，与帝之咨禹一也，则舜非谥也，名也。又“曰若稽古帝舜，曰重华”，与尧为放勋一也，则重华非名也，号也。群臣称帝不称尧，则尧为名；帝称禹不称文命，则文命为号。伊尹称“尹躬暨汤”，则汤，号也。汤自称“予小子履”，则履，名也。《楚辞》屡言尧、舜、禹、汤，今辨于此。天下明德，皆自虞帝始，其于君臣之际详矣，故原欲就之而敶词也。

[15]启，禹子也。《九辩》、《九歌》，禹乐也。言禹平治水土，以有天下，启能承先志，缵叙其业，育养品类，故九州之物，皆可辩数，九功之德，皆有次序，而可歌也。《左氏传》曰：“六府三事，谓之九功。九功之德，皆可歌也，谓之《九歌》。水、火、金、木、土、谷，谓之六府；正德、利用、厚生，谓之三事。”【补曰】《山海经》云：“夏后上三嫔于天，得《九辩》与《九歌》以下。”注云：“皆天帝乐名，启登天而窃以下，用之。”《天问》亦云：“启棘宾商，《九辩》《九歌》。”王逸不见《山海经》，故以为禹乐。五臣又云：“启，开也。言禹开树此乐。”谬矣。《骚经》、《天问》多用《山海经》。而刘勰《辨骚》以“康回倾地”、“夷羿弊日”为谲怪之谈，异乎经典。如高宗梦得说，姜嫄履帝敏之类，皆见于《诗》《书》，岂诬也哉？

[16]夏康，启子太康也。娱，乐也。纵，放也。

[17]图，谋也。言太康不遵禹、启之乐，而更作淫声，放纵情欲，以自娱乐，不顾患难，不谋后世，卒以失国，兄弟五人，家居闾巷，失尊位也。《尚书序》曰“太康失国，昆弟五人，须于洛汭，作《五子之歌》”，此佚篇也。巷，一作“居”。【补曰】《书》云：“太康尸位，以逸豫灭厥德，黎民咸贰，乃盘游无度，畋于有洛之表，十旬弗反。有穷后羿，因民弗忍，距于河。厥弟五人，御其母以从，徯于洛之汭。五子咸怨，述大禹之戒以作歌。”逸不见全《书》，故以为佚篇，它皆放此。难，乃旦切。巷，里中道也。此言太康娱乐放纵，以至失邦耳。逸云不遵启乐，更作淫声，未知所据。且太康不反，国人立其弟仲康，仲康死，子相立，则五子岂有家居闾巷之理？盖仲康以来，羿势日盛，王者备位而已。五子之失乎家巷，太康实使之。

[18]羿，诸侯也。畋，猎也，一作“田”。【补曰】羿，五计切。《说文》云：帝喾射官也。夏少康灭之。贾逵云：羿之先祖也，为先王射官。帝喾时有羿，尧时亦有羿，是善射之号。此羿，夏时诸侯，有穷后也。

[19]封狐，大狐也。言羿为诸侯，荒淫游戏，以佚畋猎，又射杀大狐，犯天之孽，以亡其国也。【补曰】射，食亦切，弓弩发也。《天问》云：“帝降夷羿，革孽夏民。冯珧利决，封狶是射。”

[20]鲜，少也。固，一误作“国”。鲜，一作“尠”。

[21]浞，寒浞，羿相也。妇谓之家。言羿因夏衰乱，代之为政，娱乐畋猎，不恤民事，信任寒浞，使为国相。浞行媚于内，施赂于外，树之诈慝而专其权势。羿畋将归，使家臣逢蒙射而杀之，贪取其家，以为己妻。羿以乱得政，身即灭亡，故言“鲜终”。【补曰】浞，食角切。《传》曰：“以德和民，不闻以乱。”以乱易乱，其流鲜终，浞、浇之事是也。

[22]浇，寒浞子也。强圉，多力也。浇，一作“奡”。一云“被于强圉”。【补曰】浇，五吊切。《论语》曰：“羿善射，奡荡舟，俱不得其死然。”奡，即浇也，五耗切，声转字异。《诗》曰：“曾是强御。”强御，强梁也。

[23]纵，放也。言浞取羿妻而生浇，强梁多力，纵放其情，不忍其欲，以杀夏后相也。一本“欲”下有“杀”字。【补曰】《左传》云：“昔有过浇杀斟灌，以伐斟寻，灭夏后相。”杜预曰：“相失国，依于二斟，为浇所灭。”

[24]康，安也。而，一作“以”。

[25]首，头也。自上下曰颠。陨，坠也。言浇既灭杀夏后相，安居无忧，日作淫乐，忘其过恶，卒为相子少康所诛，其头颠陨而坠地。自此以上，羿、浇、寒浞之事，皆见于《左氏传》。夫，一作“以”。一无“夫”字。【补曰】颠，倒也。《释文》作“巅”。陨，从高下也。《左传》云：“昔有夏之方衰，后羿自鉏迁于穷石，因夏民以代夏政。恃其射也，不修民事，而淫于原兽。寒浞，伯明氏之谗子弟也，信而使之，以为己相。浞行媚于内，施赂于外，愚弄其民，而虞羿于田，树之诈慝，以取其国家，内外咸服。羿犹不悛，将归自田，家众杀而亨之，靡奔有鬲氏。浞因羿室，生浇及豷，恃其谗慝诈伪，而不德于民，使浇用师，灭斟灌及斟寻氏。靡自有鬲氏收二国之烬以灭浞，而立少康。少康灭浇于过，后杼灭豷于戈，有穷由是遂亡。”《论语兼义》云：“羿逐后相自立，相依二斟，夏祚犹尚未灭。及寒浞杀羿，因羿室而生浇，浇长大，自能用师，始灭后相。相死之后，始生少康，少康生杼，杼又年长，始堪诱豷，方始灭浞，而立少康。计太康失邦及少康绍国，向有百载乃灭有穷。而《夏本纪》云‘仲康崩，子相立，相崩，子少康立’，都不言羿、浞之事，是马迁之疏也。”

[26]桀，夏之亡王也。五臣云：“言常背天违道。”

[27]殃，咎也。言夏桀上背于天道，下逆于人理，乃遂以逢殃咎，终为殷汤所诛灭。

[28]后，君也。辛，殷之亡王纣名也。藏菜曰菹，肉酱曰醢。菹，一作“葅”。五臣云：“葅醢，肉酱也。”【补曰】菹，臻鱼切。《说文》：“酢菜也。”一曰麋鹿为菹。虀菹之称，菜肉通。醢音海。《尔雅》曰：“肉谓之醢。”

[29]言纣为无道，杀比干，醢梅伯。武王杖黄钺，行天罚，殷宗遂绝，不得长久也。而，一作“之”。【补曰】《礼记》云：“昔殷纣乱天下，脯鬼侯以飨诸侯。”《史记》曰：“纣醢九侯，脯鄂侯。”《淮南子》云：“醢鬼侯之女，葅梅伯之骸。”

[30]俨，畏也。祗，敬也。俨，一作“严”。【补曰】《礼记》曰：“俨若思。”俨，亦作“严”，并鱼检切。

[31]周，周家也。差，过也。言殷汤、夏禹、周之文王，受命之君，皆畏天敬贤，论议道德，无有过差，故能获夫神人之助，子孙蒙其福佑也。五臣云：“汤、禹、周文，皆俨肃祗敬，论议道德，无有差殊，故得永年。”【补曰】道，治道也。言周则包文、武矣。差，旧读作蹉。五臣以为差殊，非是。

[32]一云“举贤才”。

[33]颇，倾也。言三王选士，不遗幽陋，举贤用能，不顾左右，行用先圣法度，无有倾失。故能绥万国，安天下也。《易》曰“无平不颇”也。五臣云：“无有颇僻。”循，一作“脩”。颇，一作“陂”。【补曰】《思玄赋》注引《楚辞》：“遵绳墨而不颇。”遵，亦循也，作“脩”非是。《易·泰卦》云：“无平不陂。”陂，一音颇，滂禾切。

[34]窃爱为私，所私为阿。一云“所佑为阿”。

[35]错，置也。辅，佐也。言皇天神明，无所私阿。观万民之中有道德者，因置以为君，使贤能辅佐，以成其志。故桀为无道，传与汤；纣为淫虐，传与文王。德，一作“悳”。《文选》“民”作“人”。【补曰】焉，语助。错，七故切。上天佑之，为生贤佐，故曰错辅。

[36]哲，智也。茂，盛也。【补曰】行，下孟切。

[37]苟，诚也。下土，谓天下也。言天下之所立者，独有圣明之智，盛德之行，故得用事天下，而为万民之主。【补曰】睿作圣，明作哲。圣哲之人，以有甚盛之行，故能使下土为我用。《诗》曰：“奄有下土。”

[38]瞻，观也。顾，视也。前谓禹、汤，后谓桀、纣。【补曰】《说文》：“瞻，临视也。”“顾，还视也。”

[39]相，视也。计，谋也。极，穷也。言前观汤、武之所以兴，顾视桀、纣之所以亡，足以观察万民忠佞之谋，穷其真伪也。民，一作“人”。【补曰】相，息亮切。言观民之策，此为至矣。计，策也。极，至也。相观，重言之也。下文亦曰“览相观于四极”，与《左传》“尚犹有臭”、《书》“弗遑暇食”语同。

[40]服，服事也。言世之人臣，谁有不行仁义，而可任用；谁有不行信善，而可服事者乎？言人非义则德不立，非善则行不成也。五臣云：“服，用也。”

[41]阽，犹危也。或云：“阽，近也。”言己尽忠，近于危殆。一本“死”下有“节”字。【补曰】阽音檐，临危也。《小尔雅》曰：“疾甚谓之阽。”《前汉》注云：“阽，近边欲堕之意。”

[42]言己正言危行，身将死亡，上观初世伏节之贤士，我志所乐，终不悔恨也。五臣云：“今观我之初志，终竟行，犹未为悔。”

[43]量，度也。正，方也。枘所以充凿。【补曰】量，力香切。凿音漕，穿孔也。枘，而锐切，刻木端所以入凿。《淮南子》云：“良工渐乎矩凿之中。”

[44]言工不量度其凿，而方正其枘，则物不固而木破矣。臣不度君贤愚，竭其忠信，则被罪过而身殆也。自前世修名之人，以获菹醢，龙逄、梅伯是也。菹，一作“葅”。五臣云：“邪佞在前，忠贤何由能进。”【补曰】《九辩》云：“圜凿而方枘兮，吾固知其鉏铻而难入。”夫邪佞在前，而己以正直当之，其君不察，得罪必矣。

[45]曾，累也。歔欷，惧貌。或曰：哀泣之声也。郁邑，忧也。曾，一作“增”。邑，一作“悒”。【补曰】歔，许居切。欷，香衣、许毅二切。

[46]言我累息而惧、郁邑而忧者，自哀生不当举贤之时，而值菹醢之世也。【补曰】当，平声。

[47]茹，柔耎也。揽，一作“”，《文选》作“掔”。五臣云：“茹，臭也。蕙，香草。以喻忠正之心。”【补曰】茹，《文选》音汝。《玉篇》云：“茹，柔也”。一曰菜茹。五臣以茹为香，误矣。《吕氏春秋》曰：“以茹鱼驱蝇，蝇愈至而不可禁。”则茹又为臭败之名，非香也。

[48]霑，濡也。衣眦谓之襟。浪浪，流貌也。言己自伤放在草泽，心悲泣下，霑濡我衣，浪浪而流，犹引取柔耎香草，以自掩拭，不以悲放失仁义之则也。【补曰】《尔雅》：“衣眦谓之襟。”襟，交领也。浪音郎。

跪敷衽以陈辞兮[1]，耿吾既得此中正[2]。驷玉虬以椉鹥兮[3]，溘埃风余上征[4]。朝发轫于苍梧兮[5]，夕余至乎县圃[6]。欲少留此灵琐兮[7]，日忽忽其将暮[8]。吾令羲和弭节兮[9]，望崦嵫而勿迫[10]。路曼曼其修远兮[11]，吾将上下而求索[12]。饮余马于咸池兮[13]，总余辔乎扶桑[14]。折若木以拂日兮[15]，聊逍遥以相羊[16]。前望舒使先驱兮[17]，后飞廉使奔属[18]。鸾皇为余先戒兮[19]，雷师告余以未具[20]。吾令凤鸟飞腾兮，继之以日夜[21]。飘风屯其相离兮[22]，帅云霓而来御[23]。纷总总其离合兮[24]，斑陆离其上下[25]。吾令帝阍开关兮[26]，倚阊阖而望予[27]。时暧暧其将罢兮[28]，结幽兰而延伫[29]。世溷浊而不分兮[30]，好蔽美而嫉妬[31]。朝吾将济于白水兮[32]，登阆风而绁马[33]。忽反顾以流涕兮，哀高丘之无女[34]。溘吾游此春宫兮[35]，折琼枝以继佩[36]。及荣华之未落兮[37]，相下女之可诒[38]。吾令丰隆椉云兮[39]，求宓妃之所在[40]。解佩纕以结言兮[41]，吾令蹇修以为理[42]。纷总总其离合兮，忽纬繣其难迁[43]。夕归次于穷石兮[44]，朝濯发乎洧盘[45]。保厥美以骄傲兮[46]，日康娱以淫游[47]。虽信美而无礼兮，来违棄而改求[48]。览相观于四极兮[49]，周流乎天余乃下[50]。望瑶台之偃蹇兮[51]，见有娀之佚女[52]。吾令鸩为媒兮[53]，鸩告余以不好[54]。雄鸠之鸣逝兮[55]，余犹恶其佻巧[56]。心犹豫而狐疑兮[57]，欲自适而不可[58]。凤皇既受诒兮[59]，恐高辛之先我[60]。欲远集而无所止兮[61]，聊浮游以逍遥[62]。及少康之未家兮，留有虞之二姚[63]。理弱而媒拙兮[64]，恐导言之不固[65]。世溷浊而嫉贤兮[66]，好蔽美而称恶[67]。闺中既以邃远兮[68]，哲王又不寤[69]。怀朕情而不发兮，余焉能忍与此终古[70]。

[1]敷，布也。衽，衣前也。陈辞于重华，道羿、浇以下也。故下句云“发轫于苍梧”也。辞，一作“词”。【补曰】跪，巨委切。《尔雅》疏云：“衽，裳际也。”

[2]耿，明也。言己上睹禹、汤、文王修德以兴，下见羿、浇、桀、纣行恶以亡，中知龙逄、比干执履忠直，身以菹醢。乃长跪布衽，俯首自念，仰诉于天，则中心晓明，得此中正之道，精合真人，神与化游。故设乘云驾龙，周历天下，以慰己情，缓幽思也。五臣云：“明我得此中正之道。”【补曰】言己所以陈词于重华者，以吾得中正之道，耿然甚明故也。《反离骚》云：“吾驰江潭之泛溢兮，将折衷乎重华；舒中情之烦惑兮，恐重华之不累与。”余恐重华与沉江而死，不与投阁而生也。

[3]有角曰龙，无角曰虬。鹥，凤皇别名也。《山海经》云：鹥身有五采，而文如凤。凤类也，以为车饰。虬，一作“虯”。椉，一作“乘”。鹥，一作“翳”。【补曰】言以鹥为车，而驾以玉虬也。驷，一乘四马也。虬，龙类也，渠幽切。《说文》云：“龙子有角者。”相如赋云：“六玉虬。”谓驾六马，以玉饰其镳勒，有似玉虬也。鹥，於计、乌鸡二切。《山海经》云：“九疑山有五彩之鸟，飞蔽一乡。”五彩之鸟，翳鸟也。又云：“蛇山有鸟，五色，飞蔽日，名鹥鸟。”

[4]溘，犹掩也。埃，尘也。言我设往行游，将乘玉虬，驾凤车，掩尘埃而上征，去离世俗，远群小也。【补曰】《远游》云：“掩浮云而上征。”故逸云：“溘，犹掩也。”按溘，奄忽也，渴合切。征，行也。言忽然风起，而余上征，犹所谓“忽乎吾将行”耳。

[5]轫，搘轮木也。苍梧，舜所葬也。搘，一作“支”。【补曰】轫音刃。《战国策》云：“陛下尝轫车于赵矣。”轫，止车之木，将行则发之。五臣以轫为车轮，误矣。《山海经》云：“苍梧山。舜葬于阳，帝丹朱葬于阴。”《礼记》曰：“舜葬于苍梧之野。”注云：“舜征有苗而死，因葬焉。苍梧于周，南越之地，今为郡。”如淳曰：“舜葬九嶷。九嶷在苍梧冯乘县，故或曰：舜葬苍梧也。”

[6]县圃，神山，在昆仑之上。《淮南子》曰：昆仑县圃，维绝，乃通天。言己朝发帝舜之居，夕至县圃之上，受道圣王，而登神明之山。县，一作“悬”。一无“绝”字。一本“乃”作“绝”。【补曰】县音玄。《山海经》云：“槐江之山，上多琅玕金玉，其阳多丹栗，阴多金银，实惟帝之平圃。南望昆仑，其光熊熊，其气魂魂。西望大泽，后稷所潜。”平圃，即悬圃也。《穆天子传》云：“舂山之泽，清水出泉，温和无风，飞鸟百兽之所饮食，先王之所谓县圃。”《水经》云：《昆仑说》曰：“昆仑之山三级：下曰樊桐，一名板松；二曰玄圃，一名阆风；上曰层城，一名天庭。”层音增。《淮南子》言“倾宫旋室，悬圃、阆风、樊桐，在昆仑阊阖之中。”樊音饭。又曰：“昆仑之丘，或上倍之，是谓凉风之山，登之而不死；或上倍之，是谓悬圃之山，登之乃灵，能使风雨；或上倍之，乃维上天，登之乃神，是谓太帝之居。”东方朔《十洲记》曰：“昆仑山有三角：一角正北，上干北辰星之燿，名阆风巅；其一角正西，名曰玄圃台；其一角正东，名曰昆仑宫。”“玄”与“县”古字通。《天问》曰：“昆仑县圃，其居安在。”

[7]灵以喻君。琐，门镂也，文如连琐，楚王之省閤也。一云：灵，神之所在也。琐，门有青琐也。言未得入门，故欲小住门外。琐，一作“璅”。五臣云：“琐，门阁也。”【补曰】琐，先果切。上文言“夕余至乎县圃”，则灵琐，神之所在也。神之所在，以喻君也。《汉旧仪》云：“黄门令日暮入对青琐、丹墀拜。”《音义》云：“青琐，以青画户边镂也。”

[8]言己诚欲少留于君之省閤，以须政教，日又忽去，时将欲暮，年岁且尽，言己衰老也。

[9]羲和，日御也。弭，按也，按节徐步也。【补曰】《山海经》：“东南海外，有羲和之国，有女子名曰羲和，是生十日，常浴日于甘渊。”注云：“羲和，天地始生，主日月者也。故尧因是立羲和之官，以主四时。”虞世南引《淮南子》云：“爰止羲和，爰息六螭，是谓悬车。”注云：“日乘车，驾以六龙，羲和御之，日至此而薄于虞渊，羲和至此而回。”弭，止也，弥耳切。

[10]崦嵫，日所入山也，下有蒙水，水中有虞渊。迫，附也。言我恐日暮年老，道德不施，欲令日御按节徐行，望日所入之山，且勿附近，冀及盛时遇贤君也。勿，一作“未”。【补曰】崦音淹。嵫音兹。《山海经》曰：“鸟鼠同穴山西南曰崦嵫。”又云：“西曰嵫之山。”《淮南子》云：“日入崦嵫，经细柳，入虞渊之汜。”

[11]修，长也。《释文》“曼”作“漫”。五臣云：“漫漫，远貌。”【补曰】曼、漫，并莫半切。《集韵》：“曼曼，长也，谟官切。”

[12]言天地广大，其路曼曼，远而且长，不可卒至，吾方上下左右，以求索贤人，与己合志者也。【补曰】索，所各切。

[13]咸池，日浴处也。【补曰】饮，於禁切。《九歌》云：“与女沐兮咸池。”逸云：“咸池，星名，盖天池也。”《天文大象赋》云：“咸池浮津而淼漫。”注云：“咸池三星，天潢南，鱼鸟之所托也。”又《七谏》云：“属天命而委之咸池。”注云：“咸池，天神。”按下文言扶桑，则咸池乃日所浴者也。

[14]总，结也。扶桑，日所拂木也。《淮南子》曰：“日出汤谷，浴乎咸池，拂于扶桑，是谓晨明。登于扶桑，爰始将行，是谓朏明。”言我乃往至东极之野，饮马于咸池，与日俱浴，以洁己身，结我车辔于扶桑，以留日行，幸得不老，延年寿也。【补曰】《山海经》云：“黑齿之北曰汤谷，有扶木，九日居下枝，一日居上枝，皆戴乌。”郭璞云：“扶木，扶桑也。天有十日，迭出运照。”东方朔《十洲记》云：“扶桑在碧海中，叶似桑树，长数千丈，大二千围，两两同根，更相依倚，是名扶桑。”《淮南子》云：“扶木在阳州，日之所曊。”曊，犹照也。《说文》云：“榑桑，神木，日所出。”榑音扶。汤，与“旸”同。

[15]若木在昆仑西极，其华照下地。拂，击也，一云蔽也。【补曰】《山海经》：“南海之内，黑水之间，有木名曰若木，若水出焉。”又曰：“灰野之山，有树青叶赤华，名曰若木，日所入处，生昆仑西，附西极也。”然则若木有二，而此乃灰野之若木欤？《淮南子》曰：“若木在建木西，末有十日，其华照下地。”注云：“若木端有十日，状如连珠。华，光也，光照其下也。”一云“状如莲华”。《天问》云：“羲和之未扬，若华何光？”

[16]聊，且也。逍遥、相羊，皆游也。言己总结日辔，恐不能制，年时卒过，故复转之西极，折取若木，以拂击日，使之还去，且相羊而游，以俟君命也。或谓拂，蔽也，以若木鄣蔽日，使不得过也。逍遥，一作“须臾”。羊，一作“佯”。【补曰】逍遥，犹翱翔也。相羊，犹徘徊也。

[17]望舒，月御也。月体光明，以喻臣清白也。【补曰】《淮南子》曰：“月御曰望舒，亦曰纎阿。”《史记·周本纪》云：“百夫荷罕旗以先驱。”颜师古云：“先驱，导路也。”李善云：“先驱，前驱也。”《周礼》：“王出入，则辟左右而前驱。”

[18]飞廉，风伯也。风为号令，以喻君命。言己使清白之臣如望舒，先驱求贤，使风伯奉君命于后，以告百姓。或曰：驾乘龙云，必假疾风之力，使奔属于后。【补曰】属音注，连也。《吕氏春秋》曰：“风师曰飞廉。”应劭曰：“飞廉，神禽，能致风气。”晋灼曰：“飞廉，鹿身，头如雀，有角，而蛇尾豹文。”《河图》曰：“风者，天地之使，乃告号令。”

[19]鸾，俊鸟也。皇，雌凤也。以喻仁智之士。先，一作“前”。五臣云：“鸾皇，灵鸟。”【补曰】《山海经》：“女床山有鸟，状如翟，而五采毕备，声似雉而尾长，名曰鸾，见则天下安宁。”《瑞应图》曰：“鸾者，赤神之精，凤皇之佐也。”《尔雅》曰：“鶠，凤；其雌皇。”皇，或作“凰”。为，去声。

[20]雷为诸侯，以兴于君。言己使仁智之士，如鸾皇，先戒百官，将往适道，而君怠堕，告我严装未具。余，一作“我”。【补曰】《春秋合诚图》云：“轩辕主雷雨之神。”一曰：雷师，丰隆也。

[21]言我使凤鸟明智之士，飞行天下，以求同志，续以日夜，冀相逢遇也。《文选》云：“吾令凤皇飞腾兮，又继之以日夜。”【补曰】《山海经》云：“丹穴之山有鸟焉，其状如鸡，五采而文，曰凤鸟。是鸟也，饮食则自歌自舞，见则天下大康宁。”上言鸾皇，鸾，凤皇之佐，而皇，雌凤也，以喻贤人之同类者，故为命先戒百官。此云凤鸟，以喻贤人之全德者，故令飞腾，以求同志也。

[22]回风为飘。飘风，无常之风，以兴邪恶之众。屯其相离，言不与己和合也。【补曰】《尔雅》注云：“飘风，旋风。”屯，徒昆切，聚也。

[23]云霓，恶气，以喻佞人。御，迎也。言己使凤鸟往求同志之士，欲与俱共事君，反见邪恶之人，相与屯聚，谋欲离己。又遇佞人相帅来迎，欲使我变节以随之也。帅，一作“率”。【补曰】御，读若迓。霓，五稽、五历、五结三切，通作“蜺”。《文选》云：“云旗拂霓。”又云：“俯而观乎云霓。”沈约《郊居赋》云：“雌霓连蜷。”并读作侧声。司马温公云：“约赋但取声律便美，非‘霓’不可读为平声也。”《尔雅》：“蜺为挈贰。”《说文》：“霓，屈虹，青赤，或白色，阴气也。”郭氏云：“雄曰虹，谓明盛者；雌曰蜺，谓暗微者。”虹者，阴阳交会之气，云薄漏日，日照雨滴，则虹生也。

[24]纷，盛多貌。总总，犹僔僔，聚貌。五臣云：“纷，乱也。”

[25]斑，乱貌。陆离，分散也。言己游观天下，但见俗人竞为谗佞，僔僔相聚，乍离乍合，上下之义，斑然散乱，而不可知也。斑，一作“班”。【补曰】斑，驳文也。下音户。

[26]帝，谓天帝。阍，主门者也。【补曰】《说文》云：“阍，常以昏闭门隶也。”

[27]阊阖，天门也。言己求贤不得，疾谗恶佞，将上诉天帝，使阍人开关，又倚天门望而距我，使我不得入也。【补曰】《天文大象赋》曰：“俨阊阖以洞开。”注云：“宫墙两藩，正南开如门象者，名阊阖门。”《淮南子》曰：“排阊阖，沦天门。”注云：“阊阖，始升天之门也。天门，上帝所居紫微宫门也。”《说文》云：“阊，天门也。”“阖，门扇也。”“楚人名门曰阊阖。”《文选》注云：“阊阖，天门也。王者因以为门。”屈原亦以阊阖喻君门也。予音与，叶韵。

[28]暧暧，昏昧貌。罢，极也。罢，一作“疲”。【补曰】暧，日不明也，音爱。罢音皮。

[29]言时世昏昧，无有明君，周行罢极，不遇贤士，故结芳草，长立有还意也。而，一作“以”。五臣云：“结芳草自洁，长立而无趣向。”【补曰】刘次庄云：“兰喻君子，言其处于深林幽涧之中，而芬芳郁烈之不可掩，故《楚辞》云云。”

[30]溷，乱也。浊，贪也。【补曰】溷，胡困切。

[31]言时世君乱臣贪，不别善恶，好蔽美德，而嫉妬忠信也。五臣云：“蔽，隐也。”

[32]济，渡也。《淮南子》言：“白水出昆仑之山，饮之不死。”于，一作“乎”。【补曰】《河图》曰：“昆山出五色流水，其白水入中国，名为河也。”五臣云：“白水，神泉。”

[33]阆风，山名，在昆仑之上。绁，系也。言己见中国溷浊，则欲渡白水，登神山，屯车系马，而留止也。白水洁净，阆风清明，言己修清白之行，不懈怠也。绁，一作“絏”。【补曰】阆音郎，又音浪。道书云：“阆野者，阆风之府是也。昆仑上有九府，是为九宫。”馀说已见“县圃”下。绁音薛。《左传》曰：“臣负羁绁。”绁，马缰也。马，满补切。

[34]楚有高丘之山。女以喻臣。言己虽去，意不能已，犹复顾念楚国无有贤臣，心为之悲而流涕也。或云：高丘，阆风山上也。无女，喻无与己同心也。旧说：高丘，楚地名也。五臣云：“女，神女，喻忠臣。”【补曰】《离骚》多以女喻臣，不必指神女。

[35]溘，奄也。春宫，东方青帝舍也。溘，一作“壒”。【补曰】壒，尘也，无奄忽义。

[36]继，续也。言己行游，奄然至于青帝之舍，观万物始生，皆出于仁义，复折琼枝以续佩，守仁行义，志弥固也。【补曰】琼，玉之美者。传曰：“南方有鸟，其名为凤，天为生树，名曰琼枝，高百二（千）〔十〕仞，大三十围，以琳琅为实。”《后汉》注云：“琼枝，玉树，以喻坚贞。”下文云：“折琼枝以为羞。”

[37]荣华，喻颜色。落，堕也。【补曰】游春宫，折琼枝，欲及荣华之未落也。

[38]相，视也。诒，遗也。言己既修行仁义，冀得同志，愿及年德盛时，颜貌未老，视天下贤人，将持玉帛而聘遗之，与俱事君也。诒，一作“贻”。【补曰】相，息亮切。下女，喻贤人之在下者。诒音怡，通作“贻”。

[39]丰隆，云师，一曰雷师。下注同。椉，一作“乘”。【补曰】《九歌·云中君》注云：“云神丰隆。”五臣云：“云神屏翳。”按丰隆或曰云师，或曰雷师。屏翳或曰云师，或曰雨师，或曰风师。《归藏》云“丰隆筮云气而告之”，则云师也。《穆天子传》云：“天子升昆仑，封丰隆之葬。”郭璞云：“丰隆筮师，御云得大壮卦，遂为雷师。”《淮南子》曰：“季春三月，丰隆乃出，以将其雨。”张衡《思玄赋》云：“丰隆軯其震霆，云师以交集。”则丰隆，雷〔师〕也；云师，屏翳也。《天问》曰：“萍号起雨。”则屏翳，雨师也。《洛神赋》云：“屏翳收风。”则风师也。又，《周官》有飌师、雨师。《淮南子》云：“雨师洒道，风伯扫尘。”说者以为箕、毕二星。《列仙传》云：“赤松子，神农时为雨师。”《风俗通》云：“玄冥为雨师。”其说不同。据《楚辞》，则以丰隆为云师，飞廉为风伯，屏翳为雨师耳。

[40]宓妃，神女，以喻隐士。言我令云师丰隆，乘云周行，求隐士清洁若宓妃者，欲与并心力也。宓，一作“虙”。五臣云：“虙妃以喻贤臣。”【补曰】《汉书·古今人表》有宓羲氏。宓音伏，字本作“虙”。《颜氏家训》云：“虙字从，宓字从宀，下俱为必。孔子弟子宓子贱，即虙羲之后，俗字以为宓，或复加山。《子贱碑》云：济南伏生，即子贱之后。是知虙之与伏，古来通用，误以为密，较可知矣。”《洛神赋》注云：“宓妃，伏牺氏女，溺洛水而死，遂为河神。”

[41]纕，佩带也。【补曰】《洛神赋》云：“愿诚素之先达兮，解玉佩而要之。”亦此意。

[42]蹇修，伏羲氏之臣也。理，分理也，述礼意也。言己既见宓妃，则解我佩带之玉，以结言语，使古贤蹇修而为媒理也。伏羲时敦朴，故使其臣也。五臣云：“令蹇修为媒，以通辞理。”【补曰】宓妃，伏牺氏之女，故使其臣以为理也。

[43]纬繣，乖戾也。迁，徙也。言蹇修既持其佩带通言，而谗人复相聚毁败，令其意一合一离，遂以乖戾而见距绝。言所居深僻，难迁徙也。【补曰】纬音徽。繣，呼麦切，又音畫。《博雅》作“”，《广韵》作“徽繣”。此言隐士忽与我乖剌，其意难移也。

[44]次，舍也。再宿为信，过信为次。《淮南子》言“弱水出于穷石，入于流沙”也。【补曰】郭璞注《山海经》云：“弱水出自穷石，穷石今之西郡删丹，盖其别流之原。”《淮南子》注云：“穷石，山名，在张掖也。”《左传》曰：“后羿自鉏迁于穷石。”

[45]洧盘，水名。《禹大传》曰：洧盘之水，出崦嵫之山。言宓妃体好清洁，暮即归舍穷石之室，朝沐洧盘之水，遁世隐居，而不肯仕也。盘，一作“槃”。【补曰】洧，于轨切。

[46]倨简曰骄，侮慢曰傲。傲，一作“敖”。

[47]康，安也。言宓妃用志高远，保守美德，骄傲侮慢，日自娱乐以游戏自恣，无有事君之意也。五臣云：“淫，久也。言隐居之人，日日安乐久游，无意以匡君。”【补曰】《说文》云：“淫，私逸也。”《尔雅》：“久雨谓之淫。”故淫亦训久。

[48]违，去也。改，更也。言宓妃虽信有美德，骄傲无礼，不可与共事君。来复棄去，而更求贤也。棄，一作“弃”。【补曰】此孔子所谓“隐者”，子路所谓“洁身乱伦”。

[49]览相，一作“求览”。【补曰】相，去声。

[50]言我乃复往观视四极，周流求贤，然后乃来下也。一云“周流天乎”。一无“乎”字。【补曰】《尔雅》：“东至于泰远，西至于邠国，南至于濮铅，北至于祝栗，谓之四极。”邠，《说文》作“汃”。汃，西极之水也。又《淮南子》云：“东方东极之山曰开明之门，南方南极之山曰暑门，西方西极之山曰阊阖之门，北方北极之山曰寒门。”下音户。

[51]石次玉曰瑶。《诗》曰：“报之以琼瑶。”偃蹇，高貌。【补曰】《说文》云：“瑶，玉之美者。”

[52]有娀，国名。佚，美也。谓帝喾之妃，契母简狄也。配圣帝，生贤子，以喻贞贤也。《诗》曰：“有娀方将，帝立子生商。”《吕氏春秋》曰：有娀氏有美女，为之高台而饮食之。言己望见瑶台高峻，睹有娀氏美女，思得与共事君也。佚，《释文》作“妷”。【补曰】娀音嵩。李善引《吕氏春秋》曰：“有娀氏有二佚女，为九成之台。”《淮南子》曰：“有娀在不周之北，长女简翟，少女建疵。”注云：“姊妹二人在瑶台也。”佚音逸。

[53]鸩，运日也。羽有毒，可杀人，以喻谗佞贼害人也。【补曰】鸩，直禁切。《广志》云：其鸟大如鸮，紫绿色，有毒，食蛇蝮，雄名运日，雌名阴谐，以其毛历饮卮，则杀人。

[54]言我使鸩鸟为媒，以求简狄，其性谗贼，不可信用，还诈告我，言不好也。五臣云：“忠贤，谗佞所疾，故云不好。”【补曰】好，读如“好人提提”之“好”。夫鸩之不可为媒审矣，屈原何为使之乎？《淮南》言“晖日知晏，阴谐知雨”，盖类小人之有智者。君子不逆诈，不亿不信，待其不可用，然后弃之耳。尧之用鲧是也。“晖”与“运”同。

[55]逝，往也。《释文》“雄”作“鸠”。【补曰】《说文》云：“鸠，鹘鸼也。”《尔雅》云：“鶌鸠，鹘鸼。”注云：“似山鹊而小，短尾，青黑色，多声。”《月令》“鸣鸠拂其羽”即此也。

[56]佻，轻也。巧，利也。言又使雄鸠衔命而往，其性轻佻巧利，多语言而无要实，复不可信用也。五臣云：“雄鸠多声。言使辩捷之士，往聘忠贤，我又恶其轻巧而不信。”【补曰】佻，吐凋切，又土了切。《尔雅》云：“佻，偷也。”

[57]【补曰】犹，由、柚二音。《颜氏家训》曰：“《尸子》云：‘五尺犬为犹。’《说文》：‘陇西谓犬子为犹。’吾以为人将犬行，犬好豫在人前，待人不得，又来迎候，此乃豫之所以为未定也。故谓不决曰犹豫。或以《尔雅》曰：‘犹，如麂，善登木。’犹，兽名也。既闻人声，乃豫缘木。如此上下，故称犹豫。”《水经》引郭缘生《述征记》云：“河津冰始合，车马不敢过，要须狐行，云此物善听，冰下无水乃过，人见狐行，方渡。”“按《风俗通》云：里语称：‘狐欲渡河，无如尾何。’且狐性多疑，故俗有狐疑之说，未必一如缘生之言也。”然《礼记》曰：“决嫌疑，定犹豫。”《疏》云：“犹是玃属，豫是虎属。”《说文》云：“豫，象之大者。”又《老子》曰：“豫兮若冬涉川，犹兮若畏四邻。”则犹与豫，皆未定之辞。

[58]适，往也。言己令鸩为媒，其心谗贼，以善为恶；又使雄鸠衔命而往，多言无实，故中心狐疑犹豫。意欲自往，礼又不可，女当须媒，士必待介也。

[59]诒，一作“诏”。五臣云：“诒，遗也。言我得贤人如凤皇者，受遗玉帛，将行就聘。”

[60]高辛，帝喾有天下号也。《帝系》曰：高辛氏为帝喾。帝喾次妃有娀氏女生契。言己既得贤智之士若凤皇，受礼遗将行，恐帝喾已先我得娀简狄也。遗，一作“遣”。五臣云：“帝喾，喻诸国贤君。”【补曰】皇甫谧云：“高辛都亳，今河南偃师是。”张晏云：“高辛，所兴之地名也。”

[61]集，一作“进”。

[62]言己既求简狄，复后高辛，欲远集它方，又无所之，故且游戏观望以忘忧，用以自适也。

[63]少康，夏后相之子也。有虞，国名，姚姓，舜后也。昔寒浞使浇杀夏后相，少康逃奔有虞，虞因妻以二女，而邑于纶。有田一成，有众一旅，能布其德，以收夏众，遂诛灭浇，复禹之旧绩。屈原设至远方之外，博求众贤，索宓妃则不肯见，求简狄又后高辛，幸若少康留止有虞，而得二妃，以成显功，是不欲远去之意也。【补曰】二姚事见《左传》。杜预云：“梁国有虞县。”皇甫谧云：“今河东大阳西山上有虞城。”姚音遥。《说文》云：“虞舜居姚虚，因以为姓。”

[64]弱，劣也。拙，钝也。五臣云：“我欲留聘二姚，又恐道理弱于少康，而媒无巧辞。”

[65]言己欲效少康留而不去，又恐媒人弱钝，达言于君，不能坚固，复使回移也。

[66]世，一作“时”。

[67]称，举也。再言“世溷浊”者，怀、襄二世不明，故群下好蔽忠正之士，而举邪恶之人。美，一作“善”。【补曰】再言“世溷浊”者，甚之也。屈原作此，在怀王之世耳。恶，去声。言可美者蔽之，可恶者称之。

[68]小门谓之闺。邃，深也。一无“以”字。【补曰】《尔雅》：“宫中之门谓之闱，其小者谓之闺。”邃，虽遂切。

[69]哲，智也。寤，觉也。言君处宫殿之中，其闺深远，忠言难通，指语不达，自明智之王尚不能觉悟善恶之情，高宗杀孝己是也。何况不智之君，而多闇蔽，固其宜也。【补曰】《说文》：“寐觉而有信曰寤。”“闺中既以邃远”者，言不通群下之情；“哲王又不寤”者，言不知忠臣之分。怀王不明而曰“哲王”者，以明望之也。太史公所谓“冀幸君之一悟，俗之一改也”。韩愈《琴操》云：“臣罪当诛兮，天王圣明。”亦此意。

[70]言我怀忠信之情，不得发用，安能久与此闇乱之君，终古而居乎？意欲复去也。一本“忍”下有“而”字。《释文》：古音故。【补曰】此言当世之人，蔽美称恶，不能与之久居也。《九歌》曰：“长无绝兮终古。”《九章》曰：“去终古之所居。”终古，犹永古也。《考工记》注曰：“齐人之言终古，犹言常也。”《集韵》古音估者，故也；音故者，始也。

索藑茅以筳篿兮[1]，命灵氛为余占之[2]。曰两美其必合兮，孰信修而慕之[3]？恖九州之博大兮，岂唯是其有女[4]？曰勉远逝而无狐疑兮[5]，孰求美而释女[6]？何所独无芳草兮[7]，尔何怀乎故宇[8]？世幽昧以昡曜兮[9]，孰云察余之善恶[10]。民好恶其不同兮[11]，惟此党人其独异[12]。户服艾以盈要兮[13]，谓幽兰其不可佩[14]。览察草木其犹未得兮[15]，岂珵美之能当[16]？苏粪壤充帏兮[17]，谓申椒其不芳[18]。欲从灵氛之吉占兮，心犹豫而狐疑[19]。巫咸将夕降兮[20]，怀椒糈而要之[21]。百神翳其备降兮，九疑缤其并迎[22]。皇剡剡其扬灵兮[23]，告余以吉故[24]。曰勉陞降以上下兮[25]，求榘矱之所同[26]。汤禹严而求合兮[27]，挚咎繇而能调[28]。苟中情其好修兮，又何必用夫行媒[29]。说操筑于傅岩兮[30]，武丁用而不疑[31]。吕望之鼓刀兮[32]，遭周文而得举[33]。宁戚之讴歌兮[34]，齐桓闻以该辅[35]。及年岁之未晏兮[36]，时亦犹其未央[37]。恐鹈鴂之先鸣兮[38]，使夫百草为之不芳[39]。何琼佩之偃蹇兮[40]，众薆然而蔽之[41]。惟此党人之不谅兮[42]，恐嫉妬而折之[43]。时缤纷其变易兮[44]，又何可以淹留[45]。兰芷变而不芳兮，荃蕙化而为茅[46]。何昔日之芳草兮[47]，今直为此萧艾也[48]。岂其有他故兮，莫好修之害也[49]。余以兰为可恃兮[50]，羌无实而容长[51]。委厥美以从俗兮[52]，苟得列乎众芳[53]。椒专佞以慢慆兮[54]，樧又欲充夫佩帏[55]。既干进而务入兮[56]，又何芳之能祗[57]。固时俗之流从兮[58]，又孰能无变化[59]。览椒兰其若兹兮，又况揭车与江离[60]。惟兹佩之可贵兮[61]，委厥美而历兹[62]。芳菲菲而难亏兮[63]，芬至今犹未沬[64]。和调度以自娱兮，聊浮游而求女[65]。及余饰之方壮兮，周流观乎上下[66]。

[1]索，取也。藑茅，灵草也。筳，小折竹也。楚人名结草折竹以卜曰篿。《文选》“藑”作“琼”。五臣云：“筳，竹算也。”【补曰】索，所革切。藑音琼。《尔雅》云：“葍，藑茅。”注云：“藑、葍一种，花有赤者为藑。”筳音廷，篿音专。《后汉·方术传》曰：挺专折竹。注云：“挺，八段竹也。”音同。

[2]灵氛，古明占吉凶者。言己欲去则无所集，欲止又不见用，忧懑不知所从，乃取神草竹筳，结而折之，以卜去留，使明智灵氛占其吉凶也。

[3]灵氛言：以忠臣而就明君，两美必合，楚国谁能信明善恶，修行忠直，欲相慕及者乎？己宜以时去也。

[4]言我思念天下博大，岂独楚国有臣而可止乎？恖，古文“思”，亦作“恖”。唯，一作“惟”。【补曰】女，细吕切。

[5]一无“狐”字。

[6]五臣云：“灵氛曰：但勤力远去，谁有求忠臣而不择取汝者也？”【补曰】再举灵氛之言者，甚言其可去也。

[7]草，一作“艸”，旧作“卉”。【补曰】《尔雅》云：“卉，草。”疏云：“别二名也。”《文选》注云：“卉，百草总名，楚人语也。”

[8]怀，思也。宇，居也。言何所独无贤芳之君，何必思故居而不去也。此皆灵氛之辞。尔，一作“”。宇，一作“宅”。注同。【补曰】若作“宅”，则与下韵叶。

[9]昡曜，惑乱貌。世，一作“时”。昡，一作“眩”。【补曰】昡，日光也，其字从日。眩，目无常主也，其字从目。并荧绢切。《淮南》云：“嫌疑肖象者，众人之所眩耀。”

[10]屈原答灵氛曰：当世之君，皆闇昧惑乱，不分善恶，谁当察我之善情而用己乎？是难去之意也。善恶，一作“中情”。《文选》“善”作“美”。

[11]民，一作“人”。

[12]党，乡党，谓楚国也。言天下万民之所好恶，其性不同，此楚国尤独异也。五臣云：“好，爱。恶，憎也。”【补曰】好、恶，并去声。党，朋党，谓椒、兰之徒也。

[13]艾，白蒿也。盈，满也。或言：艾，非芳草也。一名冰台。【补曰】“要”与“腰”同。《尔雅》：“艾，冰台。”注云：“今艾蒿。”

[14]言楚国户服白蒿，满其要带，以为芬芳，反谓幽兰臭恶，为不可佩也。以言君亲爱谗佞，憎远忠直，而不肯近也。其，一作“兮”，一作“之”。五臣云：“言楚国皆好谗佞，谓忠正不可行于身也。”

[15]察，视也。草，一作“艸”，一作“卉”。犹，一作“独”。

[16]珵，美玉也。《相玉书》言：珵大六寸，其耀自照。言时人无能知臧否，观众草尚不能别其香臭，岂当知玉之美恶乎？以为草木易别于禽兽，禽兽易别于珠玉，珠玉易别于忠佞，知人最为难也。五臣云：“岂能辨玉之臧否而当之乎？玉喻忠直。”【补曰】珵美，犹《九章》言“荪美”也。珵音呈。一曰佩珩也。

[17]苏，取也。充，犹满也。壤，土也。帏谓之幐。幐，香囊也。，一作“以”。【补曰】《史记》：“樵苏后爨。”苏，取草也。又《淮南子》曰：“苏援世事。”苏，犹索也。帏，许归切，下同。《尔雅》云：“妇人之袆谓之（褵）〔缡〕。”注云：“即今之香缨也。袆，邪交落带系于体，因名为袆。”幐音腾。

[18]言苏粪土以满香囊，佩而带之，反谓申椒臭而不香，言近小人远君子也。

[19]言己欲从灵氛劝去之吉占，则心中狐疑，念楚国也。【补曰】灵氛之占，于异姓则吉矣，在屈原则不可，故犹豫而狐疑也。

[20]巫咸，古神巫也。当殷中宗之世。降，下也。【补曰】《书序》云：“伊陟赞于巫咸。”《前汉·郊祀志》云：“巫咸之兴自此始。”说者曰：“巫咸，殷贤臣。”一云名咸，殷之巫也。《说文》曰：“巫，祝也。古者巫咸初作巫。”《山海经》曰：“巫咸国在女丑北。”又曰：“大荒之中，有灵山，巫咸、巫即、巫昐、巫彭、巫姑、巫真、巫孔、巫抵、巫谢、巫罗十巫从此升降。”《淮南子》曰：“轩辕丘在西方，巫咸在其北。”注云：“巫咸知天道，明吉凶。”据此则巫咸之兴尚矣。商时又有巫咸也。《庄子》曰：“郑有神巫，曰季咸。”又有“巫咸祒”，皆取此名。言“夕降”者，神降多以夜，陈宝之类是也。

[21]椒，香物，所以降神。糈，精米，所以享神。言巫咸将夕从天上来下，愿怀椒糈要之，使占兹吉凶也。糈，俗作“”。【补曰】糈音所，祭神米也。孟康曰：“椒糈，以椒香米馓也。”要，伊消切。

[22]翳，蔽也。缤，盛也。九疑，舜所葬也。言巫咸得己椒糈，则将百神蔽日来下。舜又使九疑之神，纷然来迎，知己之志也。疑，一作“嶷”。【补曰】翳，於计切。“嶷”与“疑”同。迎，鱼庆切，迓也。《汉·纪》曰：“望祀虞舜于九嶷。”（张揖）〔应劭〕曰：“九嶷在零陵营道县。”文（颍）〔颖〕曰：“九嶷半在苍梧，半在零陵。”颜师古云：“疑，似也。山有九峰，其形相似。”《水经》云：“峰秀数郡之间，异岭同势，游者疑焉。”

[23]皇，皇天也。剡剡，光貌。【补曰】剡，以冉切。《九歌》云：“横大江兮扬灵。”

[24]言皇天扬其光灵，使百神告我，当去就吉善也。五臣云：“告我去当吉。”【补曰】灵氛之占，筳篿折竹而已。至百神备降，九嶷并迎，告我使去，则可以去矣。

[25]勉，强也。上谓君，下谓臣。陞，一作“升”。【补曰】升降上下，犹所谓“经营四荒、周流六漠”耳，不必指君臣。

[26]榘，法也。矱，度也。言当自勉强上求明君，下索贤臣，与己合法度者，因与同志共为治也。榘，一作“矩”。矱，一作“彟”。五臣云：“此巫咸之言。”【补曰】榘，俱雨切。矱，纡缚、乌郭二切。《淮南子》曰：“知榘彟之所周。”注云：“榘，方也。彟，度法也。”

[27]严，敬也。合，匹也。严，一作“俨”。【补曰】自此以下，皆屈原语。

[28]挚，伊尹名，汤臣也。咎繇，禹臣也。调，和也。言汤、禹至圣，犹敬承天道，求其匹合，得伊尹、咎繇，乃能调和阴阳，而安天下也。一作“皋陶”。【补曰】《天问》曰：“帝乃降观，下逢伊挚。”即伊尹也。

[29]行媒，喻左右之臣也。言诚能中心常好善，则精感神明，贤君自举用之，不必须左右荐达也。一无“又”字。五臣云：“苟，且也。”

[30]说，傅说也。傅岩，地名。【补曰】说音悦。操，七刀切。筑，捣也。

[31]武丁，殷之高宗也。言傅说抱道怀德，而遭遇刑罚，操筑作于傅岩。武丁思想贤者，梦得圣人，以其形像求之，因得傅说，登以为公，道用大兴，为殷高宗也。《书序》曰：“高宗梦得说，使百工营求诸野，得诸傅岩，作《说命》。”是佚篇也。【补曰】《孟子》曰：“傅说举于版筑之间。”《史记》云：“说为胥靡，筑于傅险，见于武丁。武丁曰：‘是也。’遂以傅险姓之，号曰傅说。”“险”与“岩”同。徐广曰：“《尸子》云：傅岩在北海之洲。”孔安国曰：“傅氏之岩，在虞、虢之界，通道所经，有涧水坏道，常使胥靡刑人筑护此道。说贤而隐，代胥靡筑之，以供食也。”

[32]吕，太公之氏姓也。鼓，鸣也。或言吕望太公，姜姓也，未遇之时，鼓刀屠于朝歌也。【补曰】《史记》云：“太公望吕尚者，东海上人，本姓姜氏，从其封姓，故曰吕尚。”《战国策》云：“太公望，老妇之逐夫，朝歌之废屠，文王用之而王。”注云：“吕尚为老妇之所逐，卖肉于朝歌，肉上生臭不售，故曰废屠。”《淮南子》曰：“太公之鼓刀。”注云：“太公，河内汲人，有屠钓之困。”

[33]言太公避纣，居东海之滨，闻文王作兴，盍往归之。至于朝歌，道穷困，自鼓刀而屠，遂西，钓于渭滨。文王梦得圣人，于是出猎而遇之，遂载以归，用以为师，言吾先公望子久矣，因号为太公望。或言周文王梦天帝立令狐之津，太公立其后。帝曰：“昌，赐汝名师。”文王再拜，太公亦再拜。太公梦亦如此。文王出田，见识所梦，载与俱归，以为太师也。【补曰】《天问》云：“师望在肆，昌何识？鼓刀扬声，后何喜？”注云：“吕望鼓刀在列肆，文王亲往问之，对曰：‘下屠屠牛，上屠屠国。’”

[34]宁戚，卫人。

[35]该，备也。宁戚修德不用，退而商贾，宿齐东门外。桓公夜出，宁戚方饭牛，叩角而商歌，桓公闻之，知其贤，举用为客卿，备辅佐也。【补曰】《淮南子》云：“宁戚欲干齐桓公，困穷无以自达。于是为商旅，将任车以商于齐，暮宿于郭门之外，饭牛车下，望见桓公，乃击牛角而商歌。桓公闻之曰：‘异哉，歌者非常人也。’命后车载之。”《三齐记》载其歌曰：“南山矸，白石烂，生不遭尧与舜禅，短布单衣适至骭，从昏饭牛薄夜半，长夜漫漫何时旦。”桓公召与语，悦之，以为大夫。“矸”与“岸”同。一作“南山粲”。屈原举吕望、傅说、宁戚之事，伤今之不然也。

[36]晏，晚。

[37]央，尽也。言己所以汲汲欲辅佐君者，冀及年未晏晚，以成德化也。然年时亦尚未尽，冀若三贤之遭遇也。其，一作“而”。【补曰】《说文》：“央，久也。”《诗》曰：“夜未央。”

[38]鹈鴂，一名买，常以春分鸣也。鹈，一作“鷤”。五臣云：“鷤鴂，秋分前鸣，则草木雕落。”【补曰】鹈音提。鴂音决。一音弟桂，一音殄绢。《反离骚》云：“徒恐鷤之将鸣兮，顾先百草为不芳。”颜师古云：“鷤，一名买，一名子规，一名杜鹃，常以立夏鸣，鸣则众芳皆歇。”“”与“鴂”同，音诡。《思玄赋》云：“恃（知己）〔己知〕而华予兮，鶗鴂鸣而不芳。”注云：“以秋分鸣。李善云：《临海异物志》：鶗鴂，一名杜鹃。至三月鸣，昼夜不止。服虔曰：鶗鴂，一名鵙，伯劳也。顺阴阳气而生。”按《禽经》云：“巂周，子规也。江介曰子规，蜀右曰杜宇。”又曰：“鶗鴂鸣而草衰。”注云：“鶗鴂，《尔雅》谓之鵙，《左传》谓之伯赵。”然则子规、鶗鴂，二物也。《月令》：“仲夏鵙始鸣。”说者云：“五月阴气生于下，伯劳夏至，应阴而鸣。”《诗》曰：“七月鸣鵙。”笺云：“伯劳鸣，将寒之候也，五月则鸣，豳地晚寒。”《左传》：“伯赵氏，司至也。”注云：“伯劳以夏至鸣，冬至止。”陆佃《埤雅》云：“阴气至而鵙鸣，故百草为之芳歇。”《广韵》曰：“鶗鴂，关西曰巧妇，关东曰鸋鴂，春分鸣则众芳生，秋分鸣则众芳歇。”未详。

[39]言我恐鹈鴂以先春分鸣，使百草华英摧落，芬芳不得成也。以喻谗言先至，使忠直之士蒙罪过也。草，一作“艸”，一作“卉”。一无“夫”字。一无“为”字。【补曰】《尔雅》疏云：“百卉，犹百草也。”《诗》云：“百卉具腓。”

[40]偃蹇，众盛貌。佩，一作“珮”。

[41]言我佩琼玉，怀美德，偃蹇而盛，众人薆然而蔽之，伤不得施用也。五臣云：“薆，亦盛也。”【补曰】薆音爱。《方言》云：“掩、翳，薆也。”注云：“谓薆蔽也。”

[42]谅，信。一作“亮”。

[43]言楚国之人，不尚忠信之行，共嫉妬我正直，必欲折挫而败毁之也。

[44]其，一作“以”。五臣云：“缤纷，乱也。”

[45]言时世溷浊，善恶变易，不可以久留，宜速去也。

[46]言兰芷之草，变易其体，而不复香。荃蕙化而为菅茅，失其本性也。以言君子更为小人，忠信更为佞伪也。五臣云：“茅，恶草，以喻谗臣。”【补曰】上云“谓幽兰其不可佩”，以幽兰之别于艾也。“谓申椒其不芳”，以申椒之别于粪壤也。今曰兰芷不芳，荃蕙为茅，则更与之俱化矣。当是时，守死而不变者，楚国一人而已，屈子是也。

[47]草，一作“艸”，一作“卉”。

[48]言往昔芬芳之草，今皆直为萧艾而已。以言往日明智之士，今皆佯愚，狂惑不顾。一无“萧”字，一无“也”字。【补曰】颜师古云：“《齐书》太祖云：‘诗人采萧。萧即艾也。’萧自是香蒿，古祭祀所用，合脂爇之，以享神者。艾即今之灸病者。名既不同，本非一物。《诗》云‘彼采萧兮’、‘彼采艾兮’是也。”《淮南》曰：“膏夏紫芝，与萧艾俱死。”萧艾，贱草，以喻不肖。

[49]言士民所以变曲为直者，以上不好用忠正之人，害其善志之故。一无“也”字。五臣云：“明智之士佯愚者，为君不好修洁之士，而自损害。”【补曰】时人莫有好自修洁者，故其害至于荃蕙为茅，芳草为艾也。

[50]兰，怀王少弟，司马子兰也。恃，怙也。【补曰】《史记》：“秦昭王欲与怀王会，屈平曰：‘秦，虎狼之国，不可信，不如无行。’怀王稚子子兰劝王行：‘奈何绝秦欢？’怀王卒行，入武关，秦伏兵绝其后，因留怀王。子顷襄王立，以其弟子兰为令尹。”然则子兰乃怀王少子，顷襄之弟也。

[51]实，诚也。言我以司马子兰怀王之弟，应荐贤达能，可怙而进，不意内无诚信之实，但有长大之貌，浮华而已。五臣云：“无实，无实材。”【补曰】长，平声。

[52]委，弃。

[53]言子兰弃其美质正直之性，随从谄佞，苟欲列于众贤之位，无进贤之心也。【补曰】子兰有兰之名，无兰之实，虽与众芳同列，而无芬芳也。

[54]椒，楚大夫子椒也。慆，淫也。慢，一作“谩”。《释文》作“嫚”。慆，一作“謟”。【补曰】《古今人表》有令尹子椒。慆，他刀切。《书》曰：“无即慆淫。”注云：“慆，慢也。”

[55]樧，茱萸也，似椒而非，以喻子椒似贤而非贤也。帏，盛香之囊，以喻亲近。言子椒为楚大夫，处兰芷之位，而行淫慢佞谀之志，又欲援引面从不贤之类，使居亲近，无有忧国之心，责之也。夫，一作“其”。五臣云：“子椒列大夫位，在君左右，如茱萸之在香囊，妄充佩带，而无芬芳。”【补曰】榝音杀。《尔雅》曰：“椒、榝丑，莍。”注云：“榝，似茱萸而小，赤色。”子椒佞而似义，犹榝之似椒也。子兰既已无兰之实而列乎众芳矣，子椒又欲以似椒之质充夫佩帏也。

[56]干，求。而，一作“以”。

[57]祗，敬也。言子椒苟欲自进，求入于君，身得爵禄而已，复何能敬爱贤人，而举用之也？

[58]一作“从流”。一本“从”误作“徙”。

[59]言时世俗人随从上化，若水之流。二子复以谄谀之行，众人谁有不变节而从之者乎？疾之甚也。五臣曰：“固此谄佞之俗，流行相从，谁能不变节随时以容身乎？”

[60]言观子椒、子兰变志若此，况朝廷众臣，而不为佞媚以容其身邪？揭，一作“擖”。离，一作“蓠”。【补曰】子椒、子兰宜有椒兰之芬芳，而犹若是，况众臣若揭车、江离者乎？揭车、江离，皆香草，不若椒、兰之盛也。《列子》曰：“臭过椒兰。”《荀子》曰：“椒兰苾芬。”

[61]之，一作“其”。

[62]历，逢也。言己内行忠直，外佩众香，此诚可贵重，不意明君弃其至美，而逢此咎也。【补曰】上云委厥美以从俗，言子兰之自弃也。此云委厥美而历兹，言怀王之见弃也。

[63]亏，歇。而，一作“其”。亏，一作“”。

[64]沬，已也。言己所行纯美，芬芳勃勃，诚难亏歇，久而弥盛，至今尚未已也。芬，一作“芬芬”。勃，一作“浡”。【补曰】《说文》云：“芬，艸初生，其香分布。”沬音昧，微晦也。《易》曰：“日中见沬。”《招魂》曰：“身服义而未沬。”

[65]言我虽不见用，犹和调己之行度，执守忠贞，以自娱乐，且徐徐浮游，以求同志也。五臣云：“汝，同志人也。度，法度也。”【补曰】和调，重言之也。女，纽吕切。

[66]上谓君，下谓臣也。言我愿及年德方盛壮之时，周流四方，观君臣之贤，欲往就之也。【补曰】高余冠之岌岌兮，长余佩之陆离，所谓余饰之方壮也。周流观乎上下，犹言周流乎天余乃下也。下音户。

灵氛既告余以吉占兮[1]，历吉日乎吾将行[2]。折琼枝以为羞兮[3]，精琼爢以为粻[4]。为余驾飞龙兮，杂瑶象以为车[5]。何离心之可同兮，吾将远逝以自疏[6]。邅吾道夫昆仑兮[7]，路修远以周流[8]。扬云霓之晻蔼兮[9]，鸣玉鸾之啾啾[10]。朝发轫于天津兮[11]，夕余至乎西极[12]。凤皇翼其承旂兮[13]，高翱翔之翼翼[14]。忽吾行此流沙兮[15]，遵赤水而容与[16]。麾蛟龙使梁津兮[17]，诏西皇使涉予[18]。路修远以多艰兮[19]，腾众车使径待[20]。路不周以左转兮[21]，指西海以为期[22]。屯余车其千乘兮[23]，齐玉轪而并驰[24]。驾八龙之婉婉兮[25]，载云旗之委蛇[26]。抑志而弭节兮，神高驰之邈邈[27]。奏《九歌》而舞《韶》兮[28]，聊假日以媮乐[29]。陟升皇之赫戏兮[30]，忽临睨夫旧乡[31]。仆夫悲余马怀兮[32]，蜷局顾而不行[33]。

[1]【补曰】灵氛告以吉占，百神告以吉故，而此独曰灵氛者，初疑灵氛之言，复要巫咸，巫咸与百神无异辞，则灵氛之占诚吉矣。然原固未尝去也，设辞以自宽耳。

[2]言灵氛既告我以吉占，历善日，吾将去君而远行也。五臣云：“历，选也。”【补曰】《上林赋》云：“历吉日以齐戒。”张揖曰：“历，算也。”行，胡朗切，叶韵。

[3]羞，脯。【补曰】张揖云：“琼树生昆仑西，流沙滨，大三百围，高万仞，其华食之长生。”羞、脩，二物也，见《周礼》，羞致滋味，脩则脯也。王逸、五臣以羞为脩，误矣。

[4]精，凿也。爢，屑也。粻，粮也。《诗》云：“乃裹糇粮。”言我将行，乃折取琼枝，以为脯腊，精凿玉屑，以为储粮，饮食香洁，冀以延年也。五臣云：精，捣也。取其清洁而延寿。【补曰】爢音糜。《文选》音靡。《反离骚》云：“精琼靡与秋菊芳，将以延夫天年。”应劭云：“精，细也。琼，玉之华也。”《周礼》有“食玉”，注云：“玉，阳精之纯者，食之以御水气。”郑司农云：“王齐当食玉屑。”粻音张，食米也。凿音作，精细米也。《左传》：“粢食不凿。”

[5]象，象牙也。言我驾飞龙，乘明智之兽，象玉之车，文章杂错，以言己德似龙玉，而世莫之识也。五臣云：“飞龙喻道，瑶象以比君子之德。言我远游，但驾此道德以为车。”【补曰】《易》曰：“飞龙在天。”许慎云：“飞龙有翼。”瑶，美玉也。言以瑶象为车，而驾以飞龙也。上“为”去声。

[6]言贤愚异心，何可合同，知君与己殊志，故将远去自疏，而流遁于世也。五臣云：“忠佞两心不可同，吾将远去。自疏远也。”【补曰】疏，所葅切。

[7]邅，转也。楚人名转曰邅。《河图括地象》言：昆仑在西北，其高万一千里，上有琼玉之树也。【补曰】邅，池战切。《禹本纪》言：“昆仑山高三千五百馀里，日月所相避隐为光明也。其上有醴泉、华池。”《河图》云：“昆仑，天中柱也，气上通天。”《水经》云：“昆仑虚在西北，去嵩高五万里，地之中也，其高万一千里。河水出其东北陬。”《尔雅》曰：“西北之美者，有昆仑虚之璆琳琅玕焉。”又曰：“三成为昆仑丘。”注云：“昆仑山三重，故以名云。”昔人引《山海经》：“西海之南，流沙之滨，赤水之后，黑水之前，有大山，名昆仑之丘。其下有弱水之渊环之。”又曰：“钟山西六百里，有昆仑山，所出五水。”今按：《山海经》：“内昆仑虚在西北，帝之下都，方八百里，高万仞。山有木禾，面有九井，以玉为槛，面有（五）〔九〕门，门有开明兽守之，百神之所在。”郭璞曰：“此自别有小昆仑也。”《淮南子》云：“昆仑虚中有增城九重，上有木禾，珠树、玉树、琔树、不死树在其西，沙棠、琅玕在其东，绛树在其南，碧树、瑶树在其北。”东方朔《十洲记》：“昆陵即昆仑，中狭上广，故曰昆仑。山有三角，其一角正东，名曰昆仑宫，其处有积金为墉城，面方千里，城上安金台五所，玉楼十二。”《神异经》云：“昆仑有铜柱焉，其高入天，所谓天柱也。围三千里，圆周如削，下有回屋，仙人九府所治。”又一说云：“大五岳者，中岳昆仑，在九海中，为天地心，神仙所居，五帝所理。”凡此诸说诞，实未闻也。

[8]言己设去楚国远行，乃转至昆仑神明之山，其路遥远，周流天下，以求同志也。

[9]扬，披也。晻蔼，犹蓊郁，荫貌也。一本“扬”下有“志”字。蔼，《释文》作“濭”，一作“霭”。五臣云：“扬，举也。云霓，虹也，画之于旌旗。晻蔼，旌旗蔽日貌。”【补曰】晻蔼，暗也，冥也。晻，乌感切。蔼、霭、濭，并於盖切。

[10]鸾，鸾鸟也，以玉为之，着于衡。和，着于轼。啾啾，鸣声也。言己从昆仑将遂升天，披云霓之蓊郁，排谗佞之党群，鸣玉鸾之啾啾，而有节度也。五臣云：“玉，马佩也。鸾，车铃也。言我去国，亦守节度而行。”【补曰】许慎云：“鸾以象鸟之声。”《诗》云：“和鸾雝雝。”注云：“在轼曰和，在镳曰鸾。”《礼记》曰：“君子在车，则闻鸾和之（音）〔声〕。”注云：“鸾在衡，和在式。”《正义》云：“鸾在衡，和在式，谓常所乘之车。若田猎之车，则鸾在马镳。”《韩诗（外）〔内〕传》曰：“升车则马动，马动则鸾鸣，鸾鸣则和应。”啾音揫。《埤仓》云：“众声也。”

[11]天津，东极箕、斗之间，汉津也。【补曰】《尔雅》：“析木谓之津，箕、斗之间，汉津也。”注云：“箕，龙尾。斗，南斗。天汉之津梁。”疏云：“天河在箕、斗二星之间，隔河须津梁以渡，故谓此次为析木之津。”《天文大象赋》云：“天津横汉以摛光。”注云：“天津九星，在虚危北，横河中，津梁所渡。”

[12]言己朝发天之东津，万物所生，夕至地之西极，万物所成，动顺阴阳之道，且亟疾也。【补曰】《上林赋》云：“左苍梧，右西极。”注引《尔雅》：“西至于豳国，为西极。”又《淮南》曰：“西方西极之山，曰阊阖之门。”

[13]翼，敬也。旂，旗也。画龙虎为旂也。《文选》“翼”作“纷”。【补曰】《周礼》：“交龙为旂，熊虎为旗。”《左传》曰：“三辰旂旗。”《尔雅》：“有铃曰旂。”旂，渠希切。旗，渠之切。

[14]翼翼，和貌。言己动顺天道，则凤皇来随我车，敬承旗旗，高飞翱翔，翼翼而和，嘉忠正、怀有德也。之，一作“而”。五臣云：“凤皇承旂，引路飞翔，翼翼然扶卫于己。”【补曰】古者旌旗皆载于车上，故逸以承旂为来随我车。《远游》注云“俊鸟夹毂而扶轮”是也。五臣以为引路，误矣。《淮南》曰：“凤皇曾逝万仞之上，翱翔四海之外。”注云：“鸟之高飞，翼一上一下曰翱，直刺不动曰翔。”

[15]流沙，沙流如水也。《尚书》曰：“馀波入于流沙。”五臣云：“流沙，西极也。”【补曰】《山海经》：“流沙出钟山西行。”注云：“今西海居延泽，《尚书》所谓流沙者，形如月生五日。”张揖云：“流沙，沙与水流行也。”颜师古曰：“流沙但有沙流，本无水也。”

[16]遵，循也。赤水，出昆仑山。容与，游戏貌。言吾行忽然过此流沙，遂循赤水而游戏，虽行远方，动以洁清自洒饰也。【补曰】《博雅》云：“昆仑虚，赤水出其东南陬，河水出其东北陬，洋水出其西北陬，弱水出其西南陬。河水入东海，三水入南海。”《穆天子传》曰：“遂宿于昆仑之阿，赤水之阳。”《庄子》曰：“黄帝游乎赤水之北，登乎昆仑之丘。”

[17]举手曰麾。小曰蛟，大曰龙。或言以手教曰麾。津，西海也。蛟龙，水虫也。以蛟龙为桥，乘之以渡，似周穆王之越海，比鼍鼋以为梁也。使，一作“以”。五臣曰：“麾，招也。”【补曰】麾，许为切。《广雅》曰：“有鳞曰蛟龙，有翼曰应龙，有角曰虬龙，无角曰螭龙。”郭璞曰：“蛟似蛇，四足，小头，细颈，卵生，子如三斛瓮，能吞人，龙属也。”《说文》曰：“津，水渡也。”

[18]诏，告也。西皇，帝少皞也。涉，渡也。言我乃麾蛟龙以桥西海，使少皞来渡我，动与神兽圣帝相接，言能渡万民之厄也。予，一作“余”。【补曰】少皥以金德王，白精之君，故曰西皇。《远游》注云：“西皇所居，在西海之津。”予，我也，上声。

[19]艰，难也。

[20]腾，过也。言昆仑之路，险阻艰难，非人所能由，故令众车先过，使从邪径以相待也。以言己所行高远，莫能及也。待，一作“侍”。

[21]不周，山名，在昆仑西北。转，行也。五臣云：“左转者，君子尚左。”【补曰】《山海经》：“西北海之外，大荒之隅，有山而不合，名曰不周。”注云：“此山形有缺，不周帀，因名之。西北不周风自此出也。”《淮南子》云：“西北方不周之山，曰幽都之门。”又曰：“昆仑之山，北门开，以纳不周之风。”《大人赋》曰：“回车朅来兮，绝道不周。”张揖曰：“不周山在昆仑东南二千三百里。”以《山海经》、《淮南子》考之，不周当在昆仑西北，逸说是也。《远游》曰：“历太皓以右转。”太皓在东方，自左而之右，故下云“遇蓐收乎西皇”也。此云“路不周以左转”，不周在西北海之外，自右而之左，故曰“指西海以为期”也。五臣说非是。

[22]指，语也。期，会也。言己使语众车，我所行之道，当过不周山而左行，俱会西海之上也。过不周者，言道不合于世也。左转者，言君行左乖，不与己同志也。【补曰】《博物志》云：“七戎、六蛮、九夷、八狄，谓之四海。言皆近海。”汉张骞渡西海，至大秦，大秦之西鸟迟国，鸟迟国之西，复言有海。西海之滨，有小昆仑，高万仞，方八百里。

[23]屯，陈也。五臣云：“屯，聚也。车所以载己。言君子以德自载，亦如车焉。聚千乘者，言道德之多，并运于己，所在可驰走。”【补曰】屯，徒浑切。乘，实证切。

[24]轪，锢也。一云车辖也。言乃屯敶我车，前后千乘，齐以玉为车辖，并驰左右。言从己者众，皆有玉德，宜辅千乘之君也，即道千乘之国也。【补曰】轪音大。《方言》云：“轮，韩、楚之间谓之轪。”齐，同也，言齐驱并进。

[25]婉婉，龙貌。五臣云：“八龙，八节之气也。”婉，於阮切，《释文》作“蜿”，於元切。

[26]言己乘八龙，神智之兽，其状婉婉，又载云旗，委蛇而长也。驾八龙者，言己德如龙，可制御八方也。载云旗者，言己德如云，能润施万物也。蛇，一作“移”。一作“逶迤”。五臣云：“言我所往，皆与神游，故可御气为驾，载云为旗也。”【补曰】《文选》注云：“其高至云，故曰云旗。”委，於为切。蛇，弋支切。

[27]邈邈，远貌。言己虽乘云龙，犹自抑案，弭节徐行，高抗志行，邈邈而远，莫能追及。一云“迈高驰”。五臣云：“抑志，按节徐行，以候世人，其邈远莫能逮及也。”

[28]《九歌》，九德之歌，禹乐也。《韶》，《九韶》，舜乐也，《尚书》“箫韶九成”是也。【补曰】《周礼》有“《九德》之歌，《九》之舞”。启乐有《九辩》、《九歌》。又《山海经》：“夏后开始歌《九招》。”开，即启也。《竹书》云：“夏后启舞《九韶》。”

[29]言己德高智明，宜辅舜、禹，以致太平，奏《九德》之歌、《九韶》之舞，而不遇其时，故假日游戏媮乐而已。假，一作“暇”。【补曰】颜师古云：“此言遭遇幽厄，中心愁闷，假延日月，苟为娱乐耳。今俗犹言借日度时。故王仲宣《登楼赋》云：‘登兹楼以四望兮，聊假日以消忧。’今之读者改‘假’为‘暇’，失其意矣。”李善注仲宣赋，引《荀子》“多暇日”，亦承误也。媮，乐也，音俞。

[30]皇，皇天也。赫戏，光明貌。一无“陟”字。陞，一作“升”。【补曰】《西京赋》云：“叛赫戏以煇煌。”赫戏，炎盛也。“戏”与“曦”同。

[31]睨，视也。旧乡，楚国也。言己虽升昆仑，过不周，渡西海，舞《九韶》，升天庭，据光曜，不足以解忧，犹顾视楚国，愁且思也。【补曰】睨，五计切。

[32]仆，御也。怀，思也。

[33]蜷局，诘屈不行貌。屈原设去世离俗，周天帀地，意不忘旧乡，忽望见楚国，仆御悲感，我马思归，蜷局诘屈而不肯行，此终志不去，以辞自见，以义自明也。五臣云：“蜷局，回顾而不肯行。”【补曰】蜷音拳，虫形诘屈也。行，胡郎切，叶韵。

乱曰：[1]已矣哉，国无人莫我知兮[2]，又何怀乎故都[3]？既莫足与为美政兮，吾将从彭咸之所居[4]。

[1]乱，理也。所以发理辞指，总撮其要也。屈原舒肆愤懑，极意敶词，或去或留，文采纷华，然后结括一言，以明所趣之意也。【补曰】《国语》云：“其辑之乱。”“辑，成也。凡作篇章既成，撮其大要以为乱辞也。”《离骚》有乱、有重：乱者，总理一赋之终；重者，情志未申，更作赋也。

[2]已矣，绝望之辞。无人，谓无贤人也。《易》曰：“窥其户，阒其无人。”屈原言：已矣，我独怀德不见用者。以楚国无有贤人知我忠信之故，自伤之辞。一无“哉”字。【补曰】《论语》曰：“已矣乎，吾未见好德如好色者也。”孔安国曰：“已矣，发端叹辞。”

[3]言众人无有知己，己复何为思故乡、念楚国也。

[4]言时世之君无道，不足与共行美德、施善政者，故我将自沉汨渊，从彭咸而居处也。

叙曰：昔者孔子睿圣明喆[1]，天生不群[2]，定经术，删《诗》《书》[3]，正礼乐，制作《春秋》，以为后王法。门人三千，罔不昭达。临终之日，则大义乖而微言绝。其后周室衰微，战国并争，道德陵迟，谲诈萌生。于是杨、墨、邹、孟、孙、韩之徒，各以所知著造传记，或以述古，或以明世[4]。而屈原履忠被谮，忧悲愁思[5]，独依诗人之义而作《离骚》，上以讽谏，下以自慰。遭时闇乱，不见省纳，不胜愤懑，遂复作《九歌》以下凡二十五篇。楚人高其行义，玮其文采，以相教传[6]。至于孝武帝，恢廓道训，使淮南王安作《离骚经章句》，则大义粲然。后世雄俊，莫不瞻慕[7]，舒肆妙虑[8]，缵述其辞。逮至刘向[9]，典校经书，分为十六卷。孝章即位，深弘道艺，而班固、贾逵复以所见改易前疑，各作《离骚经章句》。其馀十五卷[10]，阙而不说。又以“壮”为“状”[11]，义多乖异，事不要括[12]。今臣复以所识所知，稽之旧章，合之经传[13]，作十六卷章句。虽未能究其微妙，然大指之趣，略可见矣。且人臣之义，以忠正为高，以伏节为贤。故有危言以存国，杀身以成仁。是以伍子胥不恨于浮江，比干不悔于剖心，然后忠立而行成[14]，荣显而名著[15]。若夫怀道以迷国，详愚而不言[16]，颠则不能扶，危则不能安，婉娩以顺上[17]，逡巡以避患，虽保黄耇，终寿百年，盖志士之所耻，愚夫之所贱也。今若屈原，膺忠贞之质，体清洁之性，直若砥矢，言若丹青，进不隐其谋，退不顾其命，此诚绝世之行，俊彦之英也。而班固谓之“露才扬己”[18]，竞于群小之中，怨恨怀王，讥刺椒、兰，苟欲求进，强[19]非其人，不见容纳，忿恚自沉，是亏其高明，而损其清洁者也。昔伯夷、叔齐让国守分[20]，不食周粟，遂饿而死，岂可复谓有求于世而怨望哉[21]。且诗人怨主刺[22]上曰：“呜呼小子，未知臧否。匪面命之，言提其耳！”风谏之语，于斯为切。然仲尼论之，以为大雅。引此比彼，屈原之辞，优游婉顺，宁以其君[23]不智之故，欲提携其耳乎！而论者以为“露才扬己”、“怨刺其上”、“强非其人”，殆失厥中矣。夫《离骚》之文，依托《五经》以立义焉：“帝高阳之苗裔”，则“厥初生民，时惟姜嫄”也；“纫秋兰以为佩”，则“将翱将翔，佩玉琼琚”也；“夕揽洲之宿莽”，则《易》“潜龙勿用”也；“驷玉虬而乘鹥”，则“时乘六龙以御天”也；“就重华而敶词”，则《尚书》咎繇之谋谟也；“登昆仑而涉流沙”，则《禹贡》之敷土也。故智弥盛者其言博，才益多者其识远[24]。屈原之辞，诚博远矣。自[25]终没以来，名儒博达之士著造辞赋，莫不拟则其仪表，祖式其模范，取其要妙，窃其华藻，所谓“金相玉质，百世无匹[26]，名垂罔极，永不刊灭”者矣[27]。

[1]音哲。

[2]群，一作“王”。

[3]一云“俾定经术，乃删诗书”。

[4]八字一作“咸以名世”。

[5]一云“忧愁思愤”。

[6]或作“传教”。

[7]一作“仰”。

[8]一云“摅舒妙思”。

[9]颜师古读如本字。

[10]一作“篇”。

[11]一作“扶”。

[12]一作“撮”。

[13]八字一云“稽之经传”。

[14]忠，一作“德”。

[15]著，一作“称”。

[16]“详”与“佯”同，诈也。

[17]婉娩，一作“娩娩”，一作“僶俛”。

[18]一作“班贾”。

[19]巨姜切。

[20]一作“志”。

[21]一作“恨怨”。

[22]一作“谏”。

[23]一有“为”字。

[24]多，一作“劭”。

[25]一有“孔丘”字。

[26]世，一作“岁”。

[27]班孟坚序云：“昔在孝武，博览古文。淮南王安叙《离骚传》，以‘《国风》好色而不淫，《小雅》怨诽而不乱，若《离骚》者，可谓兼之。蝉蜕浊秽之中，浮游尘埃之外，皭然泥而不滓。推此志，虽与日月争光可也。’斯论似过其真。又说：五子以失家巷，谓五子胥也。及至羿、浇、少康、贰姚、有娀佚女，皆各以所识有所增损，然犹未得其正也。故博采经书传记本文以为之解。且君子道穷，命矣。故潜龙不见是而无闷，《关雎》哀周道而不伤。蘧瑗持可怀之智，宁武保如愚之性，咸以全命避害，不受世患。故《大雅》曰：‘既明且哲，以保其身。’斯为贵矣。今若屈原，露才扬己，竞乎危国群小之间，以离谗贼。然责数怀王，怨恶椒、兰，愁神苦思，强非其人，忿怼不容，沉江而死，亦贬絜狂狷景行之士。多称昆仑、冥婚、宓妃虚无之语，皆非法度之政，经义所载。谓之兼《诗》风雅，而与日月争光，过矣！然其文弘博丽雅，为辞赋宗。后世莫不斟酌其英华，则象其从容。自宋玉、唐勒、景差之徒，汉兴，枚乘、司马相如、刘向、扬雄，骋极文辞，好而悲之，自谓不能及也。虽非明智之器，可谓妙才者也。”“政”与“正”同。颜之推云：“自古文人常陷轻薄。屈原露才扬己，显暴君过。”刘子玄云：“怀、襄不道，其恶存于楚赋。读者不以为过，盖不隐恶故也。”愚尝折衷其说而论之曰：或问，古人有言：杀其身有益于君则为之。屈原虽死，何益于怀、襄？曰：忠臣之用心，自尽其爱君之诚耳。死生、毁誉，所不顾也。故比干以谏见戮，屈原以放自沉。比干，纣诸父也；屈原，楚同姓也。为人臣者，三谏不从则去之。同姓无可去之义，有死而已。《离骚》曰：“阽余身而危死兮，览余初其犹未悔。”则原之自处审矣。或曰，原用智于无道之邦，亏明哲保身之义，可乎？曰：愚如武子，全身远害可也。有官守言责，斯用智矣。山甫明哲，固保身之道。然不曰“夙夜匪解，以事一人”乎！士见危致命，况同姓，兼恩与义，而可以不死乎！且比干之死，微子之去，皆是也。屈原其不可去乎？有比干以任责，微子去之可也。楚无人焉，原去则国从而亡。故虽身被放逐，犹徘徊而不忍去。生不得力争而强谏，死犹冀其感发而改行，使百世之下，闻其风者，虽流放废斥，犹知爱其君，眷眷而不忘，臣子之义尽矣。非死为难，处死为难。屈原虽死，犹不死也。后之读其文，知其人，如贾生者亦鲜矣。然为赋以吊之，不过哀其不遇而已。余观自古忠臣义士，慨然发愤，不顾其死，特立独行，自信而不回者，其英烈之气，岂与身俱亡哉！“仍羽人于丹丘，留不死之旧乡”，“超无为以至清，与太初而为邻”，此《远游》之所以作，而难为浅见寡闻者道也。仲尼曰：“乐天知命，故不忧。”又曰：“乐天知命，有忧之大者。”屈原之忧，忧国也；其乐，乐天也。《离骚》二十五篇，多忧世之语，独《远游》曰：“道可受兮不可传，其小无内兮其大无垠。无淈滑而魂兮，彼将自然。壹气孔神兮，于中夜存。虚以待之兮，无为之先。”此老、庄、孟子所以大过人者，而原独知之。司马相如作《大人赋》，宏放高妙，读者有凌云之意。然其语多出于此。至其妙处，相如莫能识也。太史公作传，以为“其文约，其辞微，其志絜，其行廉，其称文小而其指极大，举类迩而见义远。其志絜，故其称物芳。其行廉，故死而不容自疏。濯淖污泥之中，以浮游尘埃之外，推此志也，虽与日月争光可也”。斯可谓深知己者。扬子云作《反离骚》，以为“君子得时则大行，不得时则龙蛇。遇不遇，命也，何必沉身哉！”屈子之事，盖圣贤之变者。使遇孔子，当与三仁同称，雄未足以与此。班孟坚、颜之推所云，无异妾妇儿童之见。余故具论之。





离骚赞序

班孟坚


《离骚》者，屈原之所作也。屈原初事怀王，甚见信任。同列上官大夫妬害其宠，谗之王，王怒而疏屈原。屈原以忠信见疑，忧愁幽思而作《离骚》。离，犹遭也。骚，忧也。明己遭忧作辞也。是时周室已灭，七国并争。屈原痛君不明，信用群小，国将危亡，忠诚之情，怀不能已，故作《离骚》。上陈尧、舜、禹、汤、文王之法，下言羿、浇、桀、纣之失，以风怀王，终不觉寤，信反间之说，西朝于秦。秦人拘之，客死不还。至于襄王，复用谗言，逐屈原。在野又作《九章》，赋以风谏，卒不见纳。不忍浊世，自投汨罗。原死之后，秦果灭楚。其辞为众贤所悼悲，故传于后。





辨骚

刘勰


自风雅寝声，莫或抽绪，奇文蔚起，其《离骚》哉！故以轩翥诗人之后，奋飞辞家之前，岂去圣之未远，而楚人之多才乎！昔汉武爱骚，而淮南作传，以为“《国风》好色而不淫，《小雅》怨诽而不乱。若《离骚》者，可谓兼之。蝉蜕秽浊之中，浮游尘埃之外，皭[1]然涅而不缁，虽与日月争光可也”。班固以为露才扬己，忿怼沉江。羿、浇、二姚，与左氏不合；[2]昆仑悬圃，非经义所载，然而文辞丽雅，为辞赋之宗，虽非明哲，可谓妙才。王逸以为诗人之提耳，屈原婉顺。《离骚》之文，依经立义：驷虬乘鹥，则“时乘六龙”；昆仑流沙，则《禹贡》敷土。名儒辞赋，莫不拟其仪表，所谓“金相玉振，百世无匹”者也。及汉宣嗟叹，以为皆合经术；杨雄讽味，亦言体同诗雅。四家举以方经，而孟坚谓不合传体，褒贬任声，抑扬过实。可谓鉴而弗精，玩而未核者也。将核其论，必徵言焉。故其陈尧、舜之耿介，称禹、汤之祗敬，典诰之体也。讥桀、纣之猖狂，伤羿、浇之颠陨，规讽之旨也。虬龙以谕君子，云霓以譬谗邪，比兴之义也。每一顾而掩涕，叹君门之九重，忠怨之辞也。观兹四事，同于风雅者也。至于托云龙，说迂怪，丰隆求宓妃，鸩鸟媒娀女，诡异之辞也。康回倾地，夷羿弊日，木夫九首，土伯三目，谲怪之谈也。依彭咸之遗则，从子胥以自适，狷狭之志也。士女杂坐，乱而不分，指以为乐，娱酒不废，沉湎日夜，举以为欢，荒淫之意也[3]。摘此四事，异乎经典者也。故论其典诰则以彼，语其夸诞则如此。固知《楚辞》者，体慢于三代，而风雅于战国，乃雅颂之博徒，而辞赋之英杰也[4]。观其骨鲠所树，肌肤所附，虽取镕经意，亦自铸伟辞。故《骚经》《九章》，朗丽以哀志；《九歌》《九辩》，绮靡以伤情；《远游》《天问》，瓌诡而惠巧；《招魂》《大招》，耀艳而深华；《卜居》标放言之致，《渔父》寄独任之才[5]。故能气往轹古，辞来切今，惊采绝焰，难与并能矣。自《九怀》已下，遽蹑其迹，而屈、宋逸步，莫之能追。故其叙情怨，则郁伊而易感；述离居，则怆怏而难怀；论山水，则循声而得貌；言节候，则披文而见时。枚、贾追风以入丽，马、扬沿波而得奇，其衣被辞人，非一代也。故才高者苑其鸿裁，中巧者猎其艳辞，吟讽者衔其山川，童蒙者拾其香草。若能凭轼以倚雅颂，悬辔以驭楚篇，酌奇而不失其贞，玩华而不坠其实，则顾眄可以驱辞力，咳唾可以穷文致，亦不复乞灵于长卿，假宠于子渊矣。赞曰：不有屈原，岂见《离骚》。惊才风逸，壮志烟高[6]。山川无极，情理实劳。金相玉式，艳溢锱毫。

[1]一作“皧”。

[2]《离骚》用羿、浇等事，正与左氏合。孟坚所云，谓刘安说耳。

[3]此皆宋玉之辞，非屈原意。自汉以来，靡丽之赋，劝百而讽一，其流至于齐、梁而极矣，皆自宋玉唱之。

[4]此语施于宋玉可也。

[5]一云“独任”当作“独往”。

[6]烟，一作“云”。





卷二　九歌章句


《九歌》者，屈原之所作也。昔楚国南郢之邑，沅、湘之间，其俗信鬼而好祠[1]。其祠，必作歌乐鼓舞以乐诸神[2]。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其辞鄙陋。因为作《九歌》之曲[3]，上陈事神之敬，下见己之冤结，托之以风谏。故其文意不同，章句杂错，而广异义焉[4]。

[1]祠，一作“祀”。《汉书》曰：“楚地信巫鬼，重淫祀。”《隋志》曰：“荆州尤重祠祀。屈原制《九歌》，盖由此也。”

[2]一无“歌”字。

[3]王逸注《九辩》云：“九者，阳之数，道之纲纪也。”五臣云：“九者，阳数之极。自谓否极，取为歌名矣。”按：《九歌》十一首，《九章》九首，皆以“九”为名者，取“箫韶九成”、启《九辩》《九歌》之义。《骚经》曰“奏《九歌》而舞韶兮，聊假日以媮乐”，即其义也。宋玉《九辩》以下皆出于此。

[4]一云：“故其文辞意周章杂错。”





东皇太一

东皇太一[1]


吉日兮辰良[2]，穆将愉兮上皇[3]。抚长剑兮玉珥[4]，璆锵鸣兮琳琅[5]。瑶席兮玉瑱[6]，盍将把兮琼芳[7]。蕙肴蒸兮兰藉[8]，奠桂酒兮椒浆[9]。扬枹兮拊鼓[10]，疏缓节兮安歌[11]，陈竽瑟兮浩倡[12]。灵偃蹇兮姣服[13]，芳菲菲兮满堂[14]。五音纷兮繁会[15]，君欣欣兮乐康[16]。

[1]五臣云：“每篇之目皆楚之神名。所以列于篇后者，亦犹《毛诗》题章之趣。(1)太一，星名，天之尊神。祠在楚东，以配东帝，故云东皇。”【补曰】《汉书·郊祀志》云：“天神贵者太一。太一佐曰五帝。古者天子以春秋祭太一东南郊。”《天文志》曰：“中宫天极星，其一明者，太一常居也。”《淮南子》曰：“太微者，太一之庭；紫宫者，太一之居。”说者曰：太一，天之尊神，曜魄宝也。《天文大象赋》注云：“天皇大帝一星在紫微宫内，勾陈口中。其神曰曜魄宝，主御群灵，秉万机神图也。其星隐而不见。其占以见则为灾也。”又曰：“太一一星，次天一南，天帝之臣也。主使十六龙，知风雨、水旱、兵革、饥馑、疾疫。占不明反移为灾。”

[2]日谓甲乙，辰谓寅卯。【补曰】沈括存中云：“吉日兮辰良，盖相错成文，则语势矫健。如杜子美诗云：‘红豆啄馀鹦鹉粒，碧梧栖老凤凰枝。’韩退之云：‘春与猿吟兮，秋鹤与飞。’皆用此体也。”

[3]穆，敬也。愉，乐也。上皇，谓东皇太一也。言己将修祭祀，必择吉良之日，斋戒恭敬，以宴乐天神也。【补曰】愉音俞。

[4]抚，持也。玉珥，谓剑镡也。剑者，所以威不轨，卫有德，故抚持之也。【补曰】抚，循也，以手循其珥也。《博雅》曰：“剑珥谓之镡。”镡，剑鼻，一曰剑口，一曰剑环。珥，耳饰也。镡所以饰剑，故取以名焉。珥音饵。镡，覃、淫二音。

[5]璆、琳、琅，皆美玉名也。《尔雅》曰：“有璆琳、琅玕焉。”锵，佩声也。《诗》曰：“佩玉锵锵。”言己供神有道，乃使灵巫常持好剑以辟邪，要垂众佩周旋而舞，动鸣五玉锵锵而和，且有节度也。或曰：纠锵鸣兮琳琅。纠，错也。琳琅，声也。谓带剑佩众多，纠错而鸣，其声琳琅也。锵，《释文》作“鎗”。【补曰】璆，渠幽切。锵，七羊切。《礼记》曰：“古之君子必佩玉，进则揖之，退则扬之，然后玉锵鸣也。”琳音林。琅音郎，俗作“瑯”。《尔雅》曰：“西北之美者，有昆仑虚之璆琳琅玕焉。”“璆琳，美玉名。琅玕，状似珠也。”《本草》云：“琅玕，是石之美者，明莹若珠之色。”此言带剑佩玉，以礼事神也。

[6]瑶，石之次玉者。《诗》云：“报之以琼瑶。”瑱，一作“镇”。【补曰】瑶音遥。一曰，美玉也。瑱，压也，音镇。下文云“白玉兮为镇”是也。《周礼》“玉镇、大宝器”，故书作“瑱”，郑司农云：“瑱，读为镇。”

[7]盍，何不也。把，持也。琼，玉枝也。言己修饰清洁，以瑶玉为席，美玉为瑱。灵巫何持乎？乃复把玉枝以为香也。五臣云：“灵巫何不持琼枝以为芳香，取美洁也。”【补曰】盍音合。

[8]蕙肴，以蕙草蒸肉也。藉，所以藉饭食也。《易》曰“藉用白茅”也。蒸，一作“”，一作“烝”。【补曰】肴，骨体也。蒸，进也。、烝并同。《国语》曰：“亲戚宴飨，则有殽烝。”注云：“升体解节折之俎。”藉，荐也，慈夜切。

[9]桂酒，切桂置酒中也。椒浆，以椒置浆中也。言己供待弥敬，乃以蕙草蒸肴，芳兰为藉，进桂酒椒浆，以备五味也。五臣云：“蕙、兰、椒、桂，皆取芬芳。”【补曰】《说文》：“奠，置祭也。”汉乐歌曰：“奠桂酒，勺椒浆。”《周礼》四饮之物，三曰浆。

[10]扬，举也。拊，击也。枹，一作“桴”。【补曰】枹，房尤切，击鼓槌也。

[11]疏，希也。言肴膳酒醴既具，不敢宁处，亲举枹击鼓，使灵巫缓节而舞，徐歌相和，以乐神也。五臣云：“使曲节希缓而安音清歌。”【补曰】“疏”与“疎”同。

[12]陈，列也。浩，大也。言己又陈列竽瑟，大倡作乐，以自竭尽也。【补曰】《礼记》：“钟、磬、竽、瑟以和之。”竽，笙类。三十六簧。瑟，琴类，二十五弦。

[13]灵，谓巫也。偃蹇，舞貌。姣，好也。服，饰也。姣，一作“妖”。服，一作“”。【补曰】古者巫以降神。“灵偃蹇兮姣服”，言神降而托于巫也。下文亦曰：“灵连蜷兮既留。”偃蹇，委曲貌。一曰众盛貌。《方言》曰：“好，或谓之姣。”注云：言姣，洁也。姣与妖并音狡。“”与“服”同。

[14]菲菲，芳貌也。言乃使姣好之巫，被服盛饰，举足奋袂，偃蹇而舞。芬芳菲菲，盈满堂室也。

[15]五音，宫、商、角、徵、羽也。纷，盛貌。繁，众也。五臣云：“繁会，错杂也。”

[16]欣欣，喜貌。康，安也。言己动作众乐，合会五音，纷然盛美。神以欢欣，猒饱喜乐，则身蒙庆佑，家受多福也。屈原以为神无形声，难事易失。然人竭心尽礼，则歆其祀而惠以祉。自伤履行忠诚以事于君，不见信用而身放弃，遂以危殆也。五臣云：“君，谓东皇也。欣欣，和悦貌。”【补曰】此章以东皇喻君。言人臣陈德义礼乐以事上，则其君乐康无忧患也。



* * *



(1)原本各篇篇名均置于篇后，现为阅读方便移至篇首。





云中君

云中君[1]


浴兰汤兮沐芳[2]，华采衣兮若英[3]。灵连蜷兮既留[4]，烂昭昭兮未央[5]。蹇将憺兮寿宫[6]，与日月兮齐光[7]。龙驾兮帝服[8]，聊翱游兮周章[9]。灵皇皇兮既降[10]，猋远举兮云中[11]。览冀州兮有馀[12]，横四海兮焉穷[13]。思夫君兮太息[14]，极劳心兮[15]。

[1]云神丰隆也，一曰屏翳，已见《骚经》。《汉书·郊祀志》有云中君。

[2]兰，香草也。【补曰】《本草》：“白芷一名芳香。”乐府有《沐浴子》，刘次庄云：《楚辞》曰：“新沐者必弹冠，新浴者必振衣。”又曰：“与汝沐兮咸池，晞汝发兮阳之阿。”皆洁濯之谓也。李白亦有此作，其辞曰：“沐芳莫弹冠，浴兰莫振衣。处世忌太洁，至人贵藏晖。”与屈原意异。

[3]华采，五色采也。若，杜若也。言己将修飨祭以事云神，乃使灵巫先浴兰汤，沐香芷，衣五采华衣，饰以杜若之英，以自洁清也。【补曰】华，户花切。荀卿《云赋》云：“五采备而成文。”衣华采之衣，以其类也。《本草》：“杜若，一名杜蘅，叶似姜而有文理，味辛香。今复别有杜蘅，不相似。”按杜蘅，《尔雅》所谓“杜土卤”者也。杜若，《广雅》所谓“楚蘅”者也。其类自别。古人多杂引用。《尔雅》曰：“荣而不实者谓之英。”

[4]灵，巫也。楚人名巫为灵子。连蜷，巫迎神导引貌也。既，已也。留，止也。一本“灵”下有“子”字。【补曰】蜷音拳。《南都赋》云：“蛾眉连卷。”连卷，长曲貌。

[5]烂，光貌也。昭昭，明也。央，已也。言巫执事肃敬，奉迎导引，颜貌矜庄，形体连蜷，神则欢喜，必留而止。见其光容烂然昭明，无极已也。

[6]蹇，辞也。憺，安也。寿宫，供神之处也。祠祀皆欲得寿，故名为寿宫也。言云神既至于寿宫，歆飨酒食，憺然安乐，无有去意也。【补曰】憺，徒滥切。汉武帝置寿宫神君。臣瓒曰：“寿宫，奉神之宫。”

[7]齐，同也。光，明也。言云神丰隆，爵位尊高，乃与日月同光明也。夫云兴而日月昏，云藏而日月明，故言齐光也。齐，一作“争”。

[8]龙驾，言云神驾龙也。故《易》曰：“云从龙。”帝，谓五方之帝也。言天尊云神，使之乘龙，兼衣青黄五采之色，与五帝同服也。五臣云：“言神驾云龙之车。”

[9]聊，且也。周章，犹周流也。言云神居无常处，动则翱翔，周流往来，且游戏也。五臣云：“翱游、周章，往来迅疾貌。”

[10]灵，谓云神也。皇皇，美貌。降，下也。言云神来下，其貌皇皇而美，有光明也。

[11]猋，去疾貌也。云中，云神所居也。言云神往来急疾，饮食既饱，猋然远举，复还其处也。【补曰】猋，卑遥切，群犬走貌。《大人赋》曰：“猋风涌而云浮。”李善引此作“焱”，其字从火，非也。

[12]览，望也。两河之间曰冀州。馀，犹他也。言云神所在高邈，乃望于冀州，尚复见他方也。五臣云：“言神所居高绝，下览冀州，横望四海，皆有馀而无极。冀州，尧所都。思有道之君，故览之。”【补曰】《淮南子》曰：“正中冀州，曰中土。”注云：“冀，大也。四方之主。”又曰：“杀黑龙以济冀州。”注云：“冀，九州中。谓今四海之内。”

[13]穷，极也。言云神出入，奄忽须臾之间，横行四海，安有穷极也。【补曰】《礼记》云：“以横于天下。”注云：“横，充也。”

[14]君谓云神。五臣曰：“夫君，谓云神，以喻君也。言夫君所居高远，下制有国，我之思君，终不可见，故叹息而忧心也。”【补曰】《记》曰：“夫夫也。为习于礼者。”上夫音扶。

[15]，忧心貌。屈原见云一动千里，周遍四海，想得随从，观望四方，以忘己忧，思而念之终不可得，故太息而叹，心中烦劳而也。或曰：君，谓怀王也。屈原陈序云神，文义略讫，愁思复至，哀念怀王暗昧不明，则太息增叹，心每，而不能已也。，一作“忡”。【补曰】，敕中切。《说文》：“忡，忧也。”引《诗》：“忧心忡忡。”《楚辞》作“”。此章以云神喻君，言君德与日月同明，故能周览天下，横被六合而怀王不能如此，故心忧也。





湘君

湘君[1]


君不行兮夷犹[2]，蹇谁留兮中洲[3]？美要眇兮宜修[4]，沛吾乘兮桂舟[5]。令沅湘兮无波[6]，使江水兮安流[7]！望夫君兮未来[8]，吹参差兮谁思[9]！驾飞龙兮北征[10]，邅吾道兮洞庭[11]。薜荔柏兮蕙绸[12]，荪桡兮兰旌[13]。望涔阳兮极浦[14]，横大江兮扬灵[15]。扬灵兮未极[16]，女婵媛兮为余太息[17]。横流涕兮潺湲[18]，隐思君兮陫侧[19]。桂棹兮兰枻[20]，斲冰兮积雪[21]。采薜荔兮水中[22]，搴芙蓉兮木末[23]。心不同兮媒劳[24]，恩不甚兮轻绝[25]。石濑兮浅浅[26]，飞龙兮翩翩[27]。交不忠兮怨长[28]，期不信兮告余以不閒[29]。晁骋骛兮江皋[30]，夕弭节兮北渚[31]。鸟次兮屋上[32]，水周兮堂下[33]。捐余玦兮江中[34]，遗余佩兮醴浦[35]。采芳洲兮杜若[36]，将以遗兮下女[37]。峕不可兮再得[38]，聊逍遥兮容与[39]。

[1]刘向《列女传》：“舜陟方，死于苍梧，二妃死于江、湘之间，俗谓之湘君。”《礼记》：“舜葬于苍梧之野，盖二妃未之从也。”注云：“《离骚》所歌湘夫人，舜妃也。”韩退之《黄陵庙碑》云：“湘旁有庙曰黄陵。自前古立以祠尧之二女、舜二妃者。秦博士对始皇帝云：‘湘君者，尧之二女，舜妃者也。’刘向、郑玄亦皆以二妃为湘君。而《离骚》、《九歌》既有湘君，又有湘夫人。王逸以为湘君者，自其水神，而谓湘夫人乃二妃也。从舜南征三苗，不及，道死沅、湘之间。《山海经》曰：‘洞庭之山，帝之二女居之。’郭璞疑二女者，帝舜之后，不当降小水为其夫人，因以二女为天帝之女。以余考之，璞与王逸俱失也。尧之长女娥皇，为舜正妃，故曰君。其二女女英自宜降曰夫人也。故《九歌》辞谓娥皇为君，谓女英帝子，各以其盛者推言之也。礼有小君、君母，明其正，自得称君也。”

[2]君，谓湘君也。夷犹，犹豫也。言湘君所在，左沅、湘，右大江，苞洞庭之波，方数百里，群鸟所集，鱼鳖所聚，土地肥饶，又有险阻，故其神常安，不肯游荡，既设祭祀，使巫请呼之，尚复犹豫也。

[3]蹇，辞也。留，待也。中洲，洲中也。水中可居者曰洲。言湘君蹇然难行，谁留待于水中之洲乎？以为尧用二女妻舜，有苗不服，舜往征之，二女从而不反，道死于沅、湘之中，因为湘夫人也。所留，盖谓此尧之二女也。五臣云：“谁将留待于中洲乎？欲神之速至也。”【补曰】逸以湘君为湘水神，而谓留湘君于中洲者，二女也。韩退之则以湘君为娥皇，湘夫人为女英。留，止也。

[4]要眇，好貌。修，饰也。言二女之貌，要眇而好，又宜修饰也。眇，一作“妙”。一本“宜”上有“又”字。【补曰】要，於笑切。眇，与“妙”同。《前汉》传曰“幼眇之声”，亦音要妙。此言娥皇容德之美，以喻贤臣。

[5]沛，行貌。舟，船也。吾，屈原自谓也。言己虽在湖泽之中，犹乘桂木之船，沛然而行，常香净也。五臣云：“我复乘桂舟以迎神。舟用桂者，取香洁之异。”乘，一作“椉”。【补曰】《孟子》曰：如水之就下，沛然谁能御之。沛，普赖切。桂舟，迎神之舟。屈原因以自喻。

[6]沅、湘，水名。

[7]言己乘船，常恐危殆。愿湘君令沅、湘无波涌，使江水顺径徐流，则得安也。【补曰】沅、湘已见《骚经》。《水经》及《荆州记》云：“江出岷山，其源若瓮口，可以滥觞。潜行地底数里，至楚都遂广十里，名为南江。初在犍为，与青衣水、汶水合。东北至巴郡，与涪水、汉水、白水合。至长沙，与澧水、沅水、湘水合。至江夏，与沔水合。至浔阳，分为九道，东会于彭泽，经芜湖，名为中江。东北至南徐州，名为北江，而入海也。”

[8]君，谓湘君。未，一作“归”。

[9]参差，洞箫也。言己供修祭祀，瞻望于君，而未肯来，则吹箫作乐，诚欲乐君，当复谁思念也。五臣云：“谓神肯来斯，而我作乐，吹声参差，当复思谁？言思神之甚。”一作“篸”。【补曰】《风俗通》云：“舜作箫，其形参差，象凤翼。”参差，不齐之貌。初簪、叉宜二切。此言因吹箫而思舜也。《洞箫赋》云：“吹参差而入道德。”洞箫，箫之无底者。篸，竹貌。

[10]征，行也。屈原思神略毕，意念楚国，愿驾飞龙北行，亟还归故居也。

[11]邅，转也。洞庭，太湖也。言己欲乘龙而归，不敢随从大道，愿转江湖之侧，委曲之径，欲急至也。五臣云：“转道于洞庭湖上而直归。”【补曰】邅，池战切。《文选》音陟连切。原欲归而转道于洞庭者，以湘君在焉故也。《山海经》曰：“洞庭之山，帝之二女居之。是常游于江渊，澧、沅之风，交潇湘之渊，出入多飘风暴雨。”注云：“言二女游戏江之渊府，则能鼓动三江，令风波之气共相交通。”又曰：“湘水出帝舜葬东，入洞庭下。”注云：“洞庭地穴，在长沙巴陵也。”《水经》云：“四水同注洞庭北，会大江，名之五渚。《战国策》‘秦与荆战，大破之，取洞庭五渚’是也。湖水广员五百馀里，日月若出没于其中。湖中有君山，潜通吴之苞山。郭景纯《江赋》云‘苞山洞庭，巴陵地道，潜陆旁通，幽岫窈窕’者也。”按吴中太湖，一名洞庭。而巴陵之洞庭，亦谓之太湖。逸云太湖，盖指巴陵洞庭耳。

[12]薜荔，香草。柏，榑壁也。绸，缚束也。《诗》曰“绸缪束楚”是也。柏，一作“拍”。榑，一作“搏”。【补曰】柏、拍并音博。绸，俦、叨二音。

[13]荪，香草也。桡，船小楫也。屈原言己居家则以薜荔榑饰四壁，蕙草缚屋，乘船则以荪为楫棹，兰为旌旗，动以香洁自修饰也。荪，一作“荃”。旌，一作“旍”。【补曰】荪、荃，见《骚经》。桡，而遥切。《方言》云：“楫谓之桡，或谓之棹。”《周礼》云：“析羽为旌。”《尔雅》云：“注旄首曰旌。”“旍”与“旌”同。诸本或云“乘荃桡”，“乘”一作“承”。或云“采荃桡兮兰旗”，皆后人增改，或传写之误耳。

[14]涔阳，江碕名，近附郢。极，远也。浦，水涯也。【补曰】涔音岑，碕音祈，曲岸也。今澧州有涔阳浦。《水经》云：“涔水出汉中南县东南旱山，北至沔阳县南入于沔。”涔水即黄水也。《集韵》：“涔，郎丁切，水名。”其字从令，引《楚辞》“望阳兮极浦”。未详。《说文》云：“浦，滨也。”《风土记》：“大水有小口别通曰浦。”

[15]灵，精诚也。屈原思念楚国，愿乘轻舟，上望江之远浦，下附郢之碕，以渫忧患，横度大江，扬己精诚，冀能感悟怀王使还己也。五臣曰：“言我远游此浦，将横绝大江，扬其精诚于君侧。”【补曰】横大江兮扬灵，以湘君在焉故也。

[16]极，已也。

[17]女谓女嬃，屈原姊也。婵媛，犹牵引也。言己远扬精诚，虽欲自竭尽，终无从达，故女嬃牵引而责数之，为己太息悲毒，欲使屈原改性易行，随风俗也。五臣云：“言我扬精诚未已，女嬃牵引时事，以为不变节从俗，终不可为，而为我叹息也。”【补曰】婵媛，已见《骚经》。

[18]潺湲，流貌。屈原感女嬃之言，外欲变节，而意不能改，内自悲伤，涕泣横流也。【补曰】潺，仕连、鉏山二切。湲音爰。

[19]君，谓怀王也。陫，陋也。言己虽见放弃，隐伏山野，犹从侧陋之中思念君也。【补曰】隐，痛也。《孟子》曰：“恻隐之心。”陫，符沸切。《说文》：“隐也。”

[20]棹，楫也。枻，船旁板也。一作“栧”。五臣云：“桂、兰，取其香也。”【补曰】棹，直教切。枻音曳。楫谓之枻，一曰柂也。

[21]斲，斫也。言己乘船，遭天盛寒，举其棹楫，斲斫冰冻，纷然如积雪，言己勤苦也。一云“斲曾冰”。五臣云：“言志不通，犹乘舟，值天盛寒，斲斫冰冻，徒为勤苦，而不得前也。”

[22]薜荔之草，缘木而生。

[23]搴，手取也。芙蓉，荷华也。生水中。屈原言己执忠信之行，以事于君，其志不合，犹入池涉水而求薜荔，登山缘木而采芙蓉，固不可得也。【补曰】搴音蹇。

[24]言婚姻所好，心意不同，则媒人疲劳，而无功也。屈原自喻行与君异，终不可合，亦疲劳而已也。

[25]言人交接初浅，恩不甚笃，则轻相与离绝。言己与君同姓共祖，无离绝之义也。五臣曰：“事君之道，亦类此焉。”

[26]濑，湍也。浅浅，流疾貌。【补曰】濑，落盖切。《说文》曰：“水流沙上也。”《文选》注云：“石濑，水激石间，则怒成湍。”浅音笺。

[27]屈原忧愁，頫视川水，见石濑浅浅，疾流而下，将有所至；仰见飞龙，翩翩而上，将有所登。自伤弃在草野，终无所登至也。五臣云：“下视水石，浅浅而流；仰观飞龙，翩翩而举。物皆遂性，我独不然也。”【补曰】《说文》云：“翩，疾飞也。”

[28]交，友也。忠，厚也。言朋友相与不厚，则长相怨恨。言己执履忠信，虽获罪过，不敢怨恨于众人也。

[29]閒，暇也。言君尝与己期，欲共为治，后以谗言之故，更告我以不閒暇，遂以疏远己也。余，一作“我”。五臣云：“言君与臣下为友，而臣为不忠，则怨而责之，己为不信，则以为闲尔。疾其君初欲与己为治，后遂相背焉。”【补曰】此言朋友之交，忠则见信，不忠则生怨。臣忠于君，则君宜见信，而反告我以不閒，所谓“羌中道而回畔兮，反既有此他志”也。此原陈己之志于湘君也。閒音闲。

[30]晁，以喻盛明也。泽曲曰皋。言己愿及晁明，己年盛时，任重驰驱，以行道德也。晁，一作“朝”。【补曰】晁，陟遥切，早也。骋音逞。骛音务。《说文》曰：“骋，直驰也。”“骛，乱驰也。”

[31]弭，安也。渚，水涯也。夕以喻衰，言日夕将暮，己已衰老，弭情安意，终志草野也。五臣云：“喻己盛少之时，愿驱驰于君前，及衰谢之日，反安意于草野。自叹之辞。”【补曰】骋骛、弭节，不出江皋、北渚之间，自伤不得居朝廷也。渚，沚也。《尔雅》：“小洲曰渚。”《韩诗章句》：“水一溢而为渚。”

[32]次，舍也。再宿曰信，过信曰次。

[33]周，旋也。言己所居，在湖泽之中，众鸟舍止我之屋上，流水周旋己之堂下，自伤与鸟兽鱼鳖同为伍也。【补曰】下音户。

[34]玦，玉佩也。先王所以命臣之瑞，故与环即还，与玦即去也。【补曰】捐音沿。玦，古穴切，如环而有缺。《左传》曰：“佩以金玦，弃其衷也。”《荀子》曰：“绝人以玦。”皆取弃绝之义。《庄子》曰：“缓佩玦者，事至而断。”《史记》曰：“举佩玦以示之。”皆取决断之义。

[35]遗，离也。佩，琼琚之属也。言己虽见放逐，常思念君，设欲远去，犹捐玦佩置于水涯，冀君求己，示有还意。佩，一作“珮”。醴，一作“澧”。五臣云：“捐、遗，皆置也。玦、佩，朝服之饰，置于江、澧二水之涯者，冀君命己，犹可以用也。”【补曰】捐玦遗佩，以诒湘君。与《骚经》“解佩纕以结言”同意，喻求贤也。遗，平声。《方言》注云：“澧水，今在长沙。”《水经》云：“澧水，出武陵充县，注于洞庭。”按《禹贡》曰：“又东至于澧。”《史记》作“醴”。孔安国、马融、王肃皆以醴为水名。郑玄曰：“醴，陵名也。长沙有醴陵县。”澧、醴，古书通用。今澧州有佩浦，因《楚辞》为名也。

[36]芳洲，香草藂生水中之处。【补曰】藂音丛。

[37]遗，与也。女，阴也。以喻臣，谓己之俦匹。言己愿往芬芳绝异之洲，采取杜若，以与贞正之人，思与同志，终不变更也。五臣云：“欲将己之美，投于贤臣者，思与同志，复为治道。”【补曰】遗，去声。既诒湘君以佩玦，又遗下女以杜若，好贤不已也。《骚经》曰：“相下女之可诒。”

[38]言日不再中，年不再盛也。峕，一作“时”。

[39]逍遥，游戏也。《诗》曰：“狐裘逍遥。”言天时不再至，人年不再盛，己年既老矣，不遇于时，聊且逍遥而游，容与而戏，以待天命之至也。五臣云：“自言忧愁，欲以决死，死不再生，何由复遇。逍遥容与，待君之命，冀得尽其诚心焉。”





湘夫人


帝子降兮北渚[1]，目眇眇兮愁予[2]。嫋嫋兮秋风[3]，洞庭波兮木叶下[4]。白薠兮骋望[5]，与佳期兮夕张[6]。鸟萃兮蘋中[7]，罾何为兮木上[8]。沅有茝兮醴有兰[9]，思公子兮未敢言[10]。荒忽兮远望，观流水兮潺湲[11]。麋何食兮庭中[12]？蛟何为兮水裔[13]？朝驰余马兮江皋[14]，夕济兮西澨[15]。闻佳人兮召予[16]，将腾驾兮偕逝[17]。筑室兮水中，葺之兮荷盖[18]。荪壁兮紫坛[19]，匊芳椒兮成堂[20]。桂栋兮[21]兰橑[22]，辛夷楣兮[23]药房[24]。罔薜荔兮为帷[25]，擗蕙櫋兮既张[26]。白玉兮为镇[27]，疏石兰兮为芳[28]。芷葺兮荷屋[29]，缭之兮杜衡[30]。合百草兮实庭[31]，建芳馨兮庑门[32]。九嶷缤兮并迎[33]，灵之来兮如云[34]。捐余袂兮江中[35]，遗余褋兮醴浦[36]。搴汀洲兮杜若，将以遗兮远者[37]。时不可兮骤得[38]，聊逍遥兮容与[39]。

[1]帝子，谓尧女也。降，下也。言尧二女娥皇、女英，随舜不反，没于湘水之渚，因为湘夫人。【补曰】此言帝子之神，降于北渚，来享其祀也。帝子，以喻贤臣。

[2]眇眇，好貌。予，屈原自谓也。言尧二女仪德美好，眇然绝异，又配帝舜，而乃没命水中。屈原自伤不遭值尧、舜，而遇闇君，亦将沉身湘流，故曰愁我也。予，一作“余”。五臣云：“其神仪德美好，愁我失志焉。”【补曰】眇眇，微貌。言神之降，望而不见，使我愁也。以况思贤而不得见也。予音与。

[3]嫋嫋，秋风摇木貌。【补曰】嫋，长弱貌，奴鸟切。

[4]言秋风疾则草木摇，湘水波而树叶落矣。以言君政急则众民愁，而贤者伤矣。或曰，屈原见秋风起而木叶堕，悲岁徂尽，年衰老也。五臣云：“喻小人用事，则君子弃逐。”【补曰】《淮南》云：“见一叶落，而知岁之将暮。”又曰：“桑叶落而长年悲。”下音户。

[5]薠草秋生，今南方湖泽皆有之。骋，平也。薠，或作“苹”，一本此句上有“登”字，皆非也。【补曰】薠音烦。《淮南子》云：“路无莎薠。”注云：“薠，状如葴。”葴音针，见《尔雅》。又《说文》云：“青薠似莎者。”司马相如赋注云：“似莎而大，生江湖，雁所食。”

[6]佳，谓湘夫人也。不敢指斥尊者，故言佳也。张，施也。言己愿以始秋薠草初生平望之时，修设祭具，夕早洒扫，张施帷帐，与夫人期，歆飨之也。一本“佳”下有“人”字。一云“与佳人兮期夕张”。五臣云：“佳期，谓湘夫人。言己愿以此夕设祭祀，张帷帐，冀夫人之神来此歆飨，以喻张设忠信以待君命。”【补曰】《说文》云：“佳，善也。”《广雅》云：“佳，好也。”张音帐，陈设也。《周礼》曰：“凡邦之张事。”《汉书》曰：“供张东都门外。”言夕张者，犹“黄昏以为期”之意。

[7]萃，集。一本“萃”上有“何”字。五臣云：“苹，水草。”【补曰】萃音遂。

[8]罾，鱼网也。夫鸟当集木巅，而言草中，罾当在水中，而言木上，以喻所愿不得，失其所也。【补曰】罾音增。

[9]言沅水之中有盛茂之茝，澧水之内有芬芳之兰，异于众草，以兴湘夫人美好亦异于众人也。茝，一作“芷”。醴，一作“澧”。五臣云：“兰、芷，喻己之善。”【补曰】《水经》云：“澧水，又东南注于沅水曰澧口，盖其枝渎耳。”引“沅有芷兮澧有兰”。或曰澧州有兰，江因此为名。

[10]公子，谓湘夫人也。重以卑说尊，故变言公子也。言己想若舜之遇二女，二女虽死，犹思其神，所以不敢达言者，士当须介，女当须媒也。五臣云：“公子，谓夫人，喻君也。未敢言者，欲待贤主。”【补曰】诸侯之子称公子。谓子椒、子兰也。思椒、兰，宜有兰茝之芬芳。未敢言者，恐逢彼之怒耳。此原陈己之志于湘夫人也。《山鬼》云：“思公子兮徒离忧。”

[11]言鬼神荒忽，往来无形，近而视之，彷佛若存，远而望之，但见水流而潺湲也。荒，一作“慌”。忽，一作“惚”。【补曰】慌，《释文》、《文选》并音荒。此言远望楚国，若有若无，但见流水之潺湲耳。荒忽，不分明之貌。

[12]麋，兽名，似鹿也。食，一作“为”。【补曰】麋音眉。《月令》曰：“麋角解。”疏云：“麋阴兽，情淫而游泽。”

[13]蛟，龙类也。麋当在山林而在庭中，蛟当在深渊而在水涯，以言小人宜在山野而升朝廷，贤者当居尊官而为仆隶也。裔，一作“”。【补曰】裔，边也，末也。蛟在水裔，犹所谓“神龙失水而陆居”也。

[14]一云“朝驰骋兮江皋”。

[15]济，渡也。澨，水涯也。自伤驱驰不出湘、潭之间。【补曰】澨音逝。《说文》曰：“澨，埤增水边土，人所居者。”

[16]予，屈原自谓也。

[17]偕，俱也。逝，往也。屈原幽居草泽，思神念鬼，冀湘夫人有命召呼，则愿命驾腾驰而往，不待侣偶也。五臣云：“冀闻夫人召我，将腾驰车马，与使者俱往，喻有君命，亦将然矣。”【补曰】佳人以喻贤人与己同志者。

[18]屈原困于世，愿筑室水中，托附神明而居处也。一本云“以荷盖”。五臣云：“愿筑室结茨于水底，用荷叶盖之，务清洁也。”【补曰】筑，版筑也。葺，七入切，《说文》：“茨也。”

[19]以荪草饰室壁，累紫贝为室坛。荪，一作“荃”。【补曰】《荀子》曰：“东海则有紫紶鱼盐焉。”紫，紫贝也。《相贝经》曰：“赤电黑云谓之紫贝。”郭璞曰：“今之紫贝，以紫为质，黑为文点。”陆玑云：“紫贝，其白质如玉，紫点为文。”《本草》云：“贝类极多，而紫贝尤为世所贵重。”《淮南子》曰：“腐鼠在坛。”注云：“楚人谓中庭为坛。”《七谏》曰：“鸡鹜满堂坛兮。”注云：“高殿敞阳为堂，平场广地为坛。”音善。

[20]布香椒于堂上。一云：“播芳椒兮盈堂。”【补曰】匊，古“播”字，本作“”。《汉官仪》曰：“椒房，以椒涂壁，取其温也。”

[21]以桂木为屋栋。【补曰】《尔雅》：“栋谓之桴。”注：“屋檼也。”

[22]以木兰为榱也。【补曰】橑音老。《说文》：“椽也。”一曰：“星橑，檐前木。”《尔雅》曰：“桷谓之榱。”

[23]辛夷，香草，以作户楣。【补曰】《本草》云：“辛夷，树大连合抱，高数仞。此花初发如笔，北人呼为木笔。其花最早，南人呼为迎春。”逸云香草，非也。楣音眉。《说文》云：“秦名屋櫋联也。”《尔雅》：“楣谓之梁。”注云：“门户上横梁。”

[24]药，白芷也。房，室也。五臣云：“以韾香为房之饰。”【补曰】《本草》：白芷，楚人谓之药。《博雅》曰：“芷，其叶谓之药。”渥、约二音。

[25]罔，结也。言结薜荔为帷帐。【补曰】罔，读若网。在旁曰帷。

[26]擗，也。以蕙覆櫋屋。擗，一从木，一作“擘”。，一作“析”。櫋，一作“槾”。五臣云：“罔结以为帷帐，擗析以为屋联，尽张设于中也。”【补曰】擗，普觅切，一音觅。櫋音绵，又弥坚切。

[27]以白玉镇坐席也。镇，一作“瑱”。一本“为”上有“以”字。

[28]石兰，香草。疏，布陈也。一本“兮”下有“以”字。一云“疏石兰以为芳”。五臣云：“疏布其芳气。”

[29]葺，盖屋也。一本“葺”下有“之”字。五臣云：“以芷草及荷叶葺以盖屋也。”

[30]缭，缚束也。杜衡，香草。一本“兮”下有“以”字。衡，一作“蘅”。【补曰】缭音了，缠也。谓以荷为屋，以芷覆之，又以杜衡缭之也。五臣云：“束缚杜衡，置于水中。”非是。

[31]合百草之华，以实庭中。五臣云：“百草，香草。实，满也。”

[32]馨，香之远闻者，积之以为门庑也。屈原生遭浊世，忧愁困极，意欲随从鬼神，筑室水中，与湘夫人比邻而处。然犹积聚众芳以为殿堂，修饰弥盛，行善弥高也。【补曰】庑音武，《说文》曰：“堂下周屋也。”庑门，谓庑与门也。

[33]九嶷，山名，舜所葬也。嶷，一作“疑”。【补曰】迎，去声。

[34]言舜使九嶷之山神，缤然来迎二女，则百神侍送，众多如云也。如，一作“若”。【补曰】《诗》云：“有女如云。”言众多也。

[35]袂，衣袖也。【补曰】袂，弥蔽切。

[36]褋，襜襦也。屈原托与湘夫人共邻而处，舜复迎之而去，穷困无所依，故欲捐弃衣物，裸身而行，将适九夷也。醴，一作“澧”。五臣云：“褋，礼襜袖襦也。袂、褋，皆事神所用，今夫人既去，君复背己，无所用也，故弃遗之。”【补曰】遗，平声。褋音牒。《方言》曰：“（禅）〔襌〕衣，江、淮、南楚之间谓之褋。”捐袂、遗褋，与捐玦、遗佩同意。玦佩，贵之也。袂褋，亲之也。

[37]汀，平也。远者，谓高贤隐士也。言己虽欲之九夷绝域之外，犹求高贤之士，平洲香草以遗之，与共修道德也。者，一作“渚”。五臣云：“搴，取也。杜若，以喻诚信。远者，神及君也。”【补曰】汀，他丁切，水际平地。遗，去声。既诒湘夫人以袂褋，又遗远者以杜若，好贤不已也。旧本者音渚。《集韵》“者”有睹音。

[38]骤，数。

[39]言富贵有命，天时难值，不可数得，聊且游戏，以尽年寿也。与，一作“冶”。【补曰】不可再得则已矣，不可骤得，犹冀其一遇焉。





大司命

大司命[1]


广开兮天门[2]，纷吾乘兮玄云[3]。令飘风兮先驱[4]，使涷雨兮灑尘[5]。君迴翔兮以下[6]，逾空桑兮从女[7]。纷总总兮九州[8]，何寿夭兮在予[9]！高飞兮安翔[10]，乘清气兮御阴阳[11]。吾与君兮斋速[12]，导帝之兮九坑[13]。灵衣兮被被[14]，玉佩兮陆离[15]。壹阴兮壹阳[16]，众莫知兮余所为[17]。折疏麻兮瑶华[18]，将以遗兮离居[19]。老冉冉兮既极[20]，不濅近兮愈疏[21]。乘龙兮辚辚[22]，高驼兮冲天[23]。结桂枝兮延竚[24]，羌愈思兮愁人[25]。愁人兮奈何，愿若今兮无亏[26]。固人命兮有当，孰离合兮可为[27]？

[1]《周礼·大宗伯》：“以槱燎祀司中、司命。”疏引《星传》云：“三台，上台司命，为太尉。”又文昌宫第四曰司命。按《史记·天官书》：“文昌六星，四曰司命。”《晋书·天文志》：“三台六星，两两而居，西近文昌二星，曰上台，为司命，主寿。”然则有两司命也。《祭法》：“王立七祀，诸侯立五祀，皆有司命。”疏云：“司命，宫中小神。”而《汉书·郊祀志》荆巫有司命。说者曰：“文昌第四星也。”五臣云：“司命，星名。主知生死，辅天行化，诛恶护善也。”《大司命》云：“乘清气兮御阴阳。”《少司命》云：“登九天兮抚彗星。”其非宫中小神明矣。

[2]【补曰】汉乐歌云：“天门开，詄荡荡。”《淮南子》注云：“天门，上帝所居紫微宫门也。”

[3]吾，谓大司命也。言天尊重司命，将出游戏，则为大开禁门，使乘玄云而行。【补曰】汉乐歌云：“灵之车，结玄云。”

[4]回风为飘。

[5]暴雨为涷雨。言司命爵位尊高，出则风伯、雨师先驱，为轼路也。灑，一作“洒”。轼，一作“戒”。【补曰】涷音东。《尔雅》注云：“今江东呼夏月暴雨为涷雨。”灑，所买切。《淮南子》曰：“令雨师灑道，风伯扫尘。”自此已上，皆喻君也。

[6]迴，运也。言司命行有节度，虽乘风雨，然徐迴运而来下也。迴，一作“回”。以，一作“来”。【补曰】迴翔，犹翱翔也。下音户。

[7]空桑，山名。司命所经。屈原修履忠贞之行，而身放弃，将愬神明，陈己之冤结，故欲逾空桑之山，而要司命也。【补曰】《山海经》云：“东曰空桑之山。”注云：“此山出琴瑟材。”《周礼》“空桑之琴瑟”是也。《淮南》曰：“舜之时，共工振滔洪水以薄空桑。”注云：“空桑，地名，在鲁也。”女，读作汝，亲之之辞，喻欲从君也。

[8]总总，众貌。【补曰】尧时九州，见《禹贡》。商九州，见《尔雅》。周九州，见《周礼》。邹衍云：“赤县神州内自有九州。中国外如赤县神州者九，乃所谓九州也。”《淮南》曰：“天地之间九州，东南神州曰农土，正南次州曰沃土，西南戎州曰滔土，正西弇州曰并土，正中冀州曰中土，西北台州曰肥土，正北济州曰成土，东北薄州曰隐土，正东阳州曰申土。”弇音奄。

[9]予，谓司命。言普天之下，九州之民，诚甚众多，其寿考夭折，皆自施行所致。天诛加之，不在于我也。【补曰】此言九州之大，生民之众，或寿或夭，何以皆在于我？以我为司命故也。言人君制生杀与夺之命也。予音与。

[10]言司命执持天政，不以人言易其则度，复徐飞高翔而行。

[11]阴主杀，阳主生。言司命常乘天清明之气，御持万民死生之命也。清，一作“精”。【补曰】《易》云：“时乘六龙以御天。”《庄子》曰：“乘天地之正，御六气之辨。”乘，犹乘车。御，犹御马也。

[12]吾，屈原自谓也。斋，戒也。速，疾也。【补曰】斋速者，斋戒以自敕也。

[13]言己愿修饰，急疾斋戒，侍从于君，导迎天帝，出入九州之山。冀得陈己情也。导，一作“道”。坑，一作“阬”。《文苑》作“冈”。【补曰】之，适也。坑音冈，山脊也。《周礼·职方氏》：“九州山镇，曰会稽、衡山、华山、沂山、岱山、岳山、医无闾、霍山、恒山也。”《淮南》曰：“天地之间，九州八极，土有九山，山有九塞。何谓九山？会稽、泰山、王屋、首山、太华、岐山、太行、羊肠、孟门也。”原言司命代天操生杀之柄，人君亦代天制一国之命，故欲与司命导帝适九州之山，以观四方之风俗，天下之治乱。

[14]被被，长貌，一作“披”。【补曰】被，与“披”同。

[15]言己得依随司命，被服神衣，被被而长，玉佩众多，陆离而美也。

[16]阴，晦也。阳，明也。

[17]屈原言己得配神俱行，出阴入阳。一晦一明，众人无缘知我所为作也。【补曰】此言司命开阖变化，能制万民之命，人君亦当如此也。

[18]疏麻，神麻也。瑶华，玉华也。【补曰】谢灵运诗云：“折麻心莫展。”又云：“瑶华未敢折。”说者云，瑶华，麻花也。其色白，故比于瑶。此花香，服食可致长寿，故以为美，将以赠远。江淹杂拟诗云：“杂佩虽可赠，疏华竟无陈。”李善云：“疏华，瑶华也。”

[19]离居，谓隐者也。言己虽出阴入阳，涉历殊方，犹思离居隐士，将折神麻，采玉华，以遗与之。明己行度如玉，不以苦乐易其志也。【补曰】遗，去声。离居，犹远者也。自此以下屈原陈己之志于司命也。

[20]极，穷也。极，一作“终”。

[21]濅，稍也，疏远也。言履行忠信，从小至老，命将穷矣，而君犹疑之，不稍亲近，而日以疏远也。濅，一作“侵”，一作“浸”。兮，一作“而”。愈，一作“踰”。

[22]辚辚，车声。《诗》云“有车辚辚”也。《释文》作“軨”，音辚。【补曰】今《诗》作“邻”。

[23]言己虽见疏远，执志弥坚，想乘神龙，辚辚然而有节度，抗志高行，冲天而驱，不以贫困有枉桡也。驼，一作“驰”。【补曰】《史记》云：“一飞冲天。”冲，持弓切，直上飞也。《集韵》作“翀”，与“冲”通。此言司命高驰而去，不复留也。

[24]延，长也。竚，立也。《诗》曰：“竚立以泣。”《释文》“延”作“”。【补曰】竚，久立也。直吕切。

[25]言己乘龙冲天，非心所乐，犹结木为誓，长立而望，想念楚国，愁且思也。【补曰】此言司命既去，犹结桂枝以延望。喻君舍己不顾，益忧思也。

[26]亏，歇也。言己愁思，安可奈何乎。愿身行善，常若于今，无有歇也。

[27]言人受命而生，有当贵贱贫富者，是天禄也。己独放逐离别，不复会合，不可为思也。【补曰】君子之仕也，去就有义，用舍有命。屈子于同姓事君之义尽矣。其不见用，则有命焉。或离或合，神实司之，非人所能为也。一云：“孰离合兮不可为。”





少司命


秋兰兮麋芜，罗生兮堂下[1]。绿叶兮素枝，芳菲菲兮袭予[2]。夫人自有兮美子[3]，荪何以兮愁苦[4]！秋兰兮青青，绿叶兮紫茎[5]。满堂兮美人，忽独与余兮目成[6]。入不言兮出不辞[7]，乘回风兮载云旗[8]。悲莫悲兮生别离[9]，乐莫乐兮新相知[10]。荷衣兮蕙带，儵而来兮忽而逝[11]。夕宿兮帝郊[12]，君谁须兮云之际[13]？与女遊兮九河，冲风至兮水扬波[14]。与女沐兮咸池[15]，晞女发兮阳之阿[16]。望美人兮未来[17]，临风怳兮浩歌[18]。孔盖兮翠旍[19]，登九天兮抚彗星[20]。竦长剑兮拥幼艾[21]，荪独宜兮为民正[22]。

[1]言己供神之室，空闲清净，众香之草又环其堂下，罗列而生，诚司命君所宜幸集也。秋，一作“”，下同。麋，一作“蘪”。【补曰】《尔雅》曰：“蕲茝，蘪芜。郭璞云：香草，叶小如萎状。”《山海经》云：“臭如蘪芜。”《本草》云：“芎藭，其叶名蘼芜，似蛇床而香，骚人借以为譬，其苗四五月间生，叶作丛而茎细，其叶倍香。或莳于园庭，则芬香满径，七八月开白花。”《管子》曰：“五沃之土生蘼芜。”相如赋云：“穹穷昌蒲，江离蘪芜。”师古云：“蘪芜，即穹穷苗也。”下音户。

[2]袭，及也。予，我也。言芳草茂盛，吐叶垂华，芳香菲菲，上及我也。枝，一作“华”。五臣云：“四句皆喻怀忠洁也。”【补曰】袭音习。予，上声。

[3]夫人，谓万民也。一云：“夫人兮自有美子。”【补曰】夫音扶。《考工记》曰：“夫人而能为镈也。”夫人，犹言凡人也。

[4]荪，谓司命也。言天下万民，人人自有子孙，司命何为主握其年命，而用思愁苦也。以，一作“为”。五臣云：“荪，香草，喻司命。言凡人各自有美爱臣子，司命何为愁苦而司主之，盖自伤也。”【补曰】此言爱其子者，人之常情，非司命所忧，犹恐不得其所。原于君有同姓之恩，而怀王曾莫之恤也。荪亦喻君。《骚经》曰“荃不察余之中情”是也。

[5]言己事神崇敬，重种芳草，茎叶五色，芳香益畅也。一本“兰”下有“生”字。【补曰】《诗》云：“绿竹青青。”青青，茂盛也，音菁。

[6]言万民众多，美人并会，盈满于堂，而司命独与我睨而相视，成为亲亲也。五臣云：“满堂，喻天下也。谓天下亦有善人，而司命独与我相目结成亲亲者，为我修道德尔，谓初与己善时也。”

[7]言神往来奄忽，入不语言，出不诀辞，其志难知。辞，一作“词”。

[8]言司命之去，乘风载云，其形貌不可得见。五臣云：“司命初与己善，后乃往来飘忽，出入不言不辞，乘风载云，以离于我，喻君之心与我相背也。”

[9]屈原思神略毕，忧愁复出，乃长叹曰：人居世间，悲哀莫痛与妻子生别离，伤己当之也。【补曰】《乐府》有《生别离》，出于此。

[10]言天下之乐，莫大于男女始相知之时也。屈原言己无新相知之乐，而有生别离之忧也。五臣云：“喻己初近君而乐，后去君而悲也。”

[11]言司命被服香净，往来奄忽，难当值也。儵，一作“倏”。来，一作“倈”。五臣云：“言神倏忽往来，终不可逢，以喻君。”【补曰】《庄子》疏曰：“儵为有，忽为无。”

[12]帝，谓天帝。

[13]言司命之去，暮宿于天帝之郊，谁待于云之际乎？幸其有意而顾己。五臣云：“须，待也。冀君犹待己而命之。”

[14]王逸无注。古本无此二句。《文选》“遊”作“游”，“女”作“汝”，“风至”作“飙起”。五臣云：“汝，谓司命。九河，天河也。冲飙，暴风也。”【补曰】此二句，《河伯》章中语也。

[15]咸池，星名，盖天池也。一作“咸之沲”。【补曰】咸池见《骚经》。

[16]晞，干也。《诗》曰：“匪阳不晞。”阿，曲隅，日所行也。言己愿托司命，俱沐咸池，干发阳阿，斋戒洁己，冀蒙天佑也。五臣云：“愿与司命共为清洁，喻己与君俱行政教，以治于国。”【补曰】晞音希。《淮南》曰：“日出汤谷，浴于咸池，拂于扶桑，是谓晨明；登于扶桑，是谓朏明；至于曲阿，是谓旦明。”《远游》曰：“朝濯发于汤谷兮，夕晞余身兮九阳。”

[17]美人，谓司命。

[18]怳，失意貌。言己思望司命，而未肯来。临疾风而大歌，冀神闻之而来至也。五臣云：“以喻望君之使未至，临风怳然而大歌也。浩，大也。”【补曰】怳，怳也，许往切。

[19]言司命以孔雀之翅为车盖，翡翠之羽为旗旍，言殊饰也。旍，一作“旌”。一本此句上有“扬”字。【补曰】相如赋云：“宛雏孔鸾。”孔，孔雀也。颜师古曰：“鸟赤羽者曰翡，青羽者曰翠。”《周礼》曰：“盖之圜也，以象天。”汉乐歌曰：“庶旄翠旌。”

[20]九天，八方中央也。言司命乃升九天之上，抚持彗星，欲扫除邪恶，辅仁贤也。五臣云：“飞登于天，抚扫彗星，言愿将忠正美行还于君前，翦谗贼矣。”【补曰】《左传》曰：“天之有彗，以除秽也。”《尔雅》：“彗星为欃枪。”彗，祥岁切。偏指曰彗。自此以下，皆喻君也。

[21]竦，执也。幼，少也。艾，长也。言司命执持长剑，以诛绝凶恶，拥护万民，长少使各得其命也。《释文》“竦”作“怂”。【补曰】竦、怂，并息拱切。竦，立也。《国语》曰：“竦善抑恶。”怂，惊也。《孟子》曰：“知好色，则慕少艾。”说者曰，艾，美好也。《战国策》云：“今为天下之工或非也，乃与幼艾。”又“齐王有七孺子”注云：“孺子，谓幼艾，美女也。”《离骚》以美女喻贤臣，此言人君当遏恶扬善，佑贤辅德也。或曰，丽姬，艾封人之子也。故美女谓之艾。犹姬贵姓，因谓美妾为姬耳。

[22]言司命执心公方，无所阿私，善者佑之，恶者诛之，故宜为万民之平正也。荪，一作“荃”。五臣云：“荪，香草，谓神也，以喻君。”【补曰】正音征，叶韵。





东君

东君[1]


暾将出兮东方[2]，照吾槛兮扶桑[3]。抚余马兮安驱[4]，夜晈晈兮既明[5]。驾龙辀兮乘雷[6]，载云旗兮委蛇[7]。长太息兮将上，心低佪兮顾怀[8]。羌声色兮娱人[9]，观者憺兮忘归[10]。縆瑟兮交鼓[11]，箫钟兮瑶簴[12]，鸣兮吹竽[13]，思灵保兮贤姱[14]。翾飞兮翠曾[15]，展诗兮会舞[16]。应律兮合节[17]，灵之来兮蔽日[18]。青云衣兮白霓裳[19]，举长矢兮射天狼[20]。操余弧兮反沦降[21]，援北斗兮酌桂浆[22]。撰余辔兮高驼翔[23]，杳冥冥兮以东行[24]。

[1]《博雅》曰：“朱明耀灵。东君，日也。”《汉书·郊祀志》有东君。

[2]谓日始出东方，其容暾暾而盛大也。【补曰】暾，他昆切。

[3]吾，谓日也。槛，楯也。言东方有扶桑之木，其高万仞，日出，下浴于汤谷，上拂其扶桑，爰始而登，照曜四方，日以扶桑为舍槛，故曰“照吾槛兮扶桑”也。【补曰】槛，阑也，户黤切。楯音盾。

[4]余，谓日也。【补曰】《淮南》曰：“日至悲泉，爰止其女，爰息其马，是谓悬车。”车，日所乘也。马，驾车者也。御之者，羲和也。女，即羲和。马，即六龙。见《骚经》注。

[5]言日既升天，运转而西，将过太阴，徐抚其马，安驱而行。虽幽昧之夜，犹晈晈而自明也。晈，一作“皎”。【补曰】“晈”字从日，与“皎”同。此言日之将出，羲和御之，安驱徐行，使幽昧之夜，晈晈而复明也。【补曰】旧本明音亡。

[6]辀，车辕也。【补曰】震，东方也，为雷，为龙。日出东方，故曰“驾龙乘雷”也。《春秋命历序》曰：“皇伯登扶桑日之阳，驾六龙以上下。”《淮南》曰：“雷以为车轮。”注云：“雷，转气也。”辀，张留切。《方言》曰：“辕，楚、韩之间谓之辀。”

[7]言日以龙为车辕，乘雷而行，以云为旌旗，委蛇而长。委，一作“逶”。蛇，一作“虵”。

[8]言日将去扶桑，上而升天，则俳佪太息，顾念其居也。低，一作“俳”，一作“儃”。【补曰】低佪，疑不即进貌。出不忘本，行则思归，物之情也。以讽其君迷不知复也。上，上声，升也。

[9]娱，乐也。一作“色声”。

[10]憺，安也。言日色光明，旦耀四方，人观见之，莫不娱乐，憺然意安，而忘归也。【补曰】东方既明，万类皆作，有声者以声闻，有色者以色见，耳目之娱，各自适焉。以喻人君有明德，则百姓皆注其耳目也。

[11]縆，急张弦也。交鼓，对击鼓也。縆，一作“絙”。【补曰】縆，古登切。《长笛赋》曰：“絙瑟促柱。”

[12]王逸无注。箫，一作“萧”。【补曰】《仪礼》有笙磬、笙钟。《周礼·笙师》“共其钟笙之乐”注云：“钟笙，与钟声相应之笙。”然则箫钟，与箫声相应之钟欤？簴，其吕切。《尔雅》“木谓之虡”，县钟磬之木也。瑶簴，以美玉为饰也。

[13]、竽，乐器名也。言己愿供修香美，张施琴瑟，吹鸣竽，列备众乐，以乐大神。，一作“篪”。【补曰】篪，与“”同，并音池。《尔雅》注云：“篪以竹为之，长尺四寸，围三寸，一孔上出，一寸三分，名翘，横吹之。小者尺二寸。”《广雅》云：“八孔。”竽，已见上。

[14]灵，谓巫也。姱，好貌。言己思得贤好之巫，使与日神相保乐也。【补曰】古人云：“诏灵保，召方相。”说者曰：灵保，神巫也。姱音户，叶韵。旧苦胡切。未详。

[15]曾，举也。言巫舞工巧，身体翾然若飞，似翠鸟之举也。【补曰】翾，小飞也，许缘切。曾，作滕切，《博雅》曰：“、翥，飞也。”

[16]展，舒。【补曰】展诗，犹陈诗也。会舞，犹合舞也。

[17]言乃复舒展诗曲，作为雅颂之乐，合会六律，以应舞节。【补曰】应，於证切。汉乐歌曰：“展诗应律鋗玉鸣。”

[18]言日神悦喜，于是来下，从其官属，蔽日而至也。

[19]言日神来下，青云为上衣，白蜺为下裳也。日出东方，入西方，故用其方色以为饰也。【补曰】霓见《骚经》。

[20]天狼，星名，以喻贪残。日为王者，王者受命，必诛贪残，故曰举长矢，射天狼，言君当诛恶也。射，一作“”。【补曰】射，食亦切。《晋书·天文志》云：“狼一星在东井南，为野将，主侵掠。”

[21]言日诛恶以后，复循道而退，下入太阴之中，不伐其功也。【补曰】操，持也，七刀切。弧音胡。《说文》曰：“木弓也。一曰往体寡、来体多曰弧。”沦，没也。降，下也，户江切，叶韵。《晋志》曰：“弧九星，在狼东南，天弓也，主备盗贼。”《天文大象赋》注云：“弧矢九星，常属矢而向狼，直狼多盗贼，引满则天下兵起。”《河东赋》云：“玃天狼之威弧。”《思玄赋》云：“弯威弧之拔刺兮，射嶓之封狼。”

[22]斗，谓玉爵。言诛恶既毕，故引玉斗酌酒浆，以爵命贤能，进有德也。【补曰】援音爰，引也。《诗》云：“酌以大斗。”斗，酒器也。又曰：“维北有斗，不可以挹酒浆。”此以北斗喻酒器者，大之也。斗，旧音主。射天狼、酌桂浆，以讽其君不能遏恶扬善也。

[23]驼，一作“驰”，一无此字。【补曰】撰，雏免切，定也，持也。《远游》曰：“撰余辔而正策。”反沦降者，喻人君退托不自有其功。高驰翔者，喻制世驭民于万物之上。

[24]言日过太阴，不见其光，出杳杳，入冥冥，直东行而复出。或曰，日月五星，皆东行也。一云“翔杳冥兮”。一无“以”字。【补曰】杳，深也。冥，幽也。日出东方，犹帝出乎震也。行，胡冈切，叶韵。





河伯

河伯[1]


与女游兮九河[2]，冲风起兮横波[3]。乘水车兮荷盖，驾两龙兮骖螭[4]。登昆仑兮四望[5]，心飞扬兮浩荡[6]。日将暮兮怅忘归[7]，惟极浦兮寤怀[8]。鱼鳞屋兮龙堂，紫贝阙兮朱宫[9]。灵何为兮水中[10]，乘白鼋兮逐文鱼[11]。与女游兮河之渚，流澌纷兮将来下[12]。子交手兮东行[13]，送美人兮南浦[14]。波滔滔兮来迎，鱼邻邻兮媵予[15]。

[1]《山海经》曰：“中极之渊，深三百仞，唯冰夷都焉。冰夷，人面而乘龙。”《穆天子传》云：“天子西征，至于阳纡之山，河伯无夷之所都居。”冰夷、无夷，即冯夷也。《淮南》又作“冯迟”。《抱朴子·释鬼篇》曰：“冯夷以八月上庚日渡河溺死，天帝署为河伯。”《清泠传》曰：“冯夷，华阴潼乡堤首人也。服八石，得水仙，是为河伯。”《博物志》云：“昔夏禹观河，见长人鱼身出曰：‘吾河精。岂河伯也？冯夷得道成仙，化为河伯，道岂同哉？’”

[2]河为四渎长，其位视大夫。屈原亦楚大夫，欲以官相友，故言女也。九河：徒骇、太史、马颊、覆鬴、胡苏、简、絜、钩磬、鬲津也。【补曰】女读作汝，下同。九河名，见《尔雅》。《书》曰：“九河既道。”注云：“河水分为九道，在兖州界。”又曰：“又北播为九河，同为逆河，入于海。”注云：“分为九河，以杀其溢。”汉许商上书云：“古记九河之名，有徒骇、胡苏、鬲津，今见在成平、东光、鬲县界中。自鬲津以北至徒骇，其间相去二百馀里。是知九河所在，徒骇最北，鬲津最南，盖徒骇是（海）〔河〕之本道，东出分为八枝也。”

[3]冲，隧也。屈原设意与河伯为友，俱游九河之中，想蒙神佑，反遇隧风，大波涌起，所托无所也。一本“横”上有“水”字。五臣云：“冲风，暴风也。”【补曰】《诗》云：“大风有隧。”

[4]言河伯以水为车，骖驾螭龙，而戏游也。一本“螭”上有“白”字。【补曰】《括地图》云：“冯夷常乘云车，驾二龙。”《史记》曰：“水神不可见，以大鱼蛟龙为候。”《博物志》曰：“水神乘鱼龙。”骖，苍含切，在旁曰骖。骖，两騑也。螭，丑知切。《说文》云：“如龙而黄。北方谓之地蝼。”一说无角曰螭。一音离。《集韵》：“螹，龙无角。”

[5]昆仑山，河源所从出。【补曰】《援神契》云：“河者，水之伯。上应天河。”《山海经》云：“昆仑山有青河、白河、赤河、黑河，环其墟。其白水出其东北陬，屈向东南流，为中国河。”《尔雅》曰：“河出昆仑虚，色白，所渠并千七百一川。色黄，百里一小曲，千里一曲直。”《淮南》曰：“河出昆仑，贯渤海，入禹所导积石山也。”

[6]浩荡，忠放貌。言己设与河伯俱游西北，登昆仑万里之山，周望四方，心意飞扬，志欲升天，思念浩荡，而无所据也。

[7]言昆仑之中，多奇怪珠玉之树，观而视之，不知日暮。言己心乐志说，忽忘还归也。【补曰】此言登昆仑以望四方，无所适从，惆怅叹息，而忘归也。怅，失志也。

[8]寤，觉也。怀，思也。言己复徐惟念河之极浦，江之远碕，则中心觉寤，而复愁思也。【补曰】惟，思也。极浦，所谓“望涔阳兮极浦”是也。

[9]言河伯所居，以鱼鳞盖屋，堂画蛟龙之文，紫贝作阙，朱丹其宫，形容异制，甚鲜好也。《文苑》作“珠宫”。【补曰】河伯，水神也。故托鱼龙之类，以为宫室阙门观也。

[10]言河伯之屋，殊好如是，何为居水中而沉没也。【补曰】此喻贤人处非其所也。

[11]大鳖为鼋，鱼属也。逐，从也。言河伯游戏，远出乘龙，近出乘鼋，又从鲤鱼也。一无“文”字。【补曰】鼋音元。《纪年》曰：“穆王三十七年，征伐起师。至九江，叱鼋鼍以为梁。”陶隐居云：“鲤鱼形既可爱，又能神变，乃至飞越山湖，所以琴高乘之。”按《山海经》：“睢水东注江，其中多文鱼。”注云：“有班采也。”又《文选》云：“腾文鱼以警乘。”注云：“文鱼，有翅，能飞。”逸以文鱼为鲤，岂亦有所据乎？

[12]流澌，解冰也。言屈原愿与河伯游河之渚，而流澌纷然相随来下，水为污浊，故欲去也。或曰，流澌，解散。屈原自比流澌者，欲与河伯离别也。【补曰】渚，洲也。澌音斯。从仌者，流冰也。从水者，水尽也。此当从仌。下音户。

[13]子，谓河伯也。言屈原与河伯别，子宜东行，还于九河之居，我亦欲归也。一本“子”上有“与”字。【补曰】《庄子》曰：“河伯顺流而东行。”

[14]美人，屈原自谓也。愿河伯送己南至江之涯，归楚国也。【补曰】江淹《别赋》云“送君南浦，伤如之何”，盖用此语。

[15]媵，送也。言江神闻己将归，亦使波流滔滔来迎，河伯遣鱼邻邻侍从而送我也，邻，一作“鳞”。【补曰】滔，土刀切，水流貌。《诗》曰：“滔滔江汉。”媵，以证切。予音与。屈原托江海之神送迎己者，言时人遇己之不然也。杜子美诗云：“岸花飞送客，樯燕语留人。”亦此意。





山鬼

山鬼[1]


若有人兮山之阿[2]，被薜荔兮带女罗[3]。既含睇兮又宜笑[4]，子慕予兮善窈窕[5]。乘赤豹兮从文狸[6]，辛夷车兮结桂旗[7]。被石兰兮带杜衡[8]，折芳馨兮遗所思[9]。余处幽篁兮终不见天[10]，路险难兮独后来[11]。表独立兮山之上[12]，云容容兮而在下。杳冥冥兮羌昼晦[13]，东风飘兮神灵雨[14]。留灵修兮憺忘归[15]，岁既晏兮孰华予[16]。采三秀兮于山间[17]，石磊磊兮葛蔓蔓[18]。怨公子兮怅忘归[19]，君思我兮不得閒[20]。山中人兮芳杜若[21]，饮石泉兮荫松柏[22]。君思我兮然疑作[23]。靁填填兮雨冥冥[24]，猨啾啾兮又夜鸣[25]。风飒飒兮木萧萧[26]，思公子兮徒离忧[27]。

[1]《庄子》曰：“山有夔。”《淮南》曰：“山出嘄阳。”楚人所祠，岂此类乎？

[2]若有人，谓山鬼也。阿，曲隅也。

[3]女罗，兔丝也。言山鬼仿佛若人，见于山之阿，被薜荔之衣，以兔丝为带也。薜荔、兔丝，皆无根，缘物而生。山鬼亦晻忽无形，故衣之以为饰也。罗，一作“萝”。【补曰】《尔雅》云：“唐蒙，女萝。女萝，兔丝。”《诗》云：“茑与女萝，施于松上。”《吕氏春秋》云：“或谓菟丝无根也，其根不属地，茯苓是也。”《抱朴子》云：“菟丝之草，下有伏菟之根，无此菟则丝不生于上，然实不属也。”

[4]睇，微眄貌也。言山鬼之状，体含妙容，美目盼然，又好口齿，而宜笑也。五臣云：“山鬼美貌，既宜含视，又宜发笑。”【补曰】睇音弟，倾视也。一曰目小视也。《说文》云：“南楚谓眄曰睇。”眄，眠见切。《诗》曰：“巧笑倩兮，美目盻兮。”《大招》曰：“靥奇牙，宜笑嘕只。”山鬼无形，其情状难知。故含睇宜笑，以喻姱美；乘豹从狸，以譬猛烈；辛夷杜衡，以况芬芳，不一而足也。

[5]子，谓山鬼也。窈窕，好貌。《诗》曰：“窈窕淑女。”言山鬼之貌，既以姱丽，亦复慕我有善行好姿，故来见其容也。善，一作“譱”。五臣云：“喻君初与己诚而用之矣。”【补曰】窈音杳。窕，徒了切。《方言》云：“美状为窕，美心为窈。”注云：“窈，幽静。窕，闲都也。”

[6]狸，一作“貍”。五臣云：“赤豹、文狸，皆奇兽也。将以乘骑侍从者，明异于众也。”乘，一作“椉”。【补曰】从，随行也，才用切。豹有数种，有赤豹，有玄豹，有白豹。《诗》曰：“赤豹黄罴。”陆机云：“毛赤而文黑，谓之赤豹。”狸有虎斑文者，有猫斑者。《河伯》云：“乘白鼋兮逐文鱼。”《山鬼》云：“乘赤豹兮从文狸。”各以其类也。

[7]辛夷，香草也。言山鬼出入，乘赤豹，从文狸，结桂与辛夷以为车旗，言其香洁也。《文选》“桂”误作“旌”。【补曰】以辛夷香木为车，结桂枝以为旌旗也。

[8]石兰、杜衡，皆香草。衡，一作“蘅”。

[9]所思，谓清洁之士，若屈原者也。言山鬼修饰众香，以崇其善。屈原履行清洁，以厉其身。神人同好，故折芳馨相遗，以同其志也。五臣云：“所思，谓君也。喻己被带忠信，又以嘉言而纳于君也。”【补曰】遗，去声。

[10]言山鬼所处，乃在幽篁之内，终不见天地，所以来出，归有德也。或曰，幽篁，竹林也。五臣云：“幽，深也。篁，竹丛也。”【补曰】篁音皇。《汉书》云：“篁竹之中。”注云：“竹田曰篁。”《西都赋》云：“筱簜敷衍，编町成篁。”注云：“篁，竹墟名也。”

[11]言所处既深，其路险阻又难，故来晚暮，后诸神也。五臣云：“言己处江山竹丛之间，上不见天，道路险阻，欲与神游，独在诸神之后，喻己不得见君。谗邪填塞，难以前进，所以索居于此。”【补曰】来音厘。

[12]表，特也。言山鬼后到，特立于山之上而自异也。

[13]言山鬼所在至高邈，云出其下，虽白昼犹暝晦也。五臣云：“表，明也。虽明然自异，立于山上，终被云鄣蔽其下，使不通也。容容，云出貌。杳，深也。晦，暗也。羌，语辞也。言云气深厚冥冥，使昼日昏暗。”一云“日窈冥兮羌昼晦”。【补曰】此喻小人之蔽贤也。下音户。

[14]飘，风貌。《诗》曰：“匪风飘兮。”言东风飘然而起，则神灵应之而雨。以言阴阳通感，风雨相和。屈原自伤独无和也。飘，一作“飘飘”。五臣云：“自伤诚信不能感君也。”

[15]灵修，谓怀王也。

[16]晏，晚也。孰，谁也。言己宿留怀王，冀其还己，心中憺然，安而忘归，年岁晚暮，将欲罢老，谁复当令我荣华也。五臣云：“言君若能除去谗邪，我则可进，留止于君所，不然则岁晏衰老，孰能荣华我乎？”【补曰】留，止也。不必读为宿留之留。此言当及年德盛壮之时，留于君所。日月逝矣，孰能使衰老之人复荣华乎？自此以下，屈原陈己之志于山鬼也。予音与。

[17]三秀，谓芝草也。【补曰】《尔雅》“苬，芝”注云：“一岁三华，瑞草也。”苬音囚。《思玄赋》云：“冀一年之三秀。”近时王令逢原作《藏芝赋序》云：“《离骚》、《九歌》，自诗人所纪之外，地所常产，目所同识之草尽矣，而芝复独遗。说者遂以《九歌》之三秀为芝，予以其不明。又其辞曰适山而采之。芝非独山草，盖未足据信也。”余按《本草》引《五芝经》云：“皆以五色生于五岳。”又《淮南》云：“紫芝生于山，而不能生于盘石之上。”则芝正生于山间耳。逢原之说，岂其然乎？

[18]言己欲服芝草以延年命，周旋山间，采而求之，终不能得。但见山石磊磊，葛草蔓蔓。或曰，三秀，秀材之士隐处者也。言石葛者，喻所在深也。五臣云：“芝草，仙药，采不可得，但见葛石尔。亦犹贤哲难逢，谄谀者众也。”【补曰】磊，众石貌。鲁猥切。《诗》曰：“葛之覃兮，施于中谷。”又曰：“南有樛木，葛藟累之。”蔓，莫干切，俗作“”。

[19]公子，谓公子椒也。言己所以怨公子椒者，以其知己忠信，而不肯达，故我怅然失志而忘归也。【补曰】怨椒兰蔽贤，如葛石之于三秀，故怅然忘归也。

[20]言怀王时思念我，顾不肯以閒暇之日，召己谋议也。五臣云：“君纵相思，为小人在侧，亦无暇召我也。”【补曰】閒音闲。

[21]山中人，屈原自谓也。

[22]言己虽在山中无人之处，犹取杜若以为芬芳，饮石泉之水，荫松柏之木，饮食居处，动以香洁自修饰也。五臣云：“饮清洁之水，荫贞实之木。”

[23]言怀王有思我时，然谗言妄作，故令狐疑也。五臣云：“谗邪在旁，起其疑惑。作，起也。”【补曰】然，不疑也。疑，未然也。君虽思我，而为谗者所惑，是非交作，莫知所决也。

[24]靁，一作“雷”。【补曰】填音田。

[25]又，一作“狖”。五臣云：“填填，雷声。冥冥，雨貌。啾啾，猨声。皆喻谗言也。”【补曰】啾，小声也。狖，似猨，余救切。

[26]言己在深山之中，遭雷电暴雨，猿狖号呼，风木摇动，以言恐惧失其所也。或曰，雷为诸侯，以兴于君。云雨冥昧，以兴佞臣。猿猴善鸣，以兴谗言。风以喻政，木以喻民。雷填填者，君妄怒也。雨冥冥者，群佞聚也。猿啾啾者，谗夫弄口也。风飒飒者，政烦扰也。木萧萧者，民惊骇也。萧萧，《文苑》作“搜搜”。【补曰】飒，苏合切。捜捜，动貌，与“萧”同。

[27]言己怨子椒不见达，故遂去而忧愁也。五臣云：“思子椒不能用贤，使国若此，但使我罹其忧愁。离，罹也。”





国殇

国殇[1]


操吴戈兮被犀甲[2]，车错毂兮短兵接[3]。旌蔽日兮敌若云[4]，矢交坠兮士争先[5]。凌余阵兮躐余行[6]，左骖殪兮右刃伤[7]。霾两轮兮絷四马[8]，援玉枹兮击鸣鼓[9]。天时坠兮威灵怒[10]，严杀尽兮弃原壄[11]。出不入兮往不反[12]，平原忽兮路超远[13]。带长剑兮挟秦弓[14]，首身离兮心不惩[15]。诚既勇兮又以武，终刚强兮不可凌[16]。身既死兮神以灵，子魂魄兮为鬼雄[17]。

[1]谓死于国事者。《小尔雅》曰：“无主之鬼谓之殇。”

[2]戈，戟也。甲，铠也。言国殇始从军之时，手持吴戟，身被犀铠而行也。或曰“操吾科”，吾科，楯之名也。【补曰】操，持也。《说文》云：“戈，平头也。”《考工记》曰：“吴粤之剑。”又曰：“吴粤之金锡。”《尔雅》曰：“南方之美者，有梁山之犀象焉。”《考工记》曰：“犀甲寿百年。”《荀子》曰：“楚人鲛革犀兕以为甲，鞈如金石。”鞈，坚貌，音夹。

[3]错，交也。短兵，刀剑也。言戎车相迫，轮毂交错，长兵不施，故用刀剑，以相接击也。【补曰】错，仓各切。《诗传》云：“东西为交，邪行为错。”《司马法》曰：“弓、矢，围；殳、矛，守；戈、，助。凡五兵，长以卫短，短以救长。”

[4]言兵士竟路趣敌，旌旗蔽天，敌多人众，来若云也。

[5]坠，堕也。言两军相射，流矢交堕，壮夫奋怒，争先在前也。坠，一作“隧”。【补曰】“隧”与“坠”同。

[6]凌，犯也。躐，践也。言敌家来，侵凌我屯阵，践躐我行伍也。“躐”一作“”。【补曰】颜之推云：“《六韬》有天陈、地陈、人陈、云鸟之陈。《左传》有鱼丽之陈。行陈之义，取于陈列耳。俗作阜傍车，非也。”躐、，并音猎。行，胡冈切。

[7]殪，死也。言己所乘，左骖马死，右騑马被刃创也。【补曰】殪，壹计切。骖，见《远游》。创，初良切。

[8]絷，绊也。《诗》曰：“絷之维之。”言己马虽死伤，更霾车两轮，绊四马，终不反顾，示必死也。霾，一作“埋”。【补曰】霾，读若埋。絷，陟立切。

[9]言己愈自厉怒。势气益盛。援，一作“摇”。枹，一作“桴”。【补曰】援音爰，引也。《左传》：“郤克伤于矢，左并辔，右援枹而鼓。”

[10]坠，落也。言己战斗，适遭天时，命当堕落。虽身死亡，而威神怒健，不畏惮也。坠，一作“隧”。《文苑》作“怼”。

[11]严，壮也。杀，死也。言壮士尽其死命，则骸骨弃于原壄，而不土葬也。【补曰】壄，古“野”字，又叶韵。

[12]言壮士出斗，不复顾入，一往必死，不复还反也。

[13]言身弃平原山野之中，去家道甚远也。一云“平原路兮忽超远”。

[14]言身虽死，犹带剑持弓，示不舍武也。【补曰】《汉书·地理志》云：“秦地迫近戎狄，以射猎为先。”又“秦有南山檀柘”，可为弓干。

[15]惩，也。言己虽死，头足分离，而心终不惩。身，一作“虽”。【补曰】惩音澄。音乂。

[16]言国殇之性诚以勇猛，刚强之气不可凌犯也。

[17]言国殇既死之后，精神强壮，魂魄武毅，长为百鬼之雄杰也。一云“魂魄毅”，一云“子魄毅”。【补曰】《左传》曰：“人生始化曰魄，既生魄，阳曰魂，用物精多则魂魄强。”疏云：“人禀五常以生，感阴阳以灵。有身体之质，名之曰形。有嘘吸之动，谓之为气。气之灵者曰魄。既生魄矣，其内自有阳气也。气之神者曰魂。魂魄，神灵之名，本从形气而有。附形之灵为魄，附气之神为魂。附形之灵者，谓初生之时，耳目心识，手足运动，啼呼为声，此则魄之灵也。附气之神者，谓精神性识，渐有所知，此则附气之神也。魄在于前，魂在于后，魄识少而魂识多。人之生也，魄盛魂强。及其死也，形消气灭。圣人缘生以事死，改生之魂曰神，改生之魄曰鬼。合鬼与神，教之至也。魂附于气，气又附形。形强则气强，形弱则气弱。魂以气强，魄以形强。”《淮南子》曰：“天气为魂，地气为魄。”注云：“魂，人阳神。魄，人阴神也。”





礼魂

礼魂[1]


成礼兮会鼓[2]，传芭兮代舞[3]，姱女倡兮容与[4]。春兰兮秋菊[5]，长无绝兮终古[6]。

[1]礼，一作“祀”。魂，一作“”。或曰，礼魂，谓以礼善终者。

[2]言祠祀九神，皆先斋戒，成其礼敬，乃传歌作乐，急疾击鼓，以称神意也。成，一作“盛”。

[3]芭，巫所持香草名也。代，更也。言祠祀作乐，而歌巫持芭而舞讫，以复传与他人更用之。芭，一作“巴”。【补曰】芭，卜加切。司马相如赋云：“诸柘巴且。”注云：“巴且草，一名巴焦。”

[4]姱，好貌。谓使童稚好女先倡而舞，则进退容与而有节度也。与，一作“冶”。【补曰】姱音夸。倡，读作唱。

[5]菊，一作“鞫”。【补曰】古语云：“春兰秋菊，各一时之秀也。”

[6]言春祠以兰，秋祠以菊，为芬芳长相继承，无绝于终古之道也。





卷三　天问章句


《天问》者，屈原之所作也。何不言问天？天尊不可问，故曰天问也。屈原放逐，忧心愁悴。[1]彷徨山泽[2]，经历陵陆。嗟号昊旻，仰天叹息。见楚有先王之庙及公卿祠堂，图画天地山川神灵，琦[3]玮僪佹[4]，及古贤圣怪物行事，周流罢倦[5]，休息其下。仰见图画，因书其壁，何而问之[6]，以渫愤懑，舒泻愁思。楚人哀惜屈原，因共论述，故其文义不次序云尔。[7] 

[1]一作“瘁”。

[2]一作“川泽”。

[3]一作“瑰”。

[4]一作“谲诡”。

[5]罢音皮。

[6]何，一作“呵”。

[7]《天问》之作，其旨远矣。盖曰遂古以来，天地事物之忧，不可胜穷。欲付之无言乎？而耳目所接，有感于吾心者，不可以不发也。欲具道其所以然乎？而天地变化，岂思虑智识之所能究哉？天固不可问，聊以寄吾之意耳。楚之兴衰，天邪人邪？吾之用舍，天邪人邪？国无人，莫我知也。知我者，其天乎？此《天问》所为作也。太史公读《天问》，悲其志者以此。柳宗元作《天对》，失其旨矣。王逸以为“文义不次序”，夫天地之间，千变万化，岂可以次序陈哉！序，一作“叙”。

曰：遂古之初，谁传道之[1]？上下未形，何由考之[2]？冥昭瞢闇，谁能极之[3]？冯翼惟像，何以识之[4]？明明闇闇，惟时何为[5]？阴阳三合，何本何化[6]？圜则九重，孰营度之[7]？惟兹何功？孰初作之[8]？斡维焉系？天极焉加[9]？八柱何当？东南何亏[10]？九天之际，安放安属[11]？隅隈多有，谁知其数[12]？天何所沓？十二焉分[13]？日月安属？列星安陈[14]？出自汤谷，次于蒙汜[15]。自明及晦，所行几里[16]？夜光何德，死则又育[17]？厥利维何，而顾菟在腹[18]？女（歧）〔岐〕无合，夫焉取九子[19]？伯强何处？惠气安在[20]？何阖而晦？何开而明[21]？角宿未旦，曜灵安藏[22]？

[1]遂，往也。初，始也。言往古太始之元，虚廓无形，神物未生，谁传道此事也。【补曰】《列子》：“殷汤问于夏革曰：‘古初有物乎？’夏革曰：‘古初无物，今恶得物？自物之外，自事之先，朕所不知也。’”《周礼·训方氏》：“诵四方之传道。”道，犹言也。传道，世世所传说往古之事也。

[2]言天地未分，溷沌无垠，谁考定而知之也？考，一作“知”。定，一作“述”。【补曰】《列子》曰：“有形者生于无形，则天地安从生？故曰：有太易，有太初，有太始，有太素。气形质具而未相离，故曰浑沦。”又曰：“一者，形变之始也。清轻者上为天，浊重者下为地，冲和气者为人。”

[3]言日月昼夜，清浊晦明，谁能极知之？【补曰】冥，幽也，所谓窈冥之门也。昭，明也，所谓大明之上也。瞢，母（豆）〔登〕切，目不明也。闇音暗，闭门也。此言幽明之理，瞢暗难知，谁能穷极其本原乎？

[4]言天地既分，阴阳运转，冯冯翼翼，何以识知其形像乎？【补曰】《淮南》言：“天墬未形，冯冯翼翼，洞洞灟灟，故曰大昭。”注云：“冯翼，无形之貌。”又曰：“古未有天地之时，惟像无形，窈窈冥冥，芒芠漠闵，澒蒙鸿洞，莫知其门。”

[5]言纯阴纯阳，一晦一明，谁造为之乎？【补曰】此言日月相推，昼夜相代，时运不停，果何为乎？

[6]谓天、地、人三合成德，其本始何化所生乎？【补曰】《天对》云：“合焉者三，一以统同。吁炎吹冷，交错而功。”引《谷梁子》云：“独阴不生，独阳不生，独天不生，三合然后生。”逸以为天地人，非也。《谷梁》注云：“古人称万物负阴而抱阳，冲气以为和。然则传所谓天，尽名其冲和之功，而神理所由也。会二气之和，极发挥之美者，不可以柔刚滞其用，不得以阴阳分其名，故归于冥极，而谓之天。凡生类禀灵知于天，资形于二气，故又曰‘独天不生’，必三合而形神生理具矣。”

[7]言天圜而九重，谁营度而知之乎？【补曰】圜，与“圆”同。《说文》曰：“天体也。”《易》曰：“乾元用九，乃见天则。”《淮南》曰：“天有九重，人亦有九窍。”《天对》曰：“无营以成，沓阳而九。运輠浑沦，蒙以圜号。”积阳为天。九，老阳数也。营，经营也。度，量度也。

[8]言此天有九重，谁功力始作之邪？

[9]斡，转也。维，纲也。言天昼夜转旋，宁有维纲系缀，其际极安所加乎？斡，一作“筦”。【补曰】《说文》云：“斡，毂端沓也。”扬雄、杜林云：“轺车轮，斡也。”颜师古《匡谬正俗》云：“《声类》、《字林》并音管。贾谊《服鸟赋》云：‘斡流而迁。’张华《励志诗》云：‘大仪斡运。’皆为转也。《楚辞》云：‘筦维焉系？’此义与‘斡’同，字即为筦。故知斡、管二音不殊。近代流俗音乌活切，非也。”《淮南》曰：“帝张四维，运之以斗，东北为报德之维，西南为背阳之维，东南为常羊之维，西北为蹏通之维。”注云：“四角为维也。”先儒说云，天是太虚，本无形体，但指诸星运转以为天耳。天如弹丸，围圜三百六十五度四分度之一。旁行四表之中，冬南夏北，春西秋东，皆薄四表而止。张衡《灵宪》云：“八极之维，径二亿三万二千三百里。”维谓四维，极谓八极也。一说云，北极，天之中也。《天官书》曰：“中宫天极星，其一明者，太一常居也。”《太玄经》曰：“天圜地方，极植中央。”

[10]言天有八山为柱，皆何当值？东南不足，谁亏缺之也？亏，一作“”。【补曰】《河图》言：“昆仑者，地之中也。地下有八柱，柱广十万里，有三千六百轴，互相牵制。名山大川，孔穴相通。”《淮南》云：“天有九部八纪，地有九州八柱。”《神异经》云：“昆仑有铜柱焉，其高入天，所谓天柱也。”《素问》曰：“天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。”又曰：“天不足西北，左寒而右凉；地不满东南，右热而左温。”注云：“中原地形，西北高，东南下。今百川满凑东之沧海，则东西南北高下可知。”

[11]九天，东方皞天，东南方阳天，南方赤天，西南方朱天，西方成天，西北方幽天，北方玄天，东北方变天，中央钧天。其际会何分，安所系属乎？皞，亦作“昊”。变，一作“栾”，一作“鸾”。【补曰】际，边也。传曰：九天之际曰九垠，九天之外曰九陔。放，上声。《孟子》曰：“遵海而南，放于琅邪。”放，至也。属，附也，音注。

[12]言天地广大，隅隈众多，宁有知其数乎？【补曰】隅，角也。《尔雅》：“厓内为隩，外为隈。”《淮南》曰：“天有九野，九千九百九十九隅，去地五亿万里。”注云：“九野，九天之野。一野，千一百一十一隅。”

[13]沓，合也。言天与地合会何所？十二辰谁所分别乎？【补曰】沓，徒合切。《灵宪》云：“天体于阳，故圆以动。地体于阴，故平以静。动以行施，静以合化，堙郁构精，时育庶类，斯谓天元。”天何所沓，言与地合也。《左传》曰：“日月所会是谓辰，故以配日。”注云：“一岁日月十二会，所会为辰。十一月辰在星纪、十二月辰在玄枵之类是也。若岁在鹑火，我周之分野，实沉之虚，晋人是居，则十二辰所次也。”

[14]言日月众星，安所系属，谁陈列也。【补曰】《列子》曰：“天，积气耳。日月星宿，亦积气中之有光曜者。”《灵宪》曰：“星也者，体生于地，精成于天，列居错跱，各有攸属。”

[15]次，舍也。汜，水涯也。言日出东方汤谷之中，暮入西极蒙水之涯也。【补曰】《书》云：“宅嵎夷，曰旸谷。”即汤谷也。《尔雅》云：“西至日所入，为太蒙。”即蒙汜也。《说文》云：“旸，日出也。”或作“汤”，通作“阳”。汜音似。《淮南》曰：“日出于旸谷，浴于咸池，拂于扶桑，是谓晨明。登于扶桑，爰始将行，是谓朏明。至于曲阿，是谓旦明。至于曾泉，是谓早食。至于桑野，是谓晏食。至于衡阳，是谓隅中。至于昆吾，是谓正中。至于鸟次，是谓小还。至于悲谷，是谓餔时。至于女纪，是谓大还。至于渊隅，是谓高舂。至于连石，是谓下舂。至于悲泉，爰止其女，爰息其马，是谓悬车。薄于虞渊，是谓黄昏。沦于蒙谷，是谓定昏。日入于虞渊之汜，曙于蒙谷之浦，行九州七舍，有五亿万七千三百九里。”注云：“自旸谷至虞渊，凡十六所，为九州七舍。”

[16]言日平旦而出，至暮而止，所行凡几何里乎？【补曰】《论衡》云：“日昼行千里，夜行千里。行太阴则无光，行大阳则能照。”《物理论》云：“极南为太阳，极北为太阴。”

[17]夜光，月也。育，生也。言月何德于天，死而复生也。一云“言月何德，居于天地，死而复生”。【补曰】《博雅》云：“夜光谓之月。”皇甫谧曰：“月以宵曜，名曰夜光。”《书》有旁死魄、哉生明、既生魄。死魄，朔也。生魄，望也。先儒云，月光生于日所照，魄生于日所蔽，当日则光盈，就日则光尽。

[18]言月中有菟，何所贪利，居月之腹，而顾望乎？菟，一作“兔”。【补曰】菟，与“兔”同。《灵宪》曰：“月者，阴精之宗，积而成兽，象兔，阴之类，其数偶。”《苏鹗演义》云：“兔十二属，配卯位，处望日，月最圆，而出于卯上。卯，兔也。其形入于月中，遂有是形。”《古今注》云：“兔口有缺。”《博物志》云：“兔望月而孕，自吐其子。”故《天对》云：“玄阴多缺，爰感厥兔。不形之形，惟神是类。”

[19]女（歧）〔岐〕，神女，无夫而生九子也。《天对》云：“阳健阴淫，降施蒸摩，（歧）〔岐〕灵而子，焉以夫为？”

[20]伯强，大厉疫鬼也，所至伤人。惠气，和气也。言阴阳调和则惠气行，不和调则厉鬼兴，二者当何所在乎？【补曰】强，巨良切。惠，顺也。

[21]言天何所阖闭而晦冥，何所开发而明晓乎？【补曰】阖，闭户也。开，辟户也。阴阖而晦，阳开而明。

[22]角亢，东方星。曜灵，日也。言东方未明旦之时，日安所藏其精光乎？《释文》“藏”作“臧”。【补曰】宿音秀。臧，与“藏”同。《尔雅》曰：“寿星，角亢也。”注云：“数起角亢，列宿之长。”《国语》曰：“辰角见而雨毕。”注云：“辰角，大辰苍龙之角。见者，朝见东方，建戌之初，寒露节也。”此言角宿未旦者，指东方苍龙之位耳。《天对》云：“孰旦孰幽，缪躔于经，苍龙之寓，而迋彼角亢。”迋，欺也，具往切。亢音刚。

不任汩鸿，师何以尚之[1]？佥曰何忧？何不课而行之[2]？鸱龟曳衔，鲧何听焉[3]？顺欲成功，帝何刑焉[4]？永遏在羽山，夫何三年不施[5]？伯禹愎鲧，夫何以变化[6]？纂就前绪，遂成考功[7]？何续初继业，而厥谋不同[8]？洪泉极深，何以窴之[9]？地方九则，何以坟之[10]？河海应龙，何尽何历[11]？鲧何所营？禹何所成[12]？康回冯怒，何故以东南倾[13]？九州安错？川谷何洿[14]？东流不溢，孰知其故[15]？东西南北，其修孰多[16]？南北顺，其衍几何[17]？昆仑县圃，其凥安在[18]？增城九重，其高几里[19]？四方之门，其谁从焉[20]？西北辟启，何气通焉[21]？

[1]汩，治也。鸿，大水也。师，众也。尚，举也。言鲧才不任治鸿水，众人何以举之乎？师，一作“鲧”。【补曰】汩音骨。《国语》曰：“禹决汩九川。”汩，通也。《荀子》曰：“禹有功，抑下鸿。”鸿，即洪水也。《尧典》曰：“汤汤洪水方割，荡荡怀山襄陵。下民其咨，有能俾乂。佥曰：‘於，鲧哉。’帝曰：‘吁，咈哉。方命圯族。’岳曰：‘异哉，试可乃已。’帝曰：‘往钦哉。’九载绩用弗成。”异，举也。

[2]佥，众也。课，试也。言众人举鲧治水，尧知其不能，众人曰：“何忧哉？何不先试之也。”曰，一作“答”。

[3]言鲧治水，绩用不成，尧乃放杀之羽山，飞鸟水虫，曳衔而食之。鲧何能复不听乎？【补曰】鸱，处脂切，一名鸢也。曳，牵也，引也。听，从也。此言鲧违帝命而不听，何为听鸱龟之曳衔也？《天对》云：“方陟元子，以胤功定地。胡离厥考，而鸱龟肆喙。”

[4]帝，谓尧也。言鲧设能顺众人之欲，而成其功，尧当何为刑戮之乎？【补曰】《书》云：“方命圮族。”《国语》云：“鲧违帝命。”则所谓顺欲者，顺帝之欲也。《天对》云：“盗堙息壤，招帝震怒。赋刑在下，投弃于羽。”《山海经》云：“鲧窃帝之息壤以堙洪水，帝令祝融杀鲧于羽郊。”

[5]永，长也。遏，绝也。施，舍也。言尧长放鲧于羽山，绝在不毛之地，三年不舍其罪也。一无“山”字。施，一作“”。【补曰】遏，犹遏绝苗民之遏。施，舍也，通作“”，音豕。

[6]禹，鲧子也。言鲧愚很，愎而生禹，禹小见其所为，何以能变化而有圣德也。愎，一作“腹”。注同。一本“何”下有“故”字。【补曰】愎，弼力切，戾也。《诗》云：“出入腹我。”腹，怀抱也。《天对》云：“气孽宜害，而嗣续得圣，污涂而蕖，夫固不可以类。”

[7]父死称考。绪，业也。言禹能纂代鲧之遗业，而成考父之功也。【补曰】纂，作管切，集也。绪音叙，丝耑也。《记》曰：“禹能修鲧之功。”

[8]言禹何能继续鲧业，而谋虑不同也。【补曰】《洪范》言：“鲧堙洪水，汩陈其五行。帝乃震怒，不畀洪范九畴，彝伦攸斁，鲧则殛死，禹乃嗣兴。天乃锡禹洪范九畴，彝伦攸叙。”《孟子》曰：“禹之治水，水之道也。”鲧堙洪水，而禹行其所无事，虽承父业，其谋不同也。

[9]言洪水渊泉极深大，禹何用窴塞而平之乎？【补曰】“窴”与“填”同。《淮南》曰：“凡鸿水渊薮，自三百仞以上，二亿三万三千五百五十里，有九渊，禹乃以息土填洪水，以为名山。”注云：“息土不耗灭，掘之益多，故以填洪水也。”《天对》云：“行鸿下隤，厥丘乃降。焉填绝渊，然后夷于土。”

[10]坟，分也。谓九州之地，凡有九品，禹何以能分别之乎？坟，一作“愤”。【补曰】班孟坚云：“坤作地势，高下九则。”刘德云：“九则，九州土田上中下九等也。”《天对》云：“从民之宜，乃九于野，坟厥贡艺，而有上中下。”

[11]有鳞曰蛟龙，有翼曰应龙。历，过也。言河海所出至远，应龙过历游之，而无所不穷也。或曰，禹治洪水时，有神龙以尾画地，导水所注当决者，因而治之也。一云“应龙何画，河海何历”。【补曰】《山海经》云：“应龙处南极，杀蚩尤与夸父，不得复上，故下数旱，旱而为应龙之状，乃得大雨。”《山海经图》云：“犂丘山有应龙者，龙之有翼也。昔蚩尤御黄帝，令应龙攻于冀州之野。女娲之时，乘雷车服驾应龙。夏禹治水，有应龙以尾画地，即水泉流通。”《天对》云：“胡圣为不足，反谋龙知，畚锸究勤，而欺画厥尾。”画音获。

[12]言鲧治鸿水，何所营度，禹何所成就乎？【补曰】汩陈其五行，此鲧所营也。六府三事允治，此禹所成也。

[13]康回，共工名也。《淮南子》言：“共工与颛顼争为帝，不得，怒而触不周之山，天维绝，地柱折，故东南倾也。”，一作“地”。一无“以”字。【补曰】冯，皮膺切。《列子》曰：“帝凭怒。”注云：“凭，大也。”《春秋传》曰：“震电冯怒。”注云：“冯，盛也。”《方言》云：“凭，怒也，楚曰凭。”注云：“恚盛貌。”引康回“凭怒”。然则冯、凭一也。《列子》曰：“共工氏与颛顼争为帝，怒而触不周之山，折天柱，绝地维，故天倾西北，日月星辰就焉；地不满东南，百川水潦归焉。”注云：“共工氏兴霸于伏羲、神农之间，其后苗裔恃其强，与颛顼争为帝。”又《淮南》言：“共工之力触不周之山，使地东南倾。”注云：“非尧时共工。倾，犹下也。”

[14]错，厕也。洿，深也。言九州错厕，禹何所分别之？川谷于地，何以独洿深乎？安，一作“何”。【补曰】错，七故切，置也。《天对》云：“州错富媪，爰定于趾。”《国语》曰：“疏为川谷，以导其气。”蔡邕《月令章句》曰：“众流注海曰川。”《尔雅》云：“水注川曰溪，注溪曰谷。”《集韵》洿音户：“水深谓之洿。”旧音乌，无深义，亦不叶韵。

[15]言百川东流，不知满溢，谁有知其故也。【补曰】《列子》云：“渤海之东，不知几亿万里，有大壑焉，实惟无底之谷，名曰归墟，八纮九野之水，天汉之流，莫不注之，而无增无减焉。”《庄子》曰：“天下之水，莫大于海，万川归之，不知何时止而不盈；尾闾泄之，不知何时已而不虚。”《天对》云：“东穷归墟，又环西盈。脉穴土区，而浊浊清清。坟垆燥疏，渗渴而升。充融有馀，泄漏复行。器运浟浟，又何溢为。”

[16]修，长也。言天地东西南北，谁为长乎？

[17]衍，广大也。言南北长，其广差几何乎？，《释文》作“隋”，一作“堕”。【补曰】《尔雅》云：“小而椭。”椭音妥，又徒禾切，狭而长也。《疏》引“南北顺椭，其修几何”。“”与“椭”同，通作“隋”。《淮南子》云：“阖四海之内，东西二万八千里，南北二万六千里。”注云：“子午为经，卯酉为纬，言经短纬长也。”又曰：“禹乃使大章步自东极至于西极，二亿三万三千五百里七十五步。使竖亥步自北极至于南极，二亿三万三千五百里七十五步。”注云：“海内有长短，极内等也。”《轩辕本纪》云：“帝令竖亥步自东极至于西极，得五亿十选九千八百八步，南北二亿三万一千三百里。竖亥左手把算，右手指青丘北，东尽泰远，西穷邠国，东西得二万八千里，南北得二万六千里。”《灵宪》曰：“八极之维，径二亿三万三千三百里，南北则短减千里，东西则广增千里。自地至天，半于八极，则地之深亦如之。”《博物志》曰：“《河图》：天地南北三亿三万五千五百里，东西二亿三万三千里。”其说不同，今并存之。

[18]昆仑，山名也，在西北，元气所出。其巅曰县圃，乃上通于天也。凥，一作“居”。《天对》云：“积高于乾，昆仑攸居。蓬首虎齿，爰穴爰都。”【补曰】县音玄。凥，与“居”同。

[19]《淮南》言昆仑之山九重，其高万二千里也。“二”或作“五”。【补曰】《淮南》云：“昆仑虚中，有增城九重，其高万一千里百一十四步二尺六寸。”注云：“增，重也。有五城十二楼，见《括地象》。此盖诞，实未闻也。”

[20]言天四方各有一门，其谁从之上下？一云“谁其从焉”。【补曰】《淮南》言昆仑虚“旁有四百四十门，门间四里，里间九纯，纯丈五尺”。此云四方之门，盖谓昆仑也。又云：“东北方方土之山曰苍门，东方东极之山曰开明之门，东南方波母之山曰阳门，南方南极之山曰暑门，西南方编驹之山曰白门，西方西极之山曰阊阖之门，西北方不周之山曰幽都之门，北方北极之山曰寒门。凡八极之云，是雨天下。八门之风，是节寒暑。”逸说盖出于此。然与上下文不属，恐非也。

[21]言天西北之门，每常开启，岂元气之所通？辟，一作“闢”，一作“开”。【补曰】辟，与“闢”同。《淮南》云：昆仑虚“（五）〔玉〕横维其西北隅，北门开以纳不周之风。”按不周山在昆仑西北，不周风自此出也。

日安不到，烛龙何照[1]？羲和之未扬，若华何光[2]？何所冬暖？何所夏寒[3]？焉有石林？何兽能言[4]？焉有虬龙，负熊以游[5]？雄虺九首，儵忽焉在[6]？何所不死？长人何守[7]？靡蓱九衢，枲华安居[8]？一蛇吞象，厥大何如[9]？黑水玄趾，三危安在[10]？延年不死，寿何所止[11]？鲮鱼何所？鬿堆焉处[12]？

[1]言天之西北，有幽冥无日之国，有龙衔烛而照之也。【补曰】《山海经》云：“钟山之神，名曰烛阴，视为昼，瞑为夜，吹为冬，呼为夏，不饮不食，不喘不息，身长千里，人面蛇身，赤色。”注曰：“即烛龙也。”《淮南》云：“烛龙在雁门北，蔽于委羽之山，不见日，其神人面龙身而无足。”《雪赋》云：“烂兮若烛龙衔曜照昆山。”李善引《山海经》云：“西北海之外，赤水之北，有章尾山，有神人面蛇身而赤，其瞑乃晦，其视乃明，是烛九阴，是谓烛龙。”《诗含神雾》曰：“天不足西北，无阴阳消息，故有龙衔火精，以照天门中者也。”

[2]羲和，日御也。言日未出之时，若木何能有明赤之光华乎？和，《释文》作“龢”。扬，一作“阳”。《天对》云：“惟若之华，禀羲以耀。”【补曰】羲和、若木，已见《骚经》。

[3]暖，温也。言天地之气，何所有冬温而夏寒者乎？【补曰】《素问》：“天不足西北，左寒而右凉。地不满东南，右热而左温。其故何也？岐伯曰：‘阴阳之气，高下之理，太少之异也。’”注云：“高下谓地形，太少谓阴阳之气，盛衰之异。西方凉，北方寒，东方温，南方热，气化犹然矣。”又曰：“东南方，阳也，阳者其精降于下，故右热而左温。西北方，阴也，阴者其精奉于上，故左寒而右凉。是以地有高下，气有温凉，高者气寒，下者气热。”注云：“以气候验之，中原地形，所居者悉以居高则寒，处下则热。中华之地，凡有高下之大者，东西南北各三分也。其一者，自汉蜀江南至海也。二者，自汉江北至平遥县也。三者，自平遥北山北至蕃界北海也。故南分大热，中分寒热兼半，北分大寒。南北分外，寒热尤极，大热之分其寒微，大寒之分其热微。又东西高下之别亦三矣。其一者，自汧源县西至沙州。二者，自开封县西至汧源县。三者，自开封县东至沧海也。故东分大温，中分温凉兼半，西分大凉。大温之分，其寒五分之二。大凉之分，其热五分之二。温凉分外，温凉尤极，变为大暄大寒也，约其大凡如此。然九分之地，寒极于东北，热极于西南。中原地形，西北高，东南下，一为地形高下，故寒热不同；二则阴阳之气有少有多，故表温凉之异尔。”又曰：“至高之地，冬气常在；至下之地，春气常在。”注云：“高山之巅，盛夏冰雪；污下川泽，严冬草生。常在之义足明矣。”《淮南》云：“南至委火炎风之野，北方之极，有冻寒积冰，雪雹霜霰，漂润群水之野。”又曰：“南方有不死之草，北方有不释之冰。”

[4]言天下何所有石木之林，林中有兽能言语者乎？《礼记》曰：“猩猩能言，不离禽兽也。”【补曰】石林与能言之兽，各指一物，非必林中有此兽也。《吴都赋》云：“虽有石林之岝崿，请攘臂而靡之。虽有雄虺之九首，将抗足而跐之。”注引《天问》云：“焉有石林。”“此本南方楚图画，而屈原难问之，于义则石林当在南也。”按《天问》所言，不独南方之物，但《吴都赋》以石林与雄虺同称，则当在南耳。《天对》云：“石胡不林，往视西极。”按《淮南》云：“西方之极，石城金室。”未见石林所出也。《尔雅》曰：“猩猩小而好啼。”《山海经》：“鹊山有兽，状如禺，捷类猕猴，被发垂地，名曰猩猩。”又曰：“猩猩知人名，其为兽如豕而人面。”

[5]有角曰龙，无角曰虬。言宁有无角之龙，负熊兽以游戏者乎？【补曰】虬，见《骚经》。熊，形类大豕，而性轻捷，好攀缘上高木，见人则颠倒自投地而下。《天对》云：“有虬蜲蛇，不角不鳞。嬉夫玄熊，相待以神。”

[6]虺，蛇别名也。儵忽，电光也。言有雄虺，一身九头，速及电光，皆何所在乎？一无“速”字。【补曰】虺，许伟切。《国语》云：“为虺弗摧，为蛇将若何？”虺，小蛇也。然《尔雅》云：“蝮虺博三寸，首大如擘。”则虺亦有大者，其类不一。《招魂》南方曰：“雄虺九首，往来儵忽。”儵忽，疾急貌。《天对》曰：“儵忽之居，帝南北海。”注云：“儵忽，在《庄子》甚明，王逸以为电，非也。”按《庄子》云：“南海之帝为儵，北海之帝为忽。”乃寓言耳，不当引以为证。

[7]《括地象》曰：有不死之国。长人，长狄。《春秋》云防风氏也。禹会诸侯，防风氏后至，于是使守封嵎之山也。一云“何所不老”。【补曰】《山海经》：“不死民在交胫国东，其人黑色，寿不死。”注云：“圆丘上有不死树，食之乃寿，有赤水，饮之不老。”又：“大荒之山，日月所入，有人三面，一臂奇右，其人不死。”《淮南》曰：“西方之极，石城金室，饮气之民，不死之野。”《国语》：“仲尼曰：‘昔禹致群神于会稽之山，防风氏后至，禹杀而戮之，其骨节专车。’又曰：‘山川之守，足以纲纪天下者，其守为神。’客曰：‘防风氏何守也？’仲尼曰：‘汪芒氏之君，守封嵎之山者也。为漆姓，在虞、夏、商为汪芒氏，于周为长狄，今为大人。’客曰：‘人长之极几何？’仲尼曰：‘长者不过十之，数之极也。’”注云：“十之，三丈，则防风氏也。”今湖州武康县东有防风山，山东二百步有禹山，防风庙在封、禺二山之间。《谷梁》文公十一年：“叔孙得臣败狄于咸，长狄也。射其目，身横九亩。”

[8]九交道曰衢。言宁有蓱草，生于水上，无根，乃蔓衍于九交之道，又有枲麻垂草华荣，何所有此物乎？蓱，一作“荓”。【补曰】此谓靡蓱与枲华皆安在也。《尔雅》“萍蓱”注云：“水中浮蓱也。”《山海经》曰：“宣山上有桑焉，其枝（曰）〔四〕衢。”注云：“枝交互四出。”又“少室之山有木，名帝休，其枝五衢。”注云：“言树枝交错，相重五出，有象路衢。”《天对》云：“有蓱九歧，厥图以诡。”注云：“衢，歧也。逸以为生九衢中，恐谬。”《魏都赋》云：“寻靡蓱于中逵。”盖用逸说也。李善云：“靡，蔓也。”枲，相里切。《尔雅》有“枲，麻”。麻有子曰枲。《天对》云：“浮山孰产？赤华伊枲。”引《山海经》：“浮山有草焉，其叶如麻。赤华，即枲华也。”

[9]《山海经》云：南方有灵蛇，吞象，三年然后出其骨。“一”或作“灵”。“大”或作“骨”。【补曰】《山海经·（南海内）〔海内南〕》有“巴蛇，身长百寻，其色青黄赤黑，食象，三岁而出其骨，君子服之，无心腹疾，在犀牛西也”，注云：“今南方蚺蛇，亦吞鹿，消尽，乃自绞于树，腹中骨皆穿鳞甲间出，亦此类也。”杨大年云：逸注《楚辞》，多不原所出，或引《淮南子》，而刘安所引，亦本《山海经》。其注巴蛇事，文句颇谬戾，乃知逸凭他书，不亲见《山海经》也。《吴都赋》云：“屠巴蛇，出象骼。”

[10]玄趾、三危，皆山名也，在西方，黑水出昆仑山也。趾，一作“沚”。【补曰】言黑水、玄趾、三危，皆安在也。《书》曰：“道黑水至于三危，入于南海。”张揖云：“三危山在鸟鼠之西，黑水出其南。”《天对》云：“黑水淫淫，穷于不姜。玄趾则北，三危则南。”《西京赋》云：“昆明灵沼，黑水玄址。”言昆明灵沼，取象于黑水、玄址也。李善云：“黑水、玄址，谓昆明灵沼之水沚。”非是。

[11]言仙人禀命不死，其寿独何所穷止也？【补曰】《素问》云：“上古有真人，寿敝天地，无有终时。中古之时，有至人者，益其寿命而强者也，亦归于真人。其次有圣人者，形体不敝，精神不散，亦可以百数。”

[12]鲮鱼，鲤也。一云，鲮鱼，鲮鲤也，有四足，出南方。鬿堆，奇兽也。鲮，一作“陵”。所，一作“居”。鬿，一作“魁”。【补曰】鲮音陵。《山海经》：“西海中近列姑射山，有陵鱼，人面人手，鱼身，见则风涛起。”《天对》云：“鲮鱼人貌，迩列姑射。”是也。陶隐居云：“鲮鲤形似鼍而短小，又似鲤鱼，有四足。”《吴都赋》云：“陵鲤若兽。”注引“陵鱼曷止”，与逸说同。鬿音祈。堆，多回切。《山海经》云：“北号山有鸟，状如鸡而白首，鼠足，名曰鬿雀，食人。”《天对》云：“鬿雀峙北号，惟人是食。”注云：“堆，当为雀，王逸注误。”按字书，鴭音堆，雀属也，则鬿堆即鬿雀也。

羿焉彃日？乌焉解羽[1]？禹之力献功[2]，降省下土四方[3]，焉得彼嵞山女，而通之于台桑[4]？闵妃匹合，厥身是继[5]，胡维嗜不同味，而快鼂饱[6]？启代益作后，卒然离蠥[7]，何启惟忧，而能拘是达[8]？皆归，而无害厥躬[9]。何后益作革，而禹播降[10]？启棘宾商，《九辩》《九歌》[11]。何勤子屠母，而死分竟地[12]？帝降夷羿，革孽夏民[13]。胡射夫河伯，而妻彼雒嫔[14]？冯珧利决，封狶是[15]。何献蒸肉之膏，而后帝不若[16]？浞娶纯狐，眩妻爰谋[17]。何羿之革，而交吞揆之[18]？阻穷西征，岩何越焉[19]？化为黄熊，巫何活焉[20]？咸播秬黍，莆雚是营[21]。何由并投，而鲧疾修盈[22]？白蜺婴茀，胡为此堂[23]？安得夫良药，不能固臧[24]？天式从横，阳离爰死[25]。大鸟何鸣，夫焉丧厥体[26]？蓱号起雨，何以兴之[27]？撰体协胁，鹿何膺之[28]？鳌戴山抃，何以安之[29]？释舟陵行，何以迁之[30]？惟浇在户，何求于嫂[31]？何少康逐犬，而顚陨厥首[32]？女歧缝裳，而馆同爰止[33]，何顚易厥首，而亲以逢殆[34]？汤谋易旅，何以厚之[35]？覆舟斟寻，何道取之[36]？桀伐蒙山，何所得焉[37]？妹嬉何肆，汤何殛焉[38]？

[1]《淮南》言：尧时十日并出，草木焦枯，尧命羿仰射十日，中其九日，日中九乌皆死，堕其羽翼，故留其一日也。彃，一作“弹”，一作“毙”。【补曰】《山海经》：“黑齿之北，曰汤谷，居水中，有扶木，九日居下枝，一日居上枝，皆戴乌。”注云：“羿射十日，中其九，《离骚》所谓‘羿焉射日，乌焉解羽’，传曰：天有十日，日之数，十也。此言九日居下枝，一日居上枝者，《大荒经》曰：一日方至，一日方出。明天地虽有十日，自使以次迭出运照，而今俱见，为天下妖，故羿禀天命，洞其灵诚，仰天控弦，而九日潜退也。”《归藏易》云：“羿彃十日。”《说文》云：“彃，射也，音毕。”引“焉弹日”，“”与“羿”同。然则“彃”或作“弹”，盖字之误耳。《淮南》又云：“羿除天下之害，死而为宗布。”注云：“羿，古之诸侯，此尧时羿，非有穷后羿。”又云：“日中有踆乌。”“踆，犹蹲也。”《春秋元命苞》云：“阳成于三，故日中有三足乌者，阳精也。”《天对》云：“大泽千里，群鸟是解。”注云：“‘乌’当为‘鸟’，后人不知，因配上句，改为‘乌’也。”《山海经》云：“大泽方千里，群鸟之所生及所解。”又《穆天子传》曰：“比至旷原之野，飞鸟之所解其羽。”然以文意考之，“乌”当如字，宗元改从“鸟”，虽有所据，近乎凿矣。

[2]句绝。

[3]言禹以勤力献进其功，尧因使省迨下土四方也。一无“四方”二字。【补曰】降，下也。省，察也。《书》曰：“惟荒度土功。”

[4]言禹治水，道娶塗山氏之女，而通夫妇之道于台桑之地。焉，一作“安”。一云“焉得彼塗山之女，而通于台桑”。塗，《释文》作“涂”。【补曰】嵞音塗。《说文》云：“会稽山也。一曰：九江当嵞也。”《书》曰：“娶于塗山，辛壬癸甲。”疏引《左传》：“禹会诸侯于塗山。”杜预云：“塗山，在寿春东北。”《苏鹗演义》云：“塗山有四：一者会稽，二者渝州，三者濠州，四者《文字音义》云嵞山，古国名，夏禹娶之，今宣州当塗县也。”塗山氏女，即女娇也。《史记》曰：“辛壬娶塗山，癸甲生启。”《吕氏春秋》曰：“禹娶塗山氏女，不以私害公，自辛至甲四日，复往治水。故江、淮之俗，以辛壬癸甲为嫁娶日也。”《淮南》曰：“禹治鸿水，通轘辕山，化为熊，谓塗山氏曰：‘欲饷，闻鼓声乃来。’禹跳石，误中鼓，塗山氏往，见禹方作熊，惭而去。至嵩高山下，化为石，方生启。禹曰：‘归我子。’石破北方而启生。”

[5]闵，忧也。言禹所以忧无妃匹者，欲为身立继嗣也。【补曰】《左传》云：“嘉偶曰妃。”《尔雅》云：“妃，匹也，对也。”

[6]言禹治水道娶者，忧无继嗣耳。何特与众人同嗜欲，苟欲饱快一朝之情乎？故以辛酉日娶，甲子日去，而有启也。一本“嗜”下有“欲”字。一本“快”下有“一”字。一云“胡维嗜欲同味”。维，一作“为”。鼂，一作“晁”，一作“朝”。【补曰】鼂、晁，并音“朝莫”之“朝”。此言禹之所嗜，与众人异味。众人所嗜，以厌足其情欲；禹所嗜者，拯民之溺尔。

[7]益，禹贤臣也。作，为也。后，君也。离，遭也。蠥，忧也。言禹以天下禅与益，益避启于箕山之阳。天下皆去益而归启，以为君。益卒不得立，故曰遭忧也。蠥，一作“孽”，一作“孼”。【补曰】蠥，鱼列切。《孟子》曰：“禹荐益于天，益避禹之子于箕山之阴。朝觐讼狱者，不之益而之启，曰：‘吾君之子也。’讴歌者不讴歌益而讴歌启，曰：‘吾君之子也。’”《书》曰：“启与有扈战于甘之野。”说者曰：有扈氏与夏同姓，启继世以有天下，有扈不服，大战于甘，故曰“卒然离蠥”也。《汲冢书》云益为启所杀，非也。《天对》云：“彼呱克臧，俾姒作夏。献后益于帝，谆谆以不命。复为叟耆，曷戚曷孽。”

[8]言天下所以去益就启者，以其能忧思道德，而通其拘隔。拘隔者，谓有扈氏叛启，启率六师以伐之也。【补曰】惟，思也。拘，执也。禹尝荐益于天矣，启贤能敬承继禹之道，忧思天下，因民心之归，代益作后；因民心之不予，以伐有扈，是能变通而不拘执也。

[9]，行也。，穷也。言有扈氏所行，皆归于穷恶，故启诛之，长无害于其身也。，一作“射”。，一作“鞠”。【补曰】凡能取中皆曰射。，穷也，音菊。此言启之所为，皆归于中理而穷情，夫孰能害之者。

[10]后，君也。革，更也。播，种也。降，下也。言启所以能变更益，而代益为君者，以禹平治水土，百姓得下种百谷，故思归启也。【补曰】据上所言，则启固贤矣。然禹之播降，待益作革，然后能成功。特天与子则与子，故益不有天下耳。焚山泽，奏鲜食，所谓作革也。稷降播种而曰禹播降者，水土平然后嘉谷可殖故也。降，乎攻切，见《骚经》。《天对》云：“益革民艰，咸粲厥粒。惟禹授以土，爰稼万亿。”

[11]棘，陈也。宾，列也。《九辩》、《九歌》，启所作乐也。言启能修明禹业，陈列宫商之音，备其礼乐也。【补曰】《史记》：“契佐禹治水有功，封于商，兴于唐、虞、大禹之际。”此言宾商者，疑谓待商以宾客之礼。棘，急也。言急于宾商也。《九辩》、《九歌》，享宾之乐也。

[12]勤，劳也。屠，裂剥也。言禹剥母背而生，其母之身，分散竟地，何以能有圣德，忧劳天下乎？地，一作“墬”。【补曰】，判也，音疈。《史记·楚世家》：“陆终生子六人，坼剖而产焉。”干宝曰：“前志所传，修己背坼而生禹，简狄胸剖而生契，历代久远，莫足相证。魏黄初五年，汝南屈雍妻生男，从右胳下水腹上出，而平和自若，母子无恙。《诗》云：‘不坼不副，无灾无害。’原诗人之旨，明古之妇人，常有坼剖而产者矣。又有因产而遇灾害者，故美其无害也。”禹母事出《帝王世纪》。禹以勤劳修鲧之功，故曰勤子也。上云《九辩》、《九歌》，言启以禹故，得享备乐。何以修己生禹而反遇灾害邪？言坼剖而产，则有之，死分竟地，未必然也。竟地犹言竟天也。唐段成式云“迸分竟地”，盖用此语。

[13]帝，天帝也。夷羿，诸侯，弒夏后相者也。革，更也。孽，忧也。言羿弒夏家，居天子之位，荒淫田猎，变更夏道，为万民忧患。《天对》云：“夷羿滔淫，割更后相。夫孰作厥孽，而诬帝以降。”【补曰】左氏云：“在帝夷羿，冒于原兽，忘其国恤，而思其麀牡，武不可重，用不恢于夏家。”

[14]胡，何也。雒嫔，水神，谓宓妃也。传曰：河伯化为白龙，游于水旁，羿见射之，眇其左目。河伯上诉天帝，曰：“为我杀羿。”天帝曰：“尔何故得见射？”河伯曰：“我时化为白龙出游。”天帝曰：“使汝深守神灵，羿何从得犯？汝今为虫兽，当为人所射，固其宜也。羿何罪欤？”深，一作“保”。羿又梦与雒水神宓妃交接也。一本“胡”下有一“羿”字。，一作“射”。【补曰】，食亦切，下同。妻，心计切。此言射河伯、妻雒嫔者，何人乎？乃尧时羿，非有穷羿也。革孽夏民，封狶是射，乃有穷羿耳。《淮南》云：“河伯溺杀人，羿射其左目。”注云：“尧时羿射十日，缴大风，杀窫窳，斩九婴，射河伯。”

[15]冯，挟也。珧，弓名也。决，射鞴也。封狶，神兽也。言羿不修道德，而挟弓射鞴，猎捕神兽，以快其情也。，一作“射”。【补曰】冯音凭。珧音遥。《尔雅》：“弓以蜃者谓之珧。”注云：“用蜃饰弓两头，因取其类以为名。”又曰：“蜃小者珧。”注云：“王珧，即小蚌也。”《说文》云：“珧，蜃甲也，所以饰物。”《仪礼》有决遂。注云：“决，犹闿也。以象骨为之，着右大擘指以钩弦。闿，体也。遂，射鞴也。以韦为之，所以遂弦也。”《说文》云：“鞴，射臂决也。”封，大也。狶，虚岂切。《方言》云：“猪，南楚谓之狶。”《淮南》云：“尧时封狶、长蛇，皆为民害，尧使羿断修蛇，禽封狶。此言有穷羿亦封狶是射，而反为民害也。”《左传》曰：“乐正后夔生伯封，实有豕心，贪惏无厌，忿颣无期，谓之封豕，有穷后羿灭之。”此则穷奇、饕餮之类，以恶得名者。

[16]蒸，祭也。后帝，天帝也。若，顺也。言羿猎射封狶，以其肉膏祭天帝，天帝犹不顺羿之所为也。蒸，一作“烝”。【补曰】冬祭曰蒸。膏，脂也。《诗》曰：“皇皇后帝。”谓天帝也。《天对》云：“夸夫快杀，鼎狶以虑饱。馨膏腴帝，叛德恣力。胡肥台舌喉，而滥厥福。”

[17]浞，羿相也。爰，于也。眩，惑也。言浞娶于纯狐氏女，眩惑爱之，遂与浞谋杀羿也。【补曰】寒浞，见《骚经》。

[18]吞，灭也。揆，度也。言羿好射猎，不恤政事法度，浞交接国中，布恩施德而吞灭之也。一无“革”字。【补曰】《礼》云：“贯革之射。”《左传》云：“蹲甲而射之，彻七札焉。”言有力也。羿之射艺如此，唯不恤国事，故其众交合而吞灭之，且揆度其必可取也。

[19]阻，险也。穷，窘也。征，行也。越，度也。言尧放鲧羽山，西行度越岑岩之险，因堕死也。【补曰】羽山东裔。此云西征者，自西徂东也。上文言永遏在羽山，夫何三年不施，则鲧非死于道路，此但言何以越岩险而至羽山耳。

[20]活，生也。言鲧死后化为黄熊，入于羽渊，岂巫医所能复生活也？一本“化”下有“而”字。【补曰】《左传》曰：“昔尧殛鲧于羽山，其神化为黄熊，以入于羽渊，实为夏郊，三代祀之。”《国语》作“黄能”。按熊，兽名。能，奴来切，三足鳖也。说者曰：兽非入水之物，故是鳖也。一云既为神，何妨是兽。《说文》云：“能，熊属，足似鹿。”然则能既熊属，又为鳖类。东海人祭禹庙，不用熊肉及鳖为膳，斯岂鲧化为二物乎？抑亦以《左传》、《国语》不同，兼存之也。

[21]咸，皆也。秬黍，黑黍也。雚，草名也。营，耕也。言禹平治水土，万民皆得耕种黑黍于雚蒲之地，尽为良田也。一作“黄雚”，一作“莆藿”。【补曰】《诗》云：“维秬维秠。”《尔雅》曰：“秬，黑黍。秠，一稃二米。”“秠亦黑黍，但中米异尔。”秬音巨。《说文》：“黍，禾属而黏也。”莆，疑即“蒲”字。蒲，水草，可以作席。李商隐诗云：“直是灭雚莆。”与“图”同韵。雚，薍也，音丸，与“”同。《左氏》云“萑苻之泽”是也。以“莆”为“黄”，以“雚”为“藿”，皆字之误耳。《天对》云：“维莞维蒲，维菰维芦。”

[22]疾，恶也。修，长也。盈，满也。由，用也。言尧不恶鲧而戮杀之，则禹不得嗣兴，民何得投种五谷乎？乃知鲧恶长满天下也。【补曰】并，並也。言禹平水土，民得并种五谷矣，何由鲧恶长满天下乎？所谓“盖前人之愆”。

[23]蜺，云之有色似龙者也。茀，白云逶移若蛇者也。言此有蜺茀，气逶移相婴，何为此堂乎？盖屈原所见祠堂也。【补曰】蜺，雌虹也。茀音拂。《说文》云“，云貌”，疑即此“茀”字。《天对》云：“王子怪骇，蜺形茀裳。”

[24]臧，善也。言崔文子学仙于王子侨，子侨化为白蜺而婴茀，持药与崔文子，崔文子惊怪，引戈击蜺，中之，因堕其药，俯而视之，王子侨之尸也。故言得药不善也。一本“夫”上有“失”字。【补曰】崔文子事见《列仙传》。

[25]式，法也。爰，于也。言天法有善阴阳从横之道，人失阳气则死也。【补曰】从，即容切。

[26]言崔文子取王子侨之尸，置之室中，覆之以弊篚，须臾则化为大鸟而鸣，开而视之，翻飞而去，文子焉能亡子侨之身乎？言仙人不可杀也。丧，一作“”。

[27]蓱，蓱翳，雨师名也。号，呼也。兴，起也。言雨师号呼，则云起而雨下，独何以兴之乎？蓱，一作“荓”，一作“萍”。【补曰】蓱音瓶。号，乎刀切。《山海经》：“屏翳在海东，时人谓之雨师。”《天象赋》云：“太白降神于屏翳。”注云：“其精降为雨师之神。”《博雅》作“荓翳”。张景阳诗云：“丰隆迎号屏。”颜师古云：“屏翳，一曰蓱号。”《大人赋》云：“召屏翳，诛风伯，刑雨师。”注云：“屏翳，天神使也。”

[28]膺，受也。言天撰十二神鹿，一身八足两头，独何膺受此形体乎？一云“撰体胁鹿，何以膺之”。【补曰】撰，具也，雏绾切。协，合也。胁，虚业切。《说文》云：“两膀也。”膺，於陵切。《书》曰：“永膺多福。”膺，当也，受也。《天对》云：“气怪以神，爰有奇躯，胁属支偶，尸帝之隅。”

[29]鳌，大龟也。击手曰抃。《列仙传》曰：“有巨灵之鳌，背负蓬莱之山而抃舞，戏沧海之中，独何以安之乎？”戴，一作“载”。抃，《释文》作“拚”。【补曰】鳌音敖。抃音卞。《列子》云：“五山之根，无所连箸，帝命禺强使巨鳌十五，举首而戴之，迭为三番，六万岁一交焉，五山始峙而不动。”张衡赋云：“登蓬莱而容与兮，鳌虽抃而不倾。”《玄中记》云即巨龟也。一云海中大鳖。

[30]释，置也。舟，船也。迁，徙也。舟释水而陵行，则何能迁徙也？言龟所以能负山若舟船者，以其在水中也。使龟释水而陵行，则何以能迁徙山乎？【补曰】《列子》云：“龙伯之国有大人，举足不盈数步而暨五山之所，一钓而连六鳌，合负而趋归其国，灼其骨以数焉。”此言鳌在海中，其负山若舟之负物，今释水而陆，反为人所负，何罪而见徙也。《天对》云：“恶释而陵，殆或谪之。龙伯负骨，帝尚窄之。”

[31]浇，古多力者也。《论》曰：“浇荡舟。”言浇无义，淫佚其嫂，往至其户，佯有所求，因与行淫乱也。【补曰】浇，尧吊切，见《骚经》。

[32]言夏少康因田猎放犬逐兽，遂袭杀浇而断其头。【补曰】《说文》：“顚，（倒）〔顶〕也。”俗作“颠”，下同。陨，从高下也。

[33]女歧，浇嫂也。馆，舍也。爰，于也。言女歧与浇淫佚，为之缝裳，于是共舍而宿止也。

[34]逢，遇也。殆，危也。言少康夜袭得女歧头，以为浇，因断之，故言易首，遇危殆也。一本“顚”下有“陨”字。“殆”上有“天”字。

[35]汤，殷王也。旅，众也。言殷汤欲变易夏众，使之从己，独何以厚待之乎？【补曰】《书》云：“攸徂之民，室家相庆，曰：‘傒予后，后来其苏。’”汤之厚其众，以德而已。

[36]覆，反也。舟，船也。斟寻，国名也。言少康灭斟寻氏，奄若覆舟，独以何道取之乎？【补曰】斟，职深切。《左传》云：“有过浇杀斟灌，以伐斟寻，灭夏后相。”注云：“二斟，夏同姓诸侯，相失国，依于二斟，为浇所灭。”然则取斟寻者，乃有过浇，非少康也。《天对》云：“康复旧物，寻焉保之？覆舟喻易，尚或艰之。”承逸之误也。取，此苟切。

[37]桀，夏亡王也。蒙山，国名也。言夏桀征伐蒙山之国，而得妹嬉也。【补曰】《国语》云：“昔夏桀伐有施，有施人以未嬉女焉。”注云：“有施，嬉姓之国；未嬉，其女也。”

[38]言桀得妹嬉，肆其情意，故汤放之南巢也。妹，一作“末”。殛，一作“殛，一作“”。【补曰】妺音末。嬉音喜。《说文》云：“殛，（诛）〔殊〕也。”引《书》“殛鲧于羽山”。或作“”，音义同。

舜闵在家，父何以鱞[1]？尧不姚告，二女何亲[2]？厥萌在初，何所亿焉[3]！璜台十成，谁所极焉[4]？登立为帝，孰道尚之[5]？女娲有体，孰制匠之[6]？舜服厥弟，终然为害[7]。何肆犬体，而厥身不危败[8]？吴获迄古，南岳是止[9]。孰期去斯，得两男子[10]？缘鹄饰玉，后帝是飨[11]。何承谋夏桀，终以灭丧[12]？帝乃降观，下逢伊挚[13]。何条放致罚，而黎服大说[14]？简狄在台，喾何宜？玄鸟致贻，女何喜[15]？该秉季德，厥父是臧[16]。胡终弊于有扈，牧夫牛羊[17]？干协时舞，何以怀之[18]？平胁曼肤，何以肥之[19]？有扈牧竖，云何而逢[20]？击床先出，其命何从[21]？恒秉季德，焉得夫朴牛[22]？何往营班禄，不但还来[23]？昏微遵迹，有狄不宁[24]。何繁鸟萃棘，负子肆情[25]？眩弟并淫，危害厥兄[26]。何变化以作诈，后嗣而逢长[27]？成汤东巡，有莘爰极[28]。何乞彼小臣，而吉妃是得[29]？水滨之木，得彼小子。夫何恶之媵，有莘之妇[30]？汤出重泉，夫何辠尤[31]？不胜心伐帝，夫谁使挑之[32]？

[1]舜，帝舜也。闵，忧也。无妻曰鱞。言舜为布衣，忧闵其家。其父顽母嚚，不为娶妇，乃至于鱞也。【补曰】鱞，古顽切，经传多作“鳏”。《书》曰：“有鳏在下，曰虞舜。”此言舜孝如此，父何以不为娶乎？

[2]姚，舜姓也。言尧不告舜父母而妻之，如令告之，则不听尧，女当何所亲附乎？一云“女何所亲”。【补曰】《书》云：“女于时观厥刑于二女，厘降二女于妫汭，嫔于虞。”二女，娥皇、女英也。《孟子》曰：“舜不告而娶，为无后也，君子以为犹告也。”又《万章》曰：“舜之不告而娶，则吾既得闻命矣。帝之妻舜而不告，何也？曰：帝亦知告焉，则不得妻也。”伊川程颐曰：“舜不告而娶，固不可。尧命瞽使舜娶，舜虽不告，尧固告之尔。尧之告也，以君治之而已。”

[3]言贤者预见施行萌牙之端，而知其存亡善恶所终，非虚亿也。亿，一作“意”。【补曰】亿，度也。《论语》曰：“亿则屡中。”“意”与“亿”音义同。

[4]璜，石次玉者也。言纣作象箸，而箕子叹，预知象箸必有玉杯，玉杯必盛熊蹯豹胎，如此，必崇广宫室。纣果作玉台十重，糟丘酒池，以至于亡也。【补曰】《左传》曰：“夏后氏之璜。”璜，美玉也。郭璞注《尔雅》云：“成，犹重也。”《淮南》云：“桀、纣为璇室、瑶台、象廊、玉床。”

[5]言伏羲始画八卦，修行道德，万民登以为帝，谁开导而尊尚之也？【补曰】登立为帝，谓匹夫而有天下者，舜、禹是也。《史记》：“夏、商之君皆称帝。”《天对》云：“惟德登帝，帅以首之。”逸以为伏羲，未知何据。

[6]传言女娲人头蛇身，一日七十化，其体如此，谁所制匠而图之乎？【补曰】娲，古华切。古天子，风姓也。《山海经》云：“女娲之肠，化为神，处栗广之野。”注云：“女娲，古神女帝，人面蛇身，一日中七十变，其肠化为此神。”《列子》曰：“女娲氏蛇身人面，牛首虎鼻，此有非人之状，而有大圣之德。”注云：“人形貌自有偶与禽兽相似者，亦如相书龟背、鹄步、鸢肩、鹰喙耳。”《淮南》云：“黄帝生阴阳，上骈生耳目，桑林生臂手。此女娲所以七十化也。”

[7]服，事也。言舜弟象，施行无道，舜犹服而事之，然象终欲害舜也。【补曰】此言舜德足以服象，而象终为害也。《书》云：“父顽母嚚象傲，克谐以孝。”《史记》云：“舜父瞽叟盲，而舜母死，瞽叟更娶妻而生象，爱后妻子，常欲杀舜。舜顺事父及后母与弟，日以笃谨。”

[8]言象无道，肆其犬豕之心，烧廪窴井，欲以杀舜，然终不能危败舜身也。一云“何得肆其犬豕”。一云“何肆犬豕”。【补曰】《列女传》云：“瞽叟与象谋杀舜，使涂廪，舜告二女。二女曰：‘时唯其戕汝，时唯其焚汝，鹊如汝裳衣，鸟工往。’舜既治廪，戕旋阶，瞽叟焚廪，舜往飞。复使浚井，舜告二女。二女曰：‘时亦唯其戕汝，时其掩汝。汝去裳衣，龙工往。’舜往浚井，格其入出，从掩，舜潜出。”

[9]获，得也。迄，至也。古，谓古公亶父也。言吴国得贤君，至古公亶父之时，而遇太伯，阴让避王季，辞之南岳之下，采药于是，遂止而不还也。【补曰】迄，许讫切。《史记》：“古公亶父有长子曰太伯，次曰虞仲，少子季历。古公曰：‘我世当兴者，其在昌乎？’长子太伯、虞仲，知古公欲立季历以传昌，乃二人亡如荆蛮，文身断发，以让季历。太伯之犇荆蛮，自号句吴，荆蛮义之，从而归之千馀家，立为吴太伯。太伯卒，弟仲雍立。”仲雍，即虞仲也。

[10]期，会也。昔古公有少子，曰王季，而生圣子文王，古公欲立王季，令天命及文王。长子太伯及弟仲雍去而之吴，吴立以为君。谁与期会，而得两男子，两男子，谓太伯、仲雍也。去，一作“夫”。

[11]后帝，谓殷汤也。言伊尹始仕，因缘烹鹄鸟之羹，修玉鼎，以事于汤。汤贤之，遂以为相也。【补曰】《史记》：“阿衡欲干汤而无由，乃为有莘氏媵臣，负鼎俎，以滋味说汤，致于王道。”《淮南》云：“伊尹忧天下之不治，调和五味，负鼎俎而行。”注云：“负鼎俎，调五味，欲其调阴阳，行其道。”《孟子》云：“吾闻以尧、舜之道要汤，未闻割烹也。伊尹负鼎干汤，犹太公屠钓之类，于传有之。”孟子不以为然者，虑后世贪鄙之徒，托此以自进耳。若谓初无负鼎之说，则古书皆不可信乎？

[12]言汤遂承用伊尹之谋，而伐夏桀，终以灭亡也。一无“夏”字。丧，一作“”。【补曰】此言伊尹承事汤以谋夏桀也。丧，去声。

[13]帝，谓汤也。挚，伊尹名也。言汤出观风俗，乃忧下民，博选于众，而逢伊尹，举以为相也。乃，一作“力”，注同。

[14]条，鸣条也。黎，众也。说，喜也。言汤行天之罚，以诛于桀，放之鸣条之野，天下众民大喜悦也。服，一作“伏”。【补曰】《书》云：“伊尹相汤伐桀，遂与桀战于鸣条之野。”又曰：“造攻自鸣条，朕载自亳。”注云：“鸣条在安邑之西。”《史记》：“桀败于有娀之虚，犇于鸣条。”此言条放者，自鸣条放之也。致罚者，《汤诰》所谓“致天之罚”也。黎，谓群黎百姓也。汤以臣放君，而黎民说服者，代虐以宽故也。《天对》云：“条伐巢放，民用（渎）〔溃〕厥疣，以夷于肤，夫曷不谣？”

[15]简狄，帝喾之妃也。玄鸟，燕也。贻，遗也。言简狄侍帝喾于台上，有飞燕堕遗其卵，喜而吞之，因生契也。一云“帝喾何宜”。贻，一作“诒”。喜，一作“嘉”。【补曰】《诗》云：“天命玄鸟，降而生商。”玄鸟，鳦也。汤之先祖，有娀氏女简狄，配高辛氏。天使鳦下而生商者，谓鳦遗卵，简狄吞之而生契，为尧司徒而有功，封之于商也。喾，苦笃切。《天对》云：“喾狄祷禖，契形于胞，胡乙鷇之食，而怪焉以嘉。”以《诗》考之，非史氏之妄也。

[16]该，苞也。秉，持也。父，谓契也。季，末也。臧，善也。言汤能包持先人之末德，修其祖父之善业，故天佑之以为民主也。【补曰】《天对》云：“该德胤考，蓐收于西，爪虎手钺，尸刑以司慝。”《左氏传》：“少皥氏有四叔：曰重、曰该、曰修、曰熙。使该为蓐收，世不失职，遂济穷桑。”宗元所云谓此也。按此当与下文相属，下云“弊于有扈”，则秉季德者，谓夏启也。该，兼也。言能兼秉大禹之末德，犹曰“恒秉季德”耳，“恒”岂亦人名乎？厥父是臧，言为父所善，以有天下也。

[17]有扈，浇国名也。浇灭夏后相，相之遗腹子，曰少康，后为有仍牧正，典主牛羊，遂攻杀浇，灭有扈，复禹旧迹，祀夏配天也。【补曰】《书序》云：“启与有扈战于甘之野。”《淮南》曰：“有扈氏为义而亡。”注云：“有扈，夏启之庶兄，以尧、舜与贤，启独与子，故伐启，启亡之。”《左传》：“少康灭浇于过。”非有扈也。逸说非是。《地理志》云：“扶风鄠县是扈国。”此言禹得天下以揖让，而启用兵以灭有扈氏，有扈遂为牧竖也。《天对》云：“牧正矜矜，浇扈爰踣。”承逸之误也。

[18]干，求也。舞，务也。协，和也。怀，来也。言夏后相既失天下，少康幼小，复能求得时务，调和百姓，使之归己，何以怀来之也？【补曰】《书》云：“三旬，苗民逆命，帝乃诞敷文德，舞干羽于两阶。七旬，有苗格。”协，合也。言舜以时合舞于两阶，而有苗格也。《庄子》曰：“执干而舞。”干，盾也。《天对》云：“阶干以娱，苗革而格。不迫以死，夫胡狃厥贼？”

[19]言纣为无道，诸侯背畔，天下乖离，当怀忧癯瘦，而反形体曼泽，独何以能平胁肥盛乎？一本“平”上有“受”字。【补曰】受，即纣也。曼音万。李善云：“曼，轻细也。”《天对》云：“辛后騃狂，无忧以肥。肆荡厥体，而充膏于肌。”

[20]言有扈氏本牧竖之人耳，因何逢遇而得为诸侯乎？一曰“其爰何逢”。一曰“其云何逢”。【补曰】此言启灭有扈之国，其后子孙遂为民庶，牧夫牛羊，其初以何道而得为诸侯也。竖，童仆之未冠者，巨庾切。

[21]言启攻有扈之时，亲于其床上，击而杀之。其先人失国之原，何所从出乎？一云“其何所从”。

[22]恒，常也。季，末也。朴，大也。言汤常能秉持契之末德，修而弘之，天嘉其志，出田猎，得大牛之瑞也。【补曰】《说文》云：“特牛，牛父也，言其朴特。”朴，匹角切。一云平豆切，无樸音。

[23]营，得也。班，遍也。言汤往田猎，不但驱驰往来也，还辄以所获得禽兽，遍施禄惠于百姓也。【补曰】《诗》云：“经之营之。”营，度也。《记》曰：“请班诸兄弟之贫者。”班，分也。言汤田猎禽兽，往营所以施禄惠于百姓者，不但还来而已，必有所分也。

[24]昏，闇也，遵，循也。迹，道也。言人有循闇微之道，为淫妷夷狄之行者，不可以安其身也。谓晋大夫解居父也。遵，一作“循”。有，一作“佚”。

[25]言解居父聘吴，过陈之墓门，见妇人负其子，欲与之淫泆，肆其情欲。妇人则引《诗》刺之曰：“墓门有棘，有鸮萃止。”故曰“繁鸟萃棘”也。言墓门有棘，虽无人，棘上犹有鸮，汝独不愧也？【补曰】《列女传》：“陈辩女者，陈国采桑之女也。晋大夫解居甫使于宋，道过陈，遇采桑之女，止而戏之曰：‘女为我歌，吾将舍女。’乃为歌曰：‘墓门有棘，斧以斯之。夫也不良，国人知之。知而不已，谁昔然矣。’又曰：‘为我歌其二。’女曰：‘墓门有楳，有鸮萃止。夫也不良，歌以讯止。讯予不顾，颠倒思予。’大夫曰：‘其棘则是，其鸮安在？’女曰：‘陈小国也，摄乎大国之间，因之以饥馑，加之以师旅，其人且亡，而况鸮乎？’大夫乃服而释之。”

[26]眩，惑也。厥，其也。言象为舜弟，眩惑其父母，并为淫泆之恶，欲共危害舜也。害，一作“虞”。【补曰】眩弟，犹惑妇也，言舜有惑乱之弟也。

[27]言象欲杀舜，变化其态，内作奸诈，使舜治廪，从下焚之；又命穿井，从上窴之，终不能害舜。舜为天子，封象于有庳，而后嗣子孙，长为诸侯也。一云“而后嗣逢长”。《天对》云：“象不兄龚，而奋以谋盖。圣孰凶怒，嗣用绍厥爱。”【补曰】《孟子》云：“仁人之于弟，不藏怒，不宿怨。封之有庳，富贵之也。”

[28]有莘，国名。爰，于也。极，至也。言汤东巡狩，至有莘国，以为婚姻也。【补曰】莘，所申切。

[29]小臣，谓伊尹也。言汤东巡狩，从有莘氏乞匄伊尹，因得吉善之妃，以为内辅也。【补曰】《孟子》曰：“伊尹耕于有莘之野，汤三使往聘之。”《史记》曰：“阿衡欲干汤而无由，乃为有莘氏媵臣。”《列女传》云：“汤妃，有莘氏之女，明而有序。”《左传》以后稷之妃为吉人，与此“吉妃”同意。

[30]小子，谓伊尹。媵，送也。言伊尹母妊身，梦神女告之曰：“臼灶生蛙，亟去无顾。”居无几何，臼灶中生蛙，母去，东走，顾视其邑，尽为大水，母因溺死，化为空桑之木。水干之后，有小儿啼水涯，人取养之。既长大，有殊才。有莘恶伊尹从木中出，因以送女也。一无“彼”字。【补曰】滨，水际也。送女从嫁曰媵。《列子》曰：“伊尹生乎空桑。”注云：“伊尹母居伊水之上，既孕，梦有神告之曰：‘臼水出而东走，无顾。’明日，视臼水出，告其邻，东走十里，而顾视其邑，尽为水，身因化为空桑。有莘氏女子采桑，得婴儿于空桑之中，故命之曰伊尹，而献其君，令庖人养之。长而贤，为殷汤相。”与注说小异，故并录之。

[31]重泉，地名也。言桀拘汤于重泉，而复出之，夫何用罪法之不审也？【补曰】辠，古“罪”字。尤，过也。《前汉志》左冯翊有重泉。《史记》曰：“夏桀不务德，百姓弗堪，乃召汤而囚之夏台，已而释之。”

[32]帝，谓桀也。言汤不胜众人之心，而以伐桀，谁使桀先挑之也？挑，一作“祧”。【补曰】帝谓帝履癸，即桀也。挑，徒了切。《仓颉篇》云：“挑，招呼也。”《书》曰：“造攻自鸣条，朕载自亳。”《天对》云：“汤行不类，重泉是囚。违虐立辟，实罪德之由。师冯怒以割，癸祧而雠。”

会鼂争盟，何践吾期[1]？苍鸟群飞，孰使萃之[2]？到击纣躬，叔旦不嘉[3]。何亲揆发足，周之命以咨嗟[4]？授殷天下，其位安施[5]？反成乃亡，其罪伊何[6]？争遣伐器，何以行之[7]？并驱击翼，何以将之[8]？昭后成游，南土爰厎[9]。厥利惟何，逢彼白雉[10]？穆王巧梅，夫何为周流[11]？环理天下，夫何索求[12]？妖夫曳衒，何号于市[13]？周幽谁诛，焉得夫褒姒[14]？天命反侧，何罚何佑[15]？齐桓九会，卒然身杀[16]。彼王纣之躬，孰使乱惑[17]？何恶辅弼，谗谄是服[18]？比干何逆，而抑沉之[19]？雷开阿顺，而赐封之[20]？何圣人之一德，卒其异方[21]？梅伯受醢，箕子详狂[22]。稷维元子，帝何竺之[23]？投之于冰上，鸟何燠之[24]？何冯弓挟矢，殊能将之[25]？既惊帝切激，何逢长之[26]？伯昌号衰，秉鞭作牧[27]。何令彻彼岐社，命有殷国[28]？迁藏就岐何能依[29]？殷有惑妇何所讥[30]？受赐兹醢，西伯上告[31]。何亲就上帝罚，殷之命以不救[32]？师望在肆昌何识[33]？鼓刀扬声后何喜[34]？武发杀殷何所悒[35]？载尸集战何所急[36]？伯林雉经，维其何故[37]？何感天抑墬，夫谁畏惧[38]？皇天集命，惟何戒之[39]？受礼天下，又使至代之[40]？初汤臣挚，后兹承辅[41]。何卒官汤，尊食宗绪[42]？勋阖梦生，少离散亡[43]。何壮武厉，能流厥严[44]？彭铿斟雉帝何飨[45]？受寿永多，夫何久长[46]？中央共牧后何怒[47]？蛾微命力何固[48]？惊女釆薇鹿何祐[49]？北至回水萃何喜[50]？兄有噬犬弟何欲[51]？易之以百两卒无禄[52]。

[1]言武王将伐纣，纣使胶鬲视武王师。胶鬲问曰：“欲以何日至殷？”武王曰：“以甲子日。”胶鬲还报纣。会天大雨，道难行，武王昼夜行。或谏曰：“雨甚，军士苦之，请且休息。”武王曰：“吾许胶鬲以甲子日至殷，今报纣矣。吾甲子日不到，纣必杀之。吾故不敢休息，欲救贤者之死也。”遂以甲子日朝诛纣，不失期也。一作“会晁请盟”。【补曰】鼂、晁，并“朝夕”之“朝”。《诗》云：“肆伐大商，会朝清明。”注云：“会，甲也。”笺云：“会，合也。天期已至，兵甲之强，师率之武，故今伐殷，合兵以清明。”《书·牧誓》曰：“时甲子昧爽，武王朝至于商郊牧野，乃誓。”

[2]苍鸟，鹰也。萃，集也。言武王伐纣，将帅勇猛如鹰鸟群飞，谁使武王集聚之者乎？《诗》曰“惟师尚父，时惟鹰扬”也。苍，一作“仓”。【补曰】《诗》注：“鹰，鸷鸟也，如鹰之飞扬。”按《诗》“鹰扬”指尚父，此云群飞者，士以类从也。

[3]旦，周公名也。嘉，善也。言武王始至孟津，八百诸侯不期而到，皆曰纣可伐也。白鱼入于王舟，群臣咸曰：“休哉。”周公曰：“虽休勿休。”故曰“叔旦不嘉”也。到，一作“列”。【补曰】《六韬》云：“武王东伐，至于河上，雨甚雷疾。周公旦进曰：‘天不佑周矣！意者，吾君德行未备，百姓疾怨邪？故天降吾灾，请还师。’太公曰：‘不可。’武王与周公旦望纣之阵，引军止之。太公曰：‘君何不驰也？’周公曰：‘天时不顺，龟燋不兆，占筮不吉，妖而不祥，星变又凶，固旦待之，何可驱也？’”《天对》云：“颈纣黄钺，旦孰喜之？”余谓武王之事，太公佐之，伯夷谏之。佐之者，以救天下之溺；谏之者，以惩万世之乱。武未尽善，叔旦不嘉，其意一也。《尔雅疏》曰：“到者，自远而至也。”周公，武王弟，故曰叔旦。

[4]揆，度也。言周公于孟津揆度天命，发足还师而归，当此之时，周之命令已行天下，百姓咨嗟，叹而美之也。一无“何”字，一云“周命咨嗟”。

[5]言天始授殷家以天下，其王位安所施用乎？善施若汤也。位，一作“德”。《天对》曰：“位庸芘民，仁克莅之。”

[6]言殷王位已成，反覆亡之，其罪惟何乎？罪若纣也。乃，一作“及”。

[7]伐器，攻伐之器也。言武王伐纣，发遣干戈攻伐之器，争先在前，独何以行之乎？【补曰】争遣伐器，谓群后以师毕会也。

[8]言武王三军，人人乐战，并载驱载驰，赴敌争先，前歌后舞，凫藻讙呼，奋击其翼，独何以将率之也？凫藻讙呼，一云“如鸟喿呼”。【补曰】《六韬》云：“翼其两旁，疾击其后。”击翼，盖兵法也。

[9]爰，于也。厎，至也。言昭王背成王之制而出游，南至于楚，楚人沉之，而遂不还也。【补曰】《左传》：“齐侯伐楚，曰：‘昭王南征而不复，寡人是问。’对曰：‘昭王之不复，君其问诸水滨。’”注云：“昭王，成王孙，南巡狩，涉汉，船坏而溺。”《史记》：“昭王之时，王道微缺，南巡狩不返，卒于江上。其卒不赴告，讳之也。”成游，谓成南征之游，犹所谓斯游遂成也。厎音旨。

[10]厥，其也。逢，迎也。言昭王南游，何以利于楚乎？以为越裳氏献白雉，昭王德不能致，欲亲往逢迎之。【补曰】《后汉书》曰：“交阯之南，有越裳国，周公居摄，越裳重译而献白雉。”

[11]梅，贪也。言穆王巧于辞令，贪好攻伐，远征犬戎，得四白狼、四白鹿。自是后夷狄不至，诸侯不朝。穆王乃更巧词，周流而往说之，欲以怀来也。一云“夫何周流”。梅，一作“”。【补曰】《方言》云：“挴，贪也，亡改切。”其字从手。贾生云“品庶每生”是也，《集韵》云：“（梅）〔挴〕，母罪切，惭也。”“，母亥切，贪也。”诸本作“梅”。《释文》每磊切，其字从木，传写误耳。珻，玉名，音媒，亦非也。《左传》云：“穆王欲肆其心，周行天下，将必有车辙马迹焉。祭公谋父作《祈招》之诗，以止王心，王是以获没于祗宫。”《史记》云：“周穆王得骥、温骊、骅駵、騄耳之驷，西巡狩，乐而忘归。徐偃王作乱，造父为穆王御，长驱归周以救乱。”巧挴，言巧于贪求也。

[12]环，旋也。言王者当修道德以来四方，何为乃周旋天下，而求索之也？《天对》曰：“穆懵祈招，猖洋以游，轮行九野，惟怪之谋。”【补曰】穆王事见《竹书》、《穆天子传》。后世如秦皇、汉武，托巡狩以求神仙，皆穆王启之也。志足气满，贪求无厌，适以召乱。

[13]妖，怪也。号，呼也。昔周幽王前世有童谣曰：“檿弧箕服，实亡周国。”后有夫妇卖是器，以为妖怪，执而曳戮之于市也。【补曰】曳，牵也，引也。衒，荧绢切，行且卖也。曳衒，言夫妇相引，行卖于市也。褒姒事见《国语》。

[14]褒姒，周幽王后也。昔夏后氏之衰也，有二神龙止于夏庭而言曰：“余褒之二君也。”夏后布币糈而告之，龙亡而漦在，椟而藏之。夏亡传殷，殷亡传周，比三代莫敢发也。至厉王之末，发而观之，漦流于庭，化为玄鼋，入王后宫。后宫处妾遇之而孕，无夫而生子，惧而弃之。时被戮夫妇夜亡，道闻后宫处妾所弃女啼声，哀而收之，遂奔褒。褒人后有罪，幽王欲诛之，褒人乃入此女以赎罪，是为褒姒，立以为后，惑而爱之，遂为犬戎所杀也。【补曰】藏，一作“弆”。“弆”即“藏”也。

[15]言天道神明，降与人之命，反侧无常，善者佑之，恶者罚之。

[16]言齐桓公任管仲，九合诸侯，一匡天下。任竖刁、易牙，子孙相杀，虫流出户。一人之身，一善一恶，天命无常，罚佑之不恒也。会，一作“合”。【补曰】卒，终也。《论语》曰：“桓公九合诸侯，不以兵车，管仲之力也。”《国语》曰：“兵车之属六，乘车之会三。”孙明复《尊王发微》曰：“桓公之会十有五：十三年会北杏，十四、十五年会鄄，十六、二十七年会幽，僖元年会柽，二年会贯，三年会阳谷，五年会首止，七年会宁母，八年会洮，九年会葵丘，十三年会咸，十五年会牡丘，十六年会淮是也。孔子止言其九者，盖十三年会北杏，桓始图伯，其功未见。十四年会鄄，又是伐宋诸侯。僖八年会洮，十三年会咸，十五年会牡丘，十六年会淮，皆有兵车，故止言其会之盛者九焉。”《史记》曰：“管仲病，桓公问曰：‘易牙何如？’对曰：‘杀子以适君，非人情，不可。’‘开方何如？’曰：‘倍亲以适君，非人情，难近。’‘竖刁何如？’曰：‘自宫以适君，非人情，难亲。’管仲死，桓公卒近用三子，三子专权。桓公卒，易牙与竖刁杀群吏而立公子无诡为君。桓公病，五公子各树党争立。及桓公卒，遂相攻，以故宫中莫敢棺。桓公尸在床上六十七日，尸虫出于户。无诡立，乃棺赴。”按小白之死，诸子相攻，身不得敛，与见杀无异，故曰卒然身杀，甚之也。

[17]惑妲己也。

[18]服，事也。言纣憎辅弼，不用忠直之言，而事用谄谗之人也。谄，一作“讇”。【补曰】服，行也，用也。武王数纣曰：“贼虐谏辅，崇信奸回。”《庄子》曰：“好言人之恶谓之谗，希意导言谓之谄。”

[19]比干，圣人，纣诸父也。谏纣，纣怒，乃杀之，剖其心也。【补曰】抑沉，犹《九章》云“情沉抑而不达”也。

[20]雷开，佞人也，阿顺于纣，乃赐之金玉而封之也。一云“雷开何顺，而赐封金”。

[21]圣人，谓文王也。卒，终也。言文王仁圣，能纯一其德，则天下异方，终皆归之也。【补曰】文王顺纣而不敢逆，武王逆纣而不肯顺，故曰异方。或曰，下文云“梅伯受醢，箕子佯狂”，此异方也。

[22]梅伯，纣诸侯也。言梅伯忠直，而数谏纣，纣怒，乃杀之，葅醢其身。箕子见之，则被发详狂也。详，一作“佯”。【补曰】梅音浼，纣诸侯号。《淮南子》曰：“醢鬼侯之女，葅梅伯之骸。”《史记》曰：“箕子，纣亲戚也。纣为淫佚，箕子谏不听。或曰：‘可以去矣。’箕子曰：‘为人臣，谏不听而去，是彰君之恶，而自说于民，吾不忍为也。’乃被发详狂而为奴，遂隐而鼓琴以自悲。故传之曰《箕子操》。”详，诈也，与“佯”同。

[23]元，大也。帝，谓天帝也。竺，厚也。言后稷之母姜嫄，出见大人之迹，怪而履之，遂有娠而生后稷。后稷生而仁贤，天帝独何以厚之乎？竺，一作“笃”。一云“帝何竺”、“鸟何燠”，并无“之”字。【补曰】《尔雅》云：“竺，厚也。”与“笃”同。《诗》曰：“厥初生民，时维姜嫄。生民如何，克禋克祀，以弗无子。履帝武敏歆。攸介攸止。载震载夙。载生载育，时维后稷。”注云：“姜嫄之生后稷，乃禋祀上帝于郊媒，而得其福。”《史记》曰：“周后稷名弃，其母有邰氏女，曰姜原，为帝喾元妃。姜原出野，见巨人迹，心忻然悦，欲践之。践之而身动如孕者，居期而生子。”《左氏》曰：“微子启，帝乙之元子。”说者曰，元子，首子也。姜嫄为帝喾元妃，生后稷。简狄为次妃，生契。故曰“稷维元子”也。

[24]投，弃也。燠，温也。言姜嫄以后稷无父而生，弃之于冰上，有鸟以翼覆荐温之，以为神，乃取而养之。《诗》曰：“诞寘之寒冰，鸟覆翼之。”燠，一作“懊”。【补曰】燠音郁，热也，其字从火。懊，贪也，无热义。《诗》曰：“不康禋祀，居然生子。诞寘之隘巷，牛羊腓字之。诞寘之平林，会伐平林。诞寘之寒冰，鸟覆翼之。鸟乃去矣，后稷呱矣。”注云：“大鸟来，一翼覆之，一翼藉之。”《史记》曰：“初欲弃之，因名曰弃。及为成人，遂好耕农，帝尧闻之，举为农师。”逸云“后稷无父而生”，按稷以帝喾为父，特姜嫄感巨迹而生，有神灵之征耳。“天命玄鸟，降而生商”，亦犹是也。

[25]冯，大也。挟，持也。言后稷长大，持大强弓，挟箭矢，桀然有殊异将相之才。冯，一作“凭”。【补曰】此与下文相属，冯如冯珧之冯。武王多才多艺，言冯弓挟矢，而将之以殊能者，武王也。《天对》曰：“既歧既嶷，宜庸将焉。”用逸说也。

[26]帝，谓纣也。言武王能奉承后稷之业，致天罚，加诛于纣，切激而数其过，何逢后世继嗣之长也。惊，一作“敬”。切，一作“功”。【补曰】此言武王伐纣，震惊而切责之，不顾君臣之义。惟纣无道，故武王能逢天命，以永其祚也。

[27]伯昌，谓文王也。秉，执也。鞭以喻政。言纣号令既衰，文王执鞭持政，为雍州之牧也。【补曰】“号”与“號”同。《孔丛子》：“羊客问于子思曰：‘古之帝王，中分天下而二，公治之，谓之二伯。周自后稷封为王者之后，子孙据国，至太王、王季，皆为诸侯矣，焉得为西伯乎？’子思曰：‘吾闻殷王帝乙之时，王季以九命作伯，受圭瓒秬鬯之赐，故文王因之，得专征伐。此以诸侯为伯，犹周、召之君为伯也。’”《西伯戡黎》注云：“文王为雍州之伯。”《史记》：“纣以西伯为三公，赐弓矢斧钺，使得专征伐。”《周官》曰：“牧以地得民。”

[28]彻，坏也。社，土地之主也。言武王既诛纣，令坏邠岐之社，言己受天命而有殷国，因徙以为天下之太社也。一云“命有殷之国”。【补曰】此言文王秉鞭作牧以事纣，而武王伐殷以有天下也。《论语》曰：“三分天下有其二，以服事殷，周之德可谓至德也已矣。”谓文王也。《诗》曰：“乃立冢土，戎丑攸行。”“冢土，大社，美太王之社，遂为大社也。”《记》曰：“王为群姓立社，曰大社。”岐在右扶风美阳中水乡，因岐山以名，太王自豳徙焉。

[29]言太王始与百姓徙其宝藏，来就岐下，何能使其民依倚而随之也？太王，一作“文王”。【补曰】按《诗》云：“度其鲜原，居岐之阳。”注云：“文王谋居善原广平之地，亦在岐山之南。”《说文》云：“岐，周文王所封也。”然太王居邠，狄人侵之，始邑于岐山之下，则迁藏就岐，盖指太王也。《天对》曰：“逾梁橐囊，膻仁蚁萃。”

[30]惑妇，谓妲己也。讥，谏也。言妲己惑误于纣，不可复讥谏也。【补曰】《国语》曰：“殷辛伐有苏，有苏氏以妲己女焉。”

[31]兹，此也。西伯，文王也。言纣醢梅伯，以赐诸侯，文王受之以祭，告语于上天也。【补曰】《史记》：“纣醢九侯，脯卾侯，西伯闻之窃叹，纣囚西伯羑里。”

[32]上帝，谓天也。言天帝亲致纣之罪罚，故殷之命不可复救也。一云“上帝之罚”。【补曰】此言纣为无道，自致天讨，故不可救也。《天对》云：“孰盈癸恶，兵躬殄祀。”

[33]师望，谓太公也。昌，文王名也。言太公在市肆而屠，文王何以识知之乎？识，一作“志”。【补曰】“识”与“志”同。

[34]后，谓文王也。言吕望鼓刀在列肆，文王亲往问之，吕望对曰：“下屠屠牛，上屠屠国。”文王喜，载与俱归也。《天对》云：“奋力屠国，以髀髋厥商。”

[35]言武王发欲诛殷纣，何所悁悒而不能久忍也？【补曰】悒音邑，忧也，不安也。《天对》云：“发杀曷逞，寒民于烹。”

[36]尸，主也。集，会也。言武王伐纣，载文王木主，称太子发，急欲奉行天诛，为民除害也。【补曰】《史记》：“武王东观兵，至于盟津，为文王木主，载以车，中军。武王自称太子发，言奉文王以伐，不敢自专。”【补曰】《记》云：“祭祀之有尸也，宗庙之有主也，示民有事也。”主有虞主、练主。尸，神象也，以人为之。然《书序》云“康王既尸天子”，则尸亦主也。

[37]伯，长也。林，君也。谓晋太子申生为后母骊姬所谮，遂雉经而自杀。一无“何”字。【补曰】《左传》：“晋献公伐骊戎，骊戎男女以骊姬。归，生奚齐。骊姬嬖，欲立其子。”“使太子居曲沃，姬谓太子曰：‘君梦齐姜，必速祭之。’太子祭于曲沃，归胙于公。姬毒而献之，泣曰：‘贼由太子。’太子奔新城。十二月戊申，缢于新城。”《国语》云：“雉经于新城之庙。”注云：“雉经，头枪而悬死也。”

[38]言骊姬谗杀申生，其冤感天，又谗逐群公子，当复谁畏惧也？墬，一作“”，一作“”。【补曰】“墬”即“地”字。《左传》云：“狐突适下国，遇太子曰：‘夷吾无礼，余得请于帝矣。’又曰：‘帝许我罚有罪矣，敝于韩。’”此言申生之冤感天抑地，而谁畏惧之乎？

[39]言皇天集禄命而与王者，王者何不常畏慎而戒惧也？【补曰】《诗》云：“天鉴在下，有命既集。”此言何所戒慎而致天命之集也。

[40]言王者既已修行礼义，受天命而有天下矣，又何为至使异姓代之乎？一无“又”字。代，一作“伐”。【补曰】受礼天下，言受王者之礼于天下也。有德则兴，无德则亡，三代之王，是不一姓，可不慎乎？

[41]言汤初举伊尹，以为凡臣耳。后知其贤，乃以备辅翼承疑，用其谋也。承，一作“丞”。【补曰】《孟子》曰：“汤之于伊尹，学焉而后臣之。”于此异者，此言伊尹初为媵臣，后乃以为相耳。孟子言汤尊德乐道，不以臣礼待之也。

[42]卒，终也。绪，业也。言伊尹佐汤命，终为天子，尊其先祖，以王者礼乐祭祀，绪业流于子孙。《天对》云：“汤挚之合，祚以久食。”【补曰】官汤，犹言相汤也。尊食，庙食也。

[43]勋，功也。阖，吴王阖庐也。梦，阖庐祖父寿梦也。寿梦卒，太子诸樊立。诸樊卒，传弟馀祭。馀祭卒，传弟夷未。夷未卒，太子王僚立。阖庐，诸樊之长子也。次不得为王，少离散亡，放在外，乃使专设诸刺王僚，代为吴王。子孙世盛，以伍子胥为将，大有功勋也。【补曰】《史记》：“吴寿梦卒，有子四人：长诸樊，次馀祭，次馀昧，次季札。公子光者，诸樊之子也。以为吾父兄弟四人，当传至季子，季子即不受国，光父先立，即不传季子，光当立。遂弑王僚，代立为王，是谓吴王阖庐。”《天对》云：“光征梦祖，憾离以厉。傍偟激覆，而勇益德迈。”

[44]壮，大也。言阖庐少小散亡，何能壮大厉其勇武，流其威严也。【补曰】阖庐用伍子胥、孙武，破楚入郢。

[45]彭铿，彭祖也。好和滋味，善斟雉羹，能事帝尧，尧美而飨食之。【补曰】斟，勺也，诸深切。铿，可衡切。飨有香音。《神仙传》云：“彭祖姓籛名铿，帝颛顼之玄孙，善养性，能调鼎，进雉羮于尧，尧封于彭城。历夏经殷至周，年七百六十七岁而不衰。”籛音翦。

[46]言彭祖进雉羹于尧，尧飨食之以寿考。彭祖至八百岁，犹自悔不寿，恨枕高而唾远也。【补曰】《庄子》曰：“彭祖得之，上及有虞，下及五伯。”又曰：“吹呴呼吸，吐故纳新，熊经鸟伸，为寿而已矣。此导引之士，养形之人，彭祖寿考者之所好也。”《天对》云：“铿羮于帝，圣孰嗜味。夫死自暮，而谁飨以俾寿。”

[47]牧，草名也，有实。后，君也。言中央之州，有歧首之蛇，争共食牧草之实，自相啄啮。以喻夷狄相与忿争，君上何故当怒之乎？牧，唐本作“牧”，注同，一作“”。【补曰】《尔雅》曰：“中有枳首蛇焉。”枳首，歧头蛇也。《韩非子》曰：“虫有螝者，一身两口，争食相龁，遂相杀也。”《古今字诂》云：“螝，古虺字。”《天对》云：“螝啮已毒，不以外肆。”

[48]言蛾有毒之虫，受天命，负力坚固。屈原以喻蛮夷自相毒，固其常也。独当忧秦吴耳。一作“蠭蚁”。【补曰】音峰。《传》曰：“有毒，而况国乎？”蛾，古“蚁”字。《记》曰“蛾子时术之”是也。音若，痛也。《天对》云：“细腰群螫，夫何足病。”

[49]祐，福也。言昔者有女子采薇菜，有所惊而走，因获得鹿，其家遂昌炽，乃天祐之。祐，一作“佑”。

[50]萃，止也。言女子惊而北走，至于回水之上，止而得鹿，遂有禧喜也。

[51]兄，谓秦伯也。噬犬，啮犬也。弟，秦伯弟针也。言秦伯有啮犬，弟针欲请之。【补曰】噬音筮。

[52]言秦伯不肯与弟鍼犬，鍼以百两金易之，又不听，因逐鍼而夺其爵禄也。【补曰】《春秋》昭元年“夏，秦伯之弟鍼出奔晋”《传》曰：“罪秦伯也。”《晋语》曰：“秦后子来仕，其车千乘。”后子，即鍼也。《天对》注云：“百两，盖谓车也。逸以为百两金，误矣。”两音亮，车数也。

薄暮雷电归何忧[1]？厥严不奉帝何求[2]？伏匿穴处爰何云[3]？荆勋作师夫何长[4]？悟过改更，我又何言[5]？吴光争国，久余是胜[6]。何环穿自闾社丘陵，爰出子文[7]？吾告堵敖以不长[8]。何试上自予，忠名弥彰[9]？

[1]言屈原书壁所问略讫，日暮欲去，时天大雨雷电，思念复至。自解曰：归何忧乎？【补曰】薄暮，日欲晚，喻年将老也。雷电，喻君暴怒也。归何忧者，自宽之词。

[2]言楚王惑信谗佞，其威严当日堕，不可复奉成，虽从天帝求福，神无如之何。

[3]爰，于也。吾将退于江滨，伏匿穴处耳，当复何言乎？《天对》云：“合行违匿（同）〔固〕若所。咿嚘忿毒（竟）〔意〕谁与？”

[4]荆，楚也。师，众也。勋，功也。初，楚边邑之处女，与吴边邑处女争采桑于境上，相伤，二家怒而相攻，于是楚为此兴师，攻灭吴之边邑，而怒始有功。时屈原又谏言，我先为不直，恐不可久长也。一云“夫何长先”。【补曰】《史记》：“吴王僚九年，公子光伐楚，拔居巢、钟离。初，楚边邑卑梁氏之处女，与吴边邑之女争桑，二女家怒相灭，两国边邑长闻之，怒而相攻，灭吴之边邑。吴王怒，故遂伐楚，取两都而去。”“荆勋作师夫何长”，言楚虽有功，吴复伐楚，非长久之策也。此楚平王时事，屈原征往事以讽耳。

[5]欲使楚王觉悟，引过自与，以谢于吴，不从其言，遂相攻伐。言祸起于细微也。悟，一作“寤”。【补曰】更音庚。太史公曰：“屈平虽放流，睠顾楚国，系心怀王，不忘欲反，冀幸君之一悟，俗之一改也。其存君兴国而欲反复之，一篇之中，三致志焉。然终无可奈何，故不可以反，卒以此见怀王之终不悟也。”

[6]光，阖庐名也。言吴与楚相伐，至于阖庐之时，吴兵入郢都，昭王出奔。故曰“吴光争国，久余是胜”，言大胜我也。【补曰】楚昭王十年，吴王阖庐伐楚，楚大败，吴兵遂入郢。怀王与秦战，为秦所败，亡其六郡，入秦不返。故屈原征荆勋作师，吴光争国之事讽之。

[7]子文，楚令尹也。子文之母，郧公之女，旋穿闾社，通于丘陵以淫，而生子文，弃之梦中，有虎乳之，以为神异，乃取收养焉。楚人谓乳为，谓虎为于菟，故名鬬于菟，字子文，长而有贤仁之才也。一云“何环闾穿社，以及丘陵，是淫是荡，爰出子文”。【补曰】《左传》：“初，若敖娶于，生鬬伯比。若敖卒，从其母畜于，淫于子之女，生子文焉。以其女妻伯比，实为令尹子文。”《天对》注曰：“爰出子文。哀今无此人，但任子兰也。”

[8]堵敖，楚贤人也。屈原放时，语堵敖曰：“楚国将衰，不复能久长也。”一本“以”下有“楚”字。【补曰】《左传》：“楚子灭息，以息姬归，生堵敖及成王焉。”楚子，文王也。庄公十九年，杜敖生。二十三年，成王立。杜敖，即堵敖也。《天对》注云：“楚人谓未成君而死曰堵敖。堵敖，楚文王兄也。今哀怀王将如堵敖，不长而死，以此告之。逸注以堵敖为楚贤人，大谬。”然宗元以堵敖为成王兄，亦误矣。

[9]屈原言我何敢尝试君上，自干忠直之名，以显彰后世乎？诚以同姓之故，中心恳恻，义不能已也。试，一作“（诚）〔诫〕”。予，一作“与”。彰，一作“章”。《天对》云：“诚若名不尚，曷极而辞？”【补曰】予音与。

叙曰：昔屈原所作，凡二十五篇，世相教传，而莫能说《天问》，以其文义不次，又多奇怪之事。自太史公口论道之，多所不逮。至于刘向、扬雄，援引传记[1]以解说之，亦不能详悉。所阙者众，日无闻焉。既有解词[2]，乃复多连蹇其文[3]，蒙澒其说[4]，故厥义不昭，微指不晢，自游览者，靡不苦之，而不能照也。今则稽之旧章，合之经传，以相发明，为之符验，章决句断，事事可晓，俾后学者永无疑焉。

[1]一作“经传”。

[2]一作“说”。

[3]一云“乃复支连其文”。

[4]上莫孔、下乎孔切。蒙澒，大水也。澒，一作“鸿”，音同。





卷四　九章章句


《九章》者，屈原之所作也。屈原放于江南之野，思君念国，忧心罔极，故复作《九章》[1]。章者，著也，明也。言己所陈忠信之道，甚著明也。卒不见纳，委命自沉。楚人惜而哀之，世论其辞，以相传焉[2]。

[1]《史记》云：“上官大夫短屈原于顷襄王，王怒而迁之，乃作《怀沙》之赋。”则《九章》之作，在顷襄时也。

[2]卒，《释文》作“”。《骚经》之辞缓，《九章》之辞切，浅深之序也。五臣云：“‘九’义与《九歌》同。”





惜诵

惜诵[1]


惜诵以致愍兮[2]，发愤以杼情[3]。所作忠而言之兮[4]，指苍天以为正[5]。令五帝以中兮[6]，戒六神与向服[7]。俾山川以备御兮[8]，命咎繇使听直[9]。竭忠诚以事君兮[10]，反离群而赘肬[11]。忘儇媚以背众兮[12]，待明君其知之[13]。言与行其可迹兮[14]，情与貌其不变[15]。故相臣莫若君兮[16]，所以证之不远[17]。吾谊先君而后身兮[18]，羌众人之所仇[19]。专惟君而无他兮[20]，又众兆之所雠[21]。壹心而不豫兮[22]，羌不可保也[23]。疾亲君而无他兮[24]，有招祸之道也[25]。

[1]此章言己以忠信事君，可质于明神，而为谗邪所蔽，进退不可，惟博采众善以自处而已。

[2]惜，贪也。诵，论也。致，至也。愍，病也。言己贪忠信之道，可以安君。论之于心，诵之于口，至于身以疲病，而不能忘。愍，一作“”。【补曰】愍音敏。惜诵者，惜其君而诵之也。

[3]愤，懑也。杼，渫也。言己身虽疲病，犹发愤懑，作此辞赋，陈列利害，渫己情思，以风谏君也。杼，一作“舒”。【补曰】杼，渫水槽也，音署。杜预云：“申杼旧意。”然《文选》云“抒情素”，又曰：“抒下情而通讽谕”，其字并从手。上与、丈吕二切。

[4]言己所陈忠信之道，先虑于心，合于仁义，乃敢为君言之也。作，一作“非”。一本“忠”下有“心”字。【补曰】作，为也。下文云：“作忠以造怨。”

[5]春曰苍天。正，平也。设君谓己作言非邪，愿上指苍天，使正平之也。夫天明察，无所阿私，惟德是辅，惟恶是去，故指之以为誓也。【补曰】正音征，叶韵。

[6]五帝，谓五方神也。东方为太皞，南方为炎帝，西方为少昊，北方为颛顼，中央为黄帝。，犹分也。言己复命五方之帝，分明言是与非也。一本作“折中”。【补曰】，与“析”同。按《史记索隐》解“折中于夫子”引此为证，云：“折中，正也。（安）〔宋〕均云：折，断也。中，当也。言欲折断其物而用之，与度相中当，故言折中也。”中，陟仲切。

[7]六神，谓六宗之神也。《尚书》：“禋于六宗。”向，对也。服，事也。言己愿复令六宗之神，对听己言事可行与否也。一云“以乡服”。【补曰】《孔丛子》曰：“宰我问禋于六宗。孔子曰：‘所宗者六：埋少牢于太昭，祭时也；祖迎于坎坛，祭寒暑也；主于郊宫，祭日也；夜明，祭月也；幽禜，祭星也；雩禜，祭水旱也。禋于六宗，此之谓也。”孔安国、王肃用此说。又一说云，六宗：星、辰、风伯、雨师、司中、司命。一云，乾坤六子。颜师古用此说。一云：天、地、四时。一云，天宗三，日月星辰；地宗三，太山河海。一云，六为地数，祭地也。一云，天地间游神也。一云，三昭、三穆。王介甫用此说。一云，六气之宗，谓太极冲和之气。苏子由云：“舍《祭法》不用，而以意立说，未可信也。”

[8]俾，使也。御，侍也。

[9]咎繇，圣人也。言己愿复令山川之神备列而处，使御知己志，又使圣人咎繇听我之言忠直与否也。夫神明照人心，圣人达人情，故屈原动以神圣自证明也。命，一作“会”。使，一作“以”。【补曰】舜举咎繇，不仁者远，惟兹臣庶，罔或干予正，故使之听直。

[10]竭，尽。一本“君”下有“子”字。

[11]群，众也。赘肬，过也。言己竭尽忠信，以事于君，若人有赘肬之病，与众别异，以得罪谪也。【补曰】赘，之芮切。肬音尤，瘤肿也。《庄子》曰：“附赘悬肬。”

[12]儇，佞也。媚，爱也。背，违也。言己修行正直，忘为佞媚之行，违背众人，言见憎恶也。【补曰】儇，隳缘切。《说文》：“慧也。”一曰利也。言已忘佞人之害己，为忠直以背众。背音佩。

[13]须贤明之君，则知己之忠也。《书》曰：“知人则哲。”秦缪公举由余，齐桓任管仲，知人之君也。一本无“明”字。

[14]出口为言，所履为迹。

[15]志愿为情，颜色为貌。变，易也。言己吐口陈辞，言与行合，诚可循迹。情貌相副，内外若一，终不变易也。

[16]言相视臣下忠之与佞，在君知之明也。【补曰】相，视也。息亮切。传曰：“知臣莫若君。”

[17]证，验也。言君相臣，动作应对，察言观行，则知其善恶，所证验之迹，近取诸身而不远也。一本“之”下有“而”字。

[18]言我所以修执忠信仁义者，诚欲先安君父，然后乃及于身也。夫君安则己安，君危则己危也。【补曰】谊，与“义”同。人臣之义，当先君而后己。

[19]羌，然辞也。怨耦曰仇。言在位之臣，营私为家，己独先君后身，其义相反，故为众人所仇怨。一本“羌”下有“然”字。一本“仇”下有“也”字。

[20]惟，一作“思”，一作“为”。

[21]兆，众也。百万为兆。父怨曰雠。言己专心思欲竭忠情以安于君，无有他志，不与众同趋，故为众所怨雠，欲杀己也。兆，一作“人”。一本“雠”下有“也”字。

[22]豫，犹豫也。

[23]保，知也。言己专壹忠信，以事于君，虽为众人所恶，志不犹豫，顾君心不可保知，易倾移也。一本此句与下文皆无“也”字。

[24]疾，恶。

[25]招，召也。言己疾恶谗佞，欲亲近君侧，众人悉欲来害己，有招祸之道，将遇咎也。

思君其莫我忠兮[1]，忽忘身之贱贫[2]。事君而不贰兮[3]，迷不知宠之门[4]。忠何罪以遇罚兮[5]，亦非余心之所志[6]。行不群以巅越兮[7]，又众兆之所咍[8]。纷逢尤以离谤兮[9]，謇不可释[10]。情沉抑而不达兮[11]，又蔽而莫之白[12]。心郁邑余侘傺兮[13]，又莫察余之中情[14]。固烦言不可结诒兮[15]，愿陈志而无路[16]。退静默而莫余知兮，进号呼又莫吾闻[17]。申侘傺之烦惑兮[18]，中闷瞀之忳忳[19]。

[1]言众人思君，皆欲自利，无若己欲尽忠信之节。忠，一作“知”。【补曰】此言君不以我为忠也。

[2]言己忧国念君，忽忘身之贱贫，犹愿自竭。

[3]贰，二也。而，一作“其”。

[4]迷，惑也。言己事君，竭尽信诚，无有二心，而不见用，意中迷惑，不知得遇宠之门户，当何由之也。【补曰】《老子》云：宠为不宠，非君子之所贵也。屈原惟不知出此，故以信见疑，以忠被谤。

[5]罚，刑。

[6]言己履行忠直，无有罪过，而遇放逐，亦非我本心宿志所望于君也。一本此句末与下文皆有“也”字。

[7]巅，殒。越，坠。

[8]咍，笑也。楚人谓相啁笑曰咍。言己行度不合于俗，身以巅堕，又为人之所笑也。或曰“众兆之所异”。言己被放而巅越者，行与众殊异也。【补曰】咍，呼来切。《说文》云：“蚩笑也。”

[9]纷，乱貌也。尤，过也。【补曰】纷，众貌。言尤谤之多也。离，遭也。

[10]謇，辞也。释，解也。言己逢遇乱君，而被罪过，终不可复解释而说也。一本句末有“也”字。

[11]沉，没也。抑，按也。

[12]言己怀忠贞之情，沉没胸臆，不得白达，左右壅蔽，无肯白达己心也。一本句末有“也”字。【补曰】情沉抑而不达，人君不知其用心也。又蔽而莫之白，群臣莫肯明己所存也。

[13]郁邑，愁貌也。侘，犹堂堂，立貌也。傺，住也。楚人谓失志怅然住立为侘傺也。心，一作“忳”。

[14]言己怀忠不达，心中郁邑，惆怅住立，失我本志，曾无有察我之中情也。

[15]诒，遗也。《诗》曰“诒我德音”也。固，一作“故”。一本结下有“而”字。【补曰】诒音怡。赠言也。

[16]愿，思也。路，道也。言己积思累日，其言烦多，不可结续，以遗于君，欲见君陈己志，又无道路也。【补曰】《思美人》曰：“媒绝路阻兮，言不可结而诒。”

[17]言己放弃，所在幽远，众无知己之情也。【补曰】号，大呼也，音豪。

[18]申，重也。言众人无知己之情，思念惑乱，故重侘傺，怅然失意也。

[19]闷，烦也。瞀，乱也。忳忳，忧貌也。言己忧心烦闷，忳忳然无所舒也。中，一作“心”。【补曰】瞀音茂。忳，徒昆切，闷也。

昔余梦登天兮，魂中道而无杭[1]。吾使厉神占之兮[2]，曰有志极而无旁[3]。终危独以离异兮[4]，曰君可思而不可恃[5]。故众口其铄金兮[6]，初若是而逢殆[7]。惩于羹者而吹兮[8]，何不变此志也[9]？欲释阶而登天兮[10]，犹有曩之态也[11]。众骇遽以离心兮，又何以为此伴也[12]？同极而异路兮，又何以为此援也[13]？晋申生之孝子兮[14]，父信谗而不好[15]。行婞直而不豫兮[16]，鲧功用而不就[17]。

[1]杭，度也。《诗》曰：“一苇杭之。”魂，一作“”。杭，一作“航”。【补曰】“杭”与“航”同。许慎曰：“方，两小船并，与共济为航。”

[2]厉神，盖殇鬼也。《左传》曰“晋侯梦大厉，搏膺而踊”也。【补曰】《礼记》王立七祀有泰厉，诸侯有公厉，大夫有族厉。注云：“厉主杀罚。”

[3]旁，辅也。言厉神为屈原占之曰：人梦登天无以渡，犹欲事君而无其路也。但有劳极心志，终无辅佐。

[4]言己行忠直，身终危殆，与众人异行之故也。

[5]恃，怙也。言君诚可思念，为竭忠谋，顾不可怙恃，能实任己与不也。

[6]铄，销也。言众口所论，万人所言，金性坚刚，尚为销铄，以喻谗言多，使君乱惑也。【补曰】铄，书药切。邹阳曰：“众口铄金，积毁销骨。”颜师古曰：“美金见毁，众共疑之，数被烧炼，以至销铄。”

[7]殆，危也。言己志行忠信正直，性若金石，故为谗人所危殆。

[8]言人有歠羹而中热，心中惩，见则恐而吹之，言易改移也。独己执守忠直，终不可移也。一无“者”字。一云“惩于热羹者”。一云“惩热于羹”。，一作“”，一作“韲”。【补曰】惩，戒也。音赍。郑康成云：“凡酱所和，细切为。”一曰，捣姜蒜辛物为之，故曰“（曰）〔臼〕受辛”也。

[9]何不改忠直之节，随从吹之志也。一云“何不变此之志”。一本自此句至“又何以为此援”并无“也”字。

[10]释，置也。登，上也。人欲上天，而释其阶，知其无由登也。以言我欲事君，而释忠信，亦知终无以自通也。【补曰】《释名》云：“阶，梯也。”《孟子》所谓“完廪捐阶”是也。《易》曰：“天险不可升。”《语》曰：“犹天之不可阶而升。”欲释阶而登天，甚言其不可也。

[11]曩，曏也。言欲使己变节而从俗，犹曏者欲释阶登天之态也，言己所不能履行也。“犹有”一作“又犹”。【补曰】谓惩羮吹之态。

[12]伴，侣也。言己见众人易移，意中惊骇，遂离己心，独行忠直，身无伴侣，特立于世也。一无“众”字。【补曰】言众人见己所为如此，皆惊骇遑遽，离心而异志也。

[13]路，道也。言众人同欲极志事君，顾忠佞之行，异道而殊趋也。援，引也。言忠佞之志，不相援引而同也。【补曰】援，于愿切。接援，救助也。

[14]一无“晋”字。

[15]好，爱也。申生，晋献公太子也。体性慈孝。献公娶后妻孋姬，生子奚齐，立为太子。因误申生使祭其母于曲沃，归胙于献公。孋姬于酒肉置鸩其中，因言曰：“胙从外来，不可信。”乃以酒赐小臣，以肉食犬，皆毙。姬乃泣曰：“贼由太子。”于是申生遂自杀。故曰父信谗而不爱也。【补曰】《礼记》曰：“晋献公将杀其世子申生，公子重耳谓之曰：‘子盍言子之志于公乎？’世子曰：‘不可。君安骊姬，是我伤公之心也。’然则盍行乎？曰：‘不可。君谓我欲弑君也，天下岂有无父之国哉，吾何行如之？’使人辞于狐突曰：‘申生有罪，不念伯氏之言也，以至于死，申生不敢爱其死。虽然，吾君老矣，子少，国家多难。伯氏不出而图吾君，伯氏苟出而图吾君，申生受赐而死。’再拜稽首，乃卒。是以为恭世子也。”

[16]婞，很也。豫，厌也。豫，一作“斁”。

[17]鲧，尧臣也。言鲧行婞很劲直，恣心自用，不知厌足，故殛之羽山。治水之功，以不成也。屈原履行忠直，终不回曲，犹鲧婞很，终获罪罚。【补曰】申生之孝，未免陷父于不义。鲧绩用不成，殛于羽山。屈原举以自比者，申生之用心善矣，而不见知于君父，其事有相似者。鲧以婞直忘身，知刚而不知义，亦君子之所戒也。

吾闻作忠以造怨兮，忽谓之过言[1]。九折臂而成医兮，吾至今而知其信然[2]。矰弋机而在上兮[3]，罻罗张而在下[4]。设张辟以娱君兮[5]，愿侧身而无所[6]。欲儃佪以干傺兮[7]，恐重患而离尤[8]。欲高飞而远集兮，君罔谓汝何之[9]？欲横奔而失路兮，坚志而不忍[10]。背膺牉以交痛兮[11]，心郁结而纡轸[12]。梼木兰以矫蕙兮[13]，糳申椒以为粮[14]。播江离与滋菊兮[15]，愿春日以为糗芳[16]。恐情质之不信兮[17]，故重著以自明[18]。矫兹媚以私处兮[19]，愿曾思而远身[20]。

[1]始吾闻为君建立忠策，必为群佞所怨，忽过之耳，以为不然，今而后信。

[2]言人九折臂，更历方药，则成良医，乃自知其病。吾被放弃，乃信知谗佞为忠直之害也。一云“九折臂而为良医”。一云“吾至今而知其然”。一云“吾今而知其然”。【补曰】《左氏》云：“三折肱知为良医。”《孔丛子》云：“宰我问曰：‘梁丘据遇虺毒，三旬而后瘳。大夫众宾，复献攻疗之方，何也？’夫子曰：‘三折肱为良医。梁丘子遇虺毒而获疗，（诸）〔猶〕有与之同，疾者必问所以已之之方焉。众人为此，故各言其方，欲售之，以已人之疾也。’”

[3]矰，缴射矢也。弋，亦射也。《论语》曰：“弋不射宿。”弋，一作“隿”。【补曰】矰音增。《淮南》云：“矰缴机而在上，罟张而在下，虽欲翱翔，其势焉得。”注云：“矰弋，射鸟短矢也。机，发也。”

[4]罻罗，捕鸟网也。言上有罥缴弋射之机，下有张施罻罗之网，飞鸟走兽，动而遇害。喻君法繁多，百姓动触刑罚也。【补曰】罻音尉。《记》曰：“鸠化为鹰，然后设罻罗。”下音户。

[5]辟，法也。娱，乐也。【补曰】辟，毗亦切。《说文》云：“法也，节制其罪也。”

[6]言君法繁多，谗人复更设张峻法，以娱乐君，己欲侧身窜首，无所藏匿也。

[7]儃佪，犹低佪也。干，求也。傺，住也。言己意欲低佪留待于君，求其善意，恐终不用，恨然立住。【补曰】儃，知然切。儃佪，不进貌。干傺，谓求仕而不去也。

[8]尤，过也。言己欲求君之善意，恐重得患祸，逢罪过也。【补曰】恐，去声。重，储用切。增，益也。离，遭也。

[9]罔，无也。言己欲远集他国，君又诬罔我，言汝远去何之乎？【补曰】言欲高飞远集，去君而不仕，得无谓我远去欲何所适也。

[10]言己意欲变节易操，横行失道，而从佞伪，心坚于石，而不忍为也。一云“盖志坚而不忍”。

[11]膺，胸也。牉，分也。一本“牉”下有“合”字。一云“背膺敷牉其交痛”。【补曰】牉音判。传曰：“夫妻牉合也。”《字林》云：“牉，半也。”

[12]纡，曲也。轸，隐也。言己不忍变心易行，则忧思郁结，胸背分裂，心中交引而隐痛也。结，一作“约”。【补曰】纡，萦也。轸，痛也。

[13]矫，犹糅也。梼，一作“捣”。矫，一作“挢”。糅，一作“揉”。【补曰】梼音捣，断木也。挢，举手也。《释文》：“古昴切。”

[14]申，重也。言己虽被放逐，而弃居于山泽，犹重糳兰蕙，和糅众芳以为粮。食饮有节，修善不倦也。糳，一作“凿”。【补曰】《左传》曰：“粢食不凿。”凿，精细米。《说文》曰：“粝米一斛舂九斗曰糳。”并音作。

[15]播，种也。《诗》曰：“播厥百谷。”滋，莳也。

[16]糗，糒也。言己乃种江离，莳香菊，采之为粮，以供春日之食也。【补曰】糗，去久切，干饭屑也。《孟子》：“饭糗茹草。”江离与菊，以为糗糒，取其芳香也。糒音备。

[17]情，志也。质，性也。质，一作“志”。

[18]言我修善不懈，恐君不深照己之情，故复重深陈饮食清洁，以自著明也。【补曰】重，直用切。

[19]矫，举也。兹，此也。《释文》作“桥”，居表切。【补曰】挢，本从手，举手也。

[20]曾，重也。言己举此众善，可以事君，则愿私居远处。唯重思而察之。【补曰】曾音增。





涉江

涉江[1]


余幼好此奇服兮[2]，年既老而不衰[3]。带长铗之陆离兮[4]，冠切云之崔嵬[5]。被明月兮珮宝璐[6]。世溷浊而莫余知兮[7]，吾方高驰而不顾[8]。驾青虬兮骖白螭[9]，吾与重华遊兮瑶之圃[10]。登崑崙兮食玉英[11]，与天地兮同寿，与日月兮同光[12]。哀南夷之莫吾知兮[13]，旦余济乎江湘[14]。

[1]此章言己佩服殊异，抗志高远，国无人知之者，徘徊江之上，叹小人在位，而君子遇害也。

[2]奇，异也。或曰，奇服，好服也。

[3]衰，懈也。言己少好奇伟之服，履忠直之行，至老不懈。五臣云：“衰，退也。虽年老而此心不退。”

[4]长铗，剑名也。其所握长剑，楚人名曰长铗也。五臣云：“陆离，剑低昂貌。”【补曰】铗，古挟切。《庄子》曰：“韩、魏为铗。”注云：“铗，把也。”《史记》曰：“弹剑而歌曰：长铗归来乎！”《文选》注云：“铗，刀身剑锋也，有长铗、短铗。”

[5]崔嵬，高貌也。言己内修忠信之志，外带长利之剑，戴崔嵬之冠，其高切青云也。嵬，一作“巍”。五臣云：“切云，冠名。”【补曰】崔音摧。嵬、巍，并五回切。

[6]在背曰被。宝璐，美玉也。言己背被明月之珠，要佩美玉，德宝兼备，行度清白也。珮，一作“佩”。五臣云：“被，犹服也。明月，珠名。”【补曰】《淮南》云：“明月之珠，不能无颣。”注云：“夜光之珠，有似月光，故曰明月。”璐音路。《说文》云：“玉名。”

[7]溷，乱也。浊，贪也。一无“兮”字。

[8]言时世贪乱，遭君蔽闇，无有知我之贤，然犹高行抗志，终不回曲也。一本句末有“兮”字。五臣云：“言我冠带佩服，莫不盛美，加之忠信贞洁，而遭世溷浊，无相知者。顾世上如此，故高驰不顾，愿驾虬螭而远去也。”

[9]虬、螭，神兽，宜于驾乘。以喻贤人清白，宜可信任也。五臣云：“虬、螭皆龙类。”【补曰】虬，见《骚经》。螭，见《九歌》。

[10]重华，舜名。瑶，玉也。圃，园也。言己想侍虞舜，游玉园，犹言遇圣帝，升清朝也。遊，一作“游”。一云，瑶，石次玉也。【补曰】《山海经》云：“槐江之山，上多琅玕金玉，实惟帝之平圃。”

[11]犹言坐明堂，受爵位。崑崙，一作“崐崘”。食，一作“飡”。五臣云：“瑶圃、玉英，皆美言之。”【补曰】《尔雅》：“西北之美者，有崐崘虚之璆琳琅玕焉。”《援神契》曰：“玉英，玉有英华之色。”

[12]言己年与天地相敝，名与日月同耀。一云“同寿”、“齐光”，一云“比寿”、“齐光”。五臣云：“言若得值于此时，而我年德冀如是也。”【补曰】《庄子》曰：“吾与日月参光，吾与天地为常。”

[13]屈原怨毒楚俗嫉害忠贞，乃曰，哀哉，南夷之人无知我贤也。【补曰】《国语》云：“楚为荆蛮。”

[14]旦，明也。济，渡也。言己放弃，以明旦之时始去，遂渡江湘之水。言明旦者，纪时明，刺君不明也。乎，一作“于”。

乘鄂渚而反顾兮[1]，欸秋冬之绪风[2]。步余马兮山皋，邸余车兮方林[3]。乘舲船余上沅兮[4]，齐吴榜以击汰[5]。船容与而不进兮，淹回水而疑滞[6]。朝发枉陼兮[7]，夕宿辰阳[8]。苟余心其端直兮[9]，虽僻远之何伤[10]。

[1]乘，登也。鄂渚，地名。【补曰】楚子熊渠封中子红于鄂。鄂州，武昌县地是也。隋以鄂渚为名。

[2]欸，叹也。绪，馀也。言己登鄂渚高岸，还望楚国，向秋冬北风，愁而长叹，心中忧思也。五臣云：“秋冬之风，摇落万物，比之谗佞，是以叹焉。”【补曰】欸音哀。《方言》云：“欸，然也。南楚凡言然者曰欸。”

[3]邸，舍也。方林，地名。言我马强壮，行于山皋，无所驱驰；我车坚牢，舍于方林，无所载任也。以言己才德方壮，诚可任用，弃在山野，亦无所施也。邸，一作“低”。【补曰】邸，典礼切。低无舍义。《风赋》云：“邸蕚叶而振气。”注云：“邸，触也。”

[4]舲船，船有窗牖者。【补曰】舲音灵。《淮南》云：“越舲蜀艇。”注云：“舲，小船也。”《释文》作“柃”。【补曰】上，谓遡流而上也。上，上声。

[5]吴榜，船棹也。汰，水波也。言己始去乘窗舲之船，西上沅、湘之水，士卒齐举大棹而击水波，自伤去朝堂之上，而入湖泽之中也。或曰“齐悲歌”，言愁思也。【补曰】《字书》：“，船也。”“吴”疑借用。榜，北孟切，又音谤，进船也。汰音泰。

[6]疑，惑也。滞，留也。言士众虽同力引棹，船犹不进，随水回流，使己疑惑有还意也。疑，一作“凝”。五臣云：“容与，徐动貌。淹，留也。疑滞者，恋楚国也。”【补曰】江淹赋云：“舟凝滞于水滨。”杜子美诗云：“旧客舟凝滞。”皆用此语。其作“（疑）〔凝〕”者，传写之误耳。

[7]枉陼，地名。陼，一作“渚”。

[8]辰阳，亦地名也。言己乃从枉陼，宿辰阳，自伤去国日已远也。或曰，枉，曲也。陼，沚也。辰，时也。阳，明也。言己将去枉曲之俗。而趋时明之乡也。【补曰】《前汉》：武陵郡有辰阳。注云：“三山谷辰水所出，南入沅七百五十里。”《水经》云：“沅水东径辰阳县（东南）〔南，东〕合辰水。旧治在辰水之阳，故取名焉。《楚辞》所谓夕宿辰阳也。沅水又东，历小湾，谓之枉渚。”

[9]苟，诚也。其，一作“之”。五臣云：“苟，且也。”

[10]僻，左也。言我惟行正直之心，虽在远僻之域，犹有善称，无害疾也。故《论语》曰“子欲居九夷”也。僻，一作“辟”。五臣云：“原自解之词。”

入溆浦余儃佪兮[1]，迷不知吾所如[2]。深林杳以冥冥兮[3]，猿狖之所居[4]。山峻高以蔽日兮[5]，下幽晦以多雨[6]。霰雪纷其无垠兮[7]，云霏霏而承宇[8]。哀吾生之无乐兮[9]，幽独处乎山中[10]。吾不能变心而从俗兮[11]，固将愁苦而终穷[12]。

[1]溆浦，水名。儃佪，一作“邅迴”。五臣云：“溆亦浦类。邅，转。迴，旋也。”【补曰】溆，徐吕切。

[2]迷，惑也。如，之也。言己思念楚国，虽循江水涯，意犹迷惑，不知所之也。一本“吾”下有“之”字。

[3]山林草木茂盛。一云“杳杳以冥冥”。杳，一作“晦”。冥冥，一作“冥寞”。五臣云：“冥冥，暗貌。”

[4]非贤士之道径。一本此句上有“乃”字。五臣云：“猿狖，轻捷之兽。喻国之昏乱，邪巧生焉，非贤智所能处也。”【补曰】猨狖，见《九歌》。

[5]言险阻危倾也。以，一作“而”。

[6]言暑湿泥泞也。【补曰】此言阴气盛而多雨也。

[7]涉冰冻之盛寒。【补曰】《诗》云：“如彼雨雪，先集维霰。”霰，霙也。一曰“雨雪杂”。垠音银，畔岸也。

[8]室屋沉没，与天连也。或曰，日以喻君，山以喻臣，霰雪以兴残贼，云以象佞人。山峻高以蔽日者，谓臣蔽君明也。下幽晦以多雨者，群下专擅施恩惠也。霰雪纷其无垠者，残贼之政害仁贤也。云霏霏而承宇者，佞人并进满朝廷也。【补曰】霏，芳微切。《诗》：“雨雪霏霏。”

[9]遭遇谗佞，失官爵也。

[10]远离亲戚，而斥逐也。

[11]终不易志，随枉曲也。

[12]愁思无聊，身困穷也。

接舆髡首兮，桑扈臝行[1]。忠不必用兮，贤不必以[2]。伍子逢殃兮[3]，比干菹醢[4]。与前世而皆然兮[5]，吾又何怨乎今之人[6]！余将董道而不豫兮[7]，固将重昏而终身[8]！

[1]接舆，楚狂接舆也。髡，剔也。首，头也，自刑身体，避世不仕也。桑扈，隐士也。去衣裸裎，效夷狄也。言屈原自伤不容于世，引此隐者以自慰也。臝，一作“裸”。【补曰】《论语》曰：“楚狂接舆，歌而过孔子。”《扬子》曰：“狂接舆之被其发也。”《庄子》曰：“嗟来桑扈乎。”髠音坤，去发也。臝，力果切，赤体也。

[2]以，亦用也。【补曰】《语》曰：“不使大臣怨乎不以。”《左氏》曰：“师能左右之曰以。”

[3]伍子，伍子胥也。为吴王夫差臣，谏令伐越，夫差不听，遂赐剑而自杀。后越竟灭吴，故言逢殃。【补曰】子胥，伍员也。《史记》：“越王句践率其众以朝吴，吴王喜。惟子胥惧曰：‘是弃吴也。’谏不听，赐子胥属镂之剑以死。将死，曰：‘抉吾眼，置吴东门之上，以观越之灭吴也。’”《庄子》曰：“伍员流于江。”邹阳曰：“子胥鸱夷。”

[4]比干，纣之诸父也。纣惑妲己，作糟丘酒池，长夜之饮，断斮朝涉，刳剔孕妇。比干正谏，纣怒曰：“吾闻圣人心有七孔。”于是乃杀比干，剖其心而观之，故言菹醢也。一云，比干，纣之庶兄。菹，一作“葅”。

[5]谓行忠直，而遇患害，如比干、子胥者多也。

[6]自古有迷乱之君，若纣、夫差，不用忠信，灭国亡身，当何为复怨今之君乎？五臣云：“此自抑之词。”

[7]董，正也。豫，犹豫也。言己虽见先贤执忠被害，犹正身直行，不犹豫而狐疑也。

[8]昏，乱也。言己不逢明君，思虑交错，心将重乱，以终年命。

乱曰：鸾鸟凤皇，日以远兮[1]。燕雀乌鹊，巢堂坛兮[2]。露申辛夷，死林薄兮[3]。腥臊并御，芳不得薄兮[4]。阴阳易位，时不当兮[5]。怀信侘傺，忽乎吾将行兮[6]！

[1]鸾、凤，俊鸟也。有圣君则来，无德则去，以兴贤臣难进易退也。

[2]燕雀乌鹊，多口妄鸣，以喻谗佞。言楚王愚闇，不亲仁贤，而近谗佞也。【补曰】坛音善，见《九歌》。

[3]露，暴也。申，重也。丛木曰林。草木交错曰薄。言重积辛夷，露而暴之，使死于林薄之中，犹言取贤明君子，弃之山野，使之颠坠也。

[4]腥臊，臭恶也。御，用也。薄，附也。言不识味者，并甘臭恶。不知人者，信任谗佞。故忠信之士，不得附近而放逐也。【补曰】臊音骚。《周礼》曰：豕盲视而交睫，腥。犬赤股而躁，臊。《左传》曰：“薄而观之。”薄，迫也，逼近之意，如字，一音博。下文“忽翱翔之焉薄，瞭杳杳而薄天”并同。

[5]阴，臣也。阳，君也。言楚王惑蔽群佞，权臣将代君，与之易位。自伤不遇明时，而当暗世。【补曰】阴阳易位，言君弱而臣强也。当，平声。

[6]言己怀忠信，不合于众，故怅然住立，忽忘居止，将遂远行，之他方也。一无“忽”字。





哀郢

哀郢[1]


皇天之不纯命兮[2]，何百姓之震愆[3]？民离散而相失兮，方仲春而东迁[4]。去故乡而就远兮，遵江夏以流亡[5]。出国门而轸怀兮[6]，甲之鼂吾以行[7]。发郢都而去闾兮，荒忽其焉极[8]？楫齐扬以容与兮[9]，哀见君而不再得[10]。望长楸而太息兮[11]，涕淫淫其若霰[12]。过夏首而西浮兮[13]，顾龙门而不见[14]。心婵媛而伤怀兮[15]，眇不知其所跖[16]。顺风波以从流兮，焉洋洋而为客[17]。凌阳侯之泛滥兮[18]，忽翱翔之焉薄[19]。心絓结而不解兮[20]，思蹇产而不释[21]。将运舟而下浮兮[22]，上洞庭而下江[23]。去终古之所居兮[24]，今逍遥而来东[25]。

[1]此章言己虽被放，心在楚国，徘徊而不忍去，蔽于谗谄，思见君而不得。故太史公读《哀郢》而悲其志也。

[2]德美大称皇天，以兴君也。

[3]震，动也。愆，过也。言皇天不纯一其施，则万物夭伤；人君不纯一其政，则百姓震动以触罪也。

[4]仲春，二月也。刑德合会，嫁娶之时。言怀王不明，信用谗言而放逐己，正以仲春阴阳会时，徙我东行，遂与室家相失也。一无“方”字。

[5]遵，循也。江夏，水名也。言己东行，循江夏之水而遂流亡，无还乡之期也。【补曰】《前汉》有江夏郡，应劭曰：“沔水自江别，至南郡华容为夏水，过郡入江，故曰江夏。”《水经》云：“夏水出江流，于江陵县东南。”注云：“江津豫章口，东会中夏口，是夏水之（苔）〔首〕，江之汜也。所谓‘过夏首而西浮，顾龙门而不见’也。”又云：“又东至江夏云杜县，入于沔。”注云：“应劭曰：江别入沔，为夏水。（源）〔原〕夫夏之为名，始于分江，冬竭夏流，故纳厥称。既有中夏之目，亦苞大夏之名矣。当其决入之所土，谓之赌口焉。郑玄注《尚书》‘沧浪之水’，言今谓之夏水。刘澄之著《永初山川记》云：‘夏水古文以为沧浪，渔父所歌也。’因此言之，水应由沔。今按，夏水是江流沔，非沔入夏。假使沔注夏，其势西南，非《尚书》‘又东’文。余亦以为非也。自赌口下沔水，兼通夏（目）〔首〕，而会于江，谓之夏汭。故《春秋传》：‘吴伐楚，沈尹戌奔命于夏汭也。’杜预曰：‘汉水曲入江，即夏口矣。’”

[6]轸，痛也。怀，思也。

[7]甲，日也。鼂，旦也。屈原放出郢门，心痛而思，始去，正以甲日之旦而行。纪时日清明者，刺君不聪明也。鼂，一作“晁”。【补曰】鼂、晁，并读为“朝暮”之“朝”。冯衍赋云：“甲子之朝兮，汩吾西征。”注云：“君子举事尚早，故以朝言也。”

[8]言己始发郢，去我闾里，愁思荒忽，安有穷极之时。一无“都”字。一本“荒”上有“怊”字。其，一作“之”。【补曰】《前汉》：南郡江陵县，故楚郢都。“楚文王自丹阳徙此。后九世平王城之。后十世秦拔我郢，徙东郢。”闾，里门也。荒忽，见《九歌》。

[9]楫，船棹也。齐，同也。扬，举也。【补曰】楫音接。

[10]言己去乘船，士卒齐举楫棹，低徊容与，咸有还意。自伤卒去，而不得再事于君也。

[11]长楸，大梓。太，一作“叹”。【补曰】楸音秋。

[12]淫淫，流貌也。言己顾望楚都，见其大道长树，悲而太息，涕下淫淫，如雨霰也。

[13]夏首，夏水口也。船独流为浮也。【补曰】《荀子》曰：“夏首之南有人焉。”

[14]龙门，楚东门也。言己从西浮而东行，过夏水之口，望楚东门，蔽而不见，自伤日以远也。【补曰】《水经》云：“龙门，即郢城之东门。”又伍端休《江陵记》云：“南关三门，其一名龙门，一名修门。”修门，见《招魂》。

[15]婵媛，犹牵引也。

[16]眇，犹远也。跖，践也。言己顾视龙门不见，则心中牵引而痛，远视眇然，足不知当所践跖也。其，一作“余”。一无“其”字。《文苑》作“所他”。【补曰】跖音只。

[17]洋洋，无所归貌也。言己忧不知所践，则听船顺风，遂洋洋远客，而无所归也。【补曰】洋洋，水盛貌。焉，读如“且焉止息”之“焉”。

[18]凌，乘也。阳侯，大波之神。滥，一作“灠”。【补曰】《战国策》云：“塞漏舟而轻阳侯之波，则舟覆矣。”《淮南》云：“武王伐纣，渡于孟津，阳侯之波，逆流而击。”注云：“阳侯，陵阳国侯也。其国近水，溺死于水，其神龙为大波，有所伤害，因谓之阳侯之波也。”应劭曰：“阳侯，古之诸侯。有罪自投江，其神为大波。”泛，孚梵切。

[19]薄，止也。言己遂复乘大波而游，忽然无所止薄也。之，一作“而”，一作“兮”。

[20]絓，悬。【补曰】絓，碍也，音画。

[21]蹇产，诘屈也。言己乘船蹈波，愁而恐惧，则心肝县结，思念诘屈，而不可解释也。【补曰】山曲曰嵼，义与此同。

[22]运，回也。

[23]言己忧愁，身不能安处也。

[24]远离先祖之宅舍也。

[25]遂行游戏，涉江湖也。

羌灵魂之欲归兮[1]，何须臾而忘反[2]。背夏浦而西思兮[3]，哀故都之日远[4]。登大坟以远望兮[5]，聊以舒吾忧心[6]。哀州土之平乐兮[7]，悲江介之遗风[8]。当陵阳之焉至兮[9]，淼南渡之焉如[10]？曾不知夏之为丘兮[11]，孰两东门之可芜[12]？心不怡之长久兮[13]，忧与愁其相接[14]。惟郢路之辽远兮[15]，江与夏之不可涉[16]。忽若不信兮[17]，至今九年而不复[18]。惨郁郁而不通兮[19]，蹇侘傺而含戚[20]。

[1]精神梦游，还故居也。羌，一作“唴”。【补曰】羌，发声也。唴，丘亮切。于义不通。

[2]倚住顾望，常欲去也。

[3]背水向家，念亲属也。

[4]远离郢都，何辽辽也。

[5]想见宫阙与廊庙也。水中高者为坟，《诗》曰：“遵彼汝坟。”

[6]且展我情，渫忧思也。

[7]闵惜乡邑之饶富也。【补曰】乐音洛。

[8]远涉大川，民俗异也。介，一作“界”。【补曰】薛君《韩诗章句》曰：“介，界也。”曹子建诗云：“江介多悲风。”注云：“介，间也。”

[9]意欲腾驰，道安极也。陵，一作“凌”。【补曰】《前汉》：丹阳郡有陵阳，仙人陵阳子明所居也。《大人赋》云：“反大壹而从陵阳。”

[10]淼，滉，弥望无际极也。渡，一作“度”。一云，淼，瀁，弥望无栖集也。

[11]夏，大殿也。丘，墟也。《诗》云：“于我乎夏屋渠渠。”怀王信用谗佞，国将危亡，曾不知其所居宫殿当为墟也。【补曰】夏，大屋。《杨子》曰：“震风凌雨，然后知夏屋之为帡幪也。”

[12]孰，谁也。芜，逋也。言郢城两东门，非先王所作邪？何可使逋废而无路？【补曰】《说文》曰：“芜，薉也。”

[13]怡，乐貌也。

[14]接，续也。言己念楚国将墟，心常含戚，忧愁相续，无有解也。其，一作“之”。

[15]楚道逶迤，山谷隘也。

[16]分隔两水，无以渡也。

[17]始从细微，遂见疑也。一本“若”下有“去”字。

[18]放且九岁，君不觉也。【补曰】《卜居》言：“屈原既放三年，不得复见。”此云“至今九年而不复”。按，《楚世家》、《屈原传》、《六国世表》、刘向《新序》云：“秦欲吞灭诸侯，屈原为楚东使于齐，以结强党。秦国患之，使张仪之楚，赂贵臣上官大夫、靳尚之属，及令尹子兰、司马子椒，内赂夫人郑袖，共谮屈原。屈原遂放于外，乃作《离骚》。”当怀王之十六年，张仪相楚；十八年，楚囚张仪，复释去之。是时屈平既疏，不复在位，怀王悔不用屈原之策，于是复用屈原。屈原谏怀王曰：“何不杀张仪？”怀王使人追之不及。三十年，秦昭王欲与怀王会，屈平曰：“不如无行。”怀王卒行。当顷襄王之三年，怀王卒于秦。顷襄听谗，复放屈原。以此考之，屈平在怀王之世被绌复用。至顷襄即位，遂放于江南耳。其云“既放三年”，谓被放之初。又云“九年而不复”，盖作此时放已九年也。

[19]中心忧满，虑闭塞也。通，一作“开”。

[20]怅然住立，内结毒也。

外承欢之汋约兮[1]，谌荏弱而难持[2]。忠湛湛而愿进兮[3]，妒被离而鄣之[4]。尧舜之抗行兮[5]，瞭杳杳而薄天[6]。众谗人之嫉妒兮，被以不慈之伪名[7]。憎愠惀之脩美兮[8]，好夫人之慷慨[9]。众踥蹀而日进兮[10]，美超远而逾迈[11]。

[1]汋约，好貌。【补曰】汋音绰。

[2]谌，诚也。言佞人承君欢颜，好其谄言，令之汋约然，小人诚难扶持之也。【补曰】谌音忱，信也。荏音稔。《语》曰：“色厉而内荏。”

[3]湛湛，重厚貌。【补曰】《诗》曰：“湛湛露斯。”注云：“湛湛，茂盛貌。”丈减切。相如赋云：“纷湛湛其差错。”注云：“湛湛，积厚之貌，徒感切。”

[4]言己体性重厚，而欲愿进，谗人妬害，加被离析，鄣而蔽之。被，一作“披”。【补曰】被，读曰披。《反离骚》曰：“亡春风之被离。”鄣音章，壅也。《记》曰：“鲧鄣洪水。”

[5]行，下孟切。

[6]一无“瞭”字。一云“杳冥冥而薄天”。【补曰】瞭音了，目明也。杳杳，远貌。

[7]【补曰】尧、舜与贤而不与子，故有不慈之名。《庄子》曰：“尧不慈，舜不孝。”言此者，以明尧、舜大圣，犹不免谗谤，况馀人乎？

[8]脩，一作“修”。【补曰】愠，纡粉切，心所愠积也。惀，力允切，思求晓知谓之惀。

[9]《释文》作“礚”，苦盖切。【补曰】忼，苦朗切，忼慨，愤意。君子之愠惀，若可鄙者；小人之忼慨，若可喜者，惟明者能察之。

[10]踥，一作“躞”，一作“踕”，一作“惵”。【补曰】踥，思葉切。蹀音牒。踥蹀，行貌。

[11]此皆解于《九辩》之中。

乱曰：曼余目以流观兮[1]，冀壹反之何时[2]？鸟飞反故乡兮[3]，狐死必首丘[4]。信非吾罪而弃逐兮[5]，何日夜而忘之[6]？

[1]曼，犹曼曼，远貌。【补曰】《说文》：“曼，引也。”音万。

[2]言己放远，日以曼曼，周流观视，意欲一还，知当何时也。

[3]思故巢也。【补曰】《淮南》云：“鸟飞反乡，狐死首丘，各哀其所生。”

[4]念旧居也。【补曰】《记》曰：“乐，乐其所自生，礼不忘其本。古人有言曰：‘狐死正丘首，仁也。’”《广志》曰：“狐死首丘，豹死首山。”

[5]我以忠信而获过也。

[6]昼夜念君，不远离也。





抽思

抽思[1]


心郁郁之忧思兮[2]，独永叹乎增伤[3]。思蹇产之不释兮[4]，曼遭夜之方长[5]。悲秋风之动容兮[6]，何回极之浮浮[7]。数惟荪之多怒兮[8]，伤余心之懮懮[9]。愿摇起而横奔兮[10]，览民尤以自镇[11]。结微情以陈辞兮[12]，矫以遗夫美人[13]。昔君与我诚言兮[14]，曰黄昏以为期[15]。羌中道而回畔兮[16]，反既有此他志[17]。憍吾以其美好兮[18]，览余以其脩姱[19]。与余言而不信兮[20]，盖为余而造怒[21]。

[1]此章言己所以多忧者，以君信谀而自圣，眩于名实，昧于施报，己虽忠直，无所赴愬，故反复其辞，以泄忧思也。

[2]哀愤结縎，虑烦冤也。一无“心”字。

[3]哀悲太息，损肺肝也。

[4]心中诘屈，如连环也。

[5]忧不能眠，时难晓也。

[6]风为政令。动，摇也。言风起而草木之类摇动，君令下而百姓之化行也。一本云“悲夫”。【补曰】《九辩》曰：“悲哉秋之为气也！萧瑟兮草木摇落而变衰。”意与此同。

[7]回，邪也。极，中也。浮浮，行貌。怀王为回邪之政，不合道中，则其化流行，群下皆效也。【补曰】极，至也。《诗》曰：“江汉浮浮。”浮浮，水流貌。此言回邪盛行，犹秋风之摇落万物也。

[8]数，纪也。荪，香草也。以喻君。荪，一作“荃”。【补曰】数，所矩切，计也。惟，思也。言计思其君多妄怒，无罪而受罚也。

[9]懮，痛貌也。言己惟思君行，纪数其过，又多忿怒，无罪受罚，故我心懮懮而伤痛也。【补曰】懮音忧。《说文》云：“愁也。”

[10]言己见君妄怒，无辜而受罚，则欲摇动而奔走。

[11]尤，过也。镇，止也。言己览观众民，多无过恶而被刑罚，非独己身自镇止而慰己也。【补曰】镇音珍。

[12]结续妙思，作辞赋也。

[13]举与怀王，使览照也。【补曰】遗，去声。

[14]始君与己谋政务也。诚，一作“成”。

[15]且待日没闲静时也。【补曰】《淮南》曰：“薄于虞渊，是谓黄昏。”黄昏，喻晚节也。《战国策》云：“行百里者，半于九十。”此言末路之难。

[16]信用谗人，更狐疑也。

[17]谓己不忠，遂外疏也。【补曰】志音之，叶韵。

[18]握持宝玩，以侮余也。一无“其”字。【补曰】此言怀王自矜伐也。憍，矜也。《庄子》曰：“虚憍而恃气。”读若骄。

[19]陈列好色，以示我也。览，一作“鉴”。脩，一作“修”。【补曰】姱，好也，亦有户音。

[20]外若亲己，内怀诈也。一作“途言”。

[21]责其非职，语横暴也。盖，一作“盍”。【补曰】为，去声。

愿承閒而自察兮[1]，心震悼而不敢；[2]悲夷犹而冀进兮[3]，心怛伤之憺憺[4]。兹历情以陈辞兮[5]，荪详聋而不闻[6]。固切人之不媚兮[7]，众果以我为患[8]。初吾所陈之耿著兮[9]，岂至今其庸亡[10]？何毒药之謇謇兮[11]？愿荪美之可完[12]。望三五以为像兮[13]，指彭咸以为仪[14]。夫何极而不至兮[15]，故远闻而难亏[16]。善不由外来兮[17]，名不可以虚作[18]。孰无施而有报兮[19]，孰不实而有穫[20]？

[1]思待清宴，自解说也。【补曰】閒音闲。《庄子》曰：“今日宴閒。”察，明也。

[2]志恐动悸，心中怛也。

[3]意怀犹豫，幸擢拔也。

[4]肝胆剖破，血凝滞也。【补曰】怛，当割切，悲惨也。憺，谈敢切，安静也。

[5]发此愤思，列谋谟也。一作“历兹情”。

[6]君耳不听，若风过也。荪，一作“荃”。详，一作“佯”。【补曰】详，诈也，与“佯”同。

[7]琢瑳群佞，见憎恶也。

[8]谄谀比己于剑戟也。【补曰】患音还。

[9]论说政治，道明白也。【补曰】耿，古迥切。

[10]文辞尚在，可求索也。一云“岂不至今其庸止”。

[11]忠信不美，如毒药也。一云“何独乐斯之謇謇兮”。【补曰】《书》曰：“若药不瞑眩，厥疾不瘳。”传曰：“美疢不如恶石。”

[12]想君德化，可兴复也。荪，一作“荃”。完，一作“光”。

[13]三王五伯，可修法也。

[14]先贤清白，我式之也。

[15]尽心修善，获官爵也。【补曰】此言以圣贤为法，尽心行之，何远而不至也？

[16]功名布流，长不灭也。

[17]才德仁义，从己出也。

[18]愚欲强智，不能及也。【补曰】此言有实而后名从之。

[19]谁不自施德而蒙福。【补曰】施，矢豉切。

[20]空穗满田，无所得也。以言上不施惠，则下不竭其力；君不履信诚，则臣下伪惑也。穫，一作“獲”。

少歌曰：[1]与美人抽怨兮[2]，并日夜而无正[3]。憍吾以其美好兮[4]，敖朕辞而不听[5]。

[1]小吟讴谣，以乐志也。少，一作“小”。【补曰】少，矢照切。《荀子》曰：“其小歌也。”注云：“此下一章，即其反辞，总论前意，反复说之也。”此章有少歌，有倡，有乱。少歌之不足，则又发其意而为倡。独倡而无与和也，则总理一赋之终，以为乱辞云尔。

[2]为君陈道，拔恨意也。

[3]君性不端，昼夜谬也。并，一作“弃”。一云“并憾日夜无正”。【补曰】并，並也。冯衍赋云：“并日夜而忧思。”

[4]示我爵位及财贿也。憍，一作“骄”。

[5]慢我之言，而不采听也。敖，一作“謷”。【补曰】敖，倨也，与“傲”同。

倡曰：[1]有鸟自南兮[2]，来集汉北[3]。好姱佳丽兮[4]，牉独处此异域[5]。既惸独而不群兮[6]，又无良媒在其侧[7]。道卓远而日忘兮[8]，愿自申而不得。望北山而流涕兮[9]，临流水而太息[10]。望孟夏之短夜兮[11]，何晦明之若岁[12]！惟郢路之辽远兮[13]，魂一夕而九逝[14]。曾不知路之曲直兮[15]，南指月与列星[16]。愿径逝而未得兮[17]，魂识路之营营[18]。何灵魂之信直兮[19]，人之心不与吾心同[20]！。理弱而媒不通兮[21]，尚不知余之从容[22]。

[1]起倡发声，造新曲也。【补曰】倡，与“唱”同。

[2]屈原自喻生楚国也。【补曰】孔子曰：“鸟则择木，木岂能择鸟？”子思曰：“君子犹鸟也，疑之则举矣。”色斯举矣，翔而后集，故古人以自喻。

[3]虽易水土，志不革也。【补曰】《禹贡》：“嶓冢导漾，东流为汉。”《周礼》：“荆州，其川江、汉。”汉，楚水也。《水经》及《山海经》注云：“汉水出陇西坻道县嶓冢山，初名漾水，东流至武都沮县，始为汉水。东南至葭萌，与羌水合，至江夏安陆县，名沔水。故有汉沔之名。又东至竟陵，合沧浪之水，又东过三澨水，触大别山，南入于江也。”

[4]容貌说美，有俊德也。

[5]背离乡党，居他邑也。牉，一作“叛”，一作“”。【补曰】牉音泮，旧音伴。

[6]行与众异，身孤特也。【补曰】惸，渠荣切，无弟兄也。

[7]左右嫉妬，莫衒鬻也。

[8]卓，一作“逴”。

[9]瞻仰高景，愁悲泣也。北山，一作“南山”。

[10]顾念旧故，思亲戚也。流水，一作“深水”。

[11]四月之末，阴尽极也。【补曰】上云“曼遭夜之方长”，此云“望孟夏之短夜”者，秋夜方长，而夏夜最短，忧不能寐，冀夜短而易晓也。

[12]忧不能寐，常倚立也。

[13]隔以江湖，幽僻侧也。

[14]精魂夜归，几满十也。

[15]忽往忽来，行亟疾也。一本云“曾不知路之曲直兮，魂识路之营营。何灵魂之信直兮，南指月与列星。愿径逝而未得兮，人之心不与吾心同”。

[16]参差转运，相递代也。

[17]意欲直还，君不纳也。未，一作“不”。

[18]精灵主行，往来数也。或曰，识路，知道路也。营，一作“”。【补曰】《诗》注云：“营营，往来貌。”，忧也，音琼。

[19]质性忠正，不枉曲也。

[20]我志清白，众泥浊也。

[21]知友劣弱，又鄙朴也。

[22]未照我志之所欲也。【补曰】言尚不知己志，况能召我也？

乱曰：长濑湍流，泝江潭兮[1]。狂顾南行，聊以娱心兮[2]。轸石崴嵬，蹇吾愿兮[3]。超回志度，行隐进兮[4]。低佪夷犹，宿北姑兮[5]。烦冤瞀容，实沛徂兮[6]。愁叹苦神，灵遥思兮[7]。路远处幽，又无行媒兮[8]。道思作颂，聊以自救兮[9]。忧心不遂，斯言谁告兮[10]。

[1]湍，亦濑也。逆流而上曰泝。潭，渊也。楚人名渊曰潭。言己思得君命，缘湍濑之流，上泝江渊而归郢也。【补曰】濑见《九歌》。《说文》：“逆流而上曰泝洄。泝，向也。水欲下，违之而上也。”潭水出武陵。一说楚人名深曰潭。徒含切，又音淫。

[2]狂，犹遽也。娱，乐也。君不肯还己，则复遽走南行，幽藏山谷，以娱己之本志也。一无“聊”字。

[3]轸，方也，故曰“轸之方也以象地”。崴嵬，崔巍，高貌也。言虽放弃，执履忠信，志如方石，终不可转，行度益高，我常愿之也。嵬，一作“”。【补曰】轸石，谓石之方者，如车轸耳。《集韵》崴音隈。嵬，吾回切。又崴，乌皆切。嵬音怀。崴嵬，不平也。一曰“山形崴”。旧音委谁切。音淮。

[4]超，越也。言己动履正直，超越回邪，志其法度，隐行忠信，日以进也。【补曰】《说文》：“隐，安也。”

[5]夷犹，犹豫也。北姑，地名。言己所以低佪犹豫、宿北姑者，冀君觉寤而还己也。低，一作“俳”。

[6]瞀，乱也。实，是也。徂，去也。言己忧愁思念烦冤，容貌愤乱，诚欲随水沛然而流去也。【补曰】瞀音茂。

[7]愁叹苦神者，思旧乡而神劳也。灵遥思者，神远思也。

[8]路远处幽者，道远处僻也。无行媒者，无绍介也。

[9]一无“以”字。

[10]道思者，中道作颂，以舒怫郁之念，救伤怀之思也。忧心不遂，不达也。谁告者，无所告愬也。





怀沙

怀沙[1]


滔滔孟夏兮[2]，草木莽莽[3]。伤怀永哀兮[4]，汩徂南土[5]。眴兮杳杳[6]，孔静幽默[7]。郁结纡轸兮[8]，离慜而长鞠[9]。抚情效志兮[10]，冤屈而自抑[11]。

[1]此章言己虽放逐，不以穷困易其行。小人蔽贤，群起而攻之。举世之人，无知我者。思古人而不得见，仗节死义而已。太史公曰：“乃作《怀沙》之赋，遂自投汨罗以死。”原所以死，见于此赋，故太史公独载之。

[2]滔滔，盛阳貌也。《史记》作“陶陶”。【补曰】《说文》：“滔，水漫漫大貌。”他刀切。又滔，聚也，音陶。前云“方仲春而东迁”，此云“滔滔孟夏”者，屈原以仲春去国，以孟夏徂南土也。

[3]言孟夏四月，纯阳用事，煦成万物。草木之类，莫不莽莽盛茂。自伤不蒙君惠，而独放弃，曾不若草木也。【补曰】莽，莫补切。

[4]怀，思也。永，长也。

[5]汩，行貌。徂，往也。言己见草木盛长，而己独汨然放流，往居江南之土，僻远之处，故心伤而长悲思也。土，一作“去”。【补曰】汩，越笔切，见《骚经》。

[6]眴，视貌也。杳杳，深冥貌也。《史记》作“窈窈”。【补曰】眴，与“瞬”同。《说文》云：“开阖目数揺也。”

[7]孔，甚也。《诗》曰：“亦孔之将。”默，默无声也。言江南山高泽深，视之冥冥，野甚清净，漠无人声。一云“孔静兮”。《史记》“默”作“墨”。

[8]纡，屈也。轸，痛也。《史记》“纡”作“冤”。

[9]慜，痛也。鞠，穷也。言己愁思，心中郁结，纡屈而痛，身遭疾病，长穷困苦，恐不能自全也。《史记》“慜”作“愍”，“而”作“之”。【补曰】离，遭也。慜，与“愍”同。

[10]抚，循也。效，犹核也。

[11]抑，按也。言己身多病长穷，恐遂颠沛，抚己情意，而考核心志，无有过失，则屈志自抑，而不惧也。《史记》云：“俛诎以自抑。”

刓方以为圜兮[1]，常度未替[2]。易初本迪兮[3]，君子所鄙[4]。章画志墨兮[5]，前图未改[6]。内厚质正兮[7]，大人所盛[8]。巧倕不斲兮[9]，孰察其拨正[10]。

[1]刓，削。【补曰】刓，吾官切，圆削也。

[2]度，法也。替，废也。言人刓削方木，欲以为圜，其常法度尚未废也。以言谗人谮逐放己，欲使改行，亦终守正而不易也。

[3]《史记》“迪”作“由”。一无“初”字。

[4]鄙，耻也。言人遭世遇，变易初行，远离常道，贤人君子之所耻，不忍为也。

[5]章，明也。志，念也。《史记》“志”作“职”。【补曰】画音获。

[6]图，法也。改，易也。言工明于所画，念其绳墨，修前人之法，不易其道，则曲木直而恶木好也。以言人遵先圣之法度，修其仁义，不易其行，则德誉兴而荣名立也。《史记》“图”作“度”。

[7]《史记》作“内直质重兮”。

[8]言人质性敦厚，心志正直，行无过失，则大人君子所盛美也。

[9]倕，尧巧工也。斲，斫也。《史记》作“巧匠”。斲，一作“刘”，一作“断”。【补曰】倕音垂。《书》曰：“垂，汝共工。”《庄子》曰：“工倕旋而盖规矩。”《淮南》曰：“周鼎著倕，使衔其指。”《说文》云：“斲，斫也。”“刘，杀也。”作“斲”者是。

[10]察，知也。拨，治也。言倕不以斤斧斲斫，则曲木不治，谁知其工巧者乎？以言君子不居爵位，众亦莫知其贤能也。《史记》作“揆正”。【补曰】《说文》曰：“拨，治也。（比）〔北〕末切。”“揆，度也。”

玄文处幽兮[1]，蒙瞍谓之不章；[2]离娄微睇兮[3]，瞽以为无明[4]。变白以为黑兮[5]，倒上以为下[6]。凤皇在笯兮[7]，鸡鹜翔舞[8]。同糅玉石兮[9]，一而相量[10]。夫惟党人鄙固兮[11]，羌不知余之所臧[12]。任重载盛兮[13]，陷滞而不济[14]。怀瑾握瑜兮[15]，穷不知所示[16]。邑犬之群吠兮，吠所怪也[17]。非俊疑杰兮[18]，固庸态也[19]。文质疏内兮[20]，众不知余之异采[21]。材朴委积兮[22]，莫知余之所有[23]。

[1]玄，墨也。幽，冥也。《史记》作“幽处”。

[2]蒙，盲者也。《诗》云：“蒙瞍奏（工）〔公〕。”章，明也。言持玄墨之文，居于幽冥之处，则蒙瞍之徒，以为不明也。言持贤知之士，居于山谷，则众愚以为不贤也。瞍，一作“”。《史记》无“瞍”字。【补曰】有眸子而无见曰矇，无眸子曰瞍。

[3]离娄，古明目者也。《孟子》曰：“离娄之明。”睇，眄之也。【补曰】《淮南》曰：“离朱之明。”即离娄也。黄帝时人，明目能见百步之外，秋毫之末。睇音弟。《说文》曰：“目小视也。南楚谓眄曰睇。”

[4]瞽，盲者也。《诗》云：“有瞽有瞽。”言离娄明目无所不见，微有所眄，盲人轻之，以为无明也。言贤者遭困厄，俗人侮之，以为痴也。【补曰】《说文》：“瞽，目但有（状）〔眹〕也。”

[5]世以浊为清也。《史记》“以”作“而”。

[6]俗人以愚为贤也。【补曰】下音户。

[7]笯，笼落也。徐广曰：“笯，一作‘郊’。”【补曰】笯音暮。《释文》音奴，又女家切。《说文》曰：“笼也，南楚谓之笯。”

[8]言圣人困厄，小人得志也。《史记》“鹜”作‘雉’。【补曰】鹜，凫属，音木。

[9]贤愚杂厕。【补曰】糅，杂也，女救切。

[10]忠佞不异。【补曰】，平斗斛木，古代切。

[11]楚俗狭陋。“鄙”一作“交”。《史记》云：“夫党人之鄙妬兮。”

[12]莫照我之善意也。《史记》云：“羌不知吾所臧。”

[13]【补曰】盛，多也。言所任者重，所载者多也。重，直用切。

[14]陷，没也。济，成也。言己才力盛壮，可任重载，而身放弃，陷没沉滞，不得成其本志。

[15]在衣为怀，在手为握。瑾、瑜，美玉也。【补曰】传云，钟山之玉，瑾、瑜为良。瑾音仅。瑜音逾。

[16]示，语也。言己怀持美玉之德，遭世闇惑，不别善恶，抱宝穷困，而无所语也。《史记》云：“穷不得余所示。”

[17]言邑里之犬，群而吠者，怪非常之人而噪之也。以言俗人群聚毁贤智者，亦以其行度异，故群而谤之也。一云“邑犬群兮，吠所怪也”。《史记》无“之”字。一本此句与下文无“也”字。

[18]千人才为俊，一国高为杰也。《史记》云：“诽骏疑桀。”【补曰】《淮南》云：“知过万人谓之英，千人谓之俊，百人谓之豪，十人谓之杰。”

[19]庸，厮贱之人也。言众人所谤，非杰异之士，斯庸夫恶态之人也。何者，德高者不合于众，行异者不合于俗，故为犬之所吠，众人之所讪也。

[20]《史记》“疏”作“踈”。【补曰】内，旧音讷。疏，疏通也。讷，木讷也。《释文》：“内，如字。”

[21]采，文采也。言己能文能质，内以疏达，众人不知我有异艺之文采也。《史记》“余”作“吾”。徐广曰：“异，一作‘奥’。”

[22]条直为材，壮大为朴。壮，一作“庬”。《史记》“朴”作“樸”。积，一作“质”。【补曰】《说文》云：“朴，木皮也。”“樸，木素也。”

[23]言材木委积，非鲁班则不能别其好丑。国民众多，非明君则不知我之能也。

重仁袭义兮[1]，谨厚以为丰[2]。重华不可兮[3]，孰知余之从容[4]！古固有不并兮[5]，岂知其何故[6]？汤禹久远兮，邈而不可慕[7]。惩连改忿兮[8]，抑心而自强[9]。离慜而不迁兮[10]，愿志之有像[11]。进路北次兮[12]，日昧昧其将暮[13]。舒忧娱哀兮[14]，限之以大故[15]。

[1]重，累也。袭，及也。【补曰】《淮南》云：“圣人重仁袭恩。”注云：“袭亦重累。”

[2]谨，善也。丰，大也。言众人虽不知己，犹复重累仁德，及兴礼义，修行谨善，以自广大也。

[3]，逢，一作“遌”。《史记》作“悟”。【补曰】、遌，当作“遻”，音忤，与“迕”同。《列子》“遻物而不慑”是也。《释文》：遌，五各切。心不欲见而见曰遌，于义颇迃。

[4]从容，举动也。言圣辟重华，不可逢遇，谁得知我举动欲行忠信也。

[5]并，俱。【补曰】此言圣贤有不并时而生者，故重华不可遌，汤、禹不可慕也。

[6]言往古之世，忠佞之臣不可俱并事君，必相克害。故曰“岂知其何故”。一本此与下句末皆有“也”字。《史记》云：“岂知其故也。”

[7]慕，思也。言殷汤、夏禹圣德之君，明于知人，然去久远，不可思慕而得事之也。《史记》云：“邈不可慕也。”

[8]惩，止也。忿，恨也。《史记》“连”作“违”。

[9]抑，按也。言己知禹、汤不可得，则止己留连之心，改其忿恨，按慰己心，以自勉强也。强，《史记》作“彊”。【补曰】强，巨两切。

[10]慜，病也。迁，徙也。慜，《史记》作“涽”，一作“闵”。

[11]像，法也。言己自勉修善，身虽遭病，心终不徙，愿志行流于后世，为人法也。《史记》“像”作“象”。

[12]路，道也。次，舍也。

[13]昧，冥也。言己思念楚国，愿得君命，进道北行，以次舍止，冀遂还归，日又将暮，不可去也。

[14]娱，乐。《史记》云：“含忧虞哀。”

[15]限，度也。大故，死亡也。言己自知不遇。聊作辞赋，以舒展忧思，乐己悲愁，自度以死亡而已，终无他志也。【补曰】《孟子》云：“今也不幸，至于大故。”

乱曰：浩浩沅湘[1]，分流汩兮[2]。修路幽蔽，道远忽兮[3]。怀质抱情[4]，独无匹兮[5]。伯乐既没，骥焉程兮[6]？万民之生，各有所错兮[7]。定心广志，余何畏惧兮[8]？曾伤爰哀，永叹喟兮[9]。世溷浊莫吾知，人心不可谓兮[10]。知死不可让，愿勿爱兮[11]。明告君子，吾将以为类兮[12]。

[1]《史记》此句末至“明告君子”，并有“兮”字。

[2]浩浩，广大貌也。汩，流也。言浩浩广大乎沅、湘之水，分汩而流，将归乎海。伤己放弃，独无所归也。分，一作“汾”。【补曰】汩音骨者，水声也；音鹘者，涌波也。《庄子》曰：“与汩俱出。”郭象云：“洄伏而涌出者，汩也。”

[3]修，长也。言己虽在湖泽之中，幽深蔽闇，道路甚远，且久长也。《史记》“蔽”作“拂”。自“道远忽兮”以下，有“曾吟恒悲兮，永叹慨兮，世既莫吾知兮，人心不可谓兮”四句。

[4]《史记》云：“怀情抱质。”

[5]匹，双也。言己怀敦笃之质，抱忠信之情，不与众同，故孤独行，无有双匹也。匹，俗作“疋”。

[6]伯乐，善相马也。程，量也。言骐骥不遇伯乐，则无所程量其才力也。以言贤臣不遇明君，则无所施其智能也。《史记》“没”作“殁”。“焉”上有“将”字。【补曰】《战国策》云：“昔骐骥驾盐车，上吴坂，迁延负辕而不能进。遭伯乐，仰而鸣之，知伯乐之知己也。”《淮南子》曰：“造父不能为伯乐。”注云：“伯乐善相马，事秦缪公。”又王逸云：“孙阳，伯乐姓名。”而张晏云“王良，字伯乐”，非也。王良善驭，事赵简子。

[7]错，安也。言万民禀受天命，生而各有所错安，其志或安于忠信，或安于诈伪，其性不同也。一云“民生有命”。《史记》“民”作“人”。一云“民生禀命”。

[8]言己既安于忠信，广我志意，当复何惧乎？威不能动，法不能恐也。

[9]爰，于也。喟，息也。言己所以心中重伤，于是叹息自恨，怀道不得施用也。曾，一作“增”。【补曰】曾音增。喟，丘愧切。

[10]谓，犹说也。言己遭遇乱世，众人不知我贤，亦不可户告人说。一云“念不可谓兮”。《史记》云：“世溷不吾知，心不可谓兮。”一云“世溷莫知，不可谓兮”。

[11]让，辞也。言人知命将终，可以建忠，仗节死义，愿勿辞让，而自爱惜之也。【补曰】屈子以为知死之不可让，则舍生而取义可也。所恶有甚于死者，岂复爱七尺之躯哉？

[12]告，语也。类，法也。《诗》云：“永锡尔类。”言己将执忠死节，故以此明白告诸君子，宜以我为法度。一本“明”下有“以”字。





思美人

思美人[1]


思美人兮[2]，揽涕而竚眙[3]。媒绝路阻兮[4]，言不可结而诒[5]。蹇蹇之烦冤兮[6]，陷滞而不发[7]。申旦以舒中情兮[8]，志沉菀而莫达[9]。愿寄言于浮云兮[10]，遇丰隆而不将[11]。因归鸟而致辞兮[12]，羌宿高而难当[13]。高辛之灵盛兮[14]，遭玄鸟而致诒[15]。欲变节以从俗兮[16]，媿易初而屈志[17]。独历年而离愍兮[18]，羌冯心犹未化[19]。宁隐闵而寿考兮[20]，何变易之可为[21]！

[1]此章言己思念其君，不能自达，然反观初志，不可变易，益自修饬，死而后已也。

[2]言己忧思，念怀王也。

[3]伫立悲哀，涕交横也。【补曰】揽，犹拔也。竚，直吕切，久立也。眙，直视也，丑吏切。《文选》注云：“伫眙，立视也。今市聚人谓之立眙。”

[4]良友隔绝，道坏崩也。一云“媒绝而道路阻”。《文苑》作“路绝而媒阻”。

[5]秘密之语，难传诵也。一无“而”字。

[6]忠谋盘纡，气盈胸也。冤，一作“惋”。【补曰】《易》曰：“王臣蹇蹇。”

[7]含辞郁结，不得扬也。陷，一作“淊”。【补曰】《怀沙》云：“陷滞而不济。”

[8]诚欲日日陈己心也。以，一作“不”。【补曰】《九辩》云：“申旦而不寐。”五臣云：“申，至也。”

[9]思念沉积，不得通也。一无“志”字。【补曰】菀音鬱，积也。

[10]思托要谋于神灵也。

[11]云师径游，不我听也。

[12]思附鸿雁，达中情也。

[13]飞集山林，道径异也。一云“羌迅高而难寓”。【补曰】当，值也。

[14]帝喾之德茂神灵也。盛，一作“晟”，一作“威”。【补曰】《史记》：“帝喾高辛者，黄帝之曾孙。生而神灵，自言其名。”张晏曰：“高辛，所兴之地名也。”

[15]喾妃吞燕卵以生契也。言殷契合神灵之祥知而生，于是性有贤仁，为尧三公。屈原亦得天地正气而生，自伤不遭圣主，而遇乱世也。

[16]念改忠直，随谗佞也。

[17]惭耻本行，中回倾也。【补曰】媿，与“傀”同。志音之，叶韵。

[18]修德累岁，身疲病也。

[19]愤懑守节，不易性也。【补曰】“冯”与“凭”同。

[20]怀智佯愚，终年命也。

[21]心不改更，死忠正也。一云“何变初而可为”。

知前辙之不遂兮[1]，未改此度[2]。车既覆而马颠兮[3]，蹇独怀此异路[4]。勒骐骥而更驾兮[5]，造父为我操之[6]。迁逡次而勿驱兮[7]，聊假日以须峕[8]。指嶓冢之西隈兮[9]，与纁黄以为期[10]。

[1]比干、子胥，蒙祸患也。辙，一作“道”。

[2]执心不回，志弥固也。

[3]君国倾侧，任小人也。车以喻君，马以喻臣。言车覆者，君国危也；马颠仆者，所任非人。

[4]遭逢艰难，思忠臣也。

[5]举用才德，任俊贤也。

[6]御民以道，须明君也。【补曰】《史记》：“秦之先造父，以善御幸于周缪王。得骥、温骊、骅骝、騄耳之驷，西巡狩。”父音甫。操，七刀切。

[7]使臣以礼，得中和也。【补曰】迁逡，犹逡巡，行不进貌。再宿为信，过信为次。《说文》曰：“次，不前也。”逡，七旬切。

[8]期月考功，知德化也。【补曰】假日，见《骚经》。须，待也。峕，古“时”字。

[9]泽流山野，被流沙也。嶓冢，山名。《尚书》：“嶓冢导漾。”隈，一作“隅”。【补曰】嶓音波。《禹贡》：“导嶓冢至于荆山。”注云：“嶓冢，在梁州。”指嶓冢之西隈，言日薄于西山也。

[10]待闲静时，与贤谋也。纁黄，盖黄昏时也。纁，一作“曛”。【补曰】纁，浅绛也。其为色黄而兼赤。曛，日入馀光。并音薰。

开春发岁兮[1]，白日出之悠悠[2]。吾将荡志而愉乐兮[3]，遵江夏以娱忧[4]。揽大薄之芳茝兮[5]，搴长洲之宿莽[6]。惜吾不及古人兮[7]，吾谁与玩此芳草[8]？解萹薄与杂菜兮[9]，备以为交佩[10]。佩缤纷以缭转兮[11]，遂萎绝而离异[12]。吾且儃佪以娱忧兮[13]，观南人之变态[14]。窃快在中心兮[15]，扬厥凭而不俟[16]。

[1]承阳施惠，养百姓也。

[2]君政温仁，体光明也。

[3]涤我忧愁，弘佚豫也。将，一作“且”。【补曰】愉音逾。

[4]循两水涯，以娱志也。

[5]欲援芳茝，以为佩也。揽，一作“”。茝，一作“芷”。【补曰】薄，丛薄也。

[6]采取香草，用饰己也。楚人名冬生草曰宿莽。

[7]生后殷汤、周文王也。惜，一作“然”。一云“古之人”。

[8]谁与竭节，尽忠厚也。此，一作“斯”。【补曰】玩，五换切。《说文》：“弄也。”

[9]萹，萹畜也。杂菜，杂香之菜。【补曰】萹音匾。《尔雅》曰：“竹，萹蓄。”注云：“似小蔾，赤茎节，好生道旁。”《本草》云：“亦呼为萹竹。萹薄，谓萹蓄之成丛者。”按萹蓄、杂菜，皆非芳草。此言解去萹菜而备芳茝、宿莽以为交佩也。

[10]交，合也。言己解折萹蓄，杂以香菜，合而佩之，言修饰弥盛也。备，一作“脩”。

[11]德行纯美，能绝异也。以，一作“其”。【补曰】缤，匹宾切。缭音了。缭，绕也。

[12]终以放斥而见疑也。【补曰】萎，於危切。

[13]聊且游戏，乐所志也。儃佪，一作“徘徊”。

[14]览察楚俗，化改易也。

[15]私怀侥倖，而欣喜也。一无“在”字。一云“吾窃快在其中心兮”。一无“吾”字。

[16]思舒愤懑，无所待也。

芳与泽其杂糅兮[1]，羌芳华自中出[2]。纷郁郁其远承兮[3]，满内而外扬[4]。情与质信可保兮[5]，羌居蔽而闻章[6]。令薜荔以为理兮[7]，惮举趾而缘木[8]。因芙蓉而为媒兮[9]，惮蹇裳而濡足[10]。登高吾不说兮[11]，入下吾不能[12]。固朕形之不服兮[13]，然容与而狐疑[14]。广遂前画兮[15]，未改此度也[16]。命则处幽，吾将罢兮[17]，愿及白日之未暮[18]。独而南行兮，思彭咸之故也。

[1]正直温仁，德茂盛也。

[2]生含天姿。不外受也。【补曰】出，尺类切，自中而外也。

[3]法度文辞，行四海也。一云“行度文辞，流四海也”。承，一作“蒸”。【补曰】《说文》：“郁，有章也。”“承，奉也。”

[4]修善于身，名誉起也。

[5]言行相副，无表里也。

[6]虽在山泽，名宣布也。居，一作“重”。一云“居重蔽而闻章”。

[7]意欲升高，事贵戚也。以，一作“而”。

[8]惮，难也。诚难抗足，屈踡跼也。

[9]意欲下求，从风俗也。因，一作“用”。

[10]又恐污浞，被垢浊也。【补曰】《庄子》曰：“蹇裳躩步。”蹇，起虔切。盖读若褰，谓抠衣也。足，一作“之”。

[11]事上得位，我不好也。

[12]随俗显荣，非所乐也。

[13]我性婞直，不曲挠也。

[14]徘徊进退，观众意也。

[15]恢廓仁义，弘圣道也。【补曰】画音获，计策也。

[16]心终不变，内自守也。一无“也”字。【补曰】度，徒故切。

[17]受禄当穷，身劳苦也。一无“则”字。【补曰】罢，读若疲。

[18]思得进用，先年老也。一本句末有“也”字。





惜往日

惜往日[1]


惜往日之曾信兮[2]，受命诏以昭诗[3]。奉先功以照下兮[4]，明法度之嫌疑[5]。国富强而法立兮[6]，属贞臣而日娭[7]。秘密事之载心兮[8]，虽过失犹弗治[9]。心纯庬而不泄兮[10]，遭谗人而嫉之[11]。君含怒而待臣兮[12]，不清澈其然否[13]。蔽晦君之聪明兮[14]，虚惑误又以欺[15]。弗参验以考实兮[16]，远迁臣而弗思[17]。信谗谀之溷浊兮[18]，盛气志而过之[19]。何贞臣之无辠兮[20]，被离谤而见尤[21]。惭光景之诚信兮[22]，身幽隐而备之[23]。临沅湘之玄渊兮[24]，遂自忍而沉流[25]。卒没身而绝名兮[26]，惜壅君之不昭[27]。君无度而弗察兮[28]，使芳草为薮幽[29]。焉舒情而抽信兮[30]，恬死亡而不聊[31]。独鄣壅而蔽隐兮[32]，使贞臣为无由[33]。

[1]此章言己初见信任，楚国几治于矣，而怀王不知君子小人之情状，以忠为邪，以僭为信，卒见放逐，无以自明也。

[2]先时见任，身亲近也。【补曰】《史记》云：“原博闻强志，明于治乱，娴于辞令。入则与王图议国事，以出号令；出则接遇宾客，应对诸侯，王甚任之。”

[3]君告屈原，明典文也。诗，一作“时”。【补曰】《国语》曰：“庄王使士亹傅太子箴，问于申叔时，叔时曰：‘教之诗，而为之导广显德，以耀明其志。’”

[4]承宣祖业，以示民也。

[5]草创宪度，定众难也。【补曰】《史记》云：“怀王使屈原造为宪令，属草稿未定。上官大夫见而欲夺之，屈平不与，因谗之曰：‘王使屈平为令，众莫不知，每一令出，平伐其功，曰：非我莫能为也。’王怒而疏屈平。”

[6]楚以炽盛，无盗奸也。

[7]委政忠良，而游息也。【补曰】属音烛，付也。娭音嬉，戏也。一作“娱”，非是。

[8]天灾地变，乃存念也。秘，一作“移”。

[9]臣有过差，赦贳宽也。弗，一作“不”。【补曰】治音持。

[10]素性敦厚，慎语言也。泄，一作“贳”。【补曰】庬，厚也，莫江切。泄，漏也，音薛。

[11]遭遇靳尚及上官也。嫉之，一作“佞嫉”。

[12]上怀忿恚，欲刑残也。

[13]内弗省察，其侵冤也。澈，一作“瀓”。【补曰】澈音辙。瀓音澄。

[14]专擅威恩，握主权也。

[15]欺罔戏弄，若转丸也。一云“惑虚言又以欺”。

[16]不审穷核其端原也。

[17]放逐徙我，不肯还也。

[18]听用邪伪，自乱惑也。溷浊，一作“浮说”。

[19]呵骂迁怒，妄诛戮也。盛，古作“晠”。【补曰】《汉书》曰：“闻将军有意督过之。”

[20]忠正之行，少愆忒也。辠，一作“罪”。

[21]虚蒙诽讪，获过愆也。离，一作“讟”。

[22]质性谨厚，貌纯悫也。【补曰】《说文》云：“景，光也。”此言己诚信甚著，小人所惭也。

[23]虽处草野，行弥笃也。【补曰】此言身被放弃，多谗谤也。

[24]观视流水，心悲恻也。沅，一作“江”。

[25]遂赴深水，自害贼也。遂，一作“不”。

[26]姓字断绝，形体没也。一云“名字断绝，形朽腐也。”没身，一作“沉身”。

[27]怀王壅蔽，不觉悟也。古本“壅”皆作“廱”。

[28]上无捡押，以知下也。【补曰】捡押，隐括也。押音狎。

[29]贤人放窜，弃草野也。【补曰】《说文》：“薮，大泽也。”

[30]安所展思，拔愁苦也。

[31]忍不贪生，而顾老也。【补曰】恬，安也。言安于死亡，不苟生也。

[32]远放隔塞，在裔土也。鄣，一作“彰”，音如鄣。壅，一作“雍”。

[33]欲竭忠节，靡其道也。为，一作“而”。

闻百里之为虏兮[1]，伊尹烹于庖厨。吕望屠于朝歌兮[2]，宁戚歌而饭牛[3]。不逢汤武与桓缪兮，世孰云而知之。吴信谗而弗味兮[4]，子胥死而后忧[5]。介子忠而立枯兮[6]，文君寤而追求[7]。封介山而为之禁兮[8]，报大德之优游[9]。思久故之亲身兮，因缟素而哭之[10]。或忠信而死节兮[11]，或訑谩而不疑[12]。弗省察而按实兮[13]，听谗人之虚辞[14]。芳与泽其杂糅兮[15]，孰申旦而别之[16]？何芳草之早殀兮[17]，微霜降而下戒[18]。谅聪不明而蔽壅兮[19]，使谗谀而日得[20]。自前世之嫉贤兮[21]，谓蕙若其不可佩[22]。妬佳冶之芬芳兮[23]，母姣而自好[24]。虽有西施之美容兮[25]，谗妬入以自代[26]。愿陈情以白行兮[27]，得罪过之不意[28]。情冤见之日明兮[29]，如列宿之错置[30]。乘骐骥而驰骋兮[31]，无辔衔而自载；[32]乘氾泭以下流兮[33]，无舟楫而自备[34]。背法度而心治兮[35]，辟与此其无异[36]。宁溘死而流亡兮[37]，恐祸殃之有再[38]。不毕辞而赴渊兮[39]，惜壅君之不识[40]。

[1]【补曰】晋献公虏虞君与其大夫百里傒。以百里傒为秦缪公夫人媵。百里傒亡秦走宛，楚鄙人执之。缪公闻百里傒贤，以五羖羊皮赎之，释其囚，与语国事，缪公大说，授之国政，号曰五羖大夫。《孟子》曰：“百里奚自鬻于秦养牲者五羊之皮，食牛以要秦缪公。”《庄子》曰：“秦穆公以五羊之皮笼百里奚。”

[2]朝，知苗切。

[3]见《骚经·天问》。

[4]宰嚭阿谀，甘如蜜也。弗，一作“不”。【补曰】《淮南》云：“古人味而不贪，今人贪而不味。”此言贪嗜谗谀，不知忠直之味也。

[5]竟为越国所诛灭也。

[6]介子，介子推也。

[7]文君，晋文公也。寤，觉也。昔文公被孋姬之谮，出奔齐、楚，介子推从行，道乏粮，割股肉以食文公。文公得国，赏诸从行者，失忘子推。子推遂逃介山隐。文公觉寤，追而求之，子推遂不肯出。文公因烧其山，子推抱树烧而死，故言立枯也。《七谏》中“推自割而食君”亦解此也。

[8]一无“而”字。

[9]言文公遂以介山之民封子推，使祭祀之。又禁民不得有言烧死，以报其德，优游其灵魂也。【补曰】《史记》：“晋初定，赏从亡，未至隐者介子推，推亦不言禄，禄亦不及介子推。从者乃悬书宫门。文公出见其书，曰：‘此介子推也。吾方忧王室，未图其功。’使人召之，则亡。遂求其所在，闻其入绵上山中。于是文公环绵上山中而封之，以为介推田，号曰介山。以记吾过，且旌善人。”《庄子》曰：“介子推至忠也，自割其股，以食文公。公后背之，子推怒而去，抱木而燔死。”《淮南》曰：“介子歌龙蛇，而文君垂泣也。”封介山而为之禁者，以为介推田也，逸说非是。优游，大德之貌。

[10]言文公思子推亲自割其身，恩义尤笃。因为变服，悲而哭之也。【补曰】亲身，言不离左右也。缟音杲。《说文》云：“缟素，白致缯也。”

[11]仇牧、荀息与梅伯也。

[12]张仪诈欺，不能诛也。訑，一作“”。【补曰】訑、谩，皆欺也。上音移，下谟官切。

[13]君不参错而思虑也。【补曰】省，息井切。

[14]谄谀毁訾，而加诬也。

[15]质性香润，德之厚也。

[16]世无明智，惑贤愚也。

[17]贤臣被谗，命不久也。殀，一作“夭”。

[18]严刑卒至，死有时也。下，一作“不”。

[19]君知浅短，无所照也。一云“不聪明”。【补曰】《易》噬嗑、夬卦皆曰：“聪，不明也。”

[20]佞人位高，家富饶也。家，一作“蒙”。

[21]憎恶忠直，若仇怨也。

[22]贱弃仁智，言难用也。【补曰】若，杜若也。

[23]嫉害美善之婉容也。佳，一作“娃”。【补曰】娃，於佳切。吴楚之间谓好曰娃。冶，妖冶，女态。《易》曰：“冶容诲淫。”

[24]丑妪自饰以粉黛也。【补曰】音谟。《说文》云：“母，都丑也。”一曰黄帝妻，貌甚丑。姣，妖媚也，音绞。好音耗。

[25]世有好女之异貌也。【补曰】西施，越之美女。《越绝书》曰：“越王句践得采薪二女西施、郑旦，以献吴王。”

[26]众恶推远，不附近也。

[27]列己忠心，所趋务也。

[28]谴怒横异，无宿戒也。

[29]行度清白，皎如素也。冤，一作“宛”。

[30]皇天罗宿，有度数也。【补曰】宿音秀。错，仓各切。

[31]如驾驽马而长驱也。【补曰】骐骥，骏马也。

[32]不能制御，乘车将仆。【补曰】《诗》云：“六辔如琴。”《说文》：“衔，马勒口中，行马者也。”

[33]乘舟氾船而涉渡也。编竹木曰泭。楚人曰柎，秦人曰拨也。乘，一作“椉”。泭，一作“柎”。【补曰】氾音泛。泭音敷。《说文》云：“编木以度。”“柎”与“泭”同。

[34]身将沉没而危殆也。楫，一作“檝”。【补曰】《说文》云：“楫，舟棹也。”

[35]背弃圣制，用愚意也。治，一作“殆”。

[36]若乘船车，无辔棹也。辟，一作“譬”。【补曰】辟，喻也，与“譬”同。

[37]意欲淹没，随水去也。

[38]罪及父母与亲属也。

[39]陈言未终，遂自投也。

[40]哀上愚蔽，心不照也。识，一作“明”。【补曰】识音试，亦音志。冯衍赋云：“韩卢抑而不纵兮，骐骥绊而不试。独慷慨而远览兮，非庸庸之所识。”亦叶韵也。





橘颂

橘颂[1]


后皇嘉树，橘徕服兮[2]。受命不迁，生南国兮[3]。深固难徙，更壹志兮[4]。绿叶素荣，纷其可喜兮[5]。曾枝剡棘，圆果抟兮[6]。青黄杂糅[7]，文章烂兮[8]。精色内白，类可任兮[9]。纷缊宜脩[10]，姱而不丑兮[11]。

[1]美橘之有是德，故曰颂。《管子》篇名有《国颂》。说者云，颂，容也。陈为国之形容。

[2]后，后土也。皇，皇天也。服，习也。言皇天后土生美橘树，异于众木，来服习南土，便其风气。屈原自喻才德如橘树，亦异于众也。便其风气，一云“便且遂也”。一云“便其性也”。【补曰】《禹贡》：“淮海惟扬州，厥包橘柚锡贡。”《汉书》：“江陵千树橘与千户侯等。”《异物志》云：“橘为树，白华赤实。皮既馨香，又有善味。”“徕”与“来”同。《说文》云：“周所受瑞麦来麰。天所来也。故为行来之来。”

[3]南国，谓江南也。迁，徙也。言橘受天命，生于江南，不可移徙。种于北地，则化而为枳也。屈原自比志节如橘，亦不可移徙。

[4]屈原见橘根深坚固，终不可徙，则专一己志，守忠信也。

[5]绿，犹青也。素，白也。言橘青叶白华，纷然盛茂，诚可喜也。以言己行清白，可信任也。荣，一作“华”。【补曰】《尔雅》：“草谓之荣，木谓之华。”此言素荣，则亦通称也。曹植赋曰：“朱实不萌，焉得素荣。”李尤《七叹》曰：“白华绿叶，扶疎冬荣。金衣素里，班理内充。”皆谓橘也。

[6]剡，利也。棘，橘枝刺若棘也。抟，圜也。楚人名圜为抟。言橘枝重累，又有利棘，以象武也。其实圆抟，又象文也。以喻己有文武，能方圆也。圆果，一作“圜实”。抟，一作“槫”。【补曰】曾音增，重也。剡音琰。《方言》曰：“凡草木刺人，江湘之间谓之棘。”注引“曾枝剡棘”。《说文》云：“抟，圜也。”其字从手。槫，柩车也，其字从木。音同义异。

[7]一作“揉”。

[8]言橘叶青，其实黄，杂糅俱盛，烂然而明。以言己敏达道德，亦烂然有文章也。【补曰】橘实初青，既熟则黄，若以青为叶，则上文已言绿叶矣。

[9]精，明也。类，犹貌也。言橘实赤黄，其色精明，内怀洁白。以言贤者亦然，外有精明之貌，内有洁白之志，故可任以道，而事用之也。一云“类任道兮”。【补曰】青黄杂糅，言其外之文；精色内白，言其中之质也。

[10]一作“修”。

[11]纷缊，盛貌。丑，恶也。言橘类纷缊而盛，如人宜修饰，形容尽好，无有丑恶也。【补曰】纷音坟。缊音氲。《集韵》：“蒶蕴，积也。”“姱，好也。”

嗟尔幼志，有以异兮[1]。独立不迁，岂不可喜兮[2]？深固难徙，廓其无求兮[3]。苏世独立，横而不流兮[4]。闭心自慎，不终失过兮[5]。秉德无私，参天地兮[6]。愿岁并谢，与长友兮[7]。淑离不淫，梗其有理兮[8]。年岁虽少，可师长兮[9]。行比伯夷，置以为像兮[10]。

[1]尔，汝也。幼，小也。言嗟乎众臣，女少小之人，其志易徙，有异于橘也。

[2]屈原言己之行度，独立坚固，不可迁徙，诚可喜也。【补曰】自此以下，申前义以明己志。

[3]【补曰】凡与世迁徙者，皆有求也。吾之志举世莫得而倾之者，无求于彼故也。

[4]苏，寤也。言屈原自知为谗佞所害，心中觉寤，然不可变节，犹行忠直，横立自持，不随俗人也。【补曰】死而更生曰苏。《魏都赋》曰：“非苏世而居正。”

[5]言己闭心捐欲，敕慎自守，终不敢有过失也。一云“终不过兮”。一云“终不失过兮”。【补曰】闭，必结切，阖也。俗作“閇”，非是。

[6]秉，执也。言己执履忠正，行无私阿，故参配天地，通之神明，使知之也。【补曰】天无私覆，地无私载，秉德无私，则与天地参矣。

[7]谢，去也。言己愿与橘同心并志，岁月虽去，年且衰老，长为朋友，不相远离也。【补曰】《说文》云：“谢，辞去也。”此言己年虽与岁月俱逝，愿长与橘为友也。

[8]淑，善也。梗，强也。言己虽设与橘离别，犹善持己行，梗然坚强，终不淫惑而失义也。

[9]言己年虽幼少，言有法则，行有节度，诚可师用长老而事之。【补曰】言可为人师长。

[10]像，法也。伯夷，孤竹君之子也。父欲立伯夷，伯夷让弟叔齐，叔齐不肯受，兄弟弃国俱去，之首阳山下。周武王伐纣，伯夷、叔齐扣马谏之曰：“父死不葬，谋及干戈，可谓孝乎？以臣弒君，可谓忠乎？”左右欲杀之，太公曰：“不可。”引而去之。遂不食周粟而饿死。屈原亦自以修饰洁白之行，不容于世，将饿馁而终。故曰：“以伯夷为法也。”【补曰】行，下孟切。比音鼻，近也。韩愈曰：“伯夷者，特立独行，亘万世而不顾者也。”屈原独立不迁，宜与伯夷无异。乃自谓近于伯夷，而置以为像，尊贤之辞也。





悲回风

悲回风[1]


悲回风之摇蕙兮[2]，心冤结而内伤[3]。物有微而陨性兮[4]，声有隐而先倡[5]。夫何彭咸之造思兮，暨志介而不忘[6]！万变其情岂可盖兮[7]，孰虚伪之可长[8]！鸟兽鸣以号群兮[9]，草苴比而不芳[10]。鱼葺鳞以自别兮[11]，蛟龙隐其文章[12]。故荼荠不同亩兮[13]，兰茝幽而独芳[14]。惟佳人之永都兮[15]，更统世而自贶[16]。眇远志之所及兮[17]，怜浮云之相羊[18]。介眇志之所惑兮[19]，窃赋诗之所明[20]。

[1]此章言小人之盛，君子所忧，故托游天地之间，以泄愤懑，终沉汨罗，从子胥、申徒，以毕其志也。

[2]回风为飘，飘风回邪，以兴谗人。

[3]言飘风动摇芳草，使不得安。以言谗人亦别离忠直，使得罪过也。故己见之，中心冤结而伤痛也。冤，一作“宛”。

[4]陨，落也。言芳草为物，其性微眇，易以陨落。以言贤者用志精微，亦易伤害也。

[5]倡，始也。言谗人之言隐匿其声，先倡导君，使乱惑也。

[6]暨，与也。《尚书》曰：“让于稷契，暨皋陶。”介，节也。言己见谗人倡君为恶，则思念古世彭咸，欲与齐志节而不能忘也。【补曰】暨，其冀切。此言物有微而陨性者，己独不忘彭咸之志节。

[7]盖，覆也。言谗人长于巧诈，情意万变，转易其辞，前后反复，如明君察之，则知其态也。一云“万变情岂其可盖兮”。【补曰】盖，古太切，掩也。

[8]言谗人虚造人过，其行邪伪，不可久长，必遇祸也。【补曰】此言声有隐而先倡者，然明者察之，则虚伪安可久长乎？

[9]号，呼也，音豪。

[10]生曰草，枯曰苴。比，合也。言飞鸟走兽，群鸣相呼，则芳草合其茎叶，芬芳以不畅也。以言谗口众多，盈君之耳，亦可令忠直之士失其本志也。【补曰】苴，《释文》：“七古切，茅藉祭也。”鲍钦止本云：“七闾、子旅二切。”林德祖本云：“反贾、士加二切。”比音鼻。

[11]葺，累也。【补曰】别，彼列切。

[12]言众鱼张其鬐尾，葺累其鳞，则蛟龙隐其文章而避之也。言俗人朋党恣其口舌，则贤者亦伏匿而深藏也。

[13]二百四十步为亩。言枯草荼荠不同亩而俱生。以言忠佞亦不同朝而俱用也。荠，一作“若”。若，一作“苦”。【补曰】荼音徒。《尔雅》：“荼，苦菜。”疏引《易纬》云：“苦菜，生于寒秋，经冬历春，得夏乃成。《月令》‘孟夏苦菜秀’是也。叶似苦苣而细，花黄似菊，堪食，但苦耳。”又《尔雅》云：“蒫，荠实。”疏引《本草》云：“荠，味甘，人取其菜，作葅及羮。《诗》云：‘谁谓荼苦，其甘如荠。’”又曰：“堇荼如饴。”此言荼苦而荠甘，不同亩而生也。若，杜若也。

[14]以言贤人虽居深山，不失其忠正之行。茝，一作“芷”。

[15]佳人，谓怀、襄王也。邑有先君之庙曰都也。

[16]更，代也。贶，与也。言己念怀王长居郢都，世统其位，父子相举，今不任贤，亦将危殆也。【补曰】更，平声。贶，虚王切。叶韵。

[17]言己常眇然高志，执行忠直，冀上及先贤也。

[18]相羊，无所据依之貌也。言己放弃，若浮云之气，东西无所据依也。羊，一作“徉”。

[19]介，节也。言己能守耿介之眇节，以自惑误，不用于世也。

[20]赋，铺也。诗，志也。言己守高眇之节，不用于世，则铺陈其志，以自证明也。【补曰】古诗之所明者，与今所遇同，故屈原赋之。

惟佳人之独怀兮[1]，折若椒以自处[2]。曾歔欷之嗟嗟兮[3]，独隐伏而思虑[4]。涕泣交而凄凄兮[5]，思不眠以至曙[6]。终长夜之曼曼兮[7]，掩此哀而不去[8]。寤从容以周流兮[9]，聊逍遥以自恃[10]。伤太息之愍怜兮[11]，气於邑而不可止[12]。糺思心以为纕兮[13]，编愁苦以为膺[14]。折若木以蔽光兮[15]，随飘风之所仍[16]。存髣髴而不见兮[17]，心踊跃其若汤[18]。抚佩衽以案志兮[19]，超惘惘而遂行[20]。岁曶曶其若颓兮[21]，峕亦冉冉而将至[22]。薠蘅槁而节离兮[23]，芳以歇而不比[24]。怜思心之不可惩兮[25]，证此言之不可聊[26]。宁逝死而流亡兮[27]，不忍为此之常愁[28]。孤子唫而抆泪兮[29]，放子出而不还[30]。孰能思而不隐兮[31]，照彭咸之所闻[32]。

[1]怀，思。

[2]处，居也。言己独念怀王，虽见放逐，犹折香草，以自修饬，行善终不怠也。若，一作“芳”。

[3]歔欷，啼貌。曾，一作“增”。

[4]言己思念怀王，悲啼歔欷，虽独隐伏，犹思道德，欲辅助之也。伏，一作“居”。

[5]凄凄，流貌。一云“交下而凄凄”。下，一作“流”。【补曰】凄，寒凉也，音妻。

[6]曙，明也。以，一作“而”。至，一作“极”。

[7]曼曼，长貌。【补曰】曼，莫半切。

[8]心常悲慕。【补曰】掩，抚也，止也。

[9]觉立徙倚而行步也。以，一作“而”。

[10]且徐游戏，内自娱也。

[11]忧悴重叹，心辛苦也。一作“愍叹”。

[12]气逆愤懑，结不下也。【补曰】颜师古云：“於邑，短气，上音乌，下乌合切。一读皆如本字。”

[13]糺，戾也。纕，佩带也。一作“瓖”。【补曰】糺，绳三合也。瓖，玉名，一曰马带玦。

[14]编，结也。膺，胸也。结胸者，言动以忧愁自系结也。一注云：“膺，络胸者也。”【补曰】编音边。

[15]光，谓日光。

[16]仍，因也。言己愿折若木以蔽日，使之稽留，因随群小而游戏也。【补曰】《骚经》云“飘风屯其相离”亦此意。

[17]髣髴，谓形貌也。一云“不得见”。【补曰】髣髴，形似也。髴，沸、拂二音。

[18]言己设欲随从群小，存其形貌，察其情志，不可得知，故中心沸热若汤也。踊跃，一作“沸热”。

[19]整饬衣裳，自宽慰也。【补曰】衽，衣也，音稔。案，抑也，与“按”同。

[20]失志偟遽而直逝也。【补曰】惘音罔。

[21]年岁转去而流没也。【补曰】曶音忽。颓，徒回切，下坠也。

[22]春秋更到，与老会也。

[23]喻己年衰，齿随落也。一云“蘋蘅”，一云“蘋蘩”。【补曰】槁音考。

[24]志意已尽，知虑阙也。以，一作“已”。【补曰】比，合也，音鼻。

[25]履信被害，志不也。【补曰】音乂。

[26]明己之谋不空设也。

[27]意欲终命，心乃快也。逝，一作“溘”。

[28]心情悁悁，常如愁也。一云“此心之常愁”。

[29]自哀独，心悲愁也。抆，一作“收”。【补曰】唫，古“吟”字，叹也。抆音吻，拭也。

[30]远离父母，无依归也。屈原伤己无安乐之志，而有孤放之悲也。

[31]谁有悲哀而不忧也。隐，忧也。《诗》曰：“如有隐忧。”

[32]睹见先贤之法则也。照，一作“昭”。

登石峦以远望兮[1]，路眇眇之默默[2]。入景响之无应兮[3]，闻省想而不可得[4]。愁郁郁之无快兮[5]，居戚戚而不可解[6]。心鞿羁而不形兮[7]，气缭转而自缔[8]。穆眇眇之无垠兮[9]，莽芒芒之无仪[10]。声有隐而相感兮[11]，物有纯而不可为[12]。藐蔓蔓之不可量兮[13]，缥绵绵之不可纡[14]。愁悄悄之常悲兮[15]，翩冥冥之不可娱[16]。凌大波而流风兮[17]，托彭咸之所居[18]。

[1]升彼高山，瞰楚国也。【补曰】山少而锐曰峦，落官切。

[2]郢道辽远，居僻陋也。【补曰】眇眇，远也。默默，寂无人声也。

[3]窜在山野，无人域也。【补曰】景，於境切，物之阴影也。葛洪始作“影响”，或作“向”，古字借用。

[4]目视耳听，叹寂默也。【补曰】省，息井切，察也，审也。

[5]中心烦冤，常怀忿也。之，一作“而”。快，一作“决”。

[6]思念憔悴，相连接也。一无“可”字。【补曰】解，除也，居隘切。

[7]肝胆系结，难解释也。形，一作“开”。【补曰】鞿羁，见《骚经》。不形，谓中心系结，不见于外也。

[8]思念紧卷而成结也。紧卷，一作“缱绻”。【补曰】缭音了，缠也。缔，文尔切，又音啼，结不解也。《集韵》引此。

[9]天与地合，无垠形也。【补曰】贾谊赋云：“沕穆无间。”沕穆，深微貌。垠音银。

[10]草木弥望，容貌盛也。【补曰】芒，莫郎切。芒芒，广大貌。《诗》曰：“宅殷土芒芒。”仪，匹也。见《尔雅》。

[11]鹤鸣九皋，闻于天也。

[12]松柏冬生，禀气纯也。【补曰】此言天地之大，眇眇芒芒，然声有隐而相感者，己独不能感君，何哉？物有纯而不可为者，己之志节亦非勉强而为之也。

[13]八极道理，难算计也。一作“邈漫漫”。【补曰】藐音邈，远也。

[14]细微之思，难断绝也。【补曰】缥，匹妙切。纡音迂，萦也。

[15]忧心惨惨，常涕泣也。【补曰】悄，亲小切。《诗》云：“忧心悄悄。”

[16]身处幽冥，心不乐也。【补曰】翩，疾飞也。《扬子》曰：“鸿飞冥冥。”此言己欲疾飞而去，无可以解忧者也。

[17]意欲随水而自退也。【补曰】言乘风波而流行也。

[18]从古贤俊，自沉没也。

上高岩之峭岸兮[1]，处雌蜺之标颠[2]。据青冥而摅虹兮[3]，遂儵忽而扪天[4]。吸湛露之浮源兮[5]，漱凝霜之雰雰[6]。依风穴以自息兮[7]，忽倾寤以婵媛[8]。冯昆仑以瞰雾兮[9]，隐山以清江[10]。惮涌湍之礚礚兮[11]，听波声之汹汹[12]。纷容容之无经兮[13]，罔芒芒之无纪[14]。轧洋洋之无从兮[15]，驰委移之焉止[16]。漂翻翻其上下兮[17]，翼遥遥其左右[18]。氾潏潏其前后兮[19]，伴张弛之信期[20]。观炎气之相仍兮，窥烟液之所积[21]。悲霜雪之俱下兮，听潮水之相击[22]。借光景以往来兮，施黄棘之枉策[23]。求介子之所存兮[24]，见伯夷之放迹[25]。心调度而弗去兮[26]，刻著志之无适[27]。

[1]升彼山石之峻峭也。峭，一作“陗”。【补曰】并七笑切。

[2]托乘风气，游天际也。【补曰】标，杪也。其字从木。颠，顶也。蜺，见《骚经》。

[3]上至玄冥，舒光耀也。【补曰】摅，舒也。

[4]所至高眇，不可逮也。【补曰】儵音叔。扪音门，抚也。

[5]湛，厚也。《诗》曰：“湛湛露斯。”源，一作“凉”。

[6]雰雰，霜貌也。言己虽升青冥，犹能食霜露之精，以自洁也。【补曰】漱，缩又切。《说文》曰：“荡口也。”雰音芬。《诗传》：“雰雰，雪貌。”

[7]伏听天命之缓急也。【补曰】《归藏》曰：“乾者，积石风穴之翏翏。”《淮南》曰：“凤皇羽翼弱水，暮宿风穴。”注云：“风穴，北方寒风从地出也。”宋玉赋云：“空穴来风。”

[8]心觉自伤，又痛恻也。婵媛，一作“掸援”，一作“擅徊”。

[9]遂处神山，观浊乱之气也。一云“瞰雾露”。一云“澄雾露”。【补曰】冯，登也。瞰，视也，苦滥切。

[10]隐，伏也。山，江所出也。《尚书》曰：“山导江。”言己虽远游戏，犹依神山而止，欲清澄邪恶者也。，一作“”，一作“汶”。【补曰】、、汶，并与“岷”同。《书》曰：“岷山导江。”岷山，在蜀郡氐道县，大江所出。《史记》作“汶山”。《列子音义》引《楚辞》：“隐汶山之清江。”隐，依据也。

[11]惮，难也。涌湍，危阻也。以兴谗贼，危害贤人也。礚，一作“磕”。【补曰】礚，苦盖切，石声。

[12]水得风而波，以喻俗人言也。己欲澄清邪恶，复为谗人所危，俗人所谤讪也。【补曰】汹音凶，水势。

[13]言己欲随众容容，则无经纬于世人也。【补曰】此言楚国变乱旧常，无定法也。容容，变动之貌。

[14]又欲罔然芒芒，与众同志，则无以立纪纲，垂号谥也。【补曰】此言楚国上下昏乱，无纲纪也。

[15]言欲轧沕己心，仿佯立功，则其道无从至也。轧，一作“乾”。注云：“乾惕己心。”【补曰】《释文》：“轧，于八切。”此言怀乱之势，如水洋洋，虽欲轧绝之而无由也。沕，潜藏也。

[16]虽欲长驱，无所及也。一作“驰逶蛇之焉至”。【补曰】委音逶。焉，於乾切。

[17]登山入水，周六合也。漂，一作“飘”。翻，一作“幡”，一作“潘”。【补曰】漂，浮也，音飘。

[18]虽远念君在旁侧也。【补曰】翼，疾趋也。《语》曰：“趋进，翼如也。”

[19]思如流水，游楚国也。【补曰】氾，滥也，音泛。潏，涌出也，音决。

[20]伴，俱也。弛，毁也。言己思君念国，而众人俱共毁己，言内无诚信，不可与期也。【补曰】伴，读若“背畔”之“畔”。言己尝以弛张之道期于君，而君背之也。

[21]炎气，南方火也。火气烟上天为云，云出凑液而为雨也。相仍者，相从也。烟液所积者，所聚也。【补曰】液音亦。《神异经》曰：“南方有火山，昼夜火然。”《抱朴子》曰：“南海萧丘之中，有自生之火，常以春起而秋灭。”

[22]言己上观炎阳烟液之气，下视霜雪江潮之流，忧思在心，而无所告也。【补曰】《七发》云：“江水逆流，海水上潮。”

[23]黄棘，棘刺也。枉，曲也。言己愿借神光电景，飞注往来，施黄棘之刺，以为马策。言其利用急疾也。【补曰】言己所以假延日月，往来天地之间，无以自处者，以其君施黄棘之枉策故也。初，怀王二十五年，入与秦昭王盟约于黄棘，其后为秦所欺，卒客死于秦。今顷襄信任奸回，将至亡国，是复施行黄棘之枉策也。黄棘，地名。

[24]介子推也。

[25]伯夷，叔齐兄也。放，远也。迹，行也。一云：“放，放逐也。”

[26]弗，一作“不”。【补曰】调度，见《骚经》。

[27]无适，言己思慕子推、伯夷清白之行，克心遵乐，志无所复适也。【补曰】刻，励也。著，立也。

曰：吾怨往昔之所冀兮[1]，悼来者之悐悐[2]。浮江淮而入海兮，从子胥而自适[3]。望大河之洲渚兮，悲申徒之抗迹[4]。骤谏君而不听兮[5]，重任石之何益[6]。心絓结而不解兮[7]，思蹇产而不释[8]。

[1]冀，幸也。言己怨往古以邪事君，而幸蒙富贵也。一无“昔”字。

[2]悐悐，欲利貌也。言伤今世人见利，悐悐然欲竞之也。悐，一作“逖”。【补曰】悐，他的切，劳也。

[3]适，之。【补曰】《越绝书》曰：“子胥死，王使捐于大江，乃发愤驰腾，气若奔马，乃归神大海。”自适，谓顺适己志也。

[4]申徒狄也。遇闇君，遁世离俗，自拥石赴河，故言抗迹也。【补曰】《庄子》云：“申徒狄谏而不听，负石自投于河。”《淮南》注云：“申徒狄，殷末人也。不忍见纣乱，自沉于渊。”

[5]骤，数也。一本作“而君”。

[6]任，负也。百二十斤为石。言己数谏君，而不见听。虽欲自任以重石，终无益于万分也。一云“任重石”。石，一作“秙”。【补曰】秙，当作“”，音石，百二十斤也。稻一，为粟二十升。禾黍一，为粟十六升大升半。又三十斤为钧，四钧为石。秙音库，禾不实也。义与此异。《文选·江赋》云：“悲灵钧之任石。”注引“重任石之何益”，“怀沙砾而自沉”。怀沙，即任石也。与逸说不同。

[7]絓，悬。一作“结絓”。

[8]蹇产，犹诘屈也。言己乘水蹈波，乃愁而恐惧，则心悬结诘屈而不可解。一本无此二句。





卷五　远游章句


《远游》者，屈原之所作也。屈原履方直之行，不容于世。上为谗佞所谮毁，下为俗人所困极，章皇山泽[1]，无所告诉。乃深惟元一，修执恬漠。思欲济世，则意中愤然，文采铺[2]发，遂叙妙思，托配仙人，与俱游戏，周历天地，无所不到。然犹怀念楚国，思慕旧故，忠信之笃，仁义之厚也。是以君子珍重其志，而玮其辞焉[3]。

[1]一作“徨山野”。

[2]一作“绣”，一作“秀”。

[3]《古乐府》有《远游》篇，出于此。

悲时俗之迫阨兮[1]，愿轻举而远游。[2]质菲薄而无因兮[3]，焉托乘而上浮。[4]遭沉浊而污秽兮[5]，独郁结其谁语[6]！夜耿耿而不寐兮[7]，魂而至曙。[8] 

[1]哀众嫉妬，迫胁贤也。阨，一作“隘”。【补曰】阨音厄，或读作隘。

[2]高翔避世，求道真也。

[3]质性鄙陋，无所因也。因，一作“由”。

[4]将何引援而升云也。【补曰】乘，时证切。

[5]逢遇闇主，触谗佞也。而，一作“之”。

[6]思虑烦冤，无告陈也。

[7]忧以愁戚，目不眠也。耿耿，犹儆儆，不寐貌也。《诗》云：“耿耿不寐。”耿，一作“炯”。【补曰】耿、炯，并古茗切。一云：“耿耿，不安也。”

[8]精魂怔忪不寐，故至曙也。，一作“营”。

惟天地之无穷兮[1]，哀人生之长勤[2]。往者余弗及兮[3]，来者吾不闻[4]。步徙倚而遥思兮[5]，怊惝怳而乖怀[6]。意荒忽而流荡兮[7]，心愁悽而增悲[8]。神儵忽而不反兮[9]，形枯槁而独留[10]。内惟省以端操兮[11]，求正气之所由[12]。漠虚静以恬愉兮[13]，澹无为而自得[14]。

[1]乾坤体固，居常宁也。

[2]伤己命禄，多忧患也。【补曰】此原忧世之词。唐李翱用其语，作《拜禹言》。

[3]三皇五帝，不可逮也。

[4]后虽有圣，我身不见也。一云“吾不可闻”。一云“余弗闻”。

[5]彷徨东西，意愁愤也。

[6]惆怅失望，志乖错也。【补曰】怊音超，怅恨也。惝，昌两切。怳，诩往切，惊貌。

[7]情思罔两，无据依也。【补曰】荒，呼广切。

[8]怆然感结，涕沾怀也。悽，一作“凄”。【补曰】悽，痛也。

[9]魂灵远逝，游四维也。儵，一作“倏”。反，一作“返”。

[10]身体寥廓，无识知也。

[11]捐弃我情，虑专一也。一云“林素我情”。【补曰】操，七到切。

[12]栖神藏情，治心术也。由，一作“繇”。

[13]恬然自守，内乐佚也。

[14]涤除嗜欲，获道实也。

闻赤松之清尘兮[1]，愿承风乎遗则[2]。贵真人之休德兮[3]，美往世之登仙[4]。与化去而不见兮[5]，名声著而日延[6]。奇傅说之托辰星兮[7]，羡韩众之得一[8]，形穆穆以浸远兮[9]，离人群而遁逸[10]。因气变而遂曾举兮[11]，忽神奔而鬼怪[12]。时髣髴以遥见兮[13]，精晈晈以往来[14]。绝氛埃而淑尤兮[15]，终不反其故都[16]。免众患而不惧兮[17]，世莫知其所如[18]。

[1]想听真人之徽美也。尘，一作“虚”。【补曰】《列仙传》：“赤松子，神农时为雨师，服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。”张良欲从赤松子游，即此也。

[2]思奉长生之法式也。

[3]珍玮道士，寿无穷极。真，一作“至”。【补曰】休，美也。

[4]羡门子乔，古登真也。美，一作“羡”。仙，一作“僊”。子乔，一作“子高”。

[5]变易形容，远藏匿也。

[6]姓字弥章，流千亿也。著，一作“彰”。

[7]贤圣虽终，精著天也。傅说，武丁之相。辰星、房星，东方之宿，苍龙之体也。傅说死后，其精著于房、尾也。【补曰】大火，谓之大辰。大辰，房、心、尾也。《庄子》曰：“傅说得之，以相武丁，奄有天下。乘东维，骑箕尾，而比于列星。”《音义》云：傅说死，其精神乘东维，托龙尾。今尾上有傅说星。其生无父母，登假三年而形遁。《淮南》云“傅说之所以骑辰尾”是也。

[8]喻古先圣，获道纯也。羡，一作“美”。众，一作“终”。【补曰】羡，似面切，贪慕也。《列仙传》：“齐人韩终为王采药，王不肯服，终自服之，遂得仙也。”

[9]卓绝乡党，无等伦也。

[10]遁去风俗，独隐存也。

[11]乘风蹈雾，升皇庭也。【补曰】曾音增，高举也。

[12]往来奄忽，出杳冥也。怪，一作“恠”。【补曰】《淮南》云：“鬼出电入。”又曰：“电奔而鬼腾。”皆神速之意。

[13]托貌云飞，象其形也。【补曰】《说文》云：“髣髴，见不諟也。”

[14]神灵照曜，晈如星也。晈，一作“皎”。《释文》作“皦”。以，一作“而”。

[15]超越垢秽，过先祖也。淑，善也。尤，过也。言行道修善，所以过先祖也。绝，一作“超”。尤，一作“邮”。【补曰】氛，妖气。《左传》曰：“楚氛恶。”淑尤，言其善有以过物也。

[16]去背旧都，遂登仙也。其，一作“乎”。

[17]得离群小，脱艰难也。

[18]奋翼高举，升天衢也。自此以上，皆美仙人超世离俗，免脱患难。屈原想慕其道，以自慰缓，愁思复至，志意怅然，自伤放逐，恐命不延，顾念年时，因复吟叹也。

恐天时之代序兮[1]，耀灵晔而西征[2]。微霜降而下沦兮[3]，悼芳草之先零[4]。聊仿佯而逍遥兮[5]，永历年而无成[6]。谁可与玩斯遗芳兮[7]，晨向风而舒情[8]。高阳邈以远兮[9]，余将焉所程[10]。

[1]春秋迭更，年老暮也。

[2]托乘雷电，以驰骛也。灵晔，电貌。《诗》云：“晔晔震电。”西方少阴，其神蓐收，主刑罚。屈原欲急西行者，将命于神，务宽大也。【补曰】《博雅》云：“朱明、耀灵、东君，日也。”张平子云：“耀灵忽其西藏。”潘安仁云：“曜灵晔而遄迈。”皆用此语。晔音馌，光也。征，行也。逸说非是。

[3]沦者，谕上用法之刻深也。【补曰】沦，沉也，音伦。

[4]不诛邪伪，害仁贤也。古本“零”作“蘦”。【补曰】零，落也。

[5]聊且戏荡，而观听也。【补曰】仿佯，旁羊二音。

[6]身以过老，无功名也。

[7]世莫足与议忠贞也。斯遗芳，一作“此芳草”。

[8]想承君命，竭诚信也。晨，一作“长”。向，一作“乡”。

[9]颛顼久矣，在其前也。以，一作“已”。【补曰】屈原，高阳氏之苗裔也。冯衍赋云：“高阳其超远兮，世孰可与论兹。”注引《史记》：“高阳氏沉深而有谋，疏通而知事。故欲与之论事。”

[10]安取法度，修我身也。焉，一作“安”。【补曰】《说文》：“程，品也。十发为程，（一）〔十〕程为分。”

重曰：[1]春秋忽其不淹兮[2]，奚久留此故居[3]？轩辕不可攀援兮[4]，吾将从王乔而娱戏[5]！餐六气而饮沆瀣兮[6]，漱正阳而含朝霞[7]。保神明之清澄兮[8]，精气入而粗秽除[9]。顺凯风以从游兮[10]，至南巢而壹息[11]。见王子而宿之兮[12]，审壹气之和德[13]。

[1]愤懑未尽，复陈辞也。【补曰】重，直用切。见《骚经》。

[2]四时运转，往若流也。

[3]何必旧乡，可浮游也。

[4]黄帝以往，难引攀也。轩辕，黄帝号也。始作车服，天下号之，为轩辕氏也。【补曰】《史记》：“黄帝，姓公孙，名曰轩辕。”援音爰。

[5]上从真人，与戏娱也。娱，一作“游”。【补曰】《列仙传》：“王子乔，周灵王太子晋也。好吹笙作凤鸣，游伊、洛间，道士浮丘公接上嵩高山。三十馀年后，来于山上，见桓良曰：‘告我家，七月七日，待我缑氏山头。’果乘白鹄住山颠，望之不得到，举手谢时人，数日去。”《淮南》云：“王乔、赤松，去尘埃之间，离群慝之纷，吸阴阳之和，食天地之精，呼而出故，吸而求新，蹀虚轻举，乘云游雾，可谓养性矣。”戏音嬉。

[6]远弃五谷，吸道滋也。【补曰】餐，吞也，七安切。饮，歠也，音荫。沆，胡朗切。瀣音械。

[7]餐吞日精，食元符也。《陵阳子明经》言：“春食朝霞。朝霞者，日始欲出赤黄气也。秋食沦阴。沦阴者，日没以后赤黄气也。冬饮沆瀣。沆瀣者，北方夜半气也。夏食正阳。正阳者，南方日中气也。并天地玄黄之气，是为六气也。”含，一作“食”。【补曰】《庄子》云：“御六气之辨。”李云：“平旦为朝霞，日中为正阳，日入为飞泉，夜半为沆瀣，天玄，地黄，为六也。”《大人赋》云：“呼吸沆瀣兮餐朝霞。”《琴赋》云：“餐沆瀣兮带朝霞。”五臣注云：“沆瀣，清露。朝霞，赤云。”

[8]常吞天地之英华也。

[9]纳新吐故，垢浊清也。【补曰】粗，聪徂切，物不清也。

[10]乘风戏荡，观八区也。南风曰凯风。《诗》曰：“凯风自南。”

[11]观视朱雀之所居也。【补曰】《山海经》：“丹穴之山有鸟焉，五彩而文，曰凤鸟。”南巢，岂南方凤鸟之所巢乎？成汤放桀于南巢，乃庐江居巢，非此南巢也。

[12]屯车留止，遇子乔也。

[13]究问元精之秘要也。

曰：道可受兮[1]，不可传；[2]其小无内兮[3]，其大无垠；[4]无滑而魂兮[5]，彼将自然；[6]壹气孔神兮[7]，于中夜存；[8]虚以待之兮[9]，无为之先；[10]庶类以成兮[11]，此德之门[12]。

[1]言易者也。一曰“云无言也”。

[2]诚难论也。一云“而不可传”。【补曰】曰者，王子之言也。谓可受以心，不可传以言语也。《庄子》曰：“道可传而不可受。”谓可传以心，不可受以量数也。

[3]靡兆形也。

[4]覆天地也。【补曰】《淮南》云：“深闳广大，不可为外；析毫剖茫，不可为内。”垠音银。

[5]乱尔精也。无，一作“毋”。滑，一作“淈”。一云“无淈滑而魂”。【补曰】淈、滑，并音骨。淈，浊也。滑，乱也。

[6]应气臻也。

[7]专己心也。【补曰】《列子》曰：“心合于气，气合于神。”壹，专也。孔，甚也。

[8]恒在身也。【补曰】《孟子》曰：“梏之反覆，则其夜气不足以存。夜气不足以存，则其违禽兽不远矣。”

[9]执清静也。【补曰】《庄子》曰：“气者，虚而待物者也。”

[10]闲情欲也。【补曰】此所谓感而后应，迫而后动，不得已而后起。

[11]众法陈也。

[12]仙路径也。【补曰】《老子》曰：“玄之又玄，众妙之门。”

闻至贵而遂徂兮[1]，忽乎吾将行[2]。仍羽人于丹丘兮[3]，留不死之旧乡[4]。朝濯发于汤谷兮[5]，夕晞余身兮九阳[6]。吸飞泉之微液兮[7]，怀琬琰之华英[8]。玉色頩以脕颜兮[9]，精醇粹而始壮[10]。质销铄以汋约兮[11]，神要眇以淫放[12]。嘉南州之炎德兮[13]，丽桂树之冬荣[14]。山萧条而无兽兮[15]，野寂漠其无人[16]。载营魄而登霞兮[17]，掩浮云而上征[18]。命天阍其开关兮[19]，排阊阖而望予[20]。召丰隆使先导兮[21]，问大微之所居[22]。集重阳入帝宫兮[23]，造旬始而观清都[24]。

[1]见彼王侯而奔惊也。【补曰】《庄子》曰：“独有之人，是之谓至贵。”屈子闻其风而往焉。

[2]周视万宇，涉四远也。【补曰】《天台赋》云：“睹灵验而遂徂，忽乎吾之将行。仍羽人于丹丘，寻不死之福庭。”

[3]因就众仙于明光也。丹丘，昼夜常明也。《九怀》曰：“夕宿乎明光。”明光，即丹丘也。《山海经》言有羽人之国，不死之民。或曰，人得道，身生毛羽也。【补曰】羽人，飞仙也。《尔雅》曰：“距齐州以南，戴日为丹穴。”

[4]遂居蓬莱，处昆仑也。【补曰】忽临睨夫旧乡，谓楚国也。留不死之旧乡，其仙圣之所宅乎？

[5]朝沐浴于温泉。汤谷，在东方少阳之位。《淮南》言，日出汤谷，入虞渊也。【补曰】汤音旸。

[6]晞我形体于天垠也。九阳，谓天地之涯。兮，一作“乎”。垠，一作“根”。【补曰】晞，日气干也。仲长统云：“沆瀣当餐，九阳代烛。”注云：“九阳，日也。阳谷上有扶木，九日居下枝，一日居上枝。”《九歌》曰：“晞汝发兮阳之阿。”张衡赋曰：“晞余发于朝阳。”

[7]含吮玄泽之肥润也。【补曰】六气，日入为飞泉。又张揖云：飞泉，飞谷也，在昆仑西南。

[8]咀嚼玉英，以养神也。【补曰】琬音宛。琰音剡。皆玉名。《黄庭经》曰：“含漱金醴，吞玉英。”

[9]面目光泽，以鲜好也。脕，一作“艳”，一作“曼”。【补曰】頩，美貌。一曰敛容。普茗、普经二切。脕，泽也，音万。艳，美色也。曼，色理曼泽也。《黄庭》曰：“颜色生光金玉泽。”

[10]我灵强健而茂盛也。【补曰】班固云：“不变曰醇，不杂曰粹。”又醇，厚也，美也。

[11]身体癯瘦，柔媚善也。【补曰】汋音绰。汋约，柔弱貌。《庄子》曰：“肌肤若冰雪，绰约若处子。”质销铄，谓凡质尽也。司马相如曰：“列仙之儒，形容甚臞。”

[12]魂魄漂然而远征也。漂，一作“飘”。【补曰】“眇”与“妙”同。要眇，精微貌。《广雅》曰：“淫，游也。”

[13]奇美太阳，气和正也。

[14]元气温暖，不殒零也。【补曰】桂凌冬不凋，《山海经》：“桂林八树，在贲禺东。”注云：“番禺也。”

[15]溪谷寂寥而少禽也。

[16]林泽空虚，罕有民也。寂，一作“家”。漠，一作“寞”。其，一作“乎”。

[17]抱我灵魂而上升也。霞谓朝霞，赤黄气也。魄，一作“魂”。【补曰】《老子》曰：“载营魄。”说者曰：阳气充魄则为魂，魂能运动则生金矣。

[18]攀缘蹈气而飘腾也。征，一作“升”。

[19]告帝卫臣，启禁门也。其，一作“而”。

[20]立排天门而须我也。阊阖，一作“阖阊”。【补曰】排，推也。《大人赋》曰：“排阊阖而入帝宫。”

[21]呼语云师，使清路也。

[22]博访天庭在何处也。大，一作“太”。【补曰】《大象赋》云：“瞩太微之峥嵘，启端门之赫奕。何宫庭之宏敞，类乾坤之翕辟。”注云：“太微宫垣，十星，在翼轸北。天子之宫庭，五帝之坐，十二诸侯府也。其外蕃，九卿也。”

[23]得升五帝之寺舍也。一本“入”上有“以”字。【补曰】《文选》云：“重阳集清气。”又云：“集重阳之清徵。”注云：“言上止于天阳之宇。上为阳，清又为阳，故曰重阳。”余谓积阳为天，天有九重，故曰重阳。

[24]遂至天皇之所居也。旬始，皇天名也。一云，旬始，星名。《春秋考异邮》曰：“太白，名旬始，如雄鸡也。”【补曰】造，至也。《大象赋》注云：“镇星之精为旬始，其怒青黑，象状如鳖，见则天下兵起。”李奇曰：“旬始，气如雄鸡，见北斗旁。”《列子》曰：“清都、紫微、钧天、广乐，帝之所居。”

朝发轫于太仪兮[1]，夕始临乎於微闾[2]。屯余车之万乘兮[3]，纷溶与而并驰[4]。驾八龙之婉婉兮[5]，载云旗之逶蛇[6]。建雄虹之采旄兮[7]，五色杂而炫燿[8]。服偃蹇以低昂兮[9]，骖连蜷以骄骜[10]。骑胶葛以杂乱兮[11]，斑漫衍而方行[12]。撰余辔而正策兮[13]，吾将过乎句芒[14]。历太皓以右转兮[15]，前飞廉以启路[16]。阳杲杲其未光兮[17]，凌天地以径度[18]。风伯为余先驱兮[19]，氛埃辟而清凉[20]。凤皇翼其承旂兮[21]，遇蓐收乎西皇[22]。擥彗星以为旍兮[23]，举斗柄以为麾[24]。叛陆离其上下兮[25]，游惊雾之流波[26]。时暧曃其曭莽兮[27]，召玄武而奔属[28]。后文昌使掌行兮[29]，选署众神以并毂[30]。路曼曼其修远兮[31]，徐弭节而高厉[32]。左雨师使径侍兮[33]，右雷公以为卫[34]。欲度世以忘归兮[35]，意恣睢以担挢[36]。内欣欣而自美兮[37]，聊媮娱以自乐[38]。涉青云以泛滥游兮[39]，忽临睨夫旧乡[40]。仆夫怀余心悲兮[41]，边马顾而不行[42]。思旧故以想像兮[43]，长太息而掩涕[44]。氾容与而遐举兮[45]，聊抑志而自弭[46]。指炎神而直驰兮[47]，吾将往乎南疑[48]。

[1]旦早趋驾于天庭也。太仪，天帝之庭，习威仪之处也。

[2]暮至东方之玉山也。《尔雅》曰：“东方之美者，有医无闾之珣玕琪焉。”《释文》：於，於其切。一云“微母闾”。【补曰】《周礼》：“东北曰幽州，其山镇曰医无闾。”《尔雅疏》云：“《地理志》辽东郡无虑县。应劭曰：虑音闾。颜师古曰：即所谓医巫闾，是县因山为名。”

[3]百神侍从，无不有也。

[4]车骑笼茸而竞驱也。【补曰】溶音容，水盛也。《大人赋》曰：“纷鸿溶而上厉。”溶音甬。

[5]虬螭沛艾，屈偃蹇也。婉，《释文》作“蜿”，音菀。

[6]旄旐竟天，皆霓霄也。此二句见《骚经》。

[7]系缀螮蝀，文纷错也。

[8]众采杂厕，而明朗也。【补曰】炫音县，明也。燿音曜，照也。

[9]驷马駊騀，而鸣骧也。

[10]骖騑骄骜，怒颠狂也。【补曰】《说文》云：“騑，骖旁马。”则騑、骖一也。初驾马者，以二马夹辕，谓之服。又驾一马，与两服为参，故谓之骖。又驾一马，乃谓之驷。故《说文》云：“骖，驾三马也。”驷，一乘也。两服为主，参之两旁二马，遂名为骖，总举一乘，则谓之驷。指其騑马，则谓之骖。《诗》曰：“两骖如舞。”是二马皆称骖也。服马夹辕，其颈负轭，两骖在衡外，挽靷助之。服，两首齐骖，首差退也。连蜷，句蹄也。蜷，巨圆切。骄骜，马行纵恣也。上居召、下五到切。

[11]参差骈错，而纵横也。一作“轇轕”。以，一作“其”。【补曰】骑，奇寄切。轇音胶。轕音葛。车马喧杂貌。一云，犹交加也。一曰“长远貌”。一曰“驱驰貌”。

[12]缤纷容裔，以并升也。漫，一作“曼”。【补曰】斑，驳文也。漫，莫半切。衍，弋战切。漫衍，无极貌。《前汉书》云：“漫衍之戏。”

[13]我欲远驰，路何从也。【补曰】撰，见《九歌》。

[14]就少阳神于东方也。句，一作“钩”。【补曰】《山海经》：“东方句芒，鸟身人面，乘两龙。”注云：“木神也。昔秦穆公有明德，上帝使句芒赐书，寿九十年。”《左传》曰：“木正为句芒。”《月令》曰：“其帝太皥，其神句芒。”注云：“此木帝之君，木官之佐，自古以来著德立功者也。”太公《金匮》曰：“东海之神曰句芒。”《墨子》云：“郑缪公昼日处庙，有神人面鸟身，素服，面状正方。神曰：‘帝厚汝明德，使锡汝寿十年，使若国昌。’公问神名，曰：‘予为句芒也。’”

[15]遂过庖牺，而咨访也。东方甲乙，其帝太皓，其神句芒。太皓始结罔罟，以畋以渔，制立庖厨，天下号之为庖牺氏。皓，一作“皞”。

[16]风伯先导，以开径也。启，一作“烛”。

[17]日耀旭曙，旦欲明也。其，一作“亦”。【补曰】《诗》云：“杲杲出日。”

[18]超越乾坤之形体也。径，一作“俓”。【补曰】径，直也，与“俓”同。

[19]飞廉奔驰而在前也。先，一作“前”。【补曰】为，去声。《诗》曰：“为王前驱。”《淮南》曰：“令雨师洒道，风伯扫尘。”

[20]扫除雾霾与尘埃也。一曰“辟氛埃”。【补曰】辟，除也，必亦切。

[21]俊鸟夹毂而扶轮也。

[22]少阴神于海津也。西方庚辛，其帝少皓，其神蓐收。西皇，即少昊也。《离骚经》曰：“召西皇使涉予。”知西皇所居，在于西海之津也。乎，一作“于”。【补曰】《山海经》：“西方神蓐收，左耳有蛇，乘两龙，人面，白色有毛，虎爪，执钺，金神也。”太公《金匮》曰：“西海之神曰蓐收。”《国语》云：“虢公梦在庙，有神，人面白毛，虎爪，执钺，立于西阿。召史嚚占之，对曰：‘如君之言，则蓐收也。’”《左传》云：“金正为蓐收。”

[23]引援孛光以翳身也。擥，一作“揽”。旍，一作“旗”。【补曰】旍，即“旌”字。

[24]握持招摇，东西指也。【补曰】《天文志》：“北斗七星，杓携龙角。”杓，斗柄也。麾，旗属，吁为切。

[25]缭隶叛散，以别分也。【补曰】叛音判。

[26]蹈履云气，浮游清波也。一曰“浮澂清也”。

[27]日月（掩）〔晻〕黮而无光也。暧曃，一作“晻曀”，一作“黤黮”。【补曰】暧音爱。曃音逮，暗也。曭音傥，日不明也。莽，莫朗切。晻，乌感切，日无光也。曀，於计切，阴而风为曀。黤音晻，深黑色。黮，徒感切，黑也。

[28]呼太阴神使承卫也。【补曰】《礼记》曰：“行前朱鸟而后玄武。”二十八宿，北方为玄武。说者曰，玄武，谓龟蛇。位在北方，故曰玄；身有鳞甲，故曰武。蔡邕曰：“北方玄武，介虫之长。”《文选》注云：“龟与蛇交，曰玄武。”属音烛。

[29]顾命中宫，敕百官也。天有三宫，谓紫宫、太微、文昌也。故言中宫。紫宫，一作“紫微”。【补曰】《大象赋》云：“文昌制戴匡之位。”注云：“文昌六星如匡形。故史迁《天官书》云：斗魁戴匡六星曰文昌宫，其中六星司录。此天之六府，计集所会也。”《晋·天文志》：“文昌六星，在北斗魁前。一曰上将，二曰次将，三曰贵相，四曰司录，五曰司命，六曰司寇。”掌行，谓掌领从行者。故下文云。

[30]召使群灵皆侍从也。【补曰】署，常恕切，置也。《大人赋》曰：“悉徵灵圉而选之兮，部署众神于揺光。”

[31]天道荡荡，长无穷也。修，一作“悠”。【补曰】曼曼，见《骚经》。

[32]按心抑意，徐从容也。徐，一作“飒”。【补曰】厉，渡也。《大人赋》：“纷鸿溶而上厉。”

[33]告使屏翳，备下虞也。

[34]进近猛将，任威武也。

[35]遂济于世，追先祖也。一本“欲”上有“遂”字。一云“欲远度世”。一云“遂远度世”。【补曰】度世，谓仙去也。

[36]纵心肆志，所愿高也。挢，一作“矫”。【补曰】恣，千咨切。睢，许鼻切。恣睢，自得貌。恣，一音资二切。《大人赋》云：“掉指桥以偃蹇。”《史记索隐》云：“指，居桀切。桥音矫。张揖云：指桥，随风指靡也。”担，《释文》云：音丘列切，举也。桥，居庙切。《史记》作“挢”，其字从手。

[37]忠心悦喜，德纯深也。而，一作“以”。一云“德绝殊也”。

[38]且戏观望，以忘忧也。自，一作“淫”。【补曰】媮，乐也，音俞。

[39]随从丰隆，而相佯也。一无“以”字，一无“游”字。

[40]观见楚国之堂殿也。

[41]思我祖宗，哀怀王也。

[42]驰骖徘徊，睨故乡也。【补曰】边，旁也。

[43]恋慕朋友，念兄弟也。以，一作“而”。像，一作“象”。

[44]喟然增叹，泣沾裳也。屈原谓修身念道，得遇仙人，托与俱游，周历万方，升天乘云，役使百神，而非所乐，犹思楚国，念故旧，欲竭忠信，以宁国家。精诚之至，德义之厚也。

[45]进退俛仰，复欲去也。【补曰】氾音泛。

[46]且自厌按而踟蹰也。

[47]将候祝融，与咨谋也。南方丙丁，其帝炎帝，其神祝融。炎神，一作“炎帝”。

[48]过衡山而观九疑也。疑，一作“娭”。

览方外之荒忽兮[1]，沛罔象而自浮[2]。祝融戒而还衡兮[3]，腾告鸾鸟迎宓妃[4]。张《咸池》奏《承云》兮[5]，二女御《九韶》歌[6]。使湘灵鼓瑟兮[7]，令海若舞冯夷[8]。玄螭虫象并出进兮[9]，形蟉虬而逶蛇[10]。雌蜺便娟以增挠兮[11]，鸾鸟轩翥而翔飞[12]。音乐博衍无终极兮[13]，焉乃逝以俳佪[14]。舒并节以驰骛兮[15]，逴绝垠乎寒门[16]。轶迅风于清源兮[17]，从颛顼乎增冰[18]。历玄冥以邪径兮[19]，乘间维以反顾[20]。召黔嬴而见之兮[21]，为余先乎平路[22]。经营四荒兮[23]，周流六漠[24]。上至列兮[25]，降望大壑[26]。下峥嵘而无地兮[27]，上寥廓而无天[28]。视儵忽而无见兮[29]，听惝怳而无闻[30]。超无为以至清兮[31]，与泰初而为邻[32]。

[1]遂究率土，穷海嵎也。

[2]水与天合，物漂流也。罔象，《释文》作“瀁”，上摩朗、下以养切。【补曰】沛，流貌。《文选》云：“戫汩飂涙，沛以罔象兮。”注云：“罔象，即仿像也。”又云：“罔象相求。”注云：“虚无罔象然也。”

[3]南神止我，令北征也。还衡，一作“跸御”。一云“戒其御”。【补曰】《山海经》：“南方祝融，兽身人面，乘两龙，火神也。”《国语》曰：“夏之兴也，祝融降于崇山。”太公《金匮》曰：“南海之神曰祝融。”扬雄赋云：“回轸还衡。”衡，辕前横木。《大人赋》云：“祝融警而跸御。”注云：“跸，止行人也。御，禦也。”

[4]驰呼洛神，使侍予也。

[5]思乐黄帝与唐尧也。《咸池》，尧乐也。《承云》即《云门》，黄帝乐也。屈原得祝融止己，即时还车，将即中土，乃使仁贤若鸾凤之人，因迎贞女，如洛水之神，使达己于圣君，德若黄帝、帝尧者，欲与建德成化，制礼乐，以安黎庶也。一云“张乐《咸池》”。【补曰】《周礼》有《大咸》，尧乐也。《乐记》云：“《咸池》备矣。”注云：“黄帝所作乐名。尧增修而用之。咸，皆也。池之为言施也。言德无不施也。”又《吕氏春秋》云：“帝颛顼令飞龙作乐，效八风之音，命之曰《承云》。”《淮南》云：“有虞氏其乐《咸池》、《承云》、《九韶》。”注云：“舜兼用黄帝乐。”

[6]美尧二女，助成化也。《韶》，舜乐名也。九成，九奏也。屈原美舜，遭值于尧，妻以二女，以治天下。内之大麓，任之以职，则百僚师师，百工惟时，于是遂禅以位，升为天子。乃作《韶》乐，钟鼓铿锵，九奏乃成。屈原自伤不值于尧，而遭浊世，见斥逐也。【补曰】御，侍也。《孟子》所谓“二女婐”也。《书》曰：“《箫韶》九成，凤皇来仪。”《周礼》曰：“九德之歌，九之舞。”

[7]百川之神，皆谣歌也。【补曰】上言二女，则此湘灵乃湘水之神，非湘夫人也。

[8]河海之神，咸相和也。海若，海神名也。冯夷，水仙人。《淮南》言冯夷得道，以潜于大川也。令，一作“命”。【补曰】海若，《庄子》所称北海若也。冯夷，河伯也。

[9]鬼魅神兽，喜乐逸豫也。螭，龙类也。象，罔象也。皆水中神物。一云“列螭象而并进兮”。【补曰】螭，丑知切。《国语》曰：“水之怪，龙、罔象。”

[10]形体蜿蟺，相衔受也。蛇，一作“迤”。【补曰】上於九、下巨九切。蟉虬，盘曲貌。

[11]神女周旋，侍左右也。娟，一作“蜎”。【补曰】蜺，见《骚经》。便，读作，毗连切。娟，於缘切。便娟，轻丽貌。《尔雅疏》引“雌蜺嬛”。嬛，与娟同。《释文》：嬛，虚捐切。挠，而照切。《释文》从手。《集韵》：“挠，缠也。”

[12]鹪玄鹤，奋翼舞也。轩，一作“骞”。【补曰】《方言》：“翥，举也。楚谓之翥。”章庶切。

[13]五音安舒，靡有穷也。【补曰】衍，广也，达也。

[14]遂往周流，究九野也。以，一作“而”。【补曰】焉，辞也，尤虔切。

[15]纵舍辔衔而长驱也。【补曰】《淮南》云：“纵志舒节，以驰大区。”《大人赋》云：“舒节出乎北垠。”注云：“舒，缓也。”

[16]经过后土，出北区也。寒门，北极之门也。逴，《释文》作踔，敕孝切。乎，一作“兮”。【补曰】逴，远也，敇角切。《淮南》曰：“出于无垠鄂之门。”注云：“垠锷，端崖也。”李善曰：“绝垠，天边之际也。”《淮南》曰：“北方北极之山曰寒门。”《大人赋》曰：“轶先驱于寒门。”

[17]遂入八风之藏府也。源，一作“凉”。【补曰】轶音逸。《三苍》曰：“从后出前也。”迅，疾也。《思玄赋》云：“且余沐于清原。”

[18]过观黑帝之邑宇也。【补曰】北方壬癸，其帝颛顼，其神玄冥。太公《金匮》曰：“北海之神曰颛顼。”《淮南》云：“北方有冻寒积冰雪雹群水之野。”

[19]道绝幽都，路穷塞也。【补曰】《左传》：“水正为玄冥。”

[20]攀持天纮以休息也。【补曰】《孝经纬》云：“天有七衡，而六间相去合十一万九千里。”《淮南》云：“两维之间，九十一度。”注云：“自东北至东南，为两维，帀四维，三百六十五度，一度二千九百三十二里。”

[21]问造化之神以得失。【补曰】《大人赋》云：“左玄冥而右黔雷。”注云：“黔嬴也，天上造化神名。”或曰水神。《史记》作“含靁”。黔，具炎切。

[22]开轨导我入道域也。一本“先”下有“道”字。

[23]周遍八极。

[24]旋天一帀。天，一作“地”。【补曰】汉《乐歌》作“六幕”，谓六合也。

[25]窥天间隙。【补曰】，与“缺”同。《陵阳子明经》云：“列缺去地一千四百里。”《大人赋》云：“贯列缺之倒影。”注云：“列缺，天闪也。”《文选》云：“列缺晔其照夜。”应劭曰：“列缺，天隙，电照也。”

[26]视海广狭。【补曰】《列子》曰：“渤海之东有大壑焉，实惟无底之谷，名曰归墟。”注引《山海经》：“东海之外有大壑。”

[27]沦幽虚也。嵘，一作“巆”。【补曰】颜师古云：“峥嵘，深远貌也。上仕耕切，下音宏。”

[28]空无形也。寥，一作“嵺”。【补曰】师古云：寥廓，广远也。

[29]目瞑眩也。

[30]窈无声也。【补曰】师古云：“惝怳，耳不谛也。”《淮南》云：“若士曰：我游乎罔之野，北息乎沉墨之乡，西穷冥冥之党，东开鸿蒙之光，此其下无地而上无天。听焉无闻，视焉无眴。”

[31]登天庭也。【补曰】《淮南》云：契大浑之朴，而立至清之中。

[32]与道并也。【补曰】《列子》曰：“太初者，气之始也。”《庄子》曰：“泰初有无无，有无名。”按《骚经》、《九章》皆托游天地之间，以泄愤懑，卒从彭咸之所居，以毕其志。至此章独不然，初曰“长太息而掩涕”，思故国也。终曰“与太初而为邻”，则世莫知其所如矣。





卷六　卜居章句


《卜居》者，屈原之所作也。屈原体忠贞之性[1]，而见嫉妬。念谗佞之臣，承君顺非，而蒙富贵。己执[2]忠直而身放弃，心迷意惑，不知所为。乃往至太卜之家，稽问神明，决之蓍龟，卜己居世何所宜行，冀闻异策[3]，以定嫌疑。故曰《卜居》也[4]。

[1]体，一作“履”。性，一作“节”。

[2]一作“独”。

[3]闻，一作“审”。异，一作“要”。

[4]五臣云：“卜己宜何所居。”

屈原既放三年，[1]不得复见[2]。竭知尽忠[3]，而蔽鄣于谗。[4]心烦虑乱[5]，不知所从。[6]往见太卜[7]。郑詹尹[8]曰：“余有所疑[9]，愿因先生决之。”[10]詹尹乃端策拂龟[11]，曰：“君将何以教之？”[12]屈原曰：[13]“吾宁悃悃欵欵[14]朴以忠乎[15]？将送往劳来[16]斯无穷乎[17]？宁诛锄草茅[18]以力耕乎[19]？将游大人[20]以成名乎[21]？宁正言不讳[22]以危身乎[23]？将从俗富贵[24]以偷生乎[25]？宁超然高举[26]以保真乎[27]？将哫訾栗斯[28]，喔咿儒儿[29]以事妇人乎[30]？宁廉洁正直[31]以自清乎[32]？将突梯滑稽[33]，如脂如韦[34]以洁楹乎[35]？宁昂昂[36]若千里之驹乎[37]？将氾氾[38]若水中之凫乎[39]，与波上下[40]，偷以全吾躯乎[41]？宁与骐骥亢轭乎[42]？将随驽马之迹乎[43]？宁与黄鹄比翼乎[44]？将与鸡鹜争食乎[45]？此孰吉孰凶[46]？何去何从[47]？世溷浊而不清[48]，蝉翼为重[49]，千钧为轻；[50]黄钟毁弃[51]，瓦釜雷鸣；[52]谗人高张[53]，贤士无名[54]。吁嗟默默兮[55]，谁知吾之廉贞！”[56]詹尹乃释策而谢[57]，曰：“夫尺有所短[58]，寸有所长[59]，物有所不足[60]，智有所不明[61]，数有所不逮[62]，神有所不通[63]。用君之心[64]，行君之意[65]，龟策诚不能知事。”[66] 

[1]远出郢都，处山林也。

[2]道路僻远，所在险也。

[3]建立策谋，披心胸也。知，一作“智”。

[4]遇谄佞也。一无“而”字。

[5]虑愤闷也。虑，一作“意”。

[6]迷所著也。一云“迷瞀眩也”。

[7]稽神明也。一此句上有“乃”字。

[8]工姓名也。

[9]意遑惑也。

[10]断吉凶也。

[11]整容仪也。五臣云：“策，蓍也。立蓍拂龟，以展敬也。”【补曰】《龟策传》曰：“摓策定数，灼龟观兆。”

[12]愿闻其要。一无“将”字。

[13]吐辞情也。

[14]志纯一也。欵，一作“款”。五臣云：“悃欵，勤苦貌。”【补曰】悃，苦本切。款，苦管切，诚也，俗作“欵”。

[15]竭诚信也。五臣云：“朴，质也。”

[16]追俗人也。【补曰】劳，去声。来，如字。

[17]不困贫也。五臣云：“以此二事，问其所宜，以下类此。”【补曰】上句皆原所从也，下句皆原所去也。卜以决疑，不疑何卜。而以问詹尹何哉？时之人，去其所当从，从其所当去，其所谓吉，乃吾所谓凶也。此《卜居》所以作也。

[18]刈蒿菅也。锄，一作“鉏”。【补曰】锄，士鱼切。《释名》云：“去秽助苗也。”

[19]种稼穑也。

[20]事贵戚也。五臣云：“大人，谓君之贵幸者。”

[21]荣誉立也。

[22]谏君恶也。

[23]被刑戮也。

[24]食重禄也。

[25]身安乐也。【补曰】偷，乐也，音俞。

[26]让官爵也。

[27]守玄默也。

[28]承颜色也。栗，一作“慄”。斯，一作“嘶”。一作“促訾粟斯”。【补曰】哫、促，并音足。唐本子禄切。訾音赀。哫訾，以言求媚也。慄音栗，谨敬也。粟，读若憟，音粟，诡随也。斯，读若，音斯，栗也。并见《集韵》。

[29]强笑噱也。一作“嚅唲”。【补曰】喔音握。咿音伊。嚅音儒。唲音儿。皆强笑之貌。一云，喔咿，强颜貌。唲，曲从貌。

[30]诎蜷局也。五臣云：“一事妇人，谄君之所宠者。”

[31]志如玉也。洁，一作“絜”。

[32]修洁白也。

[33]转随俗也。【补曰】《文选》注云：“突，吐忽切，滑也。滑音骨。稽音鸡。”五臣云：“委曲顺俗也。”扬雄以东方朔为滑稽之雄。又曰：“鸱夷滑稽。”颜师古曰：“滑稽，圜转纵舍无穷之状。”一云：“酒器也。转注吐酒，终日不已。出口成章，〔词〕不穷竭若滑稽之吐酒。”

[34]柔弱曲也。五臣云：“能滑柔也。”【补曰】韦，柔皮也。

[35]顺滑泽也。《文选》作“絜”。五臣云：“絜楹，谓同谄谀也。”絜，苦结切。

[36]志行高也。昂，一作“卬”。【补曰】昂、卬音同。

[37]才绝殊也。五臣云：“千里驹，展才力也。昂昂，马行貌。”【补曰】汉武帝谓刘德为千里驹。颜师古云：“言若骏马可致千里也。”

[38]普爱众也。氾，一作“泛”。五臣云：“氾氾，鸟浮貌。”

[39]群戏游也。一无“乎”字。【补曰】鳬，野鸭也。

[40]随众卑高。

[41]身免忧患。偷，一作“愉”。【补曰】“愉”与“偷”同，苟且也。

[42]冲天区也。亢，一作“抗”。五臣云：“骐骥抗轭，谓与贤才齐列也。”抗，举也。【补曰】轭，於革切，车辕前也。

[43]安步徐也。五臣云：“驽马，喻不才之臣。”

[44]飞云嵎也。五臣云：“黄鹄，喻逸士也。比翼，犹比肩也。”【补曰】《汉》：“始元中，黄鹄下建章宫太液池中。”师古云：“黄鹄，大鸟，一举千里。”

[45]啄糠糟也。五臣云：“鸡鹜，喻谗夫争食，争食禄也。鹜，鸭也。”

[46]谁喜忧也。

[47]安所由也。

[48]货赂行也。五臣注《文选》改“世”为“俗”以避讳。

[49]近佞谗也。【补曰】李善云：“蝉翼，言薄也。”

[50]远忠良也。五臣云：“随俗颠倒，重小人轻君子也。”

[51]贤者匿也。五臣云：“黄钟乐器，喻礼乐之士。”【补曰】《国语》云：“黄钟所以宣养六气九德也。”

[52]群言获进。一云愚讙讼也。五臣云：“瓦釜，喻庸下之人。雷鸣者，惊众也。”

[53]居朝堂也。【补曰】张音帐。自侈大也。《左传》：“随张必弃小国。”

[54]身穷困也。

[55]世莫论也。吁，一作“于”。默，一作“嘿”。五臣云：“嘿嘿，不言貌。”

[56]不别贤也。

[57]愚不能明也。五臣云：“释，舍也。谢，辞也。”

[58]骐骥不骤中庭。

[59]鸡鹤知时而鸣。【补曰】《庄子》云：“梁丽可以克城，而不可以窒穴。”尺有所短也。“骐骥、骅骝，一日而驰千里，捕鼠不如狸狌。”寸有所长也。

[60]地毁东南。【补曰】《列子》曰：“物有不足。天倾西北，地不满东南。”

[61]孔子厄于陈也。【补曰】校人曰：“孰谓子产智！予既烹而食之。”智有所不明也。

[62]天不可计量也。【补曰】《史记》曰：“人虽贤，不能左画圆，右画方。”

[63]日不能夜光也。【补曰】神龟能见梦于元君，不能避余且之网。智有所困，神有所不及也。

[64]所念虑也。

[65]遂本操也。

[66]不能决君之志也。一云“知此事”。





卷七　渔父章句


《渔父》者，屈原之所作也。屈原放逐，在江、湘之间，忧愁叹吟，仪容变易。而渔父避世隐身，钓鱼江滨，欣然自乐。时遇屈原川泽之域，怪而问之，遂相应答。楚人思念屈原，因叙其辞以相传焉。[1] 

[1]《卜居》、《渔父》，皆假设问答以寄意耳。而太史公《屈原传》、刘向《新序》、嵇康《高士传》或采《楚辞》、《庄子》渔父之言以为实录，非也。

屈原既放[1]，游于江潭[2]，行吟泽畔[3]，颜色憔悴[4]，形容枯槁。[5]渔父见而问之[6]曰：“子非三闾大夫与[7]？何故至于斯？”[8]屈原曰：“举世皆浊[9]我独清[10]，众人皆醉[11]我独醒[12]，是以见放。”[13]渔父曰：[14]“圣人不凝滞于物[15]，而能与世推移。[16]世人皆浊[17]，何不淈其泥[18]而扬其波[19]？众人皆醉[20]，何不餔其糟[21]而歠其酾[22]？何故深思高举[23]，自令放为？”[24]屈原曰：“吾闻之[25]，新沐者必弹冠[26]，新浴者必振衣。[27]安能以身之察察[28]，受物之汶汶者乎[29]？宁赴湘流[30]，葬于江鱼之腹中。[31]安能以皓皓之白[32]，而蒙世俗之尘埃乎？”[33]渔父莞尔而笑[34]，鼓枻而去[35]。

[1]身斥逐也。

[2]戏水侧也。

[3]履荆棘也。

[4]皯霉黑也。【补曰】皯，古旱切。霉，力迟切。

[5]癯瘦瘠也。【补曰】槁音考。

[6]怪屈原也。

[7]谓其故官。《史记》作“欤”。

[8]曷为遭此患也。《史记》云：“何故而至此。”

[9]众贪鄙也。一作“世人皆浊”。《史记》作“举世混浊而我独清，众人皆醉而我独醒”。

[10]志洁己也。

[11]惑财贿也。一云“巧佞曲也”。

[12]廉自守也。

[13]弃草野也。一本此句末有“尔”字。

[14]隐士言也。

[15]不困辱其身也。《史记》云：“夫圣人者。”一本物上有“万”字。

[16]随俗方圆。

[17]人贪婪也。一作“举世皆浊”。《史记》云：“举世混浊。”

[18]同其风也。《史记》作“随其流”。【补曰】淈，古没切，又乎没切，浊也。

[19]与沉浮也。五臣云：“淈泥扬波，稍随其流也。”

[20]巧佞曲也。

[21]从其俗也。【补曰】餔，布乎切。

[22]食其禄也。《文选》“酾”作“醨”。五臣云：“餔糟歠醨，微同其事也。餔，食也。歠，饮也。糟、醨，皆酒滓。”【补曰】酾，力支切，以水糟也。醨，薄酒也。

[23]独行忠直。五臣云：“深思，谓忧君与民也。”

[24]远在他域。《史记》云：“何故怀瑾握瑜而自令见放为？”

[25]受圣人之制也。

[26]拂土坌也。【补曰】《荀子》云：“新浴者振其衣，新沐者弹其冠，人之情也。其谁能以己之僬僬，受人之掝掝者哉？”

[27]去尘秽也。

[28]己清洁也。五臣云：“察察，洁白也。”《史记》云：“又谁能以身之察察。”

[29]蒙垢尘也。【补曰】汶音门。汶，蒙，沾辱也。一音昏。《荀子》注引此作“惛惛”。惛惛，不明也。惛，门、昏二音。

[30]自沉渊也。《史记》作“常流”。常音长。

[31]身消烂也。一无“之”字。《史记》云：“而葬乎江鱼腹中耳。”

[32]皓皓，犹皎皎也。皓，一作“皎”。五臣云：“皓、白，喻贞洁。”

[33]被点污也。一无“而”字。尘埃，《史记》作“温蠖”。说者曰，温蠖，犹惛愦也。

[34]笑离龂也。莞，一作“苋”。【补曰】莞尔，微笑。胡板切。

[35]叩船舷也。枻，一作“栧”。【补曰】枻音曳。舷，船边也。





歌曰：[1]“沧浪之水清兮[2]，可以濯吾缨[3]；沧浪之水浊兮[4]，可以濯吾足。”[5]遂去，不复与言[6]。

[1]一本“歌”上有“乃”字。

[2]喻世昭明。【补曰】浪音郎。《禹贡》：“嶓冢导漾，东流为汉，又东为沧浪之水。”注云：“漾水至武都，为汉；至江夏，谓之夏水；又东，为沧浪之水，在荆州。”孟轲云：“有孺子歌曰：‘沧浪之水清兮，可以濯我缨；沧浪之水浊兮，可以濯我足。’清斯濯缨，浊斯濯足矣，自取之也。”《水经》云：“武当县西北汉水中有洲，名沧浪洲。《地说》曰：水出荆山，东南流为沧浪之水。是近楚都，故《渔父歌》云云。”余案，《尚书·禹贡》言导漾水东流为汉，又东为沧浪之水。不言“过”而言“为”者，明非它水。盖汉、沔水自下有沧浪通称耳。渔父歌之，不达《水》《地》，宜以《尚书》为正。

[3]沐浴升朝廷也。吾，一作“我”。五臣云：“清喻明时，可以修饰冠缨而仕也。”

[4]喻世昏闇。

[5]宜隐遁也。吾，一作“我”。五臣云：“浊喻乱世，可以抗足远去。”

[6]合道真也。【补曰】《艺文志》云：“屈原赋二十五篇。”然则自《骚经》至《渔父》，皆赋也。后之作者苟得其一体，可以名家矣。而梁萧统作《文选》，自《骚经》、《卜居》、《渔父》之外，《九歌》去其五，《九章》去其八。然司马相如《大人赋》率用《远游》之语，《史记·屈原传》独载《怀沙》之赋，扬雄作《（伴）〔畔〕牢愁》，亦旁《惜诵》至《怀沙》。统所去取，未必当也。自汉以来，靡丽之赋，劝百而讽一，无复恻隐古诗之义。故子云有曲终奏雅之讥，而统乃以屈子与后世词人同日而论，其识如此，则其文可知矣。





卷八　九辩章句


《九辩》者，楚大夫宋玉之所作也。辩者，变也，谓敶道德以变说君也。[1]九者，阳之数，道之纲纪也。[2]故天有九星，以正机衡；地有九州，以成万邦；人有九窍，以通精明。屈原怀忠贞之性，而被谗邪，伤君闇蔽[3]，国将危亡，乃援天地之数，列人形之要，而作《九歌》、《九章》之颂，以讽谏怀王。明己所言，与天地合度，可履而行也。宋玉者，屈原弟子也。闵惜其师，忠而放逐，故作《九辩》以述其志。至于汉兴，刘向、王褒之徒，咸悲其文，依而作词，故号为“楚辞”。亦采其“九”以立义焉。[4] 

[1]《史记》曰：“原死之后，楚有宋玉、唐勒、景差之徒，皆好辞而以赋见称。皆祖屈原之从容辞令，终莫敢直谏。”辩，一作“辨”。辩，治也。辨，别也。说音税。

[2]五臣云：“宋玉惜其师忠信见放，故作此辞以辩之，皆代原之意。‘九’义亦与《九歌》同。”

[3]一作“昧”。

[4]采，一作“承”。

悲哉秋之为气也[1]！萧瑟兮[2]草木摇落[3]而变衰[4]。憭栗兮[5]若在远行[6]，登山临水兮[7]送将归[8]。泬寥兮[9]天高而气清[10]，兮[11]收潦而水清[12]。憯凄增欷兮[13]，薄寒之中人[14]，怆怳懭悢兮[15]，去故而就新[16]，坎廪兮[17]贫士失职[18]而志不平[19]。廓落兮[20]羇旅而无友生[21]，惆怅兮[22]而私自怜[23]。燕翩翩其辞归兮[24]，蝉漠而无声[25]。雁廱廱而南游兮[26]，鹍鸡啁哳而悲鸣[27]。独申旦而不寐兮[28]，哀蟋蟀之宵征[29]。时亹亹而过中兮[30]，蹇淹留而无成[31]。

[1]寒气聊戾，岁将暮也。哉，一作“夫”。

[2]阴气促急，风疾暴也。五臣云：“萧瑟，秋风貌。言屈原枉见放逐，其情如秋节之悲，故托言秋之为状而盛述之。”

[3]华叶陨零，肥润去也。一本句末有“兮”字。

[4]形体易色，枝叶枯槁也。自伤不遇，将与草木俱衰老也。

[5]思念暴戾，心自伤也。五臣云：“憭栗，犹凄怆也。”【补曰】憭，旧音流，又音了。

[6]远客出去，之他方也。

[7]升高远望，视江河也。

[8]族亲别逝，还故乡也。

[9]泬寥旷荡，空虚也。或曰，泬寥犹萧条。萧条，无云貌。寥，《释文》作“嵺”。【补曰】泬音血。嵺，高貌。

[10]秋天高朗，体清明也。言天高朗，照见无形。伤君昏乱，不聪明也。气清，一作“气平”。【补曰】清，疾正切。《说文》云：“无垢薉也。”古本作“瀞”。

[11]源渎顺流，漠无声也。，一作“寂”。，一作“寥”，一作“漻”。五臣云：“寂漻，虚静貌。”【补曰】《说文》云：“，无人声。”与“寂”同。“，空虚也。”与“寥”同。漻，深清也。并音聊。一云，，崖虚也。

[12]沟无溢滥，百川净也。言川水夏浊而秋清，伤人君无有清明之时也。五臣云：“潦，雨水，音老。”

[13]怆痛感动，叹累息也。五臣云：“憯凄，悲痛貌。欷，泣叹。”【补曰】憯，七感切。欷，虚毅切，歔欷也。

[14]伤我肌肤，变颜色也。五臣云：“薄，迫也。有似迫寒之伤人。”【补曰】中，去声。

[15]中情怅惘，意不得也。五臣云：“怆怳、懭悢，皆悲伤也。”【补曰】怆怳，失意貌。上初两、下许昉切。懭悢，不得志。上口广切，下音朗，又音亮。

[16]初会鉏铻，志未合也。五臣云：“去故就新，别离也。”

[17]数遭患祸，身困极也。廪，一作“壈”。五臣云：“坎壈，困穷也。”【补曰】廪，力敢切。坎廪，失志，一曰不平。

[18]亡财遗物，逢寇贼也。贫，一作“穷”。

[19]心常愤懑，意未服也。

[20]丧妃失耦，块独立也。五臣云：“廓落，空寂也。”

[21]远客寄居，孤单特也。羇，一作“羁”。一无“生”字。【补曰】羇，旅寓也。

[22]后党失辈，惘愁毒也。五臣云：“惆怅，悲哀也。”

[23]窃内念己，自悯伤也。

[24]将入大海，飞回翔也。五臣云：“言秋深也。翩翩，飞貌。”

[25]螗蜩敛翅，而伏藏也。漠，一作“寂寞”。

[26]雄雌和乐，群戏行也。廱，一作“嗈”，一作“痈”。【补曰】“廱”与“嗈”同。《诗》曰：“嗈嗈鸣雁。”雁阴起则南，阳起则北，避寒就燠也。

[27]奋翼鸣呼，而低昂也。夫燕蝉遇秋寒，将入水穴处，而怀忧惧，候雁鹍鸡喜乐而逸豫，言己无有候雁鹍鸡之喜乐，而有蝉燕之忧惧也。【补曰】鹍鸡似鹤，黄白色。啁哳，声繁细貌。上竹交，下陟辖。

[28]夜坐视瞻而达明也。坐，一作“起”。五臣云：“申，至也。”

[29]见之夜行，自伤放弃，与昆虫为双也。或曰，宵征谓“七月在野，八月在宇，九月在户，十月蟋蟀入我床下”，是其宵征。征，行也。五臣云：“宵，夜也。”

[30]时已过半，日进往也。亹亹，进貌。诗云：“亹亹文王。”五臣云：“亹亹，行貌。过中，谓渐衰暮也。”【补曰】亹音尾。

[31]虽久寿考，无成功也。五臣云：“蹇，语词也。念己将老，淹留草泽，无所成也。”





悲忧穷戚兮[1]独处廓[2]，有美一人兮[3]心不绎[4]。去乡离家兮[5]徕远客[6]，超逍遥兮[7]今焉薄[8]？专思君兮[9]不可化[10]，君不知兮[11]可奈何[12]！蓄怨兮积思[13]，心烦憺兮忘食事[14]。愿一见兮道余意[15]，君之心兮与余异[16]。车既驾兮朅而归[17]，不得见兮心伤悲[18]。倚结軨兮长太息[19]，涕潺湲兮下沾轼[20]。忼慨绝兮不得[21]，中瞀乱兮迷惑[22]。私自怜兮何极[23]，心怦怦兮谅直[24]。

[1]修德见过，愁惧惶也。戚，一作“慼”。《文选》作“蹙”。【补曰】戚、慼、蹙，并仓历、子六二切。迫也，促也，忧也。

[2]孤立特止，居一方也。五臣云：“廓，空也。谓己穷蹙处于空泽。”【补曰】处，昌举切。

[3]位尊服好，谓怀王也。

[4]常念弗解，内结藏也。五臣云：“绎，解也。言思君之心常不解也。”【补曰】绎，抽丝也，陈也，理也。

[5]偝违邑里，之他邦也。【补曰】离，去声。

[6]去郢南征，济沅、湘也。徕，一作“来”。

[7]远去浮游，离州域也。五臣云：“无所依。”

[8]欲止无贤，皆谗贼也。五臣云：“焉，何也。薄，止也。”

[9]执心壹意，在胸臆也。思，一作“恖”。

[10]同姓亲联，恩义笃也。五臣云：“化，变也。”【补曰】化，旧音花。

[11]聪明浅短，志迷惑也。

[12]顽嚚难启，长叹息也。

[13]结恨在心，虑愤郁也。

[14]思君念主，忽不食也。【补曰】憺，徒滥切，忧也。食事，谓食与事也。

[15]舒写忠诚，自陈列也。余，一作“我”。

[16]方圆殊性，犹白黑也。五臣云：“愿一见君，道忠信之意。君心以是为非，故与余异矣。”

[17]回逝言迈，欲反国也。一无“既”字。【补曰】朅，丘杰切，去也。

[18]自伤流离，路隔塞也。一本“心”下无“伤”字。五臣云：“将去归国，而君不见察，故心悲也。”

[19]伏车重轼，而涕泣也。一无“长”字。【补曰】軨音零，车轖间横木。

[20]泣下交流，濡茵席也。一本“沾”上无“下”字。五臣云：“潺湲，流涕貌。轼，车上所凭者。”

[21]中情恚恨，心剥切也。忼，一作“慷”。【补曰】忼慨，壮士不得志。忼，口朗切。

[22]思念烦惑，忘南北也。五臣云：“叹与相绝而不见，使中昏乱迷惑也。瞀，昏也。”【补曰】瞀音茂。

[23]哀禄命薄，常含戚也。私，一作“思”。五臣云：“自怜，失志也。极，穷也。”

[24]志行中正，无所告也。五臣云：“心存谅直，终日不足。怦怦，心不足貌。”【补曰】怦，披绷切，心急。一曰忠谨貌。





皇天平分四时兮[1]，窃独悲此廪秋[2]。白露既下百草兮[3]，奄离披此梧楸[4]。去白日之昭昭兮[5]，袭长夜之悠悠[6]。离芳蔼之方壮兮[7]，余萎约而悲愁[8]。秋既先戒以白露兮[9]，冬又申之以严霜[10]。收恢台之孟夏兮[11]，然欿傺而沉藏[12]。叶烟邑而无色兮[13]，枝烦挐而交横；[14]颜淫溢而将罢兮[15]，柯彷佛而萎黄；[16]萷櫹槮之可哀兮[17]，形销铄而瘀伤[18]。惟其纷糅而将落兮[19]，恨其失时而无当[20]。擥騑辔而下节兮[21]，聊逍遥以相佯[22]。岁忽忽而遒尽兮[23]，恐余寿之弗将[24]。悼余生之不时兮[25]，逢此世之俇攘[26]。澹容与而独倚兮[27]，蟋蟀鸣此西堂[28]。心怵惕而震盪兮[29]，何所忧之多方[30]！卬明月而太息兮[31]，步列星而极明[32]。

[1]何直春生，而秋杀也。

[2]微霜凄怆，寒栗洌也。廪，一作“凛”。五臣云：“秋气凛然而万物摇落。喻己为谗邪所害，是以播迁，故窃悲此也。”【补曰】廪，与“凛”同，寒也。

[3]万物群生，将被害也。下，一作“降”。一云“下降”。

[4]痛伤茂木，又芟刈也。披，一作“被”。五臣云：“言秋气伤物之甚也。奄同离，罗也。既凋百草，而梧楸同罹此患。百草喻百姓，林木喻贤人。”【补曰】奄，忽也，遽也。离披，分散貌。“被”与“披”同。梧桐、楸梓，皆早凋。

[5]违离天明，而湮没也。五臣云：“白日喻君，言放逐去君。”

[6]永处冥冥，而覆蔽也。五臣云：“袭长夜，谓因受覆蔽也。悠悠，无穷也。”【补曰】袭，因也，入也。

[7]去己盛美之光容也。【补曰】蔼，繁茂也，於盖切。

[8]身体疲病，而忧贫也。萎，《文选》作“委”。五臣云：“言离去芳盛之德，方壮之任，使余委弃而悲愁也。约，弃也。”【补曰】萎，於为切，草木枯也。约，穷也。

[9]君不弘德，而严令也。一本“戒”下有“之”字。

[10]刑罚刻峻，而重深也。五臣云：“喻暴虐相济为害也。申，重也。”

[11]上无仁恩以养民也。夫天制四时，春生夏长，人君则之，以养万物。秋杀冬藏，亦顺其宜，而行刑罚。故君贤臣忠，政合大中，则品庶安宁，万物丰茂。上闇下伪，用法残虐，则贞良被害，草木枯落。故宋玉援引天时，托譬草木。以茂美之树，兴于仁贤，早遇霜露，怀德君子，忠而被害也。台，一作“炱”，一作“炲”。五臣云：“恢台，长养也。”《释文》：台，他来切。【补曰】《舞赋》云：“舒恢炱之广度。”注云：“恢炱，广大貌。‘炱’与‘台’古字通。”黄鲁直云：“恢，大也。台，即胎也。言夏气大而育物。《尔雅》曰‘夏为长嬴’是也。”《集韵》：“炱，煤尘也。”台、胎二音。

[12]民无驻足，窜岩穴也。楚人谓住曰傺也。“欿”本多作“坎”。《释文》“藏”作“臧”，音藏。五臣云：“坎，陷。傺，止也。言收敛长养之气，使陷止沉藏，但以秋气杀物矣。皆喻楚之君臣也。”【补曰】欿，与“坎”同。

[13]颜容变易，而苍黑也。邑，一作“”。五臣云：“言草木残瘁也。烟，伤坏也。”【补曰】烟音于，臭草也。，草伤坏也。

[14]柯条纠错，而崱嶷也。五臣云：“烦挐，扰乱也。”【补曰】挐，女除切，牵引也，烦也。

[15]形貌羸瘦，无润泽也。五臣云：“颜，容也。淫溢，积渐也。罢，毁也。”【补曰】罢，乏也，音疲。

[16]肌肉空虚，皮干腊也。萎，一作“委”，一作“”。五臣云：“柯，枝也。黄叶凋。”【补曰】佛音费。，枯死也。

[17]华叶已落，茎独立也。萷，一作“”。【补曰】萷音梢。萷蔘，木枝竦也。《释文》、《文选》并音朔。萷，棹木无枝柯，长而杀者。櫹音萧。槮音森。櫹槮，树长貌。《选》云“橚爽櫹槮”是也。“”与“萷”同。

[18]身体燋枯，被病久也。五臣云：“瘀，病，皆喻己离愁苦。”【补曰】瘀，於去切，血瘀也。

[19]蓬茸颠仆，根蠹朽也。糅，一作“楺”。而，一作“之”。五臣云：“惟，思也。纷糅，众杂也。言思奸邪众杂，将或毁落。”【补曰】糅，女救切。蓬，蒲孔。茸，仁勇切。

[20]不值圣王，而年老也。五臣云：“又怅失其明时，不与贤君相当。”

[21]安步徐行，而勿驱也。擥，一作“掔”，音启妍切。五臣云：“为此擥辔按节徐行，游涉草泽也。下节，按节也。”【补曰】擥，力敢切，持也。掔，启妍切，亦持也。其字从臤，作“擥”误矣。騑音菲。

[22]且徐徘徊，以游戏也。一作“佯”，一作“相羊”。【补曰】相佯，徙倚也。

[23]年岁逝往，若流水也。遒，一作“逝”。五臣云：“忽忽，运行貌。”【补曰】遒，即由、即秋二切，迫也，尽也。

[24]惧我性命之不长也。弗，一作“不”。五臣云：“将，长也。”【补曰】将，有渐之辞。

[25]伤己幼少，后三王也。

[26]卒遇谮谗，而遽惶也。五臣云：“俇攘，忧惧貌。”一作“恇勷”，一作“躟”。【补曰】俇音匡。攘，而羊切，也，遽也。

[27]独立，无朋党也。五臣云：“澹，徒敢切。澹容与，徐步也。倚，立也。”

[28]自伤闵己，与虫并也。

[29]思虑惕动，沸若汤也。盪，一作“荡”。五臣云：“怵惕，震盪自惊动也。”【补曰】怵音黜。盪音荡，揺动貌。

[30]内念君父及兄弟也。五臣云：“方，犹端也。”

[31]上告昊旻，愬神灵也。卬，一作“仰”。太，一作“大”。【补曰】卬，望也，音仰。

[32]周览九天，仰观星宿，不能卧寐，乃至明也。【补曰】明，旧音亡。

窃悲夫蕙华之曾敷兮[1]，纷旖旎乎都房[2]。何曾华之无实兮[3]，从风雨而飞飏[4]。以为君独服此蕙兮[5]，羌无以异于众芳[6]。闵奇思之不通兮[7]，将去君而高翔[8]。心闵怜之惨凄兮[9]，愿一见而有明[10]。重无怨而生离兮[11]，中结轸而增伤[12]。岂不郁陶而思君兮[13]？君之门以九重[14]。猛犬狺狺而迎吠兮[15]，关梁闭而不通[16]。皇天淫溢而秋霖兮[17]，后土何时而得漧[18]！块独守此无泽兮[19]，仰浮云而永叹[20]。

[1]蕙草芬芳，以兴在位之贵臣也。五臣云：“曾，重也。敷，布也。”

[2]被服盛饰于宫殿也。旖旎，盛貌。《诗》云：“旖旎其华。”《文选》作“旖柅”，上音倚，下女绮切。五臣云：“都，大也。房，花房也。喻君初好善布德，有如此也。”旖，一作“”，於可切。旎，乃可切。【补曰】《集韵》：“，倚可切。”其字从可。旎，旌旗貌。旖音猗。其字从奇。旖旎，旌旗从风貌。天子所宫曰都。

[3]外貌若忠，而心佞也。

[4]随君嗜欲，而回倾也。夫风为号令，雨为德惠，故风动而草木摇，雨降而万物殖。故以风雨喻君。言政令德惠，所由出也。五臣云：“喻其后随佞人之言。”

[5]体受正气，而高明也。

[6]乃与佞臣之同情也。五臣云：“我谓君独好美行，乃无异于众人之心，而受其佞也。”

[7]伤己忠策，无由入也。思，一作“恖”。五臣云：“闵，自伤也。奇思，谓忠信也。”

[8]适彼乐土，之他域也。五臣云：“高翔，远去也。”

[9]内自哀念，心隐恻也。

[10]分别贞正与伪惑也。五臣云：“心之忧伤，愿见君而自明。”

[11]身无罪过，而放逐也。五臣云：“重，念也。自念无怨咎于君，而生离隔。”【补曰】重，去声。《九歌》云：“悲莫悲兮生别离。”

[12]肝胆破裂，心剖也。伤，一作“慯”。五臣云：“心中结怨轸忧而增悲伤。”【补曰】伤，痛也，忧也。，普逼切。

[13]愤念蓄积，盈胸臆也。思，一作“恖”。【补曰】《书》云：“郁陶乎予心。”

[14]闺阑扃闭，道路塞也。一云“闺闼”。五臣云：“虽思见君，而君门深邃，不可至也。”【补曰】《月令》云：“九门磔攘。”天子有九门，谓关门、远郊门、近郊门、城门、皋门、库门、雉门、应门、路门也。

[15]谗佞讙呼而在侧也。五臣云：“狺狺，开口貌。迎吠，拒贤人使不得进也。”【补曰】狺音垠，犬争。一云吠声。

[16]阍人承指，呵问急也。五臣云：“闭关，喻塞贤路也。”

[17]久雨连日，泽深厚也。

[18]山阜濡泽，草木茂也。而，一作“兮”。漧，一作“干”。五臣云：“后土，地也。”【补曰】漧，与“干”同。

[19]不蒙恩施，独枯槁也。

[20]愬天语神，我何咎也。古本“仰”作“卬”。五臣云：“众人皆蒙君泽，而我独不沾，故仰望而长叹也。”【补曰】叹，平声。

何时俗之工巧兮[1]，背绳墨而改错[2]！却骐骥而不乘兮[3]，策驽骀而取路[4]。当世岂无骐骥兮[5]，诚莫之能善御[6]。见执辔者非其人兮[7]，故駶跳而远去[8]。凫雁皆唼夫粱藻兮[9]，凤愈飘翔而高举[10]。圜凿而方枘兮[11]，吾固知其鉏铻而难入[12]。众鸟皆有所登栖兮[13]，凤独遑遑而无所集[14]。愿衔枚而无言兮[15]，尝被君之渥洽[16]。太公九十乃显荣兮[17]，诚未遇其匹合[18]。谓骐骥兮安归[19]？谓凤皇兮安栖[20]？变古易俗兮世衰[21]，今之相者兮举肥[22]。骐骥伏匿而不见兮[23]，凤皇高飞而不下[24]。鸟兽犹知怀德兮[25]，何云贤士之不处[26]？骥不骤进而求服兮[27]，凤亦不贪餧而妄食[28]。君弃远而不察兮[29]，虽愿忠其焉得[30]？欲寂漠而绝端兮[31]，窃不敢忘初之厚德[32]。独悲愁其伤人兮[33]，冯郁郁其何极[34]！

[1]世人辩慧，造诈伪也。

[2]违废圣典，背仁义也。夫绳墨者，工之法度也。仁义者，民之正路也。绳墨用，则曲木截；仁义进，则谗佞灭。二者殊义，不可不察也。五臣云：“喻信诈伪，弃忠正，易置礼法也。”【补曰】错，置也，七故切。

[3]斥逐子胥与比干也。不，一作“弗”。乘，一作“椉”。五臣云：“骐骥，良马，喻贤才也。”

[4]信任竖貂与椒、兰也。五臣云：“喻疏贤才，而亲不肖也。驽骀，喻不肖。”

[5]家有稷、契与管、晏也。

[6]世无尧、舜及桓、文也。五臣云：“言岂无贤才，但君不能用也。御，谓御马者。”【补曰】古者，车驾四马，御之为难。故为六艺之一也。

[7]遭值桀、纣之乱昏也。一无“者”字。

[8]被发为奴，走横奔也。一作“驹跳”，一作“駶駣”。五臣云：“言见君非好善之主，故贤才皆避而远去。驹，即骐骥也。跳，走貌。”【补曰】马立不常谓之駶，音局。一本“驹”亦音衢六切。《释文》：“跳，徒聊切，跃也。駣，徒浩切，马三岁名。”

[9]群小在位，食重禄也。雁，《释文》作“鹜”。一无“夫”字。五臣云：“粱，米。藻，水草。”【补曰】唼喋，鳬雁食貌。上音翣，下音霅。

[10]贤者遯世，窜山谷也。愈，一作“俞”。飘翔，一作“飘飘”。【补曰】“俞”与“愈”同。《荀子》曰“其身俞危”是也。举音倨。

[11]正直邪枉，行殊则也。五臣云：“若凿圆穴，斫方木内之，而必参差不可入。喻邪佞在前，忠贤何由能进。”【补曰】凿音造，錾也。枘音汭，柄也。

[12]所务不同，若粉墨也。一无“其”字。五臣云：“鉏铻，相距貌。”【补曰】鉏，状所、床举二切。铻音语，不相当也。

[13]群佞并进，处官爵也。

[14]孔子栖栖，而困厄也。一无“独”字。一作“惶惶”。五臣云：“贤才窜逐，独无所托。遑遑，不得所貌。”

[15]意欲括囊，而静默也。愿，一作“顾”。五臣云：“衔枚，所以止言者也。”【补曰】《周礼》有衔枚氏，“枚状如箸，横衔之”。

[16]前蒙宠遇，锡祉福也。五臣云：“我亦欲不言而自弃，为昔者尝受君之厚泽，故复不能已。渥，厚也。洽，泽也。”

[17]吕尚耆老，然后贵也。

[18]遭值文王，功冠世也。五臣云：“太公吕尚，年九十而穷困，遭西伯而用之。当未遇之时，故无匹偶，而与相合也。言己所以弃逐者，其行亦不与君意同也。”

[19]踌躇吴坂，遇伯乐也。

[20]集栖梧桐，食竹实也。五臣云：“骐骥安归？在于良乐；凤皇安归？在于圣明。自喻时无知己也。”

[21]以贤为愚，时闇惑也。五臣云：“代衰之时，则必变古之法，易常之道。”

[22]不量才能，视颜色也。五臣云：“将相士而用举肥美者，不言其才行，此疾时之深。”【补曰】相，视也，去声。

[23]仁贤幽处，而隐藏也。五臣云：“‘骐骥伏匿而不见’至‘虽愿忠其焉得’皆喻己也。”

[24]智者远逝，之四方也。【补曰】下音户。

[25]慕归尧、舜之圣明也。《释文》“怀”作“褱”。

[26]上老太公，归文王也。

[27]干木阖门，而辞相也。五臣云：“服，御也。”

[28]颜阖凿坏，而逃亡也。坏，一作“培”。【补曰】餧，於伪切。扬子曰：“食其不妄。”说者曰，非义不妄食，引此为证。

[29]介推割股，而自放也。弃，一作“棄”。

[30]申生至孝，而被谤也。

[31]宁武佯愚，而不言也。漠，一作“嗼”，一作“寞”。五臣云：“寂寞，止息貌。”【补曰】《广雅》：“嗼音莫，安也。”《说文》：“嗼，无声。”

[32]尝受禄惠，识旧德也。五臣云：“言我将心不思于君，不能忘君昔之厚德耳。”

[33]思念缠结，摧肝肺也。

[34]愤懑盈胸。终年岁也。冯，一作“凭”。其，一作“之”。何，一作“安”。五臣云：“凭郁郁，愁心满结也。极，穷也。”

霜露惨凄而交下兮[1]，心尚其弗济[2]。霰雪雰糅其增加兮[3]，乃知遭命之将至[4]。愿徼幸而有待兮[5]，泊莽莽与壄草同死[6]。愿自往而径游兮[7]，路壅绝而不通[8]。欲循道而平驱兮[9]，又未知其所从[10]。然中路而迷惑兮[11]，自压桉而学诵[12]。性愚陋以褊浅兮[13]，信未达乎从容[14]。

[1]君政严急，刑罚峻也。惨，一作“憯”。

[2]冀过不成，得免脱也。，一作“幸”。尚，一云“徜徉”。【补曰】幸，《说文》作“”，当以“幸”为正。

[3]威怒益盛，刑酷烈也。其，一作“而”。【补曰】雰雰，雪貌。

[4]卒遇诛戮，身颠沛也。

[5]冀蒙贳赦，宥罪法也。宥，一作“止”。【补曰】徼，古尧切。

[6]将与百卉俱徂落也。一云“泊莽莽兮与埜草同死”。一作“材草”。泊，一作“汩”。【补曰】泊，止也。莽莽，莫古切，草盛。壄、埜，并“野”字。

[7]不待左右之绍介也。一云“愿自直而径往”。

[8]谗臣嫉妬，无由达也。

[9]遵放众人，所履为也。欲，一作“愿”。

[10]不识趣舍，何所宜也。

[11]举足犹豫，心回疑也。

[12]弭情定志，吟诗礼也。压，一作“厌”。桉，一作“按”。一作“压塞”。【补曰】《集韵》：“压，益涉切，按也。”“桉”与“按”同，抑也，止也。《释文》：“厌，於盐切，安也。诵，疾恭切。”

[13]姿质鄙钝，寡所知也。【补曰】褊，毕善切，急也，狭也。

[14]君不照察其真伪也。乎，一作“兮”，一作“于”。一本云“然中路而迷惑兮，悲蹭蹬而无归。性愚陋以褊浅兮，自压按而学诗。兰荪杂于萧艾兮，信未达其从容”。

窃美申包胥之气盛兮[1]，恐时世之不固[2]。何时俗之工巧兮[3]？灭规榘而改凿[4]。独耿介而不随兮[5]，愿慕先圣之遗教[6]。处浊世而显荣兮[7]，非余心之所乐[8]。与其无义而有名兮[9]，宁穷处而守高[10]。食不偷而为饱兮[11]，衣不苟而为温[12]。窃慕诗人之遗风兮[13]，愿托志乎素餐[14]。蹇充倔而无端兮[15]，泊莽莽而无垠[16]。无衣裘以御冬兮[17]，恐溘死不得见乎阳春[18]。

[1]申包胥，楚大夫也。昔伍子胥得罪于楚，将适于吴，见申包胥，谓曰：“我必亡郢。”申包胥答曰：“子能亡之，我能存之。”遂出奔吴，为吴王阖闾臣。兴兵而伐楚，破郢。昭王出奔，于是申包胥乃之秦，请救兵，鹤立于秦庭，啼呼悲泣，七日七夜不绝声，勺饮不入于口。秦伯哀之，为发兵救楚。昭王复国，故言“气盛”也。古本“盛”皆作“晟”。

[2]俗人执誓，多不坚也。

[3]静言諓諓，而无信也。

[4]弃捐仁义，信谗佞也。【补曰】凿音造。

[5]执节守度，不枉倾也。

[6]循行道德，遵典经也。

[7]谓仕乱君，为公卿也。

[8]彼虽富贵，我不愿也。【补曰】乐，五孝切。

[9]宰嚭专吴，握君权也。

[10]思从夷、齐于首阳也。【补曰】高，孤到切，一苦浩切。即“枯槁”之“槁”。

[11]何必秔粱与刍豢也。一无“而”字。【补曰】偷，他钩切，巧也。

[12]非贵锦绣，及绫纨也。一无“而”字。

[13]勤身修德，乐《伐檀》也。

[14]不空食禄，而旷官也。《诗》云：“彼君子兮，不素餐兮。”谓居位食禄，无有功德，名曰素餐也。《释文》作“食”，音孙。

[15]媒理断绝，无因缘也。【补曰】倔，俱物、巨物二切。《儒行》云：“不充诎于富贵。”充诎，喜失节貌。

[16]幽处山野，而无邻也。泊，一作“汩”。【补曰】垠，岸也，音银。

[17]言己饥寒，家困贫也。御，一作“禦”。【补曰】御，鱼据切。《诗》云：“我有旨蓄，亦以御冬。”注云：“御，禦也。以御冬月乏无时也。”

[18]惧命奄忽，不踰年也。一本自“霜露惨凄而交下”至此为一章。

靓杪秋之遥夜兮[1]，心缭悷而有哀[2]。春秋逴逴而日高兮[3]，然惆怅而自悲[4]。四时逓来而卒岁兮[5]，阴阳不可与俪偕[6]。白日晼晚其将入兮[7]，明月销铄而减毁[8]。岁忽忽而遒尽兮[9]，老冉冉而愈[10]。心摇悦而日兮[11]，然怊怅而无冀[12]。中憯恻之凄怆兮[13]，长太息而增欷[14]。年洋洋以日往兮[15]，老嵺廓而无处[16]。事亹亹而觊进兮[17]，蹇淹留而踌躇[18]。

[1]盛阴修夜，何难晓也。【补曰】靓音静。杪，末也。

[2]思念纠戾，肠折摧也。悷，一作“”。【补曰】缭音了，缭绕。悷，卢帝切，又音列。懔悷悲吟。音列，忧也。

[3]年齿已老，将晚暮也。【补曰】逴，竹角切，远也。

[4]功名不立，自矜哀也。

[5]冬夏更运，去若颓也。逓，一作“迭”。【补曰】逓，更易也。本作“遞”。

[6]寒往暑来，难追逐也。《释文》阴作“”。【补曰】俪，偶也，音戾。

[7]年时欲暮，才力衰也。【补曰】晼音宛，景昳也。

[8]形容减少，颜貌亏也。【补曰】日出于东方，入于西极，故言入。月三五而盈，三五而缺，故言减毁。

[9]时去晻晻，若骛驰也。忽，一作“曶”。

[10]年命逝往，促急危也。老，一作“寿”。愈，一作“俞”。《释文》“”作“施”。【补曰】“俞”与“愈”同。“施”与“”同。

[11]意中私喜，想用施也。摇，一作“遥”，一作“愮”。，一作“幸”。【补曰】揺，动也。愮，忧也。无喜悦义。“”与“幸”同。

[12]内无所恃，失本义也。【补曰】怊音超。

[13]志愿不得，心肝沸也。之，一作“而”。一注云：“心伤惨也。”

[14]忧怀感结，重叹悲也。【补曰】欷，虚毅切。

[15]岁月已尽，去奄忽也。以，一作“而”。

[16]亡官失禄，去家室也。嵺，一作“廖”。【补曰】《玉篇》云：“廓，空也。”力幺切。

[17]思想君命，幸复位也。【补曰】觊音冀。

[18]久处无成，卒放弃也。【补曰】踌躇，进退貌。躇，丈吕切。旧本自“霜露惨凄而交下兮”至此为一章。

何氾滥之浮云兮[1]，猋壅蔽此明月[2]！忠昭昭而愿见兮[3]，然霠曀而莫达[4]。愿皓日之显行兮[5]，云蒙蒙而蔽之[6]。窃不自聊而愿忠兮[7]，或黕点而污之[8]。尧舜之抗行兮[9]，瞭冥冥而薄天[10]。何险巇之嫉妬兮[11]，被以不慈之伪名[12]？彼日月之照明兮[13]，尚黯黮而有瑕[14]。何况一国之事兮[15]，亦多端而胶加[16]。

[1]浮云晻翳，兴谗佞也。【补曰】“氾”与“泛”同。

[2]妨遮忠良，害仁贤也。夫浮云行则蔽月之光，谗佞进则忠良壅也。【补曰】猋，卑遥切，犬走貌。

[3]思竭蹇蹇，而陈诚也。

[4]邪伪推排，而隐蔽也。然，一作“蔽”。霠，一作“雰”。【补曰】霠音阴，云覆日也。曀，阴风也。

[5]思望圣君之聘请也。日以喻君。《诗》云：“杲杲出日。”【补曰】皓，光也，明也，日出貌也。

[6]群小专恣，掩君明也。蒙，一作“濛”。

[7]意欲竭死，不顾生也。聊，一作“料”。【补曰】料，量也，音聊。

[8]谗人诬谤，被以恶名也。【补曰】黕，《说文》：“都感切，滓垢也。”又陟甚切，污也。污，乌故切。

[9]圣迹显著，高无颠也。

[10]茂德焕炳，配乾坤也。瞭，一作“杳”。【补曰】瞭音了，明也。一音杳。薄，附也。

[11]乱惑之主，嫉其荣也。

[12]言尧有不慈之过，以其不传丹朱也；舜有卑父之谤，以其不立瞽瞍也。

[13]三光照察，镜幽冥也。

[14]云霓之气，蔽其精也。【补曰】黯，邬感切。黮，徒感切，云黑。

[15]众职丛务，君异政也。

[16]贤愚反戾，人异形也。【补曰】《集韵》：“胶加，戾也。胶音豪。加，丘加切。王逸说。”

被荷裯之晏晏兮[1]，然潢洋而不可带[2]。既骄美而伐武兮[3]，负左右之耿介[4]。憎愠惀之修美兮[5]，好夫人之慷慨[6]。众踥蹀而日进兮[7]，美超远而逾迈[8]。农夫辍耕而容与兮[9]，恐田野之芜秽[10]。事緜緜而多私兮[11]，窃悼后之危败[12]。世雷同而炫曜兮[13]，何毁誉之昧昧[14]！今修饰而窥镜兮[15]，后尚可以窜藏[16]。愿寄言夫流星兮[17]，羌儵忽而难当[18]。卒壅蔽此浮云兮[19]，下暗漠而无光[20]。尧舜皆有所举任兮[21]，故高枕而自适[22]。谅无怨于天下兮[23]，心焉取此怵惕[24]？椉骐骥之浏浏兮[25]，驭安用夫强策[26]？谅城郭之不足恃兮[27]，虽重介之何益[28]？邅翼翼而无终兮[29]，忳惽惽而愁约[30]。生天地之若过兮[31]，功不成而无效[32]。愿沉滞而不见兮[33]，尚欲布名乎天下[34]。然潢洋而不遇兮[35]，直怐愗而自苦[36]。莽洋洋而无极兮[37]，忽翱翔之焉薄[38]？国有骥而不知乘兮[39]，焉皇皇而更索[40]？宁戚讴于车下兮[41]，桓公闻而知之[42]。无伯乐之善相兮[43]，今谁使乎誉之[44]。罔流涕以聊虑兮[45]，惟著意而得之[46]。纷纯纯之愿忠兮[47]，妬被离而鄣之[48]。

[1]荷，芙蕖也。裯，袛裯也。若襜褕矣。晏晏，盛貌也。《艺文类聚》作“披荷裯之炅炅”。【补曰】被音披，又如字。裯音刀。《说文》：“袛裯，短衣。”《方言》：“汗襦，自关而西谓之袛裯。”《尔雅》：“晏晏，柔也。”

[2]潢洋，犹浩荡。不着人貌也。言人以荷叶为衣，貌虽香好，然浩浩荡荡，而不可带，又易败也。以喻怀王自以为有贤明之德，犹以荷叶为衣，必坏败也。【补曰】潢音晃，户广切，水深广貌。洋音养。滉瀁，水貌。

[3]怀王自谓有懿德，又勇猛也。骄，一作“憍”。

[4]恃怙众士，被甲兵也。怀王内无文德，不纳忠言；外好武备，而无名将。所以为秦所诱，客死不还。【补曰】耿，古幸切，明也。逸以介为介胄。

[5]恶孙叔敖与子文也。【补曰】愠，纡粉切。惀，力允切。

[6]爱重囊瓦与庄蹻也。《释文》“慨”作“礚”。庄蹻，一作“椒兰”。

[7]无极之徒，在帷幄也。踥，一作“”。《释文》作“啑谍”。【补曰】踥，思协切。蹀音牒。

[8]接舆避世，辞金玉也。逾，一作“愈”。

[9]愁苦赋敛之重数也。

[10]失不耨锄，亡五谷也。

[11]政由细微以乱国也。緜，一作“绵”。

[12]子孙绝嗣，失社稷也。

[13]俗人群党，相称举也。【补曰】《曲礼》云：“毋雷同。”注云：“雷之发声，物无不同时应者。”

[14]论善与恶，不分也。

[15]言与行副，面不惭也。今，一作“余”。窥，一作“视”。

[16]身虽隐匿，名显彰也。【补曰】窜，逃也，匿也。

[17]欲托忠策于贤良也。

[18]行疾去亟，路不值也。【补曰】儵音倏。

[19]终为谗佞所覆冒也。卒，一作“上”。

[20]忠臣丧精，不识谋也。

[21]稷、契、禹、益与咎繇也。举，一作“专”。

[22]安卧垂拱，万国治也。

[23]己之行度，信无尤也。

[24]内省审己，无畏惧也。焉，一作“安”。

[25]众贤并进，职事修也。椉，一作“六”。【补曰】“椉”与“乘”同。浏，流、柳二音，水清也。

[26]百姓成化，刑不用也。策，一作“筞”。【补曰】强，巨良切。策，马棰。所以驱策。

[27]信哉险阻何足恃也？

[28]身被甲铠，犹为虏也。【补曰】介，甲也。

[29]竭身恭敬，何有极也。【补曰】邅，行不进。

[30]忧心闷瞀，自约束也。【补曰】忳，徒浑切。惽音昬。《说文》：“怓也。”愁约，谓穷约而悲愁也。《语》曰：“不可以久处约。”

[31]忽若云驰，驷过隙也。

[32]道德不施，志不遂也。

[33]思欲潜匿，自屏弃也。不，一作“无”。

[34]敷名四海，垂号谥也。【补曰】下音户。

[35]俍倡后时，无所逮也。

[36]守死忠信，以自毕也。《释文》作“愗”。苦，一作“若”，一作“善”。【补曰】，遘、寇二音。愗音茂。

[37]周行旷野，将何之也。

[38]浮游四海，无所集也。

[39]推远周邵，与伊挚也。【补曰】曹子建以此为屈子语。

[40]不识贤愚，尚暗昧也。【补曰】更，平声。

[41]饭牛而歌，厮贱役也。一本“讴”下有“歌”字。

[42]言合圣道，应经术也。

[43]骥与驽钝，几不别也。

[44]后世叹誉，称其德也。誉，一作“訾”。【补曰】訾音赀，思也。亦通。

[45]怆然深思，而悲泣也。

[46]知天生贤，不虚出也。【补曰】著，明也，立也，定也。

[47]思碎首脑，而伏节也。一作“纷忳忳而愿忠”。

[48]谗邪妬害，而壅遏也。被，一作“披”。鄣，一作“彰”。【补曰】被音披。《反离骚》云：“亡春风之被离。”鄣音章。旧本自“何泛滥之浮云兮”至此为一章。

愿赐不肖之躯而别离兮[1]，放游志乎云中[2]。椉精气之抟抟兮[3]，骛诸神之湛湛[4]。骖白霓之习习兮[5]，历群灵之丰丰[6]。左朱雀之茇茇兮[7]，右苍龙之躣躣[8]。属雷师之阗阗兮[9]，通飞廉之衙衙[10]。前轾辌之锵锵兮[11]，后辎椉之从从[12]。载云旗之委蛇兮[13]，扈屯骑之容容[14]。计专专之不可化兮[15]，愿遂推而为臧[16]。赖皇天之厚德兮[17]，还及君之无恙[18]。

[1]乞丐骸骨，而自退也。

[2]上从丰隆而观望也。志，一作“意”。

[3]托载日月之光耀也。楚人名圆曰抟也。抟，一作“槫”。【补曰】抟，度官切。

[4]追逐群灵之遗风也。【补曰】湛，旧音羊戎切。

[5]骖驾素虹而东西也。言己虽去旧土，犹修洁白以厉身也。骖，一作“参”，一作“六”。

[6]周过列宿，存六宗也。灵，一作“神”。

[7]朱雀奉送，飞翩翻也。茇，《释文》作“芺”，於表切。一作“茷”，音蒲艾切。一云“左朱雀之拔拔”。【补曰】《集韵》拔、茷、茇皆有“斾”音。

[8]青虬负毂而扶辕也。躣，《释文》作“躩”，音同。【补曰】躣躣，行貌。其俱切。《广韵》引此。

[9]整理车驾而鼓严也。【补曰】属，朱欲切，连也。阗音田，鼓声。

[10]风伯次且而扫尘也。通，一作“道”。【补曰】衙衙，行貌，旧五乎切，又牛吕切。《集韵》音鱼。

[11]轩车先导，声转辚也。轾，一作“轻”。【补曰】轾音致。《诗》曰：“如轾如轩。”《说文》云：“辌，卧车。”音凉。《招魂》云：“轩辌既低。”注云：“轩、辌，皆轻车名。”则作“轻辌”，亦通。

[12]辎軿侍从，响雷震也。【补曰】《说文》：“辎，軿车前衣车后也。”从，楚江切。

[13]旗旗盘纡，背云霄也。委，一作“逶”。

[14]群马分布，列前后也。【补曰】屯，徒浑切。

[15]我心匪石，不可转也。【补曰】化，旧音花。

[16]执履忠信，不离善也。

[17]灵神覆佑，无疾病也。

[18]愿楚无忧，君康宁也。言己虽升云远游，随从百神，志犹念君，而不能忘也。【补曰】恙，旧音羊。《说文》：“恙，忧也。”一曰虫入腹食人心，古者草居多被此毒，故相问：“无恙乎？”《苏鹗演义》引《神异经》云：北方大荒中，有兽食人，（吩）〔咋〕人则病，罗人则疾，名曰。者，恙也。黄帝上章奏天，从之。于是北方人得无忧无疾，谓之无恙。





卷九　招魂章句

卷九　招魂章句[1]


《招魂》者，宋玉之所作也。[2]招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑[3]山泽，魂魄[4]放佚，厥命将落。故作《招魂》，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也。[5] 

[1]魂，一作“”。下同。

[2]李善以《招魂》为《小招》，以有《大招》故也。

[3]一作“忧愁”。

[4]一作“”。

[5]太史公读《招魂》，悲其志。

朕幼清以廉洁兮[1]，身服义而未沬[2]。主此盛德兮，牵于俗而芜秽[3]。上无所考此盛德兮[4]，长离殃而愁苦[5]。帝告巫阳[6]曰：“有人在下[7]，我欲辅之[8]。魂魄离散，汝筮予之！”[9]巫阳对曰：“掌[10]。”上帝其难从[11]。“若必筮予之，恐后之谢[12]，不能复用巫阳焉。”[13] 

[1]朕，我也。不求曰清，不受曰廉，不污曰洁。洁，一作“絜”。五臣云：“皆代原为辞。”

[2]沬，已也。言我少小修清洁之行，身服仁义，未曾有懈己之时也。【补曰】沬，莫贝切。《易》曰：“日中见沬。”注云：“沬，微昧之明也。”一云日中而昏也。

[3]牵，引也。不治曰芜。多草曰秽。言己施行常以道德为主，以忠事君，以信结交，而为俗人所推引。德能芜秽，无所用之也。五臣云：“主，守也。言己主执仁义忠信之德，为谗佞所牵迫，使荒芜秽污而不得进。”

[4]考，校。五臣云：“上，君也。考，察也。”

[5]殃，祸也。言己履行忠信，而遇暗主。上则无所考校己之盛德，长遭殃祸，愁苦而已也。离，一作“罹”。五臣云：“罹，罗也。”

[6]帝，谓天帝也。女曰巫，阳，其名也。巫，一作“”。五臣云：“玉假立天帝及巫阳以为辞端。”【补曰】《山海经》云：“开明东有巫彭、巫抵、巫阳、巫几、巫相、巫履。”注云：“皆神医也。”

[7]在，一作“于”。

[8]人，谓贤人，则屈原也。宋玉上设天意，佑助贞良，故曰帝告巫阳，有贤人屈原在于下方，我欲辅成其志，以厉黎民也。

[9]魂者，身之精也。魄者，性之决也。所以经纬五藏，保守形体也。筮，卜问也。蓍曰筮。《尚书》曰：“决之蓍龟。”言天帝哀闵屈原魂魄离散，身将颠沛，故使巫阳筮问求索，得而与之，使反其身也。予，一作“与”。【补曰】予，去声。下同。

[10]巫阳对天帝言，招魂者，本掌之官所主职也。，一作“夢”。

[11]言天帝难从掌之官，欲使巫阳招之也。一云“其命难从”。一云“命其难从”。【补曰】难，《文选》读作去声。

[12]一云“谢之”。一无“之”字。

[13]谢，去也。巫阳言如必欲先筮问求魂魄所在，然后与之，恐后世怠懈，必去卜筮之法，不能复修用，但招之可也。五臣云：“若必筮而招之，恐后代懈怠，去卜筮之法，但以招魂为事。阳意不欲以筮与招相次而行，以为不筮而招，亦足可也。”

乃下招曰：[1]魂兮归来[2]！去君之恒干[3]，何为四方些[4]？舍君之乐处，而离彼不祥些[5]！魂兮归来！东方不可以托些[6]。长人千仞，惟魂是索些[7]。十日代出[8]，流金铄石些[9]。彼皆习之魂，往必释些[10]。归来兮！不可以托些[11]。魂兮归来！南方不可以止些[12]。雕题黑齿[13]，得人肉以祀，以其骨为醢些[14]。蝮蛇蓁蓁[15]，封狐千里些[16]。雄虺九首[17]，往来儵忽，吞人以益其心些[18]。归来兮！不可以久淫些[19]。魂兮归来！西方之害，流沙千里些[20]。旋入雷渊[21]，爢散而不可止些[22]。而得脱，其外旷宇些[23]。赤螘若象[24]，玄蠭若壶些[25]。五谷不生，藂菅是食些[26]。其土烂人，求水无所得些[27]。彷徉无所倚，广大无所极些[28]。归来兮！恐自遗贼些[29]。魂兮归来！北方不可以止些。增冰峨峨，飞雪千里些[30]。归来兮！不可以久些[31]。魂兮归来！君无上天些[32]。虎豹九关[33]，啄害下人些[34]。一夫九首，拔木九千些[35]。豺狼从目，往来侁侁些；[36]悬人以娭[37]，投之深渊些[38]。致命于帝，然后得瞑些[39]。归来！往恐危身些[40]。魂兮归来！君无下此幽都些[41]。土伯九约，其角觺觺些[42]。敦脄血拇[43]，逐人駓駓些[44]。参目虎首，其身若牛些[45]。此皆甘人，归来！恐自遗灾些[46]。魂兮归来！入修门些[47]。工祝招君，背行先些[48]。秦齐缕[49]，郑绵络些[50]。招具该备，永啸呼些[51]。魂兮归来！反故居些[52]。

[1]巫阳受天帝之命，因下招屈原之魂。乃，一作“因”。

[2]还归屈原之身。一作“徕归”。

[3]恒，常也。干，体也。《易》曰：“贞者事之干。”五臣云：“君谓原也。”

[4]言魂灵当扶人养命，何为去君之常体，而远之四方乎？夫人须魂而生，魂待人而荣。二者别离，命则霣零也。或曰，去君之恒闬。闬，里也。楚人名里曰闬也。一云“何为乎四方”。乎，一作“兮”。一注云：“魂待人而荣。”【补曰】些，苏贺切。《说文》云：“语词也。”沈存中云：“今夔、峡、湖、湘及南北江獠人，凡禁呪句尾，皆称些，乃楚人旧俗。”

[5]舍，置也。祥，善也。言何为舍君楚国饶乐之处，而陆离走不善之乡，以犯触众恶也。舍，一作“捨”。离，一作“罹”。五臣云：“捨，去也。罹，罗也。”

[6]托，寄也。《论语》曰：“可以托六尺之孤。”言东方之俗，其人无义，不可托命而寄身也。

[7]七尺曰仞。索，求也。言东方有长人之国，其高千仞，主求人魂而食之也。惟，一作“唯”。五臣云：“皆假立其恶，而甚言之。”【补曰】《山海经》云：“东海之外，大荒之中，有大人之国。”

[8]代，更。

[9]铄，销也。言东方有扶桑之木，十日并在其上，以次更行，其热酷烈，金石坚刚，皆为销释也。【补曰】《庄子》曰：“昔者十日并出，万物皆照。”十日，见《天问》。代出，言一日至，一日出，交会相代也。

[10]释，解也。言彼十日之处，自习其热。魂行往到，身必解烂也。皆，一作“自”。

[11]言魂魄宜急来归，此诚不可以托附而居之也。一无“兮”字。一云“归来归来”。

[12]言南方之俗，其人甚无信，不可久留也。

[13]雕，画也。题，额也。黑，一作“墨”。五臣云：“雕，镂也。”【补曰】《礼记》：“南方曰蛮，雕题交趾。”注云：“雕题，刻其肌，以丹青涅之。”

[14]醢，酱也。言南极之人，雕画其额，齿牙尽黑，常食蠃蚌，得人之肉，用祭祀先祖，复以其骨为醢酱也。一云“而祀”。一云“得人以祀”。无“肉”字。五臣云：“醢，肉酱也。”

[15]蝮，大蛇也。蓁蓁，积聚之貌。【补曰】《山海经》：“蝮蛇，色如绶文，大者百馀斤。一名反鼻蛇。”《尔雅》：“蝮虺，博三寸，首大如擘。”《本草》引张文仲云：“蝮蛇形乃不长，头扁口尖，人犯之，头足贴着。”蝮音覆。蓁音臻。

[16]封狐，大狐也。言炎土之气，多蝮虺恶蛇，积聚蓁蓁，争欲啮人。又有大狐，健走，千里求食，不可逢遇也。五臣云：“大狐其长千里。”

[17]首，头也。五臣云：“虺，亦蛇名。”【补曰】《天问》已见。虺，许鬼切。

[18]儵忽，疾急貌也。言复有雄虺，一身九头，往来奄忽，常喜吞人魂魄，以益其心，贼害之甚也。儵，一作“倏”。五臣云：“益其心，助其毒也。”

[19]淫，游也。言其恶如此，不可久游，必被害也。一云“魂兮归来”。一云“归来归来，不可久淫”，无“以”字。五臣云：“淫，淹也。”

[20]流沙，沙流而行也。《尚书》曰：“馀波入于流沙。”言西方之地，厥土不毛，流沙滑滑，昼夜流行，从广千里，又无舟航也。从广，一作“纵横”。

[21]旋，转也。渊，室也。渊，《文选》作“泉”。【补曰】旋，泉绢切。唐避讳，以“渊”为“泉”。《山海经》云：“雷泽中有雷神，龙身而人头。”

[22]爢，碎也。言欲涉流沙，少止则回入雷公之室，转还而行，身虽爢碎，尚不得休息也。爢，一作“靡”。《释文》作“糜”。一作“麋”，非是。【补曰】爢，靡为切，烂也，坏也。

[23]旷，大也。宇，野也。言从雷渊虽得免脱，其外复有旷远之野，无人之土也。，一作“幸”。

[24]螘，蚍蜉也。小者为蚁，大者谓之蚍蜉也。螘，一作“蚁”。【补曰】《山海经》：“大蜂其状如蠭，朱蛾状如蚁。”

[25]壶，干瓠也。言旷野之中，有赤蚁，其状如象。又有飞蠭，腹大如壶。皆有蠚毒，能杀人也。蠭，一作“蜂”。《释文》作“”。五臣云：“壶，器名。”【补曰】蠭音峯。《方言》云：“蠭，大而蜜谓之壶。”蠚音壑。

[26]柴棘为藂。菅，茅也。言西极之地，不生五谷，其人但食柴草，若群牛也。藂，一作“丛”。菅，一作“葌”。【补曰】藂，草丛生也。菅、葌，并音奸。《说文》：“葌草，出吴林山。”

[27]言西方之土，温暑而热，燋烂人肉。渴欲求水，无有源泉，不可得之也。【补曰】《前汉·西域传》：“乌弋地暑热莽平。”又，天竺“卑湿暑热”。

[28]倚，依也。言欲彷徉东西，无民可依。其野广大，行不可极也。一云：言西方之土，广大遥远，无所臻极。虽欲彷徉，求所依止，不可得也。一作“仿佯”。五臣云：“仿佯，游行貌。极，穷也。”【补曰】《广雅》云：“彷徉，徙倚也。”彷，蒲忙切。

[29]贼，害也。言魂魄欲往者，自予贼害也。一云“归来归来”。【补曰】遗，已季切。

[30]言北方常寒，其冰重累，峨峨如山。凉风急时，疾雪随之。飞行千里，乃至地也。五臣云：“增，积也。峨峨，高貌。”【补曰】《神异经》：“北方有曾冰万里，厚百丈。”《尸子》曰：“朔方之寒，地冻厚六尺。北极左右，有不释之冰。”

[31]言其寒杀人，不可久留也。一云“归来归来”。一云“不可以久止”。

[32]天不可得上也。

[33]五臣云：“关，钥。”

[34]啄，啮也。言天门凡有九重，使神虎豹执其关闭，主啄啮天下欲上之人，而杀之也。

[35]言有丈夫一身九头，强梁多力，从朝至暮，拔大木九千枚也。

[36]侁侁，往来声也。《诗》曰：“侁侁征夫。”言天上有豺狼之兽，其目皆从，奔走往来，其声侁侁，争欲啖人也。侁，一作“莘”。五臣云：“从，竖也。侁侁，众貌。”【补曰】南北曰从，即容切。《释文》足用切，与注意不合。侁，所臻切。

[37]悬，《释文》作“县”。娭，一作“嬉”，一作“娱”。【补曰】娭，许其切。

[38]投，擿也。言豺狼得人，不即啖食，先悬其头，用之娭戏。疲倦已后，乃擿于深渊之底而弃之也。

[39]瞑，卧也。言投人已讫，上致命于天帝，然后乃得眠卧也。瞑，一作“眠”。五臣云：“致，送也。送人之命于天帝。”【补曰】瞑音眠，又音铭。

[40]往即逢害，身危殆也。一云“归来归来”。一云“魂兮归来”。

[41]幽都，地下，后土所治也。地下幽冥，故称幽都。一无“此”字。

[42]土伯，后土之侯伯也。约，屈也。觺觺，犹狺狺，角利貌也。言地有土伯，执卫门户，其身九屈，有角觺觺，主触害人也。觺，一作“”。五臣云：“觺觺，铦利貌。”【补曰】觺音疑，又牛力切。

[43]敦，厚也。脄，背也。拇，手母指也。脄，一作“脢”。【补曰】脄、脢音梅，又音妹，脊侧之肉。《说文》云：“背肉也。”《易》：“咸其脢。”一曰，心上口下。拇，莫垢切。

[44]駓駓，走貌也。言土伯之状，广肩厚背，逐人駓駓，其走捷疾，以手中血漫污人也。【补曰】駓音丕。

[45]言土伯之头，其貌如虎，而有三目，身又肥大，状如牛也。参，一作“三”。【补曰】参，苏甘切。《博雅》云：“参，三也。”

[46]甘，美也。灾，害也。言此物食人以为甘美，径必自与，害不旋踵也。归来，一云“归来归来”。一作“归来兮”。灾，《释文》作“菑”。【补曰】遗，与也，去声。“菑”与“灾”同。

[47]修门，郢城门也。宋玉设呼屈原之魂归楚都，入郢门。欲以感激怀王，使还之也。【补曰】修门，已见《九章》“龙门”注中。

[48]工，巧也。男巫曰祝。背，倍也。言选择名工巧辩之巫，使招呼君，倍道先行，导以在前，宜随之也。五臣云：“工祝，良巫也。君谓原，言良巫背行在先，君宜随后。”【补曰】背音倍。

[49]络，缕线也。，《释文》作“篝”。【补曰】篝，古侯切。笼也，笿也。笿音落。可熏衣。

[50]绵，缠也。络，缚也。言为君魂作衣，乃使秦人织其络，齐人作彩缕，郑国之工缠而缚之，坚而且好也。绵，一作“緜”。【补曰】《说文》：“绵，联微也。”

[51]该，亦备也。言撰设甘美，招魂之具，靡不毕备。故长啸大呼，以招君也。夫啸者，阴也。呼者，阳也。阳主魂，阴主魄。故必啸呼以感之也。

[52]反，还也。故，古也。言宜急来归还古昔之处也。

天地四方，多贼奸些[1]。像设君室[2]，静閒安些[3]。高堂邃宇[4]，槛层轩些[5]。层台累榭[6]，临高山些[7]。网户朱缀[8]，刻方连些[9]。冬有穾厦[10]，夏室寒些[11]。川谷径复[12]，流潺湲些[13]。光风转蕙[14]，氾崇兰些[15]。经堂入奥[16]，朱尘筵些[17]。砥室翠翘[18]，挂曲琼些[19]。翡翠珠被[20]，烂齐光些[21]。蒻阿拂壁[22]，罗帱张些[23]。纂组绮缟[24]，结琦璜些[25]。室中之观，多珍怪些[26]。兰膏明烛[27]，华容备些[28]。二八侍宿[29]，射逓代些[30]。九侯淑女[31]，多迅众些[32]。盛鬋不同制[33]，实满宫些[34]。容态好比[35]，顺弥代些[36]。弱颜固植[37]，謇其有意些[38]。姱容修态[39]，絙洞房些[40]。蛾眉曼睩[41]，目腾光些[42]。靡颜腻理[43]，遗视矊些[44]。离榭修幕[45]，侍君之閒些[46]。翡帷翠帐，饰高堂些[47]。红壁沙版[48]，玄玉梁些[49]。仰观刻桷[50]，画龙蛇些[51]。坐堂伏槛[52]，临曲池些[53]。芙蓉始发[54]，杂芰荷些[55]。紫茎屏风[56]，文缘波些[57]。文异豹饰[58]，侍陂陁些[59]。轩辌既低[60]，步骑罗些[61]。兰薄户树[62]，琼木篱些[63]。魂兮归来！何远为些[64]？

[1]贼，害也。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶，以贼害人也。地，一作“”，一作“”。

[2]像，法也。君，一作“居”。

[3]无声曰静，空宽曰閒。言乃为君造设第室，法像旧庐，所在之处，清静宽閒而安乐也。【补曰】閒音闲。

[4]邃，深也。宇，屋也。

[5]槛，楯也。从曰槛，横曰楯。轩，楼版也。言所造之室，其堂高显，屋甚深邃。下有槛楯，上有楼板，形容异制，且鲜明也。五臣云：“槛，栏。层，重也。轩，槛楼上板。”【补曰】一云，檐宇之末曰轩。

[6]层、累，皆重也。无木谓之台，有木谓之榭。【补曰】《说文》：“台，观四方而高者。”“榭，台有屋也。”一曰，凡屋无室曰榭。

[7]言复作重层之台，累石之榭，其颠眇眇，上乃临于高山也。或曰，临高山而作台榭也。

[8]网户，绮文镂也。朱，丹也。缀，缘也。网，一作“罔”。五臣云：“织网于户上，以朱色缀之。”

[9]刻，镂也。横木关柱为连。言门户之楣，皆刻镂绮文，朱丹其缘，雕镂连木，使之方好也。五臣云：“又刻镂横木为文章，连于上，使之方好。”【补曰】连，《集韵》作“槤，门持关”。

[10]穾，复室也。厦，大屋也。《诗》云：“于我乎夏屋渠渠。”厦，一作“夏”。五臣云：“穾厦，重屋。”【补曰】穾，深也，隐暗处。《尔雅》：“东南隅谓之。”厦，胡雅切。穾、，并于（门）〔叫〕切。

[11]言隆冬冻寒，则有大屋，复穾温室。盛夏暑热，则有洞达阴堂，其内寒凉也。室，一作“屋”。【补曰】夏，胡驾切。

[12]流源为川，注溪为谷。径，过也。复，反也。川，一作“溪”。径，一作“俓”。五臣云：“径，往也。”【补曰】《尔雅》：“水注溪为谷。”《说文》：“泉出通川为谷。”

[13]言所居之舍，激导川水，径过园庭，回通反复，其流急疾，又洁净也。

[14]光风，谓雨已日出而风，草木有光也。转，摇也。五臣云：“日光风气转泛，薄于兰蕙之丛。”

[15]氾犹泛。氾，摇动貌也。崇，充也。言天雨霁日明，微风奋发，动摇草木，皆令有光，充实兰蕙，使之芬芳，而益畅茂也。五臣云：“崇，高也。”【补曰】氾音泛。

[16]西南隅谓之奥。经，一作“径”。古本作“升”。奥，《释文》作“隩”。五臣云：“言自兰蕙经入于此矣。”【补曰】奥，乌到切。

[17]朱，丹也。尘，承尘也。筵，席也。《诗》云：“肆筵设席。”言升殿过堂，入房至室奥处，上则有朱画承尘，下则有簟筵好席，可以休息也。或曰：朱尘筵，谓承尘搏壁，曼延相连接也。搏，一作“薄”。【补曰】铺陈曰筵，藉之曰席。《说文》：“筵，竹席也。”

[18]砥，石名也。《诗》曰：“其平如砥。”翠，鸟名也。翘，羽也。五臣云：“以砥石为室，取其平也。又以翠羽相饰之。”【补曰】砥音咫，砺石也。《书传》云：“砥细于砺，皆磨石也。”《谷梁》云：“天子之桷，斵之砻之，（如）〔加〕密石焉。”注云：“以细石磨之。”翘，祈尧切，鸟尾长毛也。

[19]挂，悬也。曲琼，玉钩也。言内卧之室，以砥石为壁，平而滑泽。以翠鸟之羽，雕饰玉钩，以悬衣物也。或曰，儃室，谓儃佪曲房也。挂，一作“絓”。五臣云：“玉钩挂于室中。”【补曰】絓，罥也，古卖切。

[20]雄曰翡，雌曰翠。被，衾也。【补曰】翡，赤羽雀。翠，青羽雀。《异物志》云：“翠鸟形如燕，赤而雄曰翡，青而雌曰翠。翡大于群，其羽可以饰帏帐。”颜师古曰：“鸟各别异，非雌雄异名也。”

[21]齐，同也。言床上之被，则饰以翡翠羽及珠玑，刻画众华。其文烂然，而同光明也。五臣云：“以珠翠饰被，光色烂然相齐。”

[22]蒻，蒻席也。阿，曲隅也。拂，薄也。五臣云：“以蒻席替壁之曲。”【补曰】蒻音弱，蒲也，可以为席。

[23]罗，绮属也。张，施也。言房内则以蒻席薄床，四壁及与曲隅，复施罗帱，轻且凉也。【补曰】帱，襌帐也，音俦。《尔雅》：“帱谓之帐。”

[24]纂组，绶类也。一作“藄”，一作“綦”。五臣云：“缟，练也。”【补曰】纂，作管切，似组而赤。组音祖。绮，文缯也。缟音杲，素也。一曰细缯。綦，苍白色。一曰青黑文。《礼记》有“綦组绶”。

[25]璜，玉名也。言帱帐之细，皆用绮缟。又以纂组结束玉璜，为帷帐之饰也。绮，一作“奇”。【补曰】琦，玉名。璜，半璧也。

[26]金玉为珍，诡异为怪。言纵观房室之中，四方珍奇，玩好怪物，无不毕具也。珍，一作“珎”。怪，一作“恠”。【补曰】珎、恠皆俗字。

[27]兰膏，以兰香炼膏也。烛，一作“爥”。

[28]容，貌也。言日暮游宴，燃香兰之膏，张施明烛。观其镫锭，雕镂百兽，华奇好备也。五臣云：“华容，谓美人也。”【补曰】锭，都定切。

[29]二八，二列也。言大夫有二列之乐，故晋悼公赐魏绛女乐二八、歌钟二肆也。

[30]射，猒也。《诗》云：“服之无射。”逓，更也。言使好女十六人，侍君宴宿，意有厌倦，则使更相代也。或曰，夕逓代。夕，暮也。逓，一作“递”。五臣云：“君或猒之，则递代进矣。”【补曰】射音亦。

[31]淑，善。【补曰】九侯，谓九服之诸侯也。

[32]迅，疾也。言复有九国诸侯好善之女，多才长意，用心齐疾，胜于众人也。五臣云：“其来迅疾，众多于此。”

[33]鬋，鬓也。制，法也。五臣云：“盛饰理鬓，其制不同。”【补曰】鬋音翦，女鬓垂貌。

[34]宫，犹室也。《尔雅》曰：“宫谓之室。”言九侯之女，工巧妍雅，装饰两结，垂鬓下发，形貌奇异，不与众同，皆来实满，充后宫也。一云“垂发鬓下鬋”。一云“垂下髴”。【补曰】，发美也。髴，首饰也。

[35]态，姿也。比，亲也。五臣云：“比，密也。”【补曰】好，王逸作“美好”之“好”，五臣作“好爱”之“好”。

[36]弥，久也。言美女众多，其貌齐同，姿态好美，自相亲比，承顺上意，久则相代也。代，一作“世”。五臣云：“弥，犹次也。好相亲密和顺，次以相代也。”【补曰】作“世”者非。

[37]固，坚也。植，志也。植，一作“立”。

[38]謇，正言貌也。言美女内多廉耻，弱颜易愧，心志坚固，不可侵犯，则謇然发言，中礼意也。謇，一作“蹇”。五臣云：“謇，正直貌。有意，礼则之意。”

[39]姱，好貌。修，长也。【补曰】姱，苦瓜切。

[40]絙，竟也。房，室也。言复有美好之女，其貌姱好，多意长智，群聚罗列，竟识洞达，满于房室也。絙，一作“縆”。五臣云：“洞，深也。”【补曰】絙，与“亘”同。《文选》云：“洞房叫窱而幽邃。”

[41]曼，泽也。睩，视貌。蛾，一作“娥”。睩，一作“睇”。五臣云：“曼，长也。”【补曰】李善云：“曼，轻细也。音万。”睩音禄。《说文》云：“目睐谨也。”

[42]腾，驰也。言美女之貌，蛾眉玉白，好目曼泽，时睩睩然视，精光腾驰，惊惑人心也。五臣云：“腾，发也。”

[43]靡，致也。腻，滑也。五臣云：“靡，好也。”【补曰】《吕氏春秋》：“靡曼皓齿。”注云：“靡曼，细理弱肌，美色也。”腻，女吏切。

[44]遗，窃视也。矊，脉也。言诸美女颜容脂细，身体夷滑，心中矊脉，时时窃视，安详审谛，志不可动也。矊，一作“”，一作“”。五臣云：“矊，目中瞳子。言目清澈，炯然见其瞳子。”【补曰】《方言》：“黸瞳之子谓之矊。”注云：“矊，邈也。”音绵。《广韵》：“瞳子黑也。”又：“矊眇，远视。”

[45]离，别也。修，长也。幕，大帐也。

[46]閒，静也。言愿令美女于离宫别观帐幕之中侍君，閒静而宴游也。【补曰】閒音闲。

[47]言复以翡翠之羽，雕餝帱帐，张之高堂，以乐君也。帐，一作“帱”。饰，一作“餝”。【补曰】在旁曰帷。“餝”与“饰”同。

[48]红，赤白色也。沙，丹沙也。

[49]玄，黑也。言堂上四壁皆垩色，令之红白，又以丹沙画饰轩版，承以黑玉之梁，五采分别也。一云“玄玉之梁”。五臣云：“黑玉饰于屋梁。”

[50]【补曰】《左传》：丹楹、刻桷。《文选》云：“龙角雕镂。”《说文》：“椽方曰桷。”音角。

[51]言仰观视屋之榱橑，皆刻画龙蛇，而有文章也。

[52]槛，楯也。

[53]言坐于堂上，前伏槛楯，下临曲水清池，可渔钓也。

[54]芙蓉，莲华也。

[55]芰，菱也。秦人谓之薢茩。言池水之中有芙蓉，始发其华，芰菱杂错，罗列而生，俱盛茂也。或曰：倚荷，谓荷立生水中持倚之也。五臣云：“芰，水草。荷，芙蓉之茎。”

[56]屏风，水葵也。【补曰】《本草》：“鳬葵即莕菜，生水中，俗名水葵。”又：“防风，一名屏风。”

[57]言复有水葵，生于池中，其茎紫色，风起水动，波缘其叶上而生文也。或曰，紫茎，言荷茎紫色也。屏风，谓荷叶鄣风也。缘，《文选》作“绿”。五臣云：“风起吹之，生文于绿波中也。”

[58]豹，犹虎豹。【补曰】《诗》云：“羔裘豹饰。”

[59]陂陁，长陛也。言侍从之人，皆衣虎豹之文，异采之饰，侍君堂隅，卫阶陛也。或曰，侍陂池，谓侍从于君游陂池之中，赫然光华也。陁，一作“陀”。【补曰】陂音颇。陀音驼。不平也。《文选》陂音波。

[60]轩、辌，皆轻车名也。低，屯也。一曰，低，俛也。【补曰】轩，曲辀藩车也。辌音凉，卧车也。

[61]徒行为步，乘马为骑。罗，列也。言官属之车，既已屯止，步骑士众，罗列而陈，俟须君命也。

[62]薄，附也。树，种也。五臣云：“木丛生曰薄。”

[63]柴落为篱。言所造舍种树兰蕙，附于门户，外以玉木为其篱落，守御坚重，又芬香也。五臣云：“言夹户种丛兰，又栽木为藩篱以自蔽。琼者，美言也。”

[64]远为四方而久不归也。五臣云：“此足可安居，何用远去为也。”

室家遂宗[1]，食多方些[2]。稻粢穱麦[3]，挐黄粱些[4]。大苦醎酸[5]，辛甘行些[6]。肥牛之腱[7]，臑若芳些[8]。和酸若苦，陈吴羹些[9]。胹鳖炮羔[10]，有柘浆些[11]。鹄酸臇凫[12]，煎鸿鸧些[13]。露鸡臛蠵[14]，厉而不爽些[15]。粔籹蜜饵，有餦餭些[16]。瑶浆蜜勺[17]，实羽觞些[18]。挫糟冻饮[19]，酎清凉些[20]。华酌既陈[21]，有琼浆些[22]。归来反故室，敬而无妨些[23]。肴羞未通[24]，女乐罗些[25]。敶钟按鼓[26]，造新歌些[27]。《涉江》《采菱》，发《扬荷》些[28]。美人既醉，朱颜酡些[29]。娭光眇视[30]，目曾波些[31]。被文服纤[32]，丽而不奇些[33]。长发曼鬋[34]，艳陆离些[35]。二八齐容[36]，起郑舞些[37]。衽若交竿[38]，抚案下些[39]。竽瑟狂会[40]，搷鸣鼓些[41]。宫庭震惊[42]，发《激楚》些[43]。吴歈蔡讴[44]，奏大吕些[45]。士女杂坐，乱而不分些[46]。放敶组缨[47]，班其相纷些[48]。郑卫妖玩[49]，来杂陈些[50]。《激楚》之结[51]，独秀先些[52]。菎蔽象棋[53]，有六簙些[54]。分曹并进[55]，遒相迫些[56]。成枭而牟[57]，呼五白些[58]。晋制犀比[59]，费白日些[60]。铿钟摇簴[61]，揳梓瑟些[62]。娱酒不废[63]，沉日夜些[64]。兰膏明烛[65]，华镫错些[66]。结撰至思[67]，兰芳假些[68]。人有所极，同心赋些[69]。酎饮尽欢，乐先故些[70]。魂兮归来！反故居些[71]。

[1]宗，众也。【补曰】宗，尊也。

[2]方，道也。言君九族室家，遂以众盛，人人晓味，故饮食之和，多方道也。五臣云：“营造饮食，亦多方略。”

[3]稻，稌。粢，稷。穱，择也。择麦中先熟者也。【补曰】颜师古云：“《本草》所谓稻米者，今之稬米耳。《说文》云：‘稻，稌也。’又《急就篇》云：‘稻黍秫稷。’左太冲《蜀都赋》云：‘粳稻（汉）〔漠〕漠。’益知稻即稬，共粳并出矣。”粢，子夷切。《本草》云：稷，即穄也。今楚人谓之稷。穱音捉。稻处种麦也。

[4]挐，糅也。言饭则以秔稻糅稷，择新麦糅以黄粱，和而柔嬬，且香滑也。【补曰】挐，女居切。《记》云：“饭：黍，稷，稻，粱，白黍，黄粱。”《本草》：“黄粱出蜀、汉，商、浙间亦种之，香美逾于诸粱，号为竹根黄。”

[5]大苦，豉也。醎，一作“咸”。五臣云：“咸，盐也。酸，酢也。大苦咸酸辛甘，皆和之，使其味行。”【补曰】《本草》：“豉味苦。”故逸以大苦为豉。然说左氏者曰，醯醢盐梅，不及豉。古人未有豉也，《内则》及《招魂》备论饮食，言不及豉。史游《急就篇》曰及有无夷盐豉，盖秦、汉以来始为之耳。据此，则逸说非也。又《尔雅》云：“蘦，大苦。”郭氏以为甘草。又《诗》云：“隰有苓。”陆机《草木虫鱼疏》云：“苓，大苦也，可为干菜。”此所谓大苦，盖苦味之甚者尔。

[6]辛，谓椒姜也。甘，谓饴蜜也。言取豉汁和以椒姜，咸酢和以饴蜜，则辛甘之味，皆发而行也。

[7]腱，筋头也。五臣云：“腱，筋肉。”【补曰】腱，居言切，膂腱肉也。一曰筋之大者。

[8]臑若，熟烂也。言取肥牛之腱，烂熟之，则肥濡美也。若，一作“弱”。臑，一作“”，一作“胹”。臑，仁珠切。臑音耎。胹音而。《释文》作“”，而兖切。【补曰】《集韵》腝、、胹、臑，皆有而音。《说文》云：“烂也。”一曰，臑，嫩耎貌。，苏本切。

[9]言吴人工作羹，和调甘酸，其味若苦而复甘也。五臣云：“酸苦皆得中。”【补曰】若，犹及也。羮音郎，也。《集韵》云：“《鲁颂》、《楚辞》、《急就篇》羮与房、浆为韵。”《淮南》曰：“荆吴芬馨以嚂其口。”嚂音蓝。又云：“煎熬焚炙调齐和之适，以穷荆吴甘酸之变。”注云：“二国善醎酸之和。”

[10]羔，羊子也。胹，一作“臑”。《释文》作“濡”，而朱切。五臣云：“濡，煮也。”【补曰】濡，《集韵》音而，“亨肉和湆”也。炮，蒲交切，合毛炙物。一曰裹物烧。

[11]柘，藷蔗也。言复以饴蜜胹鳖炮羔，令之烂熟，取藷蔗之汁，为浆饮也。或曰，血鳖炮羔，和牛五藏为羔臛，鹜为羹者也。柘，一作“蔗”。一注云，胹鳖炮羔，和牛五藏臛为羹者也。【补曰】相如赋云：“诸柘巴苴。”注云：“柘，甘柘也。”

[12]臇，小臛也。【补曰】鹄，鸿鹄也。臇，子兖切。臛，少汁也。鳬，野鸭也。

[13]鸿，鸿雁也。鸧，鸧鹤也。言复以酸酢烹鹄为羹，小臇臛凫煎熬鸿鸧，令之肥美也。【补曰】鸧音仓，麋鸹也。此言以酢浆烹鹄鳬为羹，用膏煎鸿鸧也。

[14]露鸡，露栖之鸡也。有菜曰羹，无菜曰臛。蠵，大龟之属也。蠵，一作“”。【补曰】《盐铁论》曰：“煎鱼切肝，羊淹鸡寒。”臛，字书作“”，呼各切。又音霍，肉羹也。《集韵》：“涪陵郡出大龟，一名灵蠵。”音携，又以规切。

[15]厉，烈也。爽，败也。楚人名羹败曰爽。言乃复烹露栖之肥鸡，臛蠵龟之肉，则其味清烈不败也。【补曰】爽音霜，协韵。《老子》曰：“五味令人口爽。”

[16]餦餭，饧也。言以蜜和米面，熬煎作粔籹，捣黍作饵，又有美饧，众味甘美也。捣黍，一作“捣麦”，一作“揉米”。【补曰】粔音巨。籹音女，又音汝。粔籹，蜜饵也。吴谓之膏环。饵，粉饼也。《方言》曰：“饵谓之餻，饧谓之餦餭。”注云：“即干饴也。”音张皇。一曰饼也，一曰饵也。

[17]瑶，玉也。勺，沾也。古本“蜜”作“”。【补曰】勺音酌。一云丁狄、时斫二切。沾音添。

[18]实，满也。羽，翠羽也。觞，觚也。言食已复有玉浆以蜜沾之，满于羽觞，以漱口也。五臣云：“勺，和也。觞，酒器也。插羽于上。”【补曰】杯上缀羽，以速饮也。一云，作生爵形，实曰觞，虚曰觯。

[19]挫，捉也。冻，冰也。五臣云：“糟，酒滓也。可以冻饮。”李善云：“冻，冷也。”【补曰】挫，宗卧切。

[20]酎，醇酒也。言盛夏则为覆蹙干酿，提去其糟，但取清醇，居之冰上，然后饮之。酒寒凉，又长味，好饮也。【补曰】酎，直又切。三重酿酒。《月令》：“孟夏，天子饮酎。”注云：“春酒至此始成。”

[21]酌，酒斗也。陈，一作“敶”。五臣云；“华酌，谓置华于酒中。”【补曰】华，采也。《说文》云：“酌，盛酒行觞也。”

[22]言酒罇在前，华酌陈列，复有玉浆，恣意所用也。

[23]妨，害也。言君魂急来归，还反所居故室，子孙承事恭敬，长无祸害也。一云“归来归来”。一云“归反故室”，无“来”字。

[24]鱼肉为肴。羞，进也。【补曰】肴，骨体，又葅也。致滋味为羞。

[25]言肴膳已具，进举在前，宾主之礼，殷勤未通，则女乐倡荡，罗列在堂下也。

[26]按，徐。敶，一作“陈”。按，一作“桉”。五臣云：“按，犹击也。”

[27]言乃奏乐作音，而撞钟徐鼓，造为新曲之歌，与众绝异也。

[28]楚人歌曲也。言己涉渡大江，南入湖池，采取菱芰，发扬荷叶。喻屈原背去朝堂，隐伏草泽，失其所也。菱，一作“”。《文选》作“阳荷”，注云：“荷，当作‘阿’。《涉江》、《采菱》、《阳阿》皆楚歌名。”【补曰】《淮南》云：“歌《采菱》，发《扬阿》。”又云：“足蹀阳阿之舞。”注云：“阳阿，古之名倡。”又云：“欲美和者，必先始于《阳阿》、《采菱》。”注云：“《阳阿》、《采菱》，乐曲之和声。”

[29]朱，赤也。酡，着也。言美女饮啖醉饱，则面着赤色而鲜好也。酡，一作“”。一本云，当作“”，徒何切，着也，为“”者非。【补曰】酡音，饮而赭色着面。

[30]娭，戏也。眇，眺也。娭，一作“嬉”，一作“娱”。

[31]波，华也。言美女酣乐，顾望娭戏，身有光文，眺视曲眄，目采盼然，白黑分明，若水波而重华也。五臣云：“言美人既为戏乐，光彩横出，眇然远视，目若水波。”【补曰】曾，重也。

[32]文，谓绮绣也。纤，谓罗縠也。【补曰】纎，细也。

[33]丽，美好也。不奇，奇也。犹《诗》云：“不显文王。”不显，显也。言美女被服绮绣，曳罗縠，其容靡丽，诚足奇怪也。一云“被兹文服，纤丽不奇”。

[34]曼，泽。发，一作“鬓”。【补曰】曼音万。鬋音翦。

[35]艳，好貌也。《左氏传》曰：“宋华督见孔父之妻，目逆而送之，曰：‘美而艳。’”言美人长发工结，鬋鬓滑泽，其状艳美，仪貌陆离，而难具形也。

[36]齐，同。【补曰】二八已见。《舞赋》云：“郑女出进，二八徐侍。”

[37]郑舞，郑国之舞也。言二八美女，其仪容齐一，被服同饰，奋袂俱起而郑舞也。或曰，郑舞，郑重屈折而舞也。【补曰】相如赋云：“郑女曼姬。”边让赋云：“齐倡列，郑女罗。”《战国策》云：“被郑国之女，粉白黛黑，立于衢间，非知而见之者，以为神。”《淮南子》注云：“郑袖，楚怀幸姬，善歌工舞，因名郑舞。”郑重，殷勤也。

[38]竿，竹竿也。衽，一作“袵”。【补曰】而甚切。

[39]抚，抑也。言舞者回旋，衣衽掉摇，回转相钩，状若交竹竿，以手抑案而徐来下也。一云，抚，抵也。以手抵案而徐下行也。五臣云：“衽，衣襟也。言舞人回转，衣襟，相交如竿也。以手抚案其节，而徐行也。”【补曰】下音户。唐段安节《乐录》曰：“舞者乐之容。古有《大垂手》、《小垂手》。”

[40]狂，犹并也。

[41]搷，击也。言众乐并会，吹竽弹瑟。又搷击鸣鼓，以进八音，为之节也。搷，一作“嗔”，一作“填”。《文选》作“槙”，徒年切。【补曰】搷，田、殿二音。《集韵》：嗔音田，引《诗》“振旅嗔嗔”。

[42]震，动也。惊，骇也。

[43]激，清声也。言吹竽击鼓，众乐并会，宫庭之内，莫不震动惊骇，复作《激楚》之清声，以发其音也。【补曰】《淮南》曰：“扬郑、卫之浩乐，结《激楚》之遗风。”注云：“结激清楚之声也。”《舞赋》云：“《激楚》结风，《阳阿》之舞。”五臣云：“激，急也。楚，谓楚舞也。舞急萦结其风。”李善云：“《激楚》，歌曲也。《列女传》曰：‘听《激楚》之遗风。’《上林赋》云：‘鄢郢缤纷，《激楚》结风。’文颖曰：‘激，冲激急风也。’结风，回风，亦急风也。楚地风既自漂疾，然歌乐者犹复依激结之急风为节，其乐浞迅哀切也。”

[44]吴、蔡，国名也。歈、讴，皆歌也。【补曰】歈音俞。古赋云：“巴俞宋蔡。”《说文》云：“歈，歌也。”徐铉曰：“渝水之人善歌舞，汉高祖采其声，后人因加此字。”按，《楚辞》已有此语，则歈盖歌之别称耳。徐说非是。

[45]大吕，六律名也。《周官》曰：“舞《云门》，奏大吕。”言乃复使吴人歌谣，蔡人讴吟，进雅乐，奏大吕。五音六律，声和调也。《文选》“奏”作“秦”。五臣云：“吴、蔡、秦，皆国名。”【补曰】大吕非秦声，五臣说非是。

[46]言醉饱酣乐，合罇促席，男女杂坐，比肩齐膝，恣意调戏，乱而不分别也。

[47]组，绶。敶，一作“陈”。【补曰】缨，冠系也。

[48]纷，乱也。言男女共坐，除去威严，放其冠缨，舒敶印绶，班然相乱，不可整理也。班，一作“斑”。

[49]郑、卫，国名也。妖玩，好女也。【补曰】许慎云：“郑、卫，新声所出国也。”

[50]杂，厕也。陈，列也。言郑、卫二国，复遣妖玩之好女，来杂厕俱坐而陈列也。陈，一作“敶”。

[51]激，感也。结，头髻也。【补曰】结，（古）〔吉〕诣切，束发也。

[52]秀，异也。言郑、卫妖女，工于服饰，其结殊形，能感楚人，故异之而使之先进也。五臣云：“秀异而先进于前。”

[53]菎，玉也。蔽，簙箸以玉饰之也。或言菎蕗，今之箭囊也。菎，一作“琨”，一作“箟”。【补曰】菎音昆，香草也。琨，玉名。箟，竹名。蔽，《集韵》作“”，其字从竹。《方言》：“簙谓之蔽。秦、晋之间谓之簙，吴、楚之间谓之蔽。或谓之箭里，或谓之棋。”《博雅》云：“博箸谓之箭。”

[54]投六箸，行六棋，故为六簙也。言宴乐既毕，乃设六簙，以菎蔽作箸，象牙为棋，丽而且好也。簙，一作“博”。【补曰】《说文》云：“局戏也，六箸、十二棋也。”鲍宏《博经》云：“所掷头谓之琼。琼有五采，刻为一画者谓之塞；刻为两画者谓之白；刻为三画者谓之黑；一边不刻者，五塞之间谓之五塞。”《列子》曰：“击博楼上。”注云：“击，打也。如今双陆棋也。古博经云：博法，二人相对，坐向局，局分为十二道，两头当中名为水，用棋十二枚，六白六黑，又用鱼二枚，置于水中，其掷采以琼为之，琼畟方寸三分，长寸五分，锐其头，钻刻琼四面为眼，亦名为齿，二人互掷采行棋，棋行到处即竖之，名为骁棋。即入水食鱼，亦名牵鱼。每牵一鱼获二筹，飜一鱼获二筹。畟音侧。”

[55]曹，偶。

[56]遒，亦迫。言分曹列偶，并进技巧，投箸行棋，转相遒迫，使不得择行也。或曰，分曹并进者，谓并用射礼进也。五臣云：“遒，急也。言务以求胜。”

[57]倍胜为牟。《文选》“枭”作“凫”。【补曰】《汉书》“枭骑”注云：“枭，勇也，若六博之枭。”作“鳬”非是。《淮南》曰：“善博者不欲牟，不恐不胜。”注云：“博其棋不伤为牟。”枭，坚尧切。牟，过也，进也，大也。

[58]五白，簙齿也。言己棋已枭，当成牟胜，射张食棋，下兆于屈，故呼五白，以助投也。兆于屈，一作“逃于窟”。【补曰】《列子》云：“楼上博者射，明琼张中。”说者曰：“凡戏争能取中，皆曰射。明琼齿五白也。”中，去声。射，食亦切。

[59]晋，国名也。制，作也。比，集也。【补曰】比，频二切。

[60]费，光貌也。言晋国工作簙棋箸，比集犀角，以为雕饰，投之皜然如日光也。【补曰】费，耗也。昲，日光也，芳未切。

[61]铿，撞也。摇，动也。铿，《释文》作“銵”。簴，一作“虡”。五臣云：“虡，悬钟格，言击钟则摇动其格。”【补曰】铿、銵，并苦耕切。虡，奇举切。

[62]揳，鼓也。言众宾既集，共簙以相娱乐，堂下复鸣大钟，左右歌吟，鼓瑟琴也。五臣云：“揳，抚也。以梓木为瑟。”【补曰】揳，古（入）〔八〕切，轹也。《书》亦作“戛”。

[63]娱，乐。

[64]言虽以酒相娱乐，不废政事，昼夜沉湎，以忘忧也。或曰：娱酒不发。发，旦也。《诗》云：“明发不寐。”言日夜娱乐。又曰：“和乐且湛。”言昼夜以酒相乐也。夜，一作“夕”。

[65]一作“爥”。

[66]言镫锭尽雕琢错镂，饰设以禽兽，有英华也。镫，一作“雕”。五臣云：“似兰渍膏，取其香也。华，谓有光华。”【补曰】镫音登。《说文》曰：“锭也。”徐铉曰：“锭中置烛，故谓之镫。”又《说文》曰：“错，金涂也。”亦（支）〔交〕错。

[67]撰，犹博也。五臣云：“言我能撰深心以思贤人。”【补曰】撰，述也，定也，持也。

[68]假，至也。《书》曰：“假于上下。”兰芳，以喻贤人也。言君能结撰博专至之心，以思贤人，贤人即自至也。【补曰】假音格。

[69]赋，诵也。言众坐之人，各欲尽情，与己同心者，独诵忠信与道德也。五臣云：“极，尽也。赋，聚也。贤人尽至，则同心相聚，君可选也。”【补曰】《释名》曰：“敷布其义谓之赋。”《汉书》曰：“不歌而诵谓之赋。”五臣以赋为聚，盖取赋敛之义。

[70]故，旧也。言饮酒作乐，尽己欢欣者，诚欲乐我先祖及与故旧人也。酎，一作“酌”。一本“尽”上有“既”字。五臣云：“乐君先祖及故旧。”

[71]言魂神宜急来归，还反楚国，居旧故之处，安乐无忧也。

乱曰：献岁发春兮[1]汩吾南征[2]，菉苹齐叶兮[3]，白芷生[4]。路贯庐江兮左长薄[5]，倚沼畦瀛兮[6]，遥望博[7]。青骊结驷兮[8]齐千乘[9]，悬火延起兮玄颜烝[10]。步及骤处兮[11]诱骋先[12]，抑骛若通兮[13]引车右还[14]。与王趋梦兮，课后先[15]。君王亲发兮[16]惮青兕[17]，朱明承夜兮[18]时不可以淹[19]。皋兰被径兮[20]斯路渐[21]。湛湛江水兮[22]上有枫[23]，目极千里兮伤春心[24]。魂兮归来哀江南[25]！

[1]献，进。

[2]征，行也。言岁始来进，春气奋扬，万物皆感气而生，自伤放逐，独南行也。五臣云：“汩，疾也。亦代原为词。”【补曰】汩，于笔切。《文选》自此至“白芷生”，句末皆有“些”字。一本至“诱骋先”有“些”字。

[3]菉，王刍也。苹，一作“薠”。【补曰】菉音绿，见《骚经》。

[4]言屈原放时，菉苹之草，其叶适齐，白芷萌芽，方始欲生，据时所见，自伤哀也。犹《诗》云“昔我往矣，杨柳依依”也。

[5]贯，出也。庐江、长薄，地名也。言屈原行先出庐江，过历长薄。长薄在江北，时东行，故言左也。五臣云：“在其左也。”【补曰】《前汉·地理志》：“庐江出陵阳东南，北入江。”

[6]沼，池也。畦，犹区也。瀛，池中也。楚人名池泽中曰瀛。五臣云：“倚，立也。”

[7]遥，远也。博，平也。言己循江而行，遂入池泽，其中区瀛远望平博，无人民也。

[8]纯黑为骊。结，连也。四马为驷。【补曰】骊，吕知切。

[9]齐，同也。言屈原尝与君俱猎于此，官属齐驾驷马，或青或黑，连千乘，皆同服也。【补曰】自此以下，盛言畋猎之乐，以招之也。

[10]悬火，悬镫也。玄，天也。言己时从君夜猎，悬镫林木之中，其火延及，烧于野泽，烟上烝天，使黑色也。烝，一作“蒸”。【补曰】颜，容也。《说文》：“烝，火气上行也。”蒸，进也，众也。

[11]骤，走也。处，止也。

[12]诱，导也。骋，驰也。言猎时有步行者，有乘马走骤者，有处止者，分以围兽，己独驰骋，为君先导也。

[13]抑，止也。骛，驰也。若，顺也。五臣云：“止驰骛者，使顺通猎事。”

[14]还，转也。言抑止驰骛者，顺通共获，引车右转，以遮兽也。还，一作“旋”。一云“引右运”，无“车”字。【补曰】还音旋。

[15]梦，泽中也。楚人名泽中为梦中。《左氏传》曰：“楚大夫鬬伯比与公之女淫而生子，弃诸梦中。”言己与怀王俱猎于梦泽之中，课第群臣，先至后至也。”一注云：“梦，草中也。”【补曰】梦音蒙，又去声。楚谓草泽曰梦。《尔雅》曰：“楚有云梦。”先儒云：《左传》：楚子与郑伯田于江南之梦。《地理志》：南郡华容县南有云梦泽。杜预云：“南郡枝江县西有云梦城。江夏安陆县亦有云梦。或曰：南郡华容县东南有巴丘湖，江南之梦。”云梦一泽，而每处有名者，司马相如《子虚赋》云“云梦者方八九百里”，则此泽跨江南北，每处名存焉。《左传》：楚昭王寝梦于云中，则此泽亦得单称云，单称梦也。沈存中云：“《书》曰：‘云土梦作乂。’孔安国注《书》云：“云梦在江南。”不然也。据《左传》，吴人入郢，楚子涉睢济江，入于云中。王寝，盗攻之，以戈击王。王奔郧。楚子自郢西走涉睢，则当出于江南。其后涉江入于云中，遂奔郧。郧则今之安州。涉江而后至云，入云然后至郧，则云在江北也。《左传》：郑伯如楚，王以田江南之梦。曰江南之梦，则云在江北明矣。江南则今之公安、石首、建宁等县。江北则玉沙、监利、景陵等县也。”

[16]发，射。

[17]惮，惊也。言怀王是时亲自射兽，惊青兕牛而不能制也。以言尝侍从君猎，今乃放逐，叹而自伤闵也。兕，一作“”。五臣云：“惮，惧也。时君王亲射青兕，惧其不能制，我佐君杀之。”【补曰】惮，当割切。《庄子》云：“惮赫千里。”《音义》云：“千里皆惧。”《尔雅》：“兕似牛。”注云：“一角，青色，重千斤。”

[18]朱明，日也。承，续也。

[19]淹，久也。言岁月逝往，昼夜相续，年命将老，不可久处，当急来归也。一云“时不淹”。一云“时不可淹”。一云“时不见淹”。五臣云：“日夜相承，四时不得淹止。”

[20]皋，泽也。被，覆也。径，路也。

[21]渐，没也。言泽中香草茂盛，覆被径路，人无采取者，水卒增溢，渐没其道，将至弃捐也。以言贤人久处山野，君不事用，亦将陨颠也。五臣云：“埋没凋落。”【补曰】渐音尖，流入也。

[22]湛湛，水貌。

[23]枫，木名也。言湛湛江水，浸润枫木，使之茂盛。伤己不蒙君惠，而身放弃，曾不若树木得其所也。或曰，水旁林木中，鸟兽所聚，不可居之也。【补曰】枫音风。《尔雅》：“枫，欇欇。”注云：“似白杨，叶圆而歧，有脂而香。”《本草》云：“树高大，商、洛间多有。《说文》云：‘枫木，厚叶弱枝，善揺。’汉宫殿中多植之。至霜后，叶丹可爱，故骚人多称之。”

[24]言湖泽博平，春时草短，望见千里，令人愁思而伤心也。或曰“荡春心”。荡，涤也。言春时泽平望远，可以涤荡愁思之心也。一作“伤心悲”。【补曰】心，旧音苏含切。按《诗》“远送于南”与“实劳我心”叶韵，正与此同。

[25]言魂魄当急来归，江南土地僻远，山林崄阻，诚可哀伤，不足处也。五臣云：“欲使原复归于郢，故言江南之地，可哀如此，皆讽君之词。”【补曰】庾信《哀江南赋》取此为名。





卷十　大招章句


《大招》者，屈原之所作也。或曰景差，疑不能明也[1]。屈原放流九年，忧思烦乱，精神越散，与形离别，恐命将终，所行不遂，故愤然大招其魂，盛称楚国之乐，崇怀、襄之德，以比三王，能任用贤，公卿明察，能荐举[2]人，宜辅佐之，以兴至治，因以风谏，达己之志也。

[1]屈原赋二十五篇，《渔父》以上是也。《大招》恐非屈原作。

[2]一无“明”字。

青春受[1]，白日昭只[2]。春气奋发[3]，万物遽只[4]。冥凌浃行[5]，魂无逃只[6]。魂魄归徕，无远遥只[7]！魂乎归徕！无东无西，无南无北只[8]。东有大海，溺水浟浟只[9]。螭龙并流，上下悠悠只[10]。雾雨淫淫[11]，白皓胶只[12]。魂乎无东！汤谷只[13]。魂乎无南！南有炎火千里[14]，蝮蛇蜒只[15]。山林险隘[16]，虎豹蜿只。鰅鳙短狐[17]，王虺骞只[18]。魂乎无南！蜮伤躬只。[19]魂乎无西！西方流沙，漭洋洋只[20]。豕首纵目[21]，被发鬤只[22]。长爪踞牙，诶笑狂只[23]。魂乎无西！多害伤只[24]。魂乎无北！北有寒山，逴龙赩只[25]。代水不可涉，深不可测只[26]。天白颢颢[27]，寒凝凝只[28]。魂乎无往！盈北极只。[29]魂魄归徕！闲以静只[30]。

[1]青，东方春位，其色青也。，去也。，一作“谢”。【补曰】《淮南》曰：“扶桑受谢，日照宇宙。照照之光，辉烛四海。”《文选》云：“阴谢阳施。”注引此语。

[2]昭，明也。言岁始春，青帝用事，盛阴已去，少阳受之，则日色黄白，昭然光明，草木之类，皆含气，芽蘖而生。以言魂魄亦宜顺阳气而长养也。【补曰】只音止，语已词。

[3]春，蠢也。发，泄也。

[4]遽，犹竞也。言春阳气奋起，上帝发泄，和气温燠，万物蠢然，竞起而生，各欲滋茂，以言精魂亦宜奋发精明，令己盛壮也。【补曰】遽，其据切。

[5]冥，玄冥，北方之神也。凌，犹驰也。浃，遍也。

[6]逃，窜也。言岁始春，阳气上升，阴气下降，玄冥之神，遍行凌驰于天地之间，收其阴气，闭而藏之，故魂不可以逃，将随太阴下而沉没也。一作“伏阴”。

[7]遥，犹漂遥，放流貌也。魂者，阳之精也。魄者，阴之形也。言人体含阴阳之气。失之则死，得之则生。屈原放在草野，忧心愁悴，精神散越，故自招其魂魄。言宜顺阳气始生而徕归己，无远漂遥，将遇害也。一作“”，一作“徕归”。

[8]言我精魂可徕归矣，无散东西南北，四方异俗，多贼害也。古本“乎”皆作“兮”。一作“徕归”。一云“魂乎归兮”。一云“无东西而南北只”。

[9]浟浟，流貌也。言东方有大海，广远无涯，其水淖溺，沉没万物，不可度越，其流浟浟，又迅疾也。【补曰】浟音悠。

[10]悠悠，螭龙行貌也。言海水之中，复有螭龙神兽，随流上下，并行游戏，其状悠悠，可畏惧也。悠，一作“攸”。古作“修修”。

[11]地气发泄，天气不应曰雾。淫淫，流貌也。

[12]皓胶，水冻貌也。言大海之涯，多雾恶气，天常甚雨，如注壅水，冬则凝冻，皓然正白，回错胶戾，与天相薄也。皓，一作“浩”。【补曰】胶，戾也，音豪。

[13]言魂神不可东行，又有汤谷，日之所出，其地无人，视听然，无所见闻。或曰，，水蘸之貌。乎，一作“兮”。一本“”下有“寥”字。【补曰】蘸，没也。

[14]炎，火盛貌也。《尚书》曰：“火曰炎上。”

[15]蜒，长貌也。言南方太阳，有积火千里，又有恶蛇，蜿蜒而长，有毒也。【补曰】蜿音駌。蜒音延。

[16]林，一作“陵”。

[17]蜿，虎行貌也。言南方有高山深林，其路险阨，又多虎豹，匍匐蜿蜒，以候伺人也。鰅鳙，短狐类也。短狐，鬼蜮也。【补曰】鰅，鱼恭切。鳙，以恭切。鰅鳙，状如犁牛。又鰅，鱼名，皮有文。鳙鱼，音如彘鸣。

[18]王虺，大蛇也。《尔雅》曰：“蟒，王蛇也。”骞，举头貌也。言复有鰅鳙鬼蜮，射伤害人，大蛇群聚，举头而望，其状骞然也。【补曰】骞，读若（骞）〔鶱〕，音轩。

[19]蜮，短狐也。《诗》云：“为鬼为蜮。”言魂乎无敢南行，水中多蜮鬼，必伤害于尔躬也。乎，一作“兮”。【补曰】谷梁子曰：“蜮，射人者也。”《前汉·五行志》云：“蜮生南越，乱气所生，在水旁，能射人。甚者至死。”陆机云：“一名射影。人在岸上，影见水中，投人影则射之。或谓含沙射人。”孙真人云：“江东、江南有虫名短狐、溪毒，亦名射工。其虫无目而利耳，能听，在山源溪水中，闻人声便以口中毒射人。”《说文》云：“蜮，似鳖，三足，以气射害人。”音（蜮）〔域〕，又音或。

[20]洋洋，无涯貌也。言西方有流沙，漭然平正，视之洋洋，广大无涯，不可过也。【补曰】漭，母朗切，水大貌。

[21]纵，一作“从”。【补曰】南北曰纵，将容切。

[22]豕，猪也。首，头也。鬤，乱貌也。鬤，古作“长”。【补曰】鬤，而羊切。

[23]诶，犹强也。言西方有神，其状猪头从目，被发鬤鬤，手足长爪，出齿倨牙，得人强笑，憙而狂獝也。或曰，诶，笑乐也。谓得人憙乐也。此盖蓐收神之状也。一云“豕爪”。踞，一作“倨”。诶，一作“娱”。【补曰】踞音据，蹲也。诶音僖。《说文》云：“可恶之辞。”《汉书》“嘻笑”注云：“强笑也。”

[24]言西方金行，其神兽刚强，皆伤害人也。

[25]逴龙，山名也。赩，赤色，无草木貌也。言北方有常寒之山，阴不见日，名曰逴龙。其土赤色，不生草木，不可过之，必冻杀人也。或曰，逴龙，色逴越也。赩，惧也。言起越寒山，赩然而惧，恐不得过也。逴，一作“卓”。【补曰】逴音卓，远也。《山海经》：“西北海之外，有章尾山，有神，身长千里，人面蛇身而赤，是烛九阴，是谓烛龙。”疑此逴龙即烛龙也。赩，许力切，大赤也。

[26]言复有代水广大，不可过度，其深无底，不可穷测，沉没人也。代，一作“伐”。

[27]颢颢，光貌。【补曰】颢音皓。《说文》：“白貌。”

[28]凝凝，水冻貌也。言北方冬夏积雪，其光颢颢，天地皆白，冰冻重累，其状凝凝，其寒酷烈，伤肌骨也。凝，一本及《释文》并作“嶷”。鱼力切。

[29]盈，满也。北极，太阴之中，空虚之处也。言我魂归乎北极，空虚不可盈满。往必陨坠，不得出也。【补曰】《淮南》云：“北极之山曰寒门。”

[30]言己魂魄宜急徕还，归我之身，随己游戏，心既闲乐，居清静也。一作“徕归”。

自恣荆楚，安以定只[1]。逞志究欲[2]，心意安只[3]。穷身永乐，年寿延只[4]。魂乎归徕！乐不可言只[5]。五谷六仞[6]，设菰粱只[7]。鼎臑盈望，和致芳只[8]。内鸧鸽鹄[9]，味豺羹只[10]。魂乎归徕！恣所尝只[11]。鲜蠵甘鸡[12]，和楚酪只[13]。醢豚苦狗[14]，脍苴蒪只[15]。吴酸蒿蒌[16]，不沾薄只[17]。魂兮归徕！恣所择只[18]。炙鸹烝凫[19]，煔鹑敶只[20]。煎鰿雀[21]，遽爽存只[22]。魂乎归徕！丽以先只[23]。四酎并孰[24]，不歰嗌只[25]。清馨冻[26]，不役只[27]。吴醴白糵[28]，和楚沥只[29]。魂乎归徕！不遽惕只[30]。

[1]言四方多害，不可以游，独荆楚饶乐，可以恣意，居之安定，无危殆也。

[2]逞，快也。究，穷也。欲，嗜欲也。

[3]言楚国珍奇所聚集，尤多姣女，可以快志意，穷情欲，心得安乐，而无忧也。

[4]言居于楚国，穷身长乐，保延年寿，终无忧患也。永，一作“安”。

[5]言楚国饶乐，不可胜敶也。一作“徕归”。

[6]五谷，稻、稷、麦、豆、麻也。七尺曰仞。【补曰】《说文》云：“仞，伸臂一寻，八尺也。”

[7]设，施也。苽粱，蒋实，谓雕葫也。言楚国土地肥美，堪用种植五谷，其穗长六仞。又有苽粱之饭，芬香且柔滑也。或曰，仞，因也。以五谷因苽粱厕为饭也。菰，一作“苽”。【补曰】菰、苽，并音孤。此言积谷之多尔，非谓穗长六仞也。

[8]臑，熟也。致，致咸酸也。芳，谓椒姜也。言乃以鼎镬臑熟羹臛，调和咸酸，致其芬芳，望之满案，有行列也。臑，一作“胹”。《释文》作“腩”，徒南切。【补曰】腩，也。

[9]鸧，鸧鹤也。鸽似鸠而小，青白。鹄，黄鹄也。内，一作“肭”。【补曰】“内”与“纳”同。肭，肥也。鸧音仓。《尔雅》“鸧，麋鸹”注云：“即鸧鸹也。”徐朝《七喻》云：“云鸧水鹄，禽蹯豹胎。”鹄有白鹄，有黄鹄。

[10]豺似狗。言宰夫巧于调和，先定甘酸，乃内鸧鸽黄鹄，重以豺肉，故羹味尤美也。【补曰】豺，狼属，狗声。

[11]尝，用也。言羹饭既美，魂宜急徕归，恣意所用，快己之口也。一作“徕归”。

[12]生洁为鲜。蠵，大龟也。《释文》作“”。

[13]酪，酢酨也。言取鲜洁大龟，烹之作羹，调以饴蜜，复用肥鸡之肉，和以酢酪，其味清烈也。【补曰】酪，乳浆也。酨音载，浆也。

[14]醢，肉酱也。苦，以胆和酱也。世所谓胆和者也。豚，古作“”。【补曰】《集韵》作“”，音同。

[15]苴蒪，蘘荷也。言乃以肉酱啖烝豚，以胆和酱，啖狗肉，杂用脍炙，切蘘荷以为香，备众味也。蒪，一作“”。【补曰】苴，即鱼切。蒪，普各、匹沃二切。《本草》：“蘘荷，叶似初生甘蔗，根似姜芽。”《博雅》云：“蒪苴，蘘荷也。”《九叹》“蘘荷”注云：“蒪菹也。”或作“蓴”，非是。

[16]蒿，蘩草也。蒌，香草也。《诗》曰“言采其蒌”也。一作“芼蒌”。注云，芼，菜也。言吴人善为羹，其菜若蒌，味无沾薄，言其调也。【补曰】《尔雅》云：“蘩，皤蒿。”即白蒿也，可以为葅。陆机云：“春生，秋乃香美可食。”又蒌，蒿也，叶似艾，生水中，脆美可食。蒌，龙珠切。以菜和羹曰芼。

[17]沾，多汁也。薄，无味也。言吴人工调咸酸，爚蒿蒌以为虀，其味不浓不薄，适甘美也。或曰“吴酸”。，榆酱也。一云“吴酢”。【补曰】沾音添，益也。音模。音途。

[18]言众味盛多，恣魂志意择用之也。一作“魂乎徕归”。

[19]鸹，一作“鹄”。凫，一作“枭”。【补曰】炙音柘，燔肉也。鸹，麋鸹也，古活切。

[20]煔，爚也。言复炙鸧鸹，烝凫雁。煔爚鹑鷃，敶列众味，无所不具也。【补曰】煔音潜，沉肉于汤也。

[21]鰿，鲋。，一作“臛”。【补曰】鰿，旧音积。《集韵》颐、责二音，小鱼也。

[22]遽，趣也。爽，差也。存，前也。言乃复煎鲋鱼，臛黄雀，敕趣宰人，差次众味，持之而前也。

[23]言先进靡丽美物，以快神心也。丽，一作“进”。

[24]醇酒为酎。并，俱也。

[25]嗌，也。言乃酝酿醇酒，四器俱熟，其味甘美，饮之醲滑，入口消释，不苦歰，令人不满也。歰，一作“涩”。【补曰】歰，不滑也。嗌，於革切，又音益，咽喉也。，饫也，於泫切。一作“饐”。

[26]馨，香之远闻者也。冻，犹寒也。，一作“饮”。【补曰】《集韵》作“”。

[27]歠，饮也。役，贱也。言醇醲之酒，清而且香，宜于寒饮，不可以饮役贱之人。即以饮役贱之人，即易醉颠仆，失礼敬。

[28]再宿为醴。糵，米曲也。【补曰】《说文》云：“醴，酒一宿熟。”

[29]沥，清酒也。言使吴人醲醴，和以白米之曲，以作楚沥，其清酒尤醲美也。

[30]言饮食醲美，安意遨游，长无惶遽怵惕之忧也。一作“徕归”。

代秦郑卫，鸣竽张只[1]。伏戏《驾辩》，楚《劳商》只[2]。讴和《扬阿》[3]，赵箫倡只[4]。魂乎归徕！定空桑只[5]。二八接舞[6]，投诗赋只[7]。叩钟调磬[8]，娱人乱只[9]。四上竞气[10]，极声变只[11]。魂乎归徕！听歌譔只[12]。朱唇皓齿[13]，嫭以姱只[14]。比德好閒，习以都只[15]。丰肉微骨[16]，调以娱只[17]。魂乎归徕！安以舒只[18]。嫮目宜笑[19]，娥眉曼只[20]。容则秀雅[21]，穉朱颜只[22]。魂乎归徕！静以安只[23]。姱修滂浩[24]，丽以佳只[25]。曾颊倚耳[26]，曲眉规只[27]。滂心绰态[28]，姣丽施只[29]。小腰秀颈，若鲜卑只[30]。魂乎归徕！思怨移只[31]。易中利心，以动作只[32]。粉白黛黑，施芳泽只[33]。长袂拂面[34]，善留客只[35]。魂乎归徕！以娱昔只[36]。青色直眉，美目媔只[37]。靥辅奇牙，宜笑嘕只[38]。丰肉微骨，体便娟只[39]。魂乎归徕！恣所便只[40]。

[1]言代、秦、郑、卫之国，工作妙音，使吹鸣竽篪，作为众乐，以乐君也。代，一作“岱”。

[2]伏戏，古王者也。始作瑟。《驾辩》、《劳商》，皆曲名也。言伏戏氏作瑟，造《驾辩》之曲。楚人因之作《劳商》之歌。皆要妙之音，可乐听也。或曰，《伏戏》、《驾辩》，皆要妙歌曲也。劳，绞也。以楚声绞商音，为之清激也。【补曰】《文选》云：“或超《延露》而《驾辩》。”

[3]徒歌曰讴。扬，举也。阿，曲也。【补曰】《扬阿》，即《阳阿》。已见《招魂》。

[4]赵，国名也。箫，乐器也。先歌为倡，言乐人将歌，徐且讴吟，扬举善曲，乃俱相和。又使赵人吹箫先倡，五声乃发也。或曰，《讴和》、《扬阿》，皆歌曲也。

[5]空桑，瑟名也。《周官》云：古者弦空桑而为瑟。言魂急徕归，定意楚国，听瑟之乐也。或曰：空桑，楚地名。一作“徕归”，下并同。

[6]接，联也。舞，一作“武”。

[7]投，合也。诗赋，雅乐也。古者以琴瑟歌诗赋为雅乐，《关雎》、《鹿鸣》是也。言有美女十六人，联接而舞，发声举足，与诗雅相合，且有节度也。

[8]叩，击也。金曰钟，石曰磬也。

[9]娱，乐也。乱，理也。言美女起舞，叩钟击磬。得其节度，则诸乐人各得其理，有条序也。

[10]四上，谓上四国，代、秦、郑、卫也。【补曰】四上，谓声之上者有四，谓代、秦、郑、卫之鸣竽也，伏戏之《驾辩》也，楚之《劳商》也，赵之箫也。

[11]言四国竞发善气，穷极音声，变易其曲，无终已也。

[12]譔，具也。言观听众乐，无不具也。

[13]皓，白。朱唇，一作“美人”。

[14]嫭、姱，好貌也。言美人朱唇白齿，嫭眄美姿，仪状姱好可近，而亲侍左右也。嫭，一作“嫮”。【补曰】嫭音护。姱，苦花切。

[15]言选择美人，比其才德、容貌，都閒习于礼节，乃敢进也。【补曰】比，必寐切。閒音闲。《汉书》曰：“閒雅甚都。”

[16]丰，厚也。微，细也。

[17]言美人肥白润泽，小骨厚肉，肌肤柔弱，心志和调，宜侍燕居，以自娱乐也。

[18]言美女鲜好，可以安意舒缓忧思也。

[19]嫮，眄瞻貌。【补曰】“嫮”与“嫭”同。

[20]曼，泽也。言复有异女，工于嫮眄，好口宜笑，娥眉曼泽，异于众人也。

[21]则，法也。秀，异也。

[22]穉，幼也。朱，赤也。言美女仪容闲雅，动有法则，秀异于人，年又幼穉，颜色赤白，体香洁也。

[23]言美好之女，可以静居安精神也。

[24]修，长也。滂浩，广大也。一作“修广婉心”。婉，一作“远”。

[25]佳，善也。言美女身体修长，用意广大，多于所知，又性婉顺善心肠也。

[26]曾，重也。倚，辟也。

[27]规，圜也。言美女之面，丰容丰满，颊肉若重，两耳郭辟，曲眉正圜，貌绝殊也。郭，一作“郤”。

[28]绰，犹多也。态，姿也。滂，一作“漫”。绰，一作“淖”。

[29]姣，好也。言美女心意广大，宽能容众，多姿绰态，调戏不穷，既好有智，无所不施也。

[30]鲜卑，衮带头也。言好女之状，腰支细少，颈锐秀长，靖然而特异，若以鲜卑之带，约而束之也。【补曰】《前汉·匈奴传》：“黄金犀毗。”孟康曰：“要中大带也。”张晏曰：“鲜卑郭洛带，瑞兽名也。东胡好服之。”师古曰：“犀毘，胡带之钩。亦曰鲜卑。”《魏书》曰：“鲜卑，东胡之余也。别保鲜卑山，因号焉。”

[31]移，去也。言美女可以忘忧，去怨思也。思，一作“恖”。古本作“怨思移只”。

[32]言复有美女，用志滑易，心意和利，动作合礼，能顺人意，可以自侍也。【补曰】易，以豉切。

[33]言美女又工妆饰，傅着脂粉，面白如玉，黛画眉鬓，黑而光净，又施芳泽，其芳香郁渥也。

[34]袂，袖也。拂，拭也。

[35]言美女工舞，揄其长袖，周旋屈折，拂拭人面，芬香流衍，众客喜乐，留不能去也。

[36]昔，夜也。《诗》云：“乐酒今昔。”言可以终夜自娱乐也。昔，一作“夕”。

[37]媔，黠也。言复有美女，体色青白，颜眉平直，美目窃眄，媔然黠慧，知人之意也。【补曰】青色，谓眉也。媔音绵，美目貌。

[38]嘕，笑貌也。言美女颊有靥辅，口有奇牙，嘕然而笑，尤媚好也。辅，一作“”。【补曰】靥，於牒切。“”与“辅”同，扶羽切，颊车也。《左氏》：“辅车相依。”《淮南》云：“奇牙出，揺。”注云：“将笑，故好齿出。，颊边文，妇人之媚也。”又云：“靥辅在颊前则好。”嘕，虚延切。

[39]便娟，好貌也。已解于上。【补曰】便，平声。

[40]便，犹安也。言所选美女五人，仪貌各异，恣魂所安，以侍栖宿也。【补曰】便，平声。

夏屋广大，沙堂秀只[1]。南房小坛[2]，观绝霤只[3]。曲屋步壛[4]，宜扰畜只[5]。腾驾步游[6]，猎春囿只[7]。琼毂错衡[8]，英华假只[9]。茝兰桂树，郁弥路只[10]。魂乎归徕！恣志虑只[11]。孔雀盈园，畜鸾皇只[12]。鹍鸿群晨[13]，杂鹙鸧只[14]。鸿鹄代游，曼鹔鷞只[15]。魂乎归徕！凤皇翔只[16]。曼泽怡面[17]，血气盛只[18]。永宜厥身，保寿命只[19]。室家盈廷，爵禄盛只[20]。魂乎归徕！居室定只[21]。接径千里，出若云只[22]。三圭重侯[23]，听类神只[24]。察笃夭隐[25]，孤寡存只[26]。魂兮归徕！正始昆只[27]。

[1]沙，丹沙也。言乃为魂造作高殿峻屋，其中广大，又以丹沙朱画其堂，其形秀异，宜居处也。

[2]房，室也。坛，犹堂也。【补曰】坛音善。

[3]观，犹楼也。霤，屋宇也。言复有南房别室，闲静小堂，楼观特高，与大殿宇绝远，宜游宴也。【补曰】观音贯。《释名》曰：“观者，于上观望也。”霤音溜。《说文》曰：“霤，屋水流也。”《礼记》“中霤”注云：“古者复穴，是以名室为霤云。”

[4]曲屋，周阁也。步壛，长砌也。壛，一作“櫩”。【补曰】《上林赋》：“步櫩周流。”李善云：“步櫩，长廊也。”《集韵》：“櫩”与“檐”同，“壛”与“阎”同。

[5]扰，谨也。言南堂之外，复有曲屋，周旋阁道，步壛长砌，其路险狭，宜乘扰谨之马，周旋屈折，行游观也。畜，一作“嘼”，一作“兽”。【补曰】畜音嗅。师古云：“嘼者，人之所养，兽是山泽所育。故《尔雅》说牛、马、羊、豕，即在《释畜》；论麋、鹿、虎、豹，即在《释兽》。”《说文》云：“嘼，也。”六畜之字，本自作“嘼”，后乃借畜养字为之。

[6]腾，驰。

[7]春草始生，囿中平易也。言从曲阁之路，可驾马腾驰，而临平易，又可步行，遂往田猎于春囿之中，取禽兽也。

[8]金银为错。琼，一作“瑶”。【补曰】《诗》云：“约軧错衡。”

[9]假，大也。言所乘之车，以玉饰毂，以金错衡，英华照耀，大有光明也。假，一作“嘏”。【补曰】假，大也。嘏，亦大也。

[10]言所行之道，皆罗桂树，茝兰香草，郁郁然满路，动履芳洁，德义备也。茝，一作“芷”。

[11]言魂乎徕归，居有大殿，宴有小堂，游有园囿，恣君所志而处之也。虑，一作“处”。

[12]畜，养也。言园中之禽，则有孔雀，群聚盈满其中，又养鸾鸟、凤皇，皆神智之鸟，可珍重也。畜，《释文》作“慉”。【补曰】畜，许六切。

[13]鹍，鹍鸡。鸿，鸿鹤也。

[14]鹙鸧，鵚鹙也。《诗》云：“有鹙在梁。”言鹍鸡鸿鹤，群聚候时。鹤知夜半，鹍鸡晨鸣，各知其职也。杂以鹙鸧之属，鸣声啾啾，各有节度也。【补曰】鹙音秋。

[15]曼，曼衍也。鹔鷞，俊鸟也。言复有鸿鹄，往来游戏，与鹔鷞俱飞，翩翻曼衍，无绝已也。曼，一作“漫”。鷞，一作“鹴”。【补曰】鷞、鹴，并音霜。鹔鷞，长颈绿身，其形似雁。一曰凤皇别名。马融曰：“其羽如纨，高首而修颈。”《说文》曰：“（西）〔五〕方神鸟也，东方发明，南方焦明，西方鹔鷞，北方幽昌，中央凤皇。”

[16]言所居园圃，皆多俊大之鸟，咸有智谟，魂宜来归，若凤皇之翔，归有德，就同志也。或曰，鸾、皇以下，皆大鸟，以喻仁智之士。言楚国多贤，魂宜来归也。

[17]怡，怿貌也。怡，一作“台”。注云，台，泽貌也。

[18]言魂来归己，则心志说乐，肌肤曼致，面貌怡怿，血气充盛，身体强壮也。盛，一作“晠”。

[19]言魂既还归，则与己身相共俱生，长保寿命，终百年也。一云“长保命只”。

[20]言己既保年寿，室家宗族，盈满朝廷，人有爵禄，豪强族盛也。

[21]言官爵既崇，宗族既盛，则居家之道，大安定也。

[22]言楚国境界，径路交接，方千馀里，中有隐士，慕己徕出，集聚若云也。

[23]三圭，谓公、侯、伯也。公执桓圭，侯执信圭，伯执躬圭，故言三圭也。重侯，谓子、男也，子、男共一爵，故言重侯也。【补曰】公、侯、伯、子、男，同谓之诸侯。三圭比子、男为重。

[24]言楚国所包，中有公、侯、伯、子、男执玉圭之君，明于知人，听愚贤之类，别其善恶，昭然若神，能荐达贤人也。

[25]笃，病也。早死为夭。隐，匿也。夭，一作“殀”。

[26]言三圭之君，不但知贤愚之类，乃察知万民之中，被笃疾病早殀死，及隐逸之士，存视孤寡而振赡之也。【补曰】笃，厚也。

[27]昆，后也。言楚国公侯昭明，魂宜来归，遂忠信之志，正终始之行，必显用也。兮，一作“乎”。

田邑千畛[1]，人阜昌只[2]。美冒众流[3]，德泽章只[4]。先威后文[5]，善美明只[6]。魂乎归徕！赏罚当只[7]。名声若日，照四海只[8]。德誉配天，万民理只[9]。北至幽陵[10]，南交阯只[11]。西薄羊肠[12]，东穷海只[13]。魂乎归徕！尚贤士只[14]。发政献行[15]，禁苛暴只[16]。举杰压陛[17]，诛讥罢只[18]。直赢在位[19]，近禹麾只[20]。豪杰执政[21]，流泽施只[22]。魂乎徕归！国家为只[23]。雄雄赫赫，天德明只[24]。三公穆穆[25]，登降堂只[26]。诸侯毕极，立九卿只[27]。昭质既设[28]，大侯张只[29]。执弓挟矢[30]，揖辞让只[31]。魂乎徕归！尚三王只[32]。

[1]田，野也。畛，田上道也。邑，都邑也。《诗》云：“徂隰徂畛。”【补曰】畛，之忍切。

[2]阜，盛也。昌，炽也。言楚国田野广大，道路千数，都邑众多，人民炽盛，所有肥饶，乐于他国也。

[3]冒，覆。

[4]章，明也。言楚国有美善之化，覆冒群下，流于众庶，德泽之惠，甚著明也。

[5]威，武。

[6]言楚国为政，先以威武严民，后以文德抚之，用法诚善美，而君明臣直，魂宜还归也。

[7]言君明臣正，赏善罚恶，各当其所也。一作“徕归”。【补曰】当，平声。

[8]言楚王方建道德，名声光辉若日之明，照见四海，尽知贤愚。照，一作“昭”。

[9]言楚王修德于内，荣誉外发，功德配天，能理万民之冤结也。理，一作“治”。一本此二句次“善美明只”之后。

[10]幽陵，犹幽州也。

[11]交阯，地名。【补曰】《记》云：“南方曰蛮，雕题交趾。”注云：“交趾，足相乡。”《后汉书》云：“其俗男女同川而浴，故曰交阯。”“阯”与“趾”同。《舆地志》云：“其夷足大指开析，两足并立，指则相交。”

[12]羊肠，山名。【补曰】《战国策》注云：“羊肠，赵险塞名，山形屈辟，状如羊肠。今在太原晋阳之西北。”

[13]言荣誉流行，周遍四极，无远不闻也。【补曰】《书》云：“东渐于海，西被于流沙，朔南暨声教，讫于四海。”《史记》曰：“北至于幽陵，南至于交阯，西至于流沙，东至于蟠木。”《淮南》曰：“南至交阯，北至幽都，东至阳谷，西至三危。”

[14]言魂急归徕，楚方尚进贤士，必见进用也。一作“徕归”。一云“尚进士只”，一云“进贤士只”。

[15]献，进。

[16]言楚王发教施令，进用仁义之行，禁绝苛刻暴虐之人也。禁，一作“绝”。

[17]一国之高为杰。压，抑也。陛，阶次也。压，一作“厌”。陛，一作“阶”。【补曰】厌，於甲切。

[18]讥，非也。罢，驽也。言楚国选举，必先升用杰俊之士，压抑无德，不由阶次之人，非恶罢驽，诛而去之。【补曰】罢音疲。

[19]赢，余。【补曰】赢音盈。《说文》云：“有馀贾利也。”

[20]禹，圣王，明于知人。麾，举手也。言忠直之人，皆在显位，复有赢余贤俊，以为储副，诚近夏禹指麾取士，一国之人，悉进之也。一云，诚近夏禹所称，举贤人之意也。

[21]千人才曰豪，万人才曰杰。杰，一作“俊”。执，一作“理”。

[22]言豪杰贤士，执持国政，惠泽流行，无不被其施也。

[23]言魂乎急徕归，为国家作辅佐也。【补曰】据注，为，去声。

[24]雄雄赫赫，威势盛也。言楚王有雄雄之威，赫赫之勇，德配天地，体性高明，宜为尽节也。

[25]穆穆，和美貌。

[26]言楚有三公，其位尊高，穆穆而美，上下玉堂，与君议政，宜急徕归，处履之也。降，一作“玉”。

[27]言楚选置三公，先用诸侯，尽极，乃立九卿以续之，用士有道，不失其次序也。

[28]昭质，谓明旦也。【补曰】《记》云：“质明而始行事。”

[29]侯，谓所射布也。王者当制服诸侯，故名布为侯而射之。古者，选士必于乡射。心端忠正，射则能中，所以别贤不肖也。言楚王选士，必于乡射，明旦既设礼，张施大侯，使众射之，中则举进，不中退却，各以能升，民无怨望也。【补曰】射侯，见《周官·考工记》、《礼记·射义》。

[30]挟，持也。矢，箭也。

[31]上手为揖，言众士将射，已持弓箭，必先举手以相辞让，进退有礼，不失威仪也。一云“揖让辞只”。

[32]尚，上也。三王，禹、汤、文王也。言魂急徕归，楚国举士，上法夏、殷、周，众贤并进，无有遗失也。





卷十一　惜誓章句


《惜誓》者，不知谁所作也。或曰贾谊，疑不能明也。[1]惜者，哀也。誓者，信也，约也。言哀惜怀王，与己信约，而复背之也。古者君臣将共为治，必以信誓相约，然后言乃从[2]而身以亲也。盖刺怀王有始而无终也。

[1]《汉书》：贾谊，洛阳人。文帝召为博士，议以谊任公卿。绛灌之属毁谊，天子亦疏之，以谊为长沙王太傅。意不自得，及度湘水，为赋以吊屈原。赋云：“所贵圣之神德兮，远浊世而自藏。使麒麟可系而羁兮，岂云异夫犬羊。”又曰：“凤皇翔于千仞兮，览德辉而下之。见细德之险微兮，遥增击而去之。彼寻常之污渎兮，岂容吞舟之鱼。横江潭之鳣鲸兮，固将制于蝼蚁。”与此语意颇同。

[2]一作从之。

惜余年老而日衰兮，岁忽忽而不反[1]。登苍天而高举兮，历众山而日远[2]。观江河之纡曲兮，离四海之沾濡[3]。攀北极而一息兮，吸沆瀣以充虚[4]。飞朱鸟使先驱兮，驾太一之象舆[5]。苍龙蚴虬于左骖兮，白虎骋而为右騑[6]。建日月以为盖兮，载玉女于后车[7]。驰骛于杳冥之中兮，休息虖昆仑之墟[8]。乐穷极而不厌兮，愿从容虖神明[9]。涉丹水而驼骋兮[10]，右大夏之遗风[11]。黄鹄之一举兮，知山川之纡曲。再举兮，睹天地之圜方[12]。临中国之众人兮，托回飚乎尚羊[13]。乃至少原之壄兮[14]，赤松王乔皆在旁[15]。二子拥瑟而调均兮[16]，余因称乎清商[17]。澹然而自乐兮[18]，吸众气而翱翔[19]。念我长生而久仙兮，不如反余之故乡[20]。黄鹄后时而寄处兮，鸱枭群而制之[21]。神龙失水而陆居兮，为蝼蚁之所裁[22]。夫黄鹄神龙犹如此兮，况贤者之逢乱世哉[23]！寿冉冉而日衰兮，固儃回而不息[24]。俗流从而不止兮，众枉聚而矫直[25]。或偷合而苟进兮，或隐居而深藏[26]。苦称量之不审兮[27]，同权而就衡[28]。或推迻而苟容兮，或直言之谔谔[29]。伤诚是之不察兮，并纫茅丝以为索[30]。方世俗之幽昏兮[31]，眩白黑之美恶[32]。放山渊之龟玉兮[33]，相与贵夫砾石[34]。梅伯数谏而至醢兮[35]，来革顺志而用国[36]。悲仁人之尽节兮，反为小人之所贼[37]。比干忠谏而剖心兮[38]，箕子被发而佯狂[39]。水背流而源竭兮[40]，木去根而不长[41]。非重躯以虑难兮，惜伤身之无功[42]。已矣哉！独不见夫鸾凤之高翔兮，乃集大皇之壄[43]。循四极而回周兮，见盛德而后下[44]。彼圣人之神德兮，远浊世而自藏[45]。使麒麟可得羁而系兮[46]，又何以异虖犬羊[47]？

[1]言哀己年岁已老，气力衰微，岁月卒过，忽然不还，而功不成，德不立也。

[2]言己想得道真，上升苍天，高抗志行，经历众山，去我乡邑，日以远也。

[3]言己遂见江河之纡曲，志为盘结；遇四海之风波，衣为濡湿。心愁身苦，忧悲且思也。遇，一作“过”。

[4]言己周流，行求道真，冀得上攀北极之星，且中休息，吸清和之气，以充空虚，疗饥渴也。以，一作“”。【补曰】《晋志》云：“北极五星，天运无穷。三光迭耀，而极星不移。故曰居其所而众星共之。”沆瀣，已见。

[5]言己吸天元气，得其道真。即朱雀神鸟为我先导，遂乘太一神象之轝，而游戏也。【补曰】《淮南》云：左青龙，右白虎，前朱鸟，后玄武。注云：“角、亢为青龙，参、伐为白虎，星、张为朱鸟，斗、牛为玄武。”沈存中云：“朱雀莫知何物，但谓鸟而朱者，羽族赤而翔上，集必附木，此火之象也。或云鸟即凤也，然天文家朱鸟，乃取象于鹑。南方七宿，曰鹑首、鹑火、鹑尾是也。”

[6]言己德合神明，则驾苍龙，骖白虎，其状蚴虬，有威容也。【补曰】蚴，於纠切。虬，渠纠切。騑音妃。

[7]言己乃立日月之光，以为车盖。载玉女于后车，以侍栖宿也。【补曰】《大人赋》云：“载玉女而与之归。”张揖曰：“玉女，青要、乘弋等也。”

[8]言己虽驰骛杳冥之中，修善不倦，休息昆仑之山，以游观也。骛，一作“”。虖，一作“乎”。【补曰】《说文》：“虚，大丘也。丘於切。昆仑丘，或谓之昆仑虚。或从土。”

[9]言己周行观望，乐无穷极，志犹不厌，愿复与神明俱游戏也。虖，一作“乎”。

[10]丹水，犹赤水也。《淮南》言赤水出昆仑也。驼，一作“驰”。

[11]大夏，外国名也。在西南。言己复渡丹水而驰骋，顾见大夏之俗，思念楚国也。【补曰】《淮南》云：“九州之外有八殥。西北方曰大夏。”

[12]言黄鹄养其羽翼，一飞则见山川之屈曲，再举则知天地之圜方。居身益高，所睹愈远也。以言贤者亦宜高望远虑，以知君之贤愚也。黄，一作“鸿”。一，或作“壹”。睹，一作“覩”，一作“知”。【补曰】始元中，黄鹄下建章宫太液池中。师古云：“黄鹄，大鸟，一举千里，非白鹄也。”

[13]尚羊，游戏也。言己临见楚国之中，众人贪佞，故托回风，远行游戏也。一云：“托回风乎倘佯。”【补曰】尚音常，与“倘”同。飚，《集韵》作“飙”，音标。

[14]少原之壄，仙人所居。壄，一作“野”。

[15]言遂至众仙所居，而见赤松子与王乔也。乔，一作“侨”。【补曰】《淮南》云：王乔、赤松去尘埃之间，离群慝之纷，吸阴阳之和，食天地之精。蹀虚轻举，乘云游雾。

[16]均，亦调也。【补曰】《国语》云：律者，所以立均出度也。

[17]清商，歌曲也。言赤松、王乔见己欢喜，持瑟调弦而歌。我因称清商之曲最为善也。

[18]澹，一作“淡”。

[19]众气，谓朝霞、正阳、沦阴、沆瀣之气也。言己得与松乔相对，心中澹然而自欣乐，俱吸众气而游戏。

[20]言屈原设去世离俗，遭遇真人，虽得长生久仙，意不甘乐，犹思楚国，念故乡。忠信之至，恩义之笃也。

[21]言黄鹄一飞千里，常集高山茂林之上，设后时而欲寄处，则鸱枭群聚，禁而制之，不得止也。言贤者失时后辈，亦为谗佞所排逐。一作“鸿鹄”。【补曰】鸱，称脂切。鸱鸺，怪鸟。枭，坚尧切，不孝鸟。

[22]蝼，蝼蛄也。蚁，蚍蜉也。裁，制也。言神龙常潜深水，设其失水，居于陵陆之地，则为蝼蚁、蚍蜉所裁制，而见啄啮也。以言贤者不居庙堂，则为俗人所侵害也。蚁，一作“螘”。【补曰】蝼音楼。《管子》曰：“蛟龙，水虫之神者也。乘于水则神立，失于水则神废。”《庄子》曰：“吞舟之鱼砀而失水，则蚁能苦之。”

[23]言黄鹄能飞翔，神龙能存能亡，奄然失所，为鸱枭、蝼蚁所制，其困如此。何况贤者身无爵禄，为俗人所困侮，固其宜也。

[24]儃回，运转也。言己年寿日以衰老，而楚国群臣承顺君非，随之运转，常不止息也。固，一作“国”。儃，一作“邅”。

[25]枉，邪也。矫，正也。言楚国俗人流从谄谀，不可禁止，众邪群聚，反欲正忠直之士，使随之也。

[26]言士有偷合于世，苟欲进取，以得爵位。或有修行德义，隐藏深山，而君不照知也。

[27]称所以知轻重，量所以别多少。【补曰】称、量，并平声。

[28]，平也。权、衡，皆称也。言患苦众人，称物量谷，不知审其多少，同其称平，以失情实，则使众人怨也。以言君不称量士之贤愚，而同用之，则使智者恨也。【补曰】权，称锤也。，平斛木也。衡，平也。

[29]言臣承顺君非，可推可迻，苟自容入，以得高位。有直言谔谔，谏正君非，而反放弃之也。迻，一作“移”。谔，《释文》作“讍”。

[30]单为纫，合为索。言己诚伤念君待遇苟合之人与忠直之士，曾无别异，犹并纫丝与茅，共为索也。一云：“并绳丝以为索。”注云：“单为绳，合为索。”【补曰】纫，女巾切。

[31]幽昏，不明也。

[32]眩，惑也。言方今之世，君臣不明，惑于贪浊，眩于白黑，不能知人善恶之情也。一本“眩”下有“于”字。

[33]龟可以决吉凶，故人亦珤之。放，弃也。

[34]小石为砾。言世人皆弃昆山之玉，大泽之龟，反相与贵重小石也。言闇君贵佞伪，贱忠直也。

[35]已解于《离骚经》。醢，一作“菹”。一云“至菹醢兮”。【补曰】梅音浼。

[36]来革，纣佞臣也。言来革佞谀，从顺纣意，故得显用，持国权也。

[37]言哀伤梅伯尽忠直之节，谏正于纣，反为来革所谮，而被贼害也。

[38]剖，一作“割”。

[39]已解于《九章》。佯，一作“详”。【补曰】详，与“佯”同。

[40]竭，《释文》作“渴”。【补曰】渴音竭，水尽也。

[41]言水横流，背其源泉，则枯竭，木去其根株，则枝叶不长也。以言人背仁义、违忠信，亦将遇害也。

[42]言己非重爱我身，以虑难而不竭忠，诚伤生于世间，无功德于民也。躯，一作“体”。

[43]大皇之壄，大荒之薮。一无“夫”字。大，一作“太”。壄，一作“野”。一注云：“皇，美也。大美之薮。”

[44]言鸾鸟、凤皇乃高飞于大荒之野，循于四极，回旋而戏，见仁圣之王，乃下来集，归于有德也。以言贤者亦宜处山泽之中，周流观望，见高明之君，乃当仕也。回，一作“佪”。而回周兮，一作“以周览兮”。

[45]言彼神智之鸟，乃与圣人合德。见非其时，则远藏匿迹。言己亦宜效之也。

[46]一无“得”字。一本“系”下有“之”字。

[47]言麒麟仁智之兽，远见避害，常藏隐不见，有圣德之君乃肯来出。如使可得羁系而畜之，则与犬羊无异，不足贵也。言贤者亦以不可枉屈为高，如可趋走，亦不足称也。虖，一作“乎”，一作“夫”。





卷十二　招隐士章句


《招隐士》者，淮南小山之所作也。昔淮南王安，博雅好古，招怀天下俊伟之士。[1]自八公之徒，咸慕其德，而归其仁[2]，各竭才智[3]，著作篇章，分造辞赋，以类相从，故或称小山，或称大山。其义犹《诗》有《小雅》、《大雅》也[4]。小山之徒，闵伤屈原，又怪其文升天乘云，役使百神，似若仙者，虽身沉没，名德显闻，与隐处山泽无异，故作《招隐士》之赋，以章其志也。[5] 

[1]《汉书》：“淮南王安好书，招致宾客数千人，作为内外书甚众。”

[2]《神仙传》曰：“八公诣门，王执弟子之礼。后八公与安俱仙去。”

[3]竭，一作“擅”。

[4]《汉·艺文志》有淮南王群臣赋四十四篇。

[5]也，一作“云迩”。

桂树丛生兮[1]山之幽[2]，偃蹇连蜷兮[3]枝相缭[4]。山气巃嵸兮[5]石嵯峨[6]。溪谷崭岩兮[7]水曾波[8]。猨狖群啸兮[9]虎豹嗥[10]。攀援桂枝兮[11]聊淹留[12]。王孙遊兮[13]不归[14]，春草生兮[15]萋萋[16]。岁暮兮[17]不自聊[18]，蟪蛄鸣兮[19]啾啾[20]。坱兮轧[21]，山曲[22]，心淹留兮[23]恫慌忽[24]。罔兮沕[25]，憭兮栗[26]，虎豹穴[27]，丛薄深林兮[28]人上栗[29]。嵚岑碕礒兮[30]，碅磳磈硊[31]，树轮相纠兮[32]林木茷骩[33]。青莎杂树兮[34]薠草靃靡[35]，白鹿麏麚兮[36]或腾或倚[37]。状皃崟崟兮峨峨[38]，凄凄兮漇漎[39]。猕猴兮熊罴[40]，慕类兮以悲[41]。攀援桂枝兮[42]聊淹留[403]，虎豹斗兮[44]熊罴咆[45]，禽兽骇兮[46]亡其曹[47]。王孙兮归来[48]！山中兮不可以久留[49]。

[1]桂树芬香，以兴屈原之忠贞也。【补曰】郭璞云：“桂，白华，丛生山峯，冬常青，间无杂木。”

[2]远去朝廷，而隐藏也。

[3]容貌美好，德茂盛也。蜷，一作“卷”。【补曰】音权。

[4]仁义交错，条理成也。以言才德高明，宜辅贤君为贞干也。五臣云：“皆树之美貌，亦喻原之美行。”【补曰】缭，纽也，居休切。

[5]岑崟嵾嵯，云滃郁也。巃，一作“巄”。五臣云：“巃嵸，云气貌。”【补曰】巃，力孔切。嵸音总，山孤貌。

[6]嵯峨，嶻嶭，峻蔽日也。五臣云：“嵯峨，高貌。”

[7]崎岖閜寪，崄阻也。五臣云：“崭岩，险峻貌。”【补曰】崭，鉏咸切。閜，呼雅反。寪，於轨反。，苦滑反。

[8]踊跃沣沛，流迅疾也。曾，一作“增”。

[9]禽兽所居，至乐佚也。猨，一作“蝯”。【补曰】狖，以狩切。

[10]猛兽争食，欲相囓也。以言山谷之中，幽深险阻，非君子之所处，猿狖虎豹，非贤者之偶，使屈原急来也。【补曰】嘷，胡高切，咆也。

[11]登山引木，远望愁也。一云，引持美木，喻美行也。五臣云：“援，持也。言原引持美行，淹留于此，以待明君。”

[12]周旋中野，立踟蹰也。

[13]隐士避世，在山隅也。遊，一作“游”。五臣云：“原与楚同姓，故云王孙。”【补曰】乐府有《王孙游》，出于此。

[14]违偝旧土，弃室家也。

[15]万物蠢动，抽萌芽也。

[16]垂条吐叶，纷华荣也。五臣云：“萋萋，草色。”

[17]年齿已老，寿命衰也。

[18]中心烦乱，常含忧也。【补曰】聊音留。

[19]蜩蝉得夏，喜呼号也。五臣云：“蟪蛄，夏蝉。”【补曰】《庄子》云：“蟪蛄不知春秋。”说者云，寒蝉也。一名蝭蟧，春生夏死，夏生秋死。或曰，山蝉，秋鸣者不及春，春鸣者不及秋。《（广）〔埤〕雅》云：“蟪蛄，蛁蟧，即《楚辞》所云寒螀者也。”《方言》云：“蛥蚗，齐谓之螇螰，楚谓之蟪蛄。”

[20]秋节将至，悲嘹噍也。以言物盛则衰，乐极则哀，不宜久隐，失盛时也。【补曰】啾啾，众声，音揫。

[21]雾气昧也。【补曰】坱，乌朗切。轧，於黠切。贾谊赋云：“坱圠无垠。”注云：“其气坱圠，非有限齐也。”《集韵》：“軮轧，远相映貌。”

[22]盘诘屈也。【补曰】音佛，山曲也。一音皮笔切。

[23]志望绝也。

[24]亡妃匹也。一作“洞荒忽”。五臣云：“忧思深也。”【补曰】恫音通，痛也。慌，上声。

[25]精气失也。五臣云：“失志貌。”【补曰】沕，潜藏也，美笔切。《文选》音“勿”。

[26]心剥切也。栗，一作“慄”。【补曰】憭音了，又音聊，一音留。

[27]嵺穿岤也。穴，一作“岤”。五臣云：“既危苦，又进虎豹之穴。”【补曰】《淮南》云：“虎豹袭穴而不敢咆。”袭，入也。咆，嘷也。嵺音料。岤音血。

[28]攒刺棘也。【补曰】深草曰薄。

[29]恐变色也。上，一作“之”。五臣云：“栗，战也。”

[30]山阜嵎。嵚，一作“”。岑，一作“崯”。碕礒，一作“崎嶬”。【补曰】嵚音钦。岑音吟。碕音绮。礒音蚁，又音锜。嵚岑，山高险也。碕礒，石貌。崎嶬，山形。

[31]崔嵬嵼嵃。【补曰】碅，绮矜切。《释文》苦本切，非也。碅从囷，硱从困。磳，七冰切。磈，於鬼切。硊，鱼毁切。并石貌。

[32]交错扶疏。纠，一作“糺”。扶疏，一作“纠纷”。五臣云：“轮，横枝也。”

[33]枝条盘纡。一无“林木”二字。茷，一作“苃”，一作“柭”，一作“茷”。【补曰】茇、柭、茷，并音跋。茷，木枝叶盘纡貌，通作“茇”。骩音委。骩骳，屈曲也。

[34]草木杂居。【补曰】《本草》云：“莎，古人为诗多用之，此草根名香附子，荆襄人谓之莎草。”

[35]随风披敷。薠，一作“苹”。靃，一作“”，一作“”。【补曰】靃靡，弱貌。，草木花敷貌。

[36]众兽并游。麚，一作“”。【补曰】麏音君，麞也。麚音加，牝鹿。

[37]走住异趋。一云，走殊也。

[38]头角甚殊。峨峨，一作“嶬嶬”，音蚁。五臣云：“头角高貌。”

[39]衣毛若濡也。兮，一作“而”。漇，一作“縰”。【补曰】漇，疏绮切，润也。

[40]百兽俱也。【补曰】罴音陂，如熊，黄白文。

[41]哀己不遇也。从此以上，皆陈山林倾危，草木茂盛，麋鹿所居，虎兕所聚，不宜育道德，养情性，欲使屈原还归郢也。五臣云：“言山中之兽，犹慕俦类，而悲哀放弃独处，实难为心也。”

[42]配托香木，誓同志也。援，一作“折”。一无“援”字。

[43]踟蹰低佪，待明时也。一云，倚立蹢，待明时也。

[44]残贼之兽，忿争怒也。

[45]贪杀之兽，跳梁吼也。【补曰】咆，蒲交切，嘷也。

[46]雉兔之群，惊奔走也。

[47]违离党辈，失群偶也。

[48]旋反旧邑，入故宇也。一作“来归”。

[49]诚多患害，难隐处也。





卷十三　七谏章句


《七谏》者，东方朔之所作也[1]。谏者，正也，谓陈法度以谏正君也。古者，人臣三谏不从，退而待放。屈原与楚同姓，无相去之义，故加为《七谏》，殷勤之意，忠厚之节也。或曰，《七谏》者，法天子有争臣七人也。东方朔追悯屈原，故作此辞，以述其志[2]，所以昭忠信、矫曲朝也。

[1]昔枚乘作《七发》，傅毅作《七激》，张衡作《七辩》，崔骃作《七依》，曹植作《七启》，张协作《七命》，皆《七谏》之类。李善云：“《七发》者，说七事以起发太子也。犹《楚辞·七谏》之流。”五臣云：“七者，少阳之数，欲发阳明于君也。”《前汉》：“东方朔，字曼倩，为太中大夫，免为庶人。后常为郎，上书自讼不得大官，欲求试用。”

[2]一作“意”。





初放


平生于国兮[1]，长于原壄[2]。言语讷譅兮[3]，又无彊辅[4]。浅智褊能兮[5]，闻见又寡[6]。数言便事兮，见怨门下[7]。王不察其长利兮，卒见弃乎原壄[8]。伏念思过兮，无可改者[9]。羣众成朋兮[10]，上浸以惑[11]。巧佞在前兮，贤者灭息[12]。尧舜圣已没兮[13]，孰为忠直[14]？高山崔巍兮[15]，水流汤汤[16]。死日将至兮，与麋鹿如坈[17]。块兮鞠[18]，当道宿[19]，举世皆然兮[20]，余将谁告[21]？斥逐鸿鹄兮[22]，近习鸱枭[23]，斩伐橘柚兮[24]，列树苦桃[25]。便娟之修竹兮，寄生乎江潭[26]。上葳而防露兮[27]，下泠泠而来风[28]。孰知其不合兮[29]，若竹柏之异心[30]。往者不可及兮[31]，来者不可待[32]。悠悠苍天兮，莫我振理[33]。窃怨君之不寤兮，吾独死而后已[34]。

[1]平，屈原名也。一本国上有“中”字。

[2]高平曰原，垧外曰野。言屈原少生于楚国，与君同朝，长大见远，弃于山野，伤有始而无终也。壄，一作“野”。

[3]出口为言，相答曰语。讷者，钝也。譅者，难也。譅，一作“歰”，《释文》作“譅”。【补曰】并所立切。《集韵》作“”，“口不能言也。通作歰”。

[4]言己质性忠信，不能巧利辞令，言语讷钝，复无强友党辅，以保达己志也。彊，一作“强”。

[5]褊，狭也。【补曰】褊，必善切。《说文》：“衣小也。”

[6]寡，少也。屈原多才有智，博闻远见，而言浅狭者，是其谦也。

[7]门下，喻亲近之人也。言己数进忠言，陈便宜之事以助治，而见怨恨于左右，欲害己也。一作“数谏便事”。

[8]言怀王不察己忠谋可以安国利民，反信谗言，终弃我于原野而不还也。一无“见”字。壄，一作“野”。

[9]言己伏自思念，行无过失可改易也。

[10]羣，一作“群”。

[11]上，谓君也。浸，稍也。言佞人相与群聚，朋党成众，君稍以惑乱而不自知也。

[12]灭，消也。言佞臣巧好其言，顺意承旨，旦夕在于君前，而使忠贤之士心怀恐惧，吞声小语，消灭謇謇之气，以避祸患也。

[13]一无“圣”字。

[14]言尧、舜圣明，今已没矣，谁为尽忠直也？【补曰】为，去声。

[15]崔巍，高貌。【补曰】上徂回、下五回切。

[16]汤汤，流貌。言己仰视高山，其形崔巍，而不知颓弛。俛视水流，汤焉流行，而不知竭。自伤不如山川之性，身将颠沛也。【补曰】《书》云：“汤汤洪水方割。”汤音商。

[17]陂池曰坈。言己年岁衰老，死日将至，不得处国朝，辅政治，而与麋鹿同坈，鸟兽为伍，将坠陷坈穽，不复久也。【补曰】坈，《字书》作“抗”，丘庚切，俗作“坑”。

[18]块，独处貌。匍匐为鞠。一作“块鞠兮”。【补曰】块，苦对切。

[19]夜止曰宿。言己孤独无耦，块然独处，鞠然匍匐，当道而踬卧，无所栖宿也。

[20]举，一作“与”。

[21]举，与也。言举当世之人皆行佞伪，当何所告我忠信之情也？一无“余”字。【补曰】告，姑沃切。《易》：“初筮告。”

[22]鸿鹄，大鸟。

[23]鸱枭，恶鸟。一无“习”字。枭，一作“鸮”。【补曰】斥音赤。枭，不孝鸟。鸮，于骄切，恶声之鸟也。

[24]橘柚，美木。【补曰】《尚书》：“厥包橘柚。”“小曰橘，大曰柚。”柚似橙而实酢。《吕氏春秋》：“果之美者，有云梦之柚。”

[25]苦桃，恶木。言君亲近贪贼奸恶之人，而远仁贤之士也。【补曰】桃自有苦者，如苦李之类。《本草》云：“羊桃味苦。陶隐居云：山野多有之。《诗》‘隰有苌楚’是也。”

[26]便娟，好貌。屈原以竹自喻，言有便娟长好之竹，生于江水之潭，被蒙润泽而茂盛，自恨放流而独不蒙君之惠也。乎，一作“于”。【补曰】便，平声。娟，鸟玄切。

[27]葳，盛貌。防，蔽也。【补曰】葳音威。，儒佳切，草木垂貌。《集韵》作“蕤”。

[28]泠泠，清凉貌。言竹被润泽，上则葳蕤而防蔽雾露，言能有所覆也。下则泠泠清凉，可休庇也。以言己德上能覆盖于君，下能庇荫于民。【补曰】泠音灵。

[29]孰，一作“固”。

[30]竹心空，屈原自喻志通达也。柏心实，以喻君闇塞也。言己性达道德，而君闭塞，其志不合，若竹柏之异心也。

[31]谓圣明之王尧、舜、禹、汤、文、武也。

[32]欲须贤君，年齿已老，命不可待也。

[33]悠悠，忧貌。振，救也。言己忧愁思想，则呼苍天。言己怀忠正，而君不知，群下无有救理我之侵冤者。【补曰】太史公《屈原传》云：“人穷则反本，故劳苦倦极，未尝不呼天也。”

[34]言己私怨怀王用心闇惑，终不觉寤，令我独抱忠信，死于山野之中而已。





沉江


惟往古之得失兮[1]，览私微之所伤[2]。尧舜圣而慈仁兮，后世称而弗忘[3]。齐桓失于专任兮，夷吾忠而名彰[4]。晋献惑于孋姬兮，申生孝而被殃[5]。偃王行其仁义兮，荆文寤而徐亡[6]。纣暴虐以失位兮，周得佐乎吕望[7]。修往古以行恩兮，封比干之丘垄[8]。贤俊慕而自附兮，日浸淫而合同[9]。明法令而修理兮，兰芷幽而有芳[10]。

[1]言己思念古者，人君得道则安，失道则危，禹、汤以王，桀、纣以亡。

[2]伤，害也。言己又观人君私爱佞谗，受其微言，伤害贤臣者，国以危殆也。楚之无极、吴之宰嚭是也。

[3]言尧舜所以有圣明之德者，以任贤能，慈爱百姓，故民至今称之也。弗，一作“不”。

[4]夷吾，管仲名也。管仲将死，戒桓公曰：“竖刁自割，易牙烹子，此二臣者不爱其身，不慈其子，不可任也。”桓公不从，使专国政。桓公卒，二子各欲立其所傅公子。诸公子并争，国乱无主，而桓公尸不棺，积六十日，虫流出户，故曰失于专任，夷吾忠而名著也。

[5]已解于《九章》篇中。孋，一作“骊”。【补曰】并力支切。

[6]荆，楚也。徐，偃王国名也。周宣王之舅申伯所封也。《诗》曰：“申伯番番，既入于徐。”周衰，其后僭号称王也。偃，谥也。言徐偃王修行仁义，诸侯朝之三十馀国，而无武备。楚文王见诸侯朝徐者众，心中觉悟，恐为所并，因兴兵击之而灭徐也。故《司马法》曰：“国虽强大，忘战必危。”盖谓此也。【补曰】《史记》：“周穆王西巡狩，徐偃王作乱，造父为穆王御，长驱归周以救乱。”《淮南子》云：“徐偃王被服慈惠，身行仁羲，然而身死国亡，子孙无类。”注云：“偃王于衰乱之世，修行仁义，不设武备，楚文王灭之。”徐国，今下邳徐、僮是也。又曰：“徐偃王好行仁义，陆地而朝者三十二国。王孙厉谓楚庄王曰：‘王不伐徐，必反朝徐。’乃举兵伐徐，遂灭之。”《后汉书》曰：“徐夷僭号，率九夷以伐宗周，西至河上，穆王畏其方炽，乃分东方诸侯，命徐偃王主之。偃王行仁义，陆地而朝者三十六国。穆王后得骥录之乘，乃使造父御以告楚，令伐徐，一日而至。于是楚文王大举兵而灭之。”《博物志》云：“偃王既治其国，仁义著闻，江淮诸侯服从者三十六国。穆王闻之，遣使乘驲，一日至楚，使伐之。偃王仁，不忍斗其民，为楚所败。”《元和姓纂》云：“伯益之子，夏时受封于徐，至偃王为楚所灭。”按：徐偃王当周穆王时，楚文王乃春秋时，相去甚远。岂春秋时自有一徐偃王邪？然诸书称偃王多云穆王时人，唯《博物志》、《姓纂》但云为楚败灭，不指文王，其说近之。《后汉书》乃以穆王与楚文王同时，大谬。

[7]卒怒曰暴，贼善曰虐。言殷纣暴虐以失其位，周得吕望而有天下也。

[8]小曰丘，大曰垄。言武王修先古之法，敬爱贤能，克纣，封比干之墓以彰其德，宣示四方也。垄，一作“陇”。【补曰】《集韵》“垄”有“笼”音。

[9]才敌千人为俊。浸淫，多貌也。言天下贤能英俊，慕周之德，日来亲附，浸淫盛多，四海并合，皆同志也。浸，一作“侵”。【补曰】浸音侵。浸淫，渐渍。

[10]言周家选贤任士，官得其人，法令修理，故幽隐之士皆有嘉名也，一云“法令修而循理兮”。

苦众人之妬予兮[1]，箕子寤而佯狂[2]。不顾地以贪名兮，心怫郁而内伤[3]。联蕙芷以为佩兮，过鲍肆而失香[4]。正臣端其操行兮，反离谤而见攘[5]。世俗更而变化兮[6]，伯夷饿于首阳[7]。独廉洁而不容兮，叔齐久而逾明[8]。浮云陈而蔽晦兮，使日月乎无光[9]。忠臣贞而欲谏兮，谗谀毁而在旁[10]。秋草荣其将实兮[11]，微霜下而夜降[12]。商风肃而害生兮[13]，百草育而不长[14]。众并谐以妬贤兮[15]，孤圣特而易伤[16]。怀计谋而不见用兮，岩穴处而隐藏[17]。成功隳而不卒兮[18]，子胥死而不葬[19]。世从俗而变化兮，随风靡而成行[20]。信直退而毁败兮，虚伪进而得当[21]。追悔过之无及兮[22]，岂尽忠而有功[23]。废制度而不用兮，务行私而去公[24]。终不变而死节兮，惜年齿之未央[25]。将方舟而下流兮，冀幸君之发矇[26]。痛忠言之逆耳兮，恨申子之沉江[27]。愿悉心之所闻兮[28]，遭值君之不聪[29]。不开寤而难道兮[30]，不别横之与纵[31]。听姧臣之浮说兮[32]，绝国家之久长[33]。灭规榘而不用兮，背绳墨之正方[34]。离忧患而乃寤兮[35]，若纵火于秋蓬[36]。业失之而不救兮，尚何论乎祸凶[37]？彼离畔而朋党兮，独行之士其何望[38]？日渐染而不自知兮[39]，秋毫微哉而变容[40]。众轻积而折轴兮，原咎杂而累重[41]。赴湘沅之流澌兮，恐逐波而复东[42]。怀沙砾而自沉兮，不忍见君之蔽壅[43]。

[1]言己患苦楚国众人妬我忠直，欲害己也。

[2]箕子，纣之庶兄，见比干谏而被诛，则被发佯狂以脱其难也。佯，一作“详”。【补曰】“详”与“佯”同。

[3]言己欲效箕子佯狂而去，不顾楚国之地，贪忠直之名，念君闇昧，心为伤痛而怫郁也。【补曰】怫音佛。

[4]言仁人联结蕙芷，服之于身，过鲍鱼之肆，则失其性而不芬香也。以言己积絫忠信，为谗人所毁，失其忠名也。芷，一作“若”。佩，一作“珮”。香，一作“芳”。【补曰】古人云，与不善人居，如入鲍鱼之肆。谓恶人之行，如鲍鱼之臭也。

[5]谤，讪也。攘，排也。言正直之臣，端其心志，欲以辅君，反为谗人所谤讪，身见排逐而远放也。【补曰】操，七到切。行，下孟切。攘，而羊切。

[6]而，一作“以”。

[7]言当世俗人皆改其清洁，化为贪邪，当若伯夷饿于首阳，而身垂功名也。【补曰】马融云：“首阳山在河东蒲坂华山之北，河曲之中。”苏鹗《演义》云：“蒲坂有雷首山，伯夷、叔齐所居，故云首阳山。又陇西地名首阳，东有鸟鼠山，亦谓之首阳。又杜预云：洛阳之东，首阳山之南有小山，西瞻宫阙，北望夷、齐。又阮籍诗云：‘步出上东门，遥望首阳岑。下有采薇士，上有嘉树林。’据夷、齐所居此山是矣。《论语》注以蒲坂为是，恐误。又《后汉》注亦云首阳山在洛阳东北。”

[8]叔齐，伯夷弟也。言己独行廉洁，不容于世，虽饥饿而死，幸若叔齐久而有荣名也。逾，一作“愈”。

[9]言谗佞陈列在侧，则使君不聪明也。乎，一作“兮”。

[10]言忠臣正其心欲谏其君，谗毁在旁，而不敢言也。

[11]其，一作“而”。

[12]微霜杀物，以喻谗谀。言秋时百草将实，微霜夜下而杀之，使不得成熟也。以言谗人晨夜毁己，亦将害己身，使其忠名不得成也。

[13]商风，西风。肃，急貌。一作“肃肃”。

[14]言秋气起，则西风急疾而害生物，使百华不得盛长，以言君令急促，刬伤百姓，使不得保其性命也。育，一作“堕”。

[15]谐，同也。

[16]言众佞相与并同，以妬贤者。虽有圣明之智，孤特无助，易伤害也。一云“圣孤特”。【补曰】易，以切。

[17]士曰隐，宝曰藏。言己怀忠信之计，不得列见，独处岩穴之中，隐藏而已。

[18]隳，坏也。【补曰】翾规切。

[19]言子胥为吴伐楚破郢，谋行功成，后用谗言，赐剑弃死，故言死而不葬也。【补曰】吴王取子胥尸，盛以鸱夷革，浮之江中，故曰死而不葬也。葬音藏，瘗也。颜师古音臧。

[20]言当世之人，见子胥被害，则变心从俗，以承上意，若风靡草，群聚成行而罗列。

[21]言信直之臣，被蒙谮毁，而身败弃。虚伪之人，进用在位，而当显职也。

[22]之，一作“而”。无，一作“不”。

[23]言君进用虚伪之臣，则国倾危，追而自悔，亦无所及也。己欲尽忠直之节，终不能成其功也。岂，一作“觊”。

[24]言在位之臣，废先王之制度，务从私邪，背去公正，争欲求利也。

[25]言己执守清白而死忠直，终不变节，惜年齿尚少，寿命未尽，而将夭逝也。

[26]大夫方舟，士特舟。矇，僮矇也。言我将方舟随江而浮，冀幸怀王开其矇惑之心而还己也。方，一作“舫”。矇，一作“蒙”。【补曰】“舫”与“方”同。《说文》云：“方，并舟也。”亦作“舫”。《素问》曰：“发蒙解惑，未足以论。”

[27]申子，伍子胥也。吴封之于申，故号为申子也。哀痛忠直之言忤逆君耳，使之恚怒，若申胥谏，吴王杀而沉之江流也。

[28]心，一作“余”。

[29]悉，尽也。听远曰聪。言己欲尽忠竭其所闻，陈列政事，遭值怀王闇不聪明，而不见纳也。

[30]道，一作“导”。

[31]纬曰横，经曰纵。言君心常惑而不可开寤，语以政道，尚不别缯布经纬横纵，不能知贤愚亦明矣。【补曰】别，彼列切。

[32]姧，一作“奸”。

[33]言君好听邪说之臣虚言浮说，以自误乱，将绝国家累世久长之禄也。

[34]言君为政，灭先圣之法度而不施用，背弃忠直之臣，以自倾危。

[35]离，一作“罹”。

[36]蓬，蒿也，秋时枯槁。言君信任佞谀，不虑艰难，卒遭忧患，然后乃觉，若放火于秋蒿，不可救制也。

[37]言君施行，业以失道，身将危殆，尚复论国之祸凶，岂不晚哉？

[38]言彼谗佞相与朋党，并食重禄，独行忠直之士当复何望？宜穷困也。【补曰】望，平声。

[39]稍积为渐，污变为染。积，一作“渍”。【补曰】渐音尖。

[40]锐毛为毫，夏落秋生。言君用谗邪，日以渐染，随之变化，而不自知，若秋毫更生，其容微眇，而日长大也。毫，一作“豪”。一无“哉”字。哉，一作“裁”。【补曰】《庄子》：“秋豪虽小。”司马云：“兔豪在秋而成。”一云，毛至秋而耎细，故以喻小。《说文》云：“（豪）〔〕，豕鬛如笔管者。”毫，长锐毛。

[41]咎，过也。言车载众轻之物，以折其轴而不可乘，其过咎由重絫杂载众多之故也。以言国君听用群小之言，则坏败法度，而自倾危也。原，一作“厚”。【补曰】《战国策》云：“积羽沉舟，群轻折轴。”累，《释文》：力瑞切。

[42]言己心清洁，不能久居浊世，故赴湘、沅之水，与流澌俱浮，恐遂乘波而东入大海也。【补曰】《说文》：“澌，水索也。”“凘，流冰也。”此当从仌。

[43]砾，小石也。言己所以怀沙负石，甘乐死亡，自沉于水者，不忍久见怀王壅蔽于谗佞也。壅，一作“雍”。【补曰】壅，塞也，音雍。





怨世


世沉淖而难论兮[1]，俗岒峨而嵾嵯[2]。清泠泠而歼灭兮[3]，溷湛湛而日多[4]。枭鸮既以成群兮，玄鹤弭翼而屏移[5]。蓬艾亲入御于床笫兮[6]，马兰踸踔而日加[7]。弃捐药芷与杜衡兮，余奈世之不知芳何[8]。何周道之平易兮，然芜秽而险戏[9]。高阳无故而委尘兮[10]，唐虞点灼而毁议[11]。谁使正其真是兮[12]，虽有八师而不可为[13]。

[1]沉，没也。淖，溺也。难，一作“不”。【补曰】淖，泥也，女孝切。

[2]岒峨、嵾嵯，不齐貌。言时世之人沉没财利，用心淖溺，不论是非，不别忠佞，风俗毁誉，高下嵾嵯，贤愚合同，上不任贤，化使然也。岒，一作“岑”。【补曰】并鱼今切。嵾，楚岑切。嵯，叉宜切，一音仓何切。

[3]清泠泠，以喻洁白，歼，尽也。灭，消也。歼，一作“瀸”，一作“纤”。一云“而日瀸兮”。【补曰】殱，尽也。瀐，泉一见一否。并音尖。

[4]溷湛湛，喻贪浊也。言泠泠清洁之士，尽弃销灭，不见论用；贪浊之人，进在显位，日以盛多。

[5]言贪狼之人，并进成群；廉洁之士，敛节而退也。以，一作“已”。【补曰】鸮，于骄切。《文》何苗切。《史记》：“师旷鼓琴，有玄鹤二八，舞于廊门。”《山海经》：“雷山有玄鹤，粹黑如漆。其寿满三百六十岁，则色纯黑。昔黄帝习学于昆仑山，有玄鹤飞翔。”

[6]笫，床箦也。以喻亲密。一无“入”字。【补曰】笫音姊，床也。《方言》：“陈、楚谓之笫。”又阻史切。《说文》：“床箦也。”

[7]马兰，恶草也。踸踔，暴长貌也。加，盛也。言蓬蒿萧艾入御房中，则马兰之草踸踔暴长而茂盛也。以言佞谄见亲近，则邪伪之徒踊跃而欣喜也。【补曰】踸，勑锦切。踔，勑角切，又丑角切。《说文》云：“踸踔，行无常貌。”《本草》云：“马兰生泽旁，气臭，花似菊而紫。《楚辞》以恶草喻恶人。”

[8]言弃捐芳草忠正之士，当奈世人不知贤何。药，一作“兰”。衡，一作“蘅”。一本“余”下有“今”字。一云“余奈夫世不知芳何”。一云“余奈夫不知芳何”。《释文》药音约。

[9]险戏，犹言倾危也。言周家建立德化，其道平直公方，所履无失，而言芜秽倾危者，心惑意异也。以平直为倾危，则以忠正为邪枉也。《诗》曰：“周道如砥，其直如矢。”【补曰】易，以切。戏音希。

[10]高阳，帝颛顼也。委尘，坋尘也。言帝颛顼圣明克让，然无故被尘翳。言与帝共工争天下也。《淮南子》曰：“颛顼与共工争为帝。”

[11]点，污也。灼，灸也。犹身有病，人点灸之。言尧、舜至圣，道德扩被，尚点灸谤毁。言有不慈之过，卑父之累也。【补曰】《集韵》“议”有“仪”音。

[12]言佞人妄论，以善为恶，乃非讪圣王，当谁使正其真伪乎？己以忠被罪，固其宜也。

[13]八师，谓禹、稷、卨、皋陶、伯夷、倕、益、夔也。言尧、舜有圣贤之臣八人，以为师傅，不能除去虚伪之谤。平疾谗之辞也。

皇天保其高兮，后土持其久[1]。服清白以逍遥兮，偏与乎玄英异色[2]。西施媞媞而不得见兮[3]，母勃屑而日侍[4]。桂蠹不知所淹留兮[5]，蓼虫不知徙乎葵菜[6]。处湣湣之浊世兮，今安所达乎吾志[7]。意有所载而远逝兮，固非众人之所识[8]。骥踌躇于弊輂兮[9]，遇孙阳而得代[10]。吕望穷困而不聊生兮，遭周文而舒志。宁戚饭牛而商歌兮，桓公闻而弗置[11]。路室女之方桑兮[12]，孔子过之以自侍[13]。

[1]言皇天保其高明之姿，不可踰越也。后土持其久长，不可掘发也。贤人守其志分，亦不可倾夺也。一云“不可轻脱”。

[2]玄英，纯黑也，以喻贪浊。言己被服芬香，履修清白，偏与贪浊者异行，不可同趣也。色，一作“采”。【补曰】《尔雅》：“冬为玄英。”

[3]西施，美女也。媞媞，好貌也。《诗》曰“好人媞媞”也。【补曰】《淮南》云：“嫫母有所美，西施有所丑。”又曰：“曼颊皓齿，形夸骨佳，不待脂粉芳泽而性可说者，西施、阳文也。”媞，大奚切。媞媞，安也。一曰美好。

[4]母，丑女也。勃屑，犹媻姗，膝行貌。言西施媞媞，仪容姣好，屏不得见。母丑恶，反得媻姗而侍左右也。以言亲近小人，斥逐君子也。日，一作“近”。【补曰】音谟。屑，蘓骨切。勃屑，行貌。媻姗，一作“蹒跚”。

[5]桂蠹，以喻食禄之臣也。言桂蠹食芬香，居高显，不知留止，妄欲移徙，则失甘美之木，亡其处也。以言众臣食君之禄，不建忠信，妄行佞谄，亦将失其位，丧其所也。【补曰】蠹音妬，木中虫。

[6]言蓼虫处辛烈，食苦恶，不能知徙于葵菜，食甘美，终以困苦而癯瘦也。以喻己修洁白，不能变志易行，以求禄位，亦将终身贫贱而困穷也。知，一作“能”。【补曰】蓼，辛菜也，音了。《魏都赋》云：“习蓼虫之忘辛。”李善引《楚辞》：“蓼虫不知从乎葵藿。”

[7]言己居浊溷之世，无有达我清白之志也。湣，一作“涽”。一无“乎”字。一云“今安达乎吾志”。【补曰】湣音昬。

[8]识，知也。言己心载忠正之志，欲远去以求贤人君子，固非众人所能知也。【补曰】识音志。

[9]踌躇，不行貌。輂，一作“轝”，一作“辇”。【补曰】辇，拘玉切，大车驾马。

[10]孙阳，伯乐姓名也。言众人不识骐骥，以驾败车，则不肯进，遇伯乐知其才力，以车代之，则至千里，流名德也。以言俗人不识己志，亦将遇明君，建道流化，垂功业也。

[11]皆解于《离骚经》。弗，一作“不”。【补曰】聊，赖也。

[12]路室，客舍也。

[13]言孔子出游，过于客舍，其女方采桑，一心不视，喜其贞信，故以自侍。过，一作“遇”。

吾独乖剌而无当兮[1]，心悼怵而耄思[2]。思比干之恲恲兮[3]，哀子胥之慎事[4]。悲楚人之和氏兮，献宝玉以为石。遇厉武之不察兮[5]，羌两足以毕斮[6]。小人之居势兮[7]，视忠正之何若[8]？改前圣之法度兮[9]，喜嗫嚅而妄作[10]。亲谗谀而疏贤圣兮，讼谓闾娵为丑恶[11]。愉近习而蔽远兮，孰知察其黑白[12]。卒不得效其心容兮[13]，安眇眇而无所归薄[14]。专精爽以自明兮，晦冥冥而壅蔽[15]。年既已过太半兮，然埳轲而留滞[16]。欲高飞而远集兮，恐离罔而灭败[17]。独冤抑而无极兮，伤精神而寿夭[18]。皇天既不纯命兮，余生终无所依[19]。愿自沉于江流兮，绝横流而径逝[20]。宁为江海之泥涂兮，安能久见此浊世[21]？

[1]乖，差也。剌，邪也。【补曰】剌，戾也，力达切。

[2]耄，乱也，九十曰耄。言古贤俊皆有遭遇，我独乖差，与时邪剌，故心中自伤，怵惕而思志为耄乱。【补曰】思，去声。

[3]恲恲，忠直之貌。【补曰】恲，披耕切，忼慨也。

[4]子胥临死曰：“抉吾两目，置吴东门，以观越兵之入也。”死不忘国，故言慎事也。【补曰】子胥慎事吴王而见杀，故哀之。

[5]厉，厉王。武，武王。

[6]斮，断也。昔卞和得宝玉之璞，而献之楚厉王，或毁之以为石，王怒，断其左足。武王即位，和复献之，武王不察视，又断其右足。和乃抱宝泣于荆山之下，悲极血出，于是暨成王，乃使工人攻之，果得美玉，世所谓和氏之璧也。或曰“两足毕索”。索，尽也。以言玉石易别于忠佞，尚不能知，己之获罪，是其常也。一本云“两足以之毕斮”。【补曰】斮，仄畧切。刘向《新序》云：“荆人卞和得玉璞，而献之荆厉王，使（王）〔玉〕尹相之，曰：‘石也。’王以和为谩，而断其左足。厉王薨，武王即位，和复奉玉璞而献之武王，王使（王）〔玉〕尹相之，曰：‘石也。’又以为谩，而断其右足。武王薨，共王即位，和乃奉玉璞而哭于荆山中，三日三夜，泣尽而继之以血。共王闻之，乃使人理其璞而得宝焉。”又《淮南子》注云：“楚人卞和，得美玉璞于荆山之下，以献武王，王以示玉人，玉人以为石，刖其左足。文王即位，复献之，以为石，刖其右足。抱璞不释而泣血。及成王即位，又献之，成王曰：‘先君轻刖而重剖石。’遂剖视之，果得美玉，以为璧，盖纯白夜光，故曰和氏之璧。”又《琴操》曰：“卞和得玉璞，以献楚怀王，使乐正子占之，言非玉，以其欺谩，斩其一足。怀王死，子平王立，和复抱其璞而献之。平王复以为欺，斩其一足。平王死，和欲献，恐复见断，乃抱（拘）〔抱〕其玉而哭荆山之中。”诸说不同。按《史记·楚世家》：武王卒，子文王立。文王卒，子熊囏立，是为杜敖。其弟弑杜敖自立，是为成王。则《淮南子》注为是。《新序》之说与朔同，然与《史记》不合，今并存之。

[7]志狭智少，为小人也。

[8]言小人智少虑狭，苟欲承顺求媚，以居位势，视忠正之人当何如乎？甚于草芥也。之，一作“其”。

[9]前，一作“先”。

[10]嗫嚅，小语谋私貌也。言小人在位，以其愚心，改更先圣法度，背违仁义，相与耳语谋利，而妄造虚伪以谮毁贤人也。嗫嚅，或作“噂沓”。【补曰】嗫，如叶切。嚅，如朱切。《说文》云：“噂，聚语也。”引《诗》“噂沓背憎”。

[11]讙哗为讼。闾娵，好女也。言君亲信谗谀之臣，斥逐忠正，背先圣法度，众人讙哗之讼，以好为恶，心惑意迷而不自知也。一无“谓”字。娵，一作“娶”。【补曰】《荀子》曰：“闾姝子奢，莫知媒兮。”亦作“闾娵”。韦昭云：“梁王魏（瞿）〔婴〕之美女。”娵音邹。《集韵》娶音须，人名，引《荀子》“闾娶子奢”。

[12]言君近谄谀，习而信之，蔽远贤者，言不见用，谁当知己之清白，彼之贪浊也。愉，一作“俞”。【补曰】愉音愈。

[13]卒，一作“来”。

[14]薄，附也。言己放流，不得内竭忠诚，外尽形体，东西眇眇，无所归附也。

[15]言己专壹忠情，竭尽耳目之精明，欲以助君，而为佞人之所壅蔽，不得进也。

[16]埳轲，不遇也。言己年已过五十，而埳轲沉滞，卒无所逢遇也。埳，一作“轗”，一作“輡”。【补曰】埳，苦闇切。轲，苦个切。又音坎可。轗音坎。埳坷，不平也。輡轲，车行不平。一曰不得志。

[17]罔以喻法。言己欲高飞远止他方，恐遭罪法，以灭败忠厚之志也。离，一作“罹”。

[18]寿命夭也。

[19]依，保也。一本无上四句。

[20]径，一作“远”。

[21]言己思委命于江流，沉为泥涂，不忍久见贪浊之俗也。





怨思


贤士穷而隐处兮[1]，廉方正而不容[2]。子胥谏而靡躯兮，比干忠而剖心。子推自割而飤君兮，德日忘而怨深[3]。行明白而曰黑兮，荆棘聚而成林[4]。江离弃于穷巷兮，蒺藜蔓乎东厢[5]。贤者蔽而不见兮，谗谀进而相朋[6]。枭鸮并进而俱鸣兮，凤皇飞而高翔[7]。愿壹往而径逝兮[8]，道壅绝而不通[9]。

[1]士，一作“者”。

[2]言时贪乱者众，贤者隐蔽，廉正之士不能容于世也。

[3]已解于《九章》也。一云“推自割而食君兮”。【补曰】靡，美皮切。飤音寺，粮也。食音同。

[4]荆棘多刺，以喻谗贼。言己修行清白，皎然日明，而谗人聚而蔽之谓之暗，使不得进也。聚，一作“藂”。

[5]墙序之东为东厢。以言贤者弃捐闾巷，小人亲近左右也。藜，一作“”。【补曰】曼音万。厢，庑也。

[6]相朋，一作“在位”。朋，一作“明”。

[7]言小人相举而论议，贤智隐而深藏也。

[8]壹，或作“一”。

[9]言己思壹见君，尽忠言而遂径去，障蔽于谗佞而不得至也。





自悲


居愁勤其谁告兮，独永思而忧悲[1]。内自省而不惭兮，操愈坚而不衰[2]。隐三年而无决兮，岁忽忽其若颓[3]。憐余身不足以卒意兮[4]，冀一见而复归[5]。哀人事之不幸兮[6]，属天命而委之咸池[7]。身被疾而不闲兮[8]，心沸热其若汤[9]。冰炭不可以相并兮[10]，吾固知乎命之不长[11]。哀独苦死之无乐兮，惜予年之未央[12]。悲不反余之所居兮[13]，恨离予之故乡[14]。鸟兽惊而失羣兮[15]，犹高飞而哀鸣[16]。狐死必首丘兮，夫人孰能不反其真情[17]。故人疏而日忘兮，新人近而俞好[18]。莫能行于杳冥兮，孰能施于无报[19]？

[1]言己放在山泽，心中愁苦，无所告愬，长忧悲而已。勤，一作“苦”。

[2]言己自念怀抱忠诚，履行清白，内不惭于身，外不愧于人，志愈坚固，不衰懈也。

[3]言己放在山野，满三年矣。岁月迫促，去（苦）〔若〕颓下，年且老也。古者人臣三谏不从，待放三年，君命还则复，无则遂行也。

[4]憐，一作“怜”。卒，《释文》作“”。

[5]言己自怜身老，不足以终志意。幸复一见君，陈忠言，还乡邑也。

[6]幸，爱。

[7]咸池，天神也。言己自哀不能修人事以见爱于君，属禄命于天，委之神明而已。【补曰】言己遭时之不幸，无可奈何，付之天命而已。逸说非是。属音烛，付也。《淮南》云：“咸池者，水鱼之囿也。”注云：“水鱼，天神。”

[8]闲，差也。【补曰】闲，廖也，音谏。差，楚懈切。

[9]言己修行仁义，身反被病而不闲差。忧道不立，心中怛然，而气热若汤之沸。沸，一作“怫”。【补曰】怫音费，忿貌。

[10]并，併也。

[11]言冰见炭则消，炭得冰则灭，以喻忠佞不可并处，则相伤害，固知我命之不得长久，将消灭也。一云“固知余命之不长”。一云“吾乎固知命之不长”。

[12]自哀惜死年尚少也。予，一作“余”。

[13]一本“不”下有“得”字。

[14]不得归郢见故居也。

[15]飞者为鸟，走者为兽。羣，一作“群”。【补曰】《礼记》云：“今是大鸟兽失丧其群匹，越月踰时焉，则必反巡，过其故乡，翔回焉，鸣号焉，蹢焉，踟蹰焉，然后乃能去之。”

[16]言鸟兽失其群偶，尚哀鸣相求，以刺同位之人，曾无相念之意也。

[17]真情，本心也。言狐狸之死犹向丘穴，人年老将死，谁有不思故乡乎？言己尤甚也。

[18]言旧故忠臣，日以疏远；谗谀新人，日近而见亲也。俞，一作“愈”。一云“新人愈近而日好”。【补曰】俞，与“愈”同。

[19]言众人谁能有执心正行于杳冥之中，施于无报之人乎？言皆苟且而行，以求利也。【补曰】传曰：“行乎冥冥，施乎无报。”

苦众人之皆然兮，乘回风而远游[1]。凌恒山其若陋兮[2]，聊愉娱以忘忧[3]。悲虚言之无实兮[4]，苦众口之铄金[5]。过故乡而一顾兮，泣歔欷而沾衿[6]。厌白玉以为面兮[7]，怀琬琰以为心[8]。邪气入而感内兮，施玉色而外淫[9]。何青云之流澜兮[10]，微霜降之蒙蒙[11]。徐风至而徘徊兮[12]，疾风过之汤汤[13]。闻南藩乐而欲往兮[14]，至会稽而且止[15]。见韩众而宿之兮，问天道之所在[16]。借浮云以送予兮，载雌霓而为旌[17]。驾青龙以驰骛兮，班衍衍之冥冥[18]。忽容容其安之兮，超慌忽其焉如[19]。苦众人之难信兮，愿离群而远举[20]。登峦山而远望兮[21]，好桂树之冬荣[22]。观天火之炎炀兮，听大壑之波声[23]。引八维以自道兮[24]，含沆瀣以长生[25]。居不乐以时思兮[26]，食草木之秋实[27]。饮菌若之朝露兮，构桂木而为室[28]。杂橘柚以为囿兮[29]，列新夷与椒桢[30]。鹍鹤孤而夜号兮，哀居者之诚贞[31]。

[1]言己患苦众人皆行苟且，故乘风而远去也。

[2]凌，乘也。恒山，北岳也。陋，小也。【补曰】恒，胡登切。恒山在中山曲阳县西北。

[3]言己乘腾高山，以为（痹）〔庳〕小，陟险犹易，聊且愉乐，以忘悲忧也。愉，一作“偷”。【补曰】并音俞。

[4]谗言无诚，君不察也。

[5]已解于《九章》中。

[6]言己远行，犹思楚国，而悲泣也。

[7]厌，着也。【补曰】厌，於叶切，一音淹。

[8]言己施行清白，心面若玉，内外相副。

[9]淫，润也。言谗邪之言，虽自内感，己志而犹不变，玉色外润，而内愈明也。

[10]澜，一作“烂”。

[11]蒙蒙，盛貌。《诗》云：“零雨其蒙。”言遭佞人群聚，造作虚辞，君政用急，天早下霜，则害草木，伤其贞节也。之，一作“而”。蒙，一作“濛”。注同。

[12]而，一作“之”。一作“俳佪”。

[13]风为号令。言君命宽则风舒，风舒则己徘徊而有还志也。令急风疾，则己惶遽，欲急去也。汤，一作“荡”。一云“疾风舒之荡荡”。

[14]藩，蔽也。南国诸侯为天子藩蔽，故称藩也。唐本无“乐而”二字。【补曰】乐，五効切。注读作入声。

[15]会稽，山名也。言己闻南国饶乐，而欲往至会稽山，且休息也。

[16]韩众，仙人也。天道，长生之道也。众，一作“终”。

[17]旌，旗也。有铃为旌也。载，一作“戴”。一云“载虹霓而为旍”。【补曰】《梁书·王筠传》：“沈约制《郊居赋》，要筠读，至‘雌霓连蜷’，约曰：‘仆常恐人呼为霓。’”上五激，下五鸡切。

[18]言极疾也。

[19]不知所之也。焉，一作“安”。【补曰】如，去声。

[20]举，去也。言苦见俗人多言无信，不可据任，故愿离众而远去也。【补曰】举有据音。

[21]峦，小山也。一云“登峦”，无“山”字。

[22]南方有不死之草，北方有不释之冰也。一云“好桂茂而冬荣”。

[23]大壑，海水也。言己仰观天火，下睹海水，心愁思也。【补曰】炀，以让切。炙，燥也。

[24]天有八维，以为纲纪也。道，一作“导”。

[25]言己乃揽持八维，以自导引，含沆瀣之气，以不死也。【补曰】沆，胡亢。瀣，胡介切，本作“瀣”。

[26]以，一作“而”。一云“思时”。

[27]秋实，谓枣栗之属也。

[28]言饮食洁清，所处芬香也。【补曰】菌音窘。

[29]囿，一作“圃”。

[30]杂聚众善，以自修饬也。【补曰】新夷，即辛夷也。桢，女贞也。

[31]言鹍鸡、鸧鹤大鸟犹知贤良，哀惜己之履行正直，而不施用也。





哀命


哀时命之不合兮，伤楚国之多忧[1]。内怀情之洁白兮[2]，遭乱世而离尤[3]。恶耿介之直行兮，世溷浊而不知[4]。何君臣之相失兮，上沅湘而分离[5]。测汨罗之湘水兮[6]，知时固而不反[7]。伤离散之交乱兮，遂侧身而既远[8]。处玄舍之幽门兮，穴岩石而窟伏[9]。从水蛟而为徒兮，与神龙乎休息[10]。何山石之崭岩兮，灵魂屈而偃蹇[11]。含素水而蒙深兮，日眇眇而既远[12]。哀形体之离解兮[13]，神两而无舍[14]。惟椒兰之不反兮[15]，魂迷惑而不知路[16]。愿无过之设行兮[17]，虽灭没之自乐[18]。痛楚国之流亡兮，哀灵修之过到[19]。固时俗之溷浊兮，志瞀迷而不知路[20]。念私门之正匠兮[21]，遥涉江而远去[22]。念女嬃之婵媛兮，涕泣流乎於悒[23]。我决死而不生兮，虽重追吾何及[24]。戏疾濑之素水兮，望高山之蹇产[25]。哀高丘之赤岸兮，遂没身而不反[26]。

[1]言己自哀生时禄命，好行公正，不与君合，怜伤楚国无有忠臣，国家多忧也。

[2]洁，一作“质”。

[3]言己怀洁白之志，以得罪过于众人也。而，一作“以”。

[4]言众人恶明正之直士，以君闇昧，不知用之故也。

[5]言谗佞害己，使明君放逐忠臣，上下分离，失其所也。

[6]汨水在长沙罗县，下注湘水中。【补曰】汨音觅。

[7]言己沉身汨水，终不还楚国也。

[8]遂去而流迁也。

[9]岩，穴也。言己修德不用，欲伏岩穴之中，以自隐藏也。

[10]自喻德如蛟龙而潜匿也。乎，一作“而”。

[11]言山石高岩，非己所居，灵魂偃蹇难止，欲去之也。崭，一作“嶃”。【补曰】并士衔切。

[12]素水，白水也。言虽远行，不失清白之节也。蒙深，一作“濛濛”。

[13]解，一作“懈”。【补曰】解音懈。

[14]罔两，无所据依貌也。舍，止也。自哀身体陆离，远行解倦，精神罔两，无所据依而舍止也。，一作“罔”。【补曰】郭象曰：“罔两，景外之微阴也。”

[15]椒，子椒也。兰，子兰也。不，一作“无”。

[16]言子椒、子兰不肯反己，魂魄迷惑，不知道路当如何也。

[17]《释文》：行，户更切。

[18]言愿设陈己行，终无过恶，虽身没名灭，犹自乐不改易也。【补曰】乐，去声。

[19]言怀王之过，已至于恶，楚国将危亡，失贤之故也。【补曰】到，至也。

[20]瞀，闷也。迷，惑也。言己遭遇乱世，心中烦惑，不知所行也。【补曰】瞀音茂。

[21]匠，教也。

[22]言己念众臣皆营其私，相教以利，乃以其邪心欲正国家之事，故己远去也。

[23]於悒，增叹貌也。已解于《离骚经》。悒，一作“邑”。【补曰】於悒，音见《九章》。

[24]言亦无所复还也。一云“吾其何及”。

[25]言己履清白，其志如水，虽遇弃放，犹志仰高远而不懈也。高山，一作“乔木”。

[26]言己哀楚有高丘之山，其岸峻崄，赤而有光明，伤无贤君，将以阽危，故沉身于湘流而不还也。没，一作“殁”。





谬谏

谬谏[1]


怨灵修之浩荡兮[2]，夫何执操之不固[3]。悲太山之为隍兮[4]，孰江河之可涸[5]。愿承閒而效志兮[6]，恐犯忌而干讳[7]。卒抚情以寂寞兮[8]，然怊怅而自悲[9]。玉与石其同匮兮[10]，贯鱼眼与珠玑[11]。驽骏杂而不分兮[12]，服罢牛而骖骥[13]。年滔滔而自远兮[14]，寿冉冉而愈衰[15]。心悇憛而烦冤兮[16]，蹇超摇而无冀[17]。

[1]鲍慎思云：篇目当在“乱曰”之后。按古本《释文》，《七谏》之后，“乱曰”别为一篇，《九怀》《九思》皆同。

[2]已解于《离骚经》。

[3]操，志也。固，坚也。言己念怀王信用谗佞，志数变移而不坚固也。【补曰】操，七到切。

[4]隍，城下池也。《易》曰“城复于隍”也。隍，一作“湟”。【补曰】《说文》：“城池有水曰池，无水曰隍。”

[5]涸，塞也。言太山将颓为池，以喻君且失其位，用心迷惑，过恶已成，若江河之决，不可涸塞也。【补曰】涸，乎固切，水竭也。

[6]志，一作“忠”。【补曰】閒音闲。

[7]所畏为忌，所隐为讳。干，触也。言己愿承君闲暇之时，竭效忠言，恐犯上忌，触众人讳，而见刑诛也。

[8]寞，一作“漠”。

[9]怊怅，恨貌也。言己终抚我情，寂寞不言，然怊怅自恨，心悲毒也。【补曰】怊音超。

[10]匮，匣也。其，一作“而”。

[11]圜泽为珠，廉隅为玑。以言君不知贤愚忠佞之士，犹同玉石杂、鱼眼与珠玑同贯而不别也。一云“麤嵎为玑”。【补曰】“玑”字音“机”，珠不圆也。

[12]驽，顿马也。良马为骏。【补曰】“顿”与“钝”同。

[13]在辕为服，外騑为骖。言君选士用人，杂用驽骏，不异贤愚，若驾罢牛，骖以骐骥，才力不同也。【补曰】罢音皮。

[14]滔滔，行貌。远，一作“往”。

[15]自伤不遇，年衰老也。愈，一作“俞”。【补曰】“俞”与“愈”同。衰，所泪切，一所戾切。

[16]悇憛，忧愁貌也。冤，一作“怨”，《释文》作“宛”，於袁切。【补曰】悇，他胡切。憛，他闇切。一曰，祸福未定。屈草自覆曰宛。

[17]蹇，辞也。超摇，不安也。言己自念年老，心中悇憛，超摇不安，终无所冀望也。

固时俗之工巧兮，灭规矩而改错[1]。却骐骥而不乘兮，策驽骀而取路。当世岂无骐骥兮，诚无王良之善驭。见执辔者非其人兮，故驹跳而远去[2]。不量凿而正枘兮，恐榘矱之不同[3]。不论世而高举兮，恐操行之不调[4]。弧弓弛而不张兮[5]，孰云知其所至[6]？无倾危之患难兮，焉知贤士之所死[7]？俗推佞而进富兮，节行张而不著[8]。贤良蔽而不群兮，朋曹比而党誉[9]。邪说饰而多曲兮，正法弧而不公[10]。直士隐而避匿兮[11]，谗谀登乎明堂[12]。弃彭咸之娱乐兮[13]，灭巧倕之绳墨[14]。菎蕗杂于黀蒸兮[15]，机蓬矢以射革[16]。驾蹇驴而无策兮[17]，又何路之能极[18]？以直鍼而为钓兮[19]，又何鱼之能得[20]？伯牙之绝弦兮[21]，无钟子期而听之[22]。和抱璞而泣血兮[23]，安得良工而剖之[24]？

[1]【补曰】错，七故切。

[2]皆已解在《九辩》。【补曰】许慎云：“王良，晋大夫御无恤子良也。所谓御良也。一名孙无政，为赵简子御，死而托精于天驷星。天文有王良星是也。”

[3]已解于《离骚经》。同，一作“周”。【补曰】凿，才到切。枘，而锐切。榘，俱（两）〔雨〕切。矱，乌郭切。

[4]调，和也。言人不论世之贪浊，而高举清白之行，恐不和于俗，而见憎于众也。

[5]弛，解。弧，一作“故”。弛，一作“”。《释文》作“矤”。【补曰】弧音胡。《说文》：“木弓也。一曰，往体多、来体寡曰弧。”弛、矤，并音矢。

[6]言弧弓虽强，弛而不张，谁知其力之所至乎？以言贤者不在职位，亦不知其才德也。

[7]言国无倾危之难，则不知贤士之伏节死义。【补曰】《老子》云：“国家昏乱有忠臣。”

[8]张，一作“明”。【补曰】著，张虑切。

[9]【补曰】比音鼻。

[10]弧，戾也。言世俗之人，推佞以为贤，进富以为能，故君之正法胶戾不用，众皆背公而向私也。一本“邪”下有“枉”字。【补曰】胶音豪，戾也。

[11]避，一作“辟”。

[12]明堂，布政之宫也。言忠直之士隐身避世，谗谀之人反登明堂而为政也。【补曰】《左传》：“勇则害上，不登于明堂。”

[13]言弃彭咸清洁之行，娱乐风俗，则为贪佞也。【补曰】彭咸以伏节死义为乐，而时人弃之。

[14]言工灭巧倕之绳墨，则枉直失其制也。言君偝先王之法，则自乱惑也。

[15]枲翮曰黀，煏竹曰蒸。言持菎蕗香直之草，杂于黀蒸，烧而然之，则不识于物也。以言取忠直弃之林野，亦不知贤也。一作“箟簬”。黀，一作“菆”，一作“靡”，一作“樷”，一作“”，一作“叢”，一作“藂”。一云“菎蔬杂于黀”。【补曰】菎音昆。蕗音路。箟，与“箘”同。箘，簬也，音窘，亦音昆。黀，麻也。菆，麻蒸也。并音邹。蒸，折麻中干也。篜，竹炬也。并音烝。樷、、藂，并与“叢”同，草叢生也。菆，亦音叢。靡音糜。

[16]矢，箭也。言张强弩之机，以蓬蒿之箭，以射犀革之盾，必摧折而无所能入也。言使愚巧任政，必致荒乱，无所能成也。

[17]蹇，跛也。策，棰也。

[18]极，竟也。言君任驽顿之臣，使在显职，如驾跛蹇之驴，又无鞭棰，终不竟道，将倾覆也。

[19]钓，一作“钩”。【补曰】鍼音针。

[20]言君不能以礼敬聘请贤者，犹以直针钓鱼，无所能得也。

[21]伯牙，工鼓琴也。【补曰】《列子》：“伯牙善鼓琴，钟子期善听。”

[22]钟子期，识音者也。言钟子期死，伯牙破琴绝弦，不肯复鼓，以世无知音也。言己不遇明君识忠直者，亦宜钳口而不语言也。

[23]一云“和氏”。

[24]和，卞和也。剖，犹治也。已解于上篇也。安，一作“焉”。剖，一作“刊”，一作“刑”。

同音者相和兮[1]，同类者相似[2]。飞鸟号其群兮，鹿鸣求其友[3]。故叩宫而宫应兮，弹角而角动[4]。虎啸而谷风至兮[5]，龙举而景云往[6]。音声之相和兮，言物类之相感也[7]。

[1]谓清浊也。

[2]谓好恶也。以言君清明则洁白之士进，君闇昧则贪浊之人用。《易》曰：“方以类聚，物以群分。”似，一作“仇”。

[3]同志为友。言飞鸟登高木，志意喜乐，则和鸣求其群而呼其耦。鹿得美草，口甘其味，则求其友而号其侣也。以言在位之臣，不思贤念旧，曾不若鸟兽也。《诗》曰：“嘤其鸣矣，求其友声。”又曰：“呦呦鹿鸣，食野之苹。”

[4]叩，击也。弹，揳也。宫、角，五音也。言叩击五音，各以其声感而相应也。以言君求仁则仁至，修正则下直也。一云“叩宫而商应，弹角而徵动”。【补曰】《庄子》云：“鼓宫宫动，鼓角角动，音律同矣。”《淮南》云：“调弦者叩宫宫应，弹角角动，此同声相和者也。”注：“叩大宫则少宫应，弹大角则少角动。”

[5]虎，阳物也。谷风，阳气也。言虎悲啸而吟，则谷风至而应其类也。以言君修德行正，则百姓随而化也。

[6]龙，介虫，阴物也。景云，大云而有光者。云亦阴也。言神龙将举升天，则景云覆而扶之，辅其类也。言君好贤士，则英俊往而并集也。【补曰】《诗》曰：“习习谷风。”《易》曰：“云从龙，风从虎。”《新序》：“孔子曰：‘虎啸而谷风起，龙兴而景云见。’”《淮南》云：“虎啸而谷风至，龙举而景云属。”注云：“虎，土物也。谷风，木风也。木生于土，故虎啸而谷风至。龙，水也。云生水，故龙举而景云属。”《管辂别传》曰：“徐季龙与辂共论，龙动则景云起，虎啸则谷风至。以为火星者龙，参星者虎，火出则云应，参出则风到，此乃阴阳之感化，非龙虎之所致也。辂言：‘若以参星为虎，则谷风更为寒霜之风，非东风之名。是以龙者阳精，以潜为阴，幽灵上通，和气感神，二物相扶，故能兴云。夫虎者，阴精而居于阳，依木长啸，动于巽林，二数相感，故能运风。况龙有潜飞之化，虎有文明之变，招云召风，何足为疑？’季龙言：‘龙之在渊，不过一井之底。虎之悲啸，不过百步之中。形气浅弱，所通者近，何能漂景云而驰东风？’辂言：‘君不见阴阳燧在掌握之中，形不出手，乃上引太阳之火，下引太阴之水，嘘吸之间，烟景以集，自然之道，无有远近。’”

[7]言鸟兽相呼，云龙相感，无不应其类而从其耦也。伤君独无精诚之心以动贤也。一云“音击而相和兮”。一无“言”及“也”字。

夫方圜之异形兮[1]，势不可以相错[2]。列子隐身而穷处兮[3]，世莫可以寄托[4]。众鸟皆有行列兮，凤独翔翔而无所薄[5]。经浊世而不得志兮，愿侧身岩穴而自托[6]。欲阖口而无言兮，尝被君之厚德[7]。独便悁而怀毒兮，愁郁郁之焉极[8]。念三年之积思兮，愿壹见而陈词[9]。不及君而骋说兮[10]，世孰可为明之[11]。身寝疾而日愁兮[12]，情沉抑而不扬[13]。众人莫可与论道兮，悲精神之不通[14]。

[1]一云“若夫”。圜，一作“圆”。

[2]言君性所为，不与己合，若方与圜不可错杂，势不相安也。

[3]列子，古贤士也。【补曰】列子，名御寇。其书曰：“子列子穷，容貌有饥色，居郑圃四十年，人无识者。”

[4]言列子所以隐佚不仕而穷处者，以世多诈伪，无可以寄命托身也。以，一作“与”。

[5]已解于《九辩》也。翔翔，一作“翱翔”，一作“洋洋”。薄，一作“合”。【补曰】行，胡冈切。

[6]言己历贪浊之世，终不得展其志意，但甘处岩穴之中而隐伏也。一无“侧身”二字，有“依”字。

[7]阖，闭也。言己欲闭口结舌而不复言，以尝被君之厚禄，故不能默也。

[8]言忧愁之无穷。便悁，一作“申旦”。愁，一作“凭”。【补曰】悁，忿也，音渊。

[9]思一见君而陈忠言也。壹，或作“一”。【补曰】糜信以为屈原著辞，见放九年，今东方朔《谬谏》之章云：“三年积思愿壹见。”愚谓此言朔自为也。案《汉书·朔传》亦鬰邑于不登用，故因名此章为《谬谏》。若云谬语，因托屈原以讽汉主也。讽，一作“诬”。糜信，魏乐平太守也。一作“庾信”。予按《卜居》云：“屈原既放三年，不得复见。”则三年积思，正谓屈原也，唯以《谬谏》名篇，当如糜信之说尔。”

[10]骋，驰也。

[11]言己不及贤君，而骋极忠说，则时世闇蔽无可为明真伪也。【补曰】为，去声。

[12]寝，卧也。

[13]言己身被疾病，卧而愁思，自伤忠诚沉抑而不得扬达也。

[14]言当世之人，无可与议事君之道者，哀我精神所志，而不得通于君也。

乱曰：鸾皇孔凤日以远兮[1]，畜凫鴐鹅[2]。鸡鹜满堂坛兮[3]，鼃黾游乎华池[4]。要褭奔亡兮，腾驾橐驼[5]。铅刀进御兮，遥弃太阿[6]。拔搴玄芝兮[7]，列树芋荷。橘柚萎枯兮[8]，苦李旖旎[9]。甂瓯登于明堂兮[10]，周鼎潜乎深渊[11]。自古而固然兮，吾又何怨乎今之人[12]！

[1]孔，孔雀也。一云“鸾孔凤皇”。

[2]一云“畜枭鴐鹅”。【补曰】驾音加。《博雅》：“。音加。”郭璞云：“鴐鹅，野鹅也。”

[3]高殿敞扬为堂，平场广坦为坛。扬，一作“阳”。【补曰】坛音善。

[4]鼃，虾蟆也。华池，芳华之池也。言君推远孔凤，斥逐贤智，畜养鹅鹜，亲近小人，满于堂庭。鼃黾，谕谗谀弄口得志也。

[5]要褭，骏马。要，一作“騕”。【补曰】并音杳。应劭曰：“騕褭，古之骏马，赤喙玄身，日行五千里。”橐音托，又音骆。

[6]太阿，利剑也。言君放远要褭英俊之士，而驾橐驼，任使罢驽顿朽之人，而弃明智之士也。【补曰】贾谊云：“莫邪为钝兮，铅刀为锯。”铅音沿，青金也。

[7]玄芝，神草也。【补曰】搴音蹇。《本草》：“黑芝，一名玄芝。”

[8]橘柚，美木也。

[9]旖旎，盛貌也。言君乃拔去芝草，贱弃橘柚，种殖芋荷，养育苦李，爱重小人，斥逐君子也。【补曰】旖，乌可切，当作“”。旎，傩可切。见《九辩》。

[10]甂瓯，瓦器名也。【补曰】甂音边。《方言》：“自关而西，盆盎小者曰甂也。”瓯，小盆也。

[11]周鼎，夏禹所作鼎也。《左氏传》曰：“昔夏禹之有德，远方图物，贡金九牧，铸鼎象物。桀有昏德，鼎迁于商。商纣暴虐，鼎迁于周。”是为周鼎。言甂瓯之器登明堂，周鼎反藏于深渊之水。言小人任政，贤者隐匿也。乎，一作“于”。【补曰】《汉·郊祀志》云：“宋太丘社亡，而鼎没于泗水彭城下。”

[12]言往古嫉妬忠直而不肯进用，我何为独怨今世之人乎？自慰之词。





卷十四　哀时命章句


《哀时命》者，严夫子之所作也。夫子名忌[1]，与司马相如俱好辞赋，客游于梁，梁孝王甚奇重之。忌哀屈原受性忠贞[2]，不遭明君而遇暗世，斐然作辞，叹而述之[3]，故曰《哀时命》也。

[1]忌，会稽吴人，本姓庄，当时尊尚，号曰夫子，避汉明帝讳曰严。一云名忌，字夫子。

[2]一云“受命而生”。

[3]一云“追以述之”。

哀时命之不及古人兮，夫何予生之不遘时[1]。往者不可扳援兮，倈者不可与期[2]。志憾恨而不逞兮[3]，杼中情而属诗[4]。夜炯炯而不寐兮，怀隐忧而历兹[5]。心郁郁而无告兮，众孰可与深谋[6]？欿愁悴而委惰兮[7]，老冉冉而逮之[8]。居处愁以隐约兮[9]，志沉抑而不扬[10]。道壅塞而不通兮[11]，江河广而无梁[12]。愿至昆仑之悬圃兮，釆钟山之玉英[13]。擥瑶木之橝枝兮[14]，望阆风之板桐[15]。弱水汩其为难兮[16]，路中断而不通[17]。势不能凌波以径度兮[18]，又无羽翼而高翔[19]。然隐悯而不达兮[20]，独徙倚而彷徉[21]。怅惝罔以永思兮[22]，心纡而增伤[23]。倚踌躇以淹留兮[24]，日饥馑而绝粮[25]。廓抱景而独倚兮，超永思乎故乡[26]。廓落寂而无友兮，谁可与玩此遗芳[27]？白日晼晚其将入兮，哀余寿之弗将[28]。车既弊而马罢兮，蹇邅徊而不能行[29]。身既不容于浊世兮，不知进退之宜当[30]。

[1]遘，遇也。《诗》云：“遘闵既多。”言己自哀生时年命，不及古贤圣之出遇清明之时，而当贪乱之世也。遘，一作“遭”。闵，一作“愍”。

[2]言往者圣帝不可扳引而及，后世明王亦不可须待与期，伤生不遇时，遭困厄也。扳，一作“攀”。倈，一作“来”。【补曰】“扳”与“攀”同，引也。

[3]憾，亦恨也。《论语》曰：“与朋友共，弊之而无憾。”逞，解也。【补曰】逞，丑郢切。《说文》：“逞，通也，楚谓疾行为逞。”一曰快也。

[4]属，续也。言己上下无所遭遇，意中憾恨，忧而不解，则杼我中情，属续诗文，以敶己志也。杼，一作“抒”。【补曰】抒，常与切。属音烛。

[5]言己中心愁怛，目为炯炯而不能眠，如遭大忧，常怀戚戚，经历年岁，以至于此也。炯，一作“”。《释文》作“烱”。隐，一作“殷”。【补曰】炯，古茗切，光也。烱，俱永切，炎蒸也。隐，痛也。殷，大也。注云“大忧”，疑作“殷”者是。

[6]言己心中忧毒，而无所告语，众皆谄谀，无可与议忠信也。

[7]欿，愁貌也。委惰，懈倦也。惰，《释文》作“”。【补曰】欿音坎，不自满足意。

[8]言己欲行忠信而不得进，欿然愁悴，意中懈倦，年复已过，为老所及，而志不立也。

[9]居，一作“凥”。以，一作“”。

[10]言己放于山泽，隐身守约，而志意沉抑，不得扬见于君，而永忧恨也。

[11]通，一作“达”。

[12]言己欲竭忠谋，谗邪壅塞而不得达，若临江河无桥梁以济也。

[13]钟山，在昆仑山西北。《淮南》言钟山之玉，烧之三日，其色不变。言己自知不用，愿避世远去，上昆仑山，游于悬圃，釆玉英咀而嚼之，以延寿也。【补曰】《淮南》云：“钟山之玉，炊以炉炭，三日三夜而色泽不变，则至德天地之精也。”许慎云：“钟山，北陆无日之地，出美玉。”《援神契》曰：“玉英，玉有英华之色。”

[14]擥，一作“掔”。橝，一作“撢”。【补曰】橝，大男切，木名。

[15]板桐，山名也，在阆风之上。言己既登昆仑，复欲引玉树之枝，上望阆风、板桐之山，遂陟天庭而游戏也。板，一作“阪”。【补曰】《博雅》云：“昆仑虚有三山，阆风、板桐、玄圃。”《水经》云：“昆仑三级：下曰樊桐，一名板松；二曰玄圃，一名阆风；上曰层城，一名天庭。”《淮南》云：“悬圃、凉风、樊桐，在昆仑阊阖之中。”樊，读如饭。

[16]《尚书》曰：道弱水至于合黎也。【补曰】汩音骨，一于笔切。应劭曰：“弱水出张掖删丹，西至酒泉，合黎，馀波入于流沙。”师古曰：“弱水，谓西域绝远之水，乘毛车以渡者耳，非张掖弱水也。”

[17]言己想得登神山，顾以娱忧，迫弱水不得涉渡，路绝不通，所为无可也。断，一作“绝”。

[18]以，一作“而”。度，一作“渡”。

[19]言己势不能为船乘波渡水，又无羽翼可以飞翔，当亦穷困也。

[20]悯，一作“闵”。

[21]徙倚，犹低佪也。言己隐身山泽，内自悯伤志不得达，独徘徊彷徉而游戏也。一作“仿佯”。

[22]以，一作“而”。【补曰】惝，昌掌切，惊貌。

[23]言己含忧彷徉，意中怅然，惝罔长思，心屈缠痛，苦重伤也。【补曰】“”当作“轸”。

[24]以，一作“”。

[25]蔬不熟曰馑。言己欲踌躇久留，恐百姓饥饿粮食绝乏也。绝，古本作“”。粮，一作“粻”。【补曰】，古绝字，反“”为“继”。或作“”，非是。

[26]言己在于山泽，廓然无耦，独抱形景而立，长念楚国，心不能已，惝惘长思故乡也。乎，一作“兮”。一云“超永思乎此故乡”。

[27]玩，习也。言己居处廓落，又无知友，当谁与讲习忠信之谋也？

[28]将，犹长也。言日月西流，晼晚而殁，天时不可留，哀我年命不得长久也。弗，一作“不”。【补曰】晼音苑。

[29]言己周行四方，车以弊败，马又罢极，蹇然邅徊，不能复前，而不遇贤君也。徊，一作“回”。【补曰】罢音疲。

[30]言己执贞洁之行，不能自入贪浊之世，愁不知进止之宜，当何所行者也。

冠崔嵬而切云兮，剑淋离而从横[1]。衣摄叶以储与兮[2]，左袪挂于榑桑[3]。右衽拂于不周兮，六合不足以肆行[4]。上同凿枘于伏戏兮[5]，下合矩矱于虞唐[6]。愿尊节而式高兮，志犹卑夫禹汤[7]。虽知困其不改操兮，终不以邪枉害方[8]。世并举而好朋兮，壹斗斛而相量[9]。众比周以肩迫兮[10]，贤者远而隐藏[11]。为凤皇作鹑笼兮，虽翕翅其不容[12]。灵皇其不寤知兮[13]，焉陈词而效忠[14]？俗嫉妬而蔽贤兮，孰知余之从容[15]？愿舒志而抽冯兮[16]，庸讵知其吉凶[17]？璋珪杂于甑窐兮[18]，陇廉与孟娵同宫[19]。举世以为恒俗兮[20]，固将愁苦而终穷[21]。幽独转而不寐兮，惟烦懑而盈匈[22]。眇眇而驰骋兮，心烦冤之[23]。志欿憾而不憺兮[24]，路幽昧而甚难[25]。

[1]淋离，长貌也。言己虽不见容，犹整饰衣服，冠则崔嵬上摩于云，剑则长好，文武并盛，与众异也。【补曰】崔音摧。淋音林。

[2]摄叶、储与，不舒展貌。【补曰】摄，之叶切，曲折也。储音宁，又音伫。

[3]袪，袖也。《诗》云：“羔裘豹袪。”言己衣服长大，摄叶储与，不得舒展，德能弘广，不得施用，东行则左袖挂于榑桑，无所不覆也。挂，一作“絓”。榑，一作“扶”。桑，一作“桒”。【补曰】“榑”与“扶”同。

[4]六合，谓天地四方也。言己西行则右衽拂于不周之山，以六合为小，不足肆行，言道德盛大无所不包也。

[5]戏，一作“羲”。

[6]言己德能纯美，宜上辅伏戏，与同制量，下左尧、舜，与合法度而共治也。合，一作“同”。矩，一作“规”。

[7]言己虽不见用，犹尊高节度，意卑禹、汤，不欲事也。

[8]言己虽自知贫贱困极，不能变志易操，终不能邪枉其身，以害公方之行也。

[9]言今世之人，皆好朋党，并相荐举，持其贪佞之心，以量清洁之士。壹，或作“一”。斗，一作“升”。

[10]比，亲也。周，合也。以，一作“而”。

[11]言众佞相与合同，并肩亲比，故贤者远逝而藏匿也。一云“隐而退藏”。

[12]为凤皇作栖以鹑鴳之笼，虽翕其翅翼，犹不能容其形体也。以言贤者遭世乱，虽屈其身，亦不能自容入。一本“作”上有“而”字。翅，一作“翼”。【补曰】翕，虚及切。

[13]一无“寤”字。

[14]言怀王闇蔽，心不觉寤，安所陈词，效己之忠信乎？词，一作“辞”。

[15]言楚国风俗嫉妬蔽贤，无有知我进退执守忠信也。

[16]冯，一作“凭”，一作“懑”，一作“愁”。【补曰】冯音凭，亦音愤。

[17]庸，用也。言己思舒志意，援引愤懑，尽极忠信，当何缘知其逢吉将被凶也？

[18]璋珪，玉名也。窐，甑土孔。一作“珪璋”。【补曰】甑，子孕切。窐音携，又音鼃。《淮南》云：“弊箄甑瓾，在袇苬之上。”注云：“瓾，甑带，音（鼃）〔黾〕。”

[19]陇廉，丑妇也。孟娵，好女也。言世人不识善恶，乃以甑窐之土杂厕圭玉，又使丑妇与好女同室也。以言君闇惑，不别贤愚也。【补曰】娵，女名，音邹，一音须。

[20]恒，常。

[21]言举世不识贤愚，以为常俗，我固当终身穷苦而已。

[22]懑，愤也。言己愁思展转而不能卧，心中烦愤，气结满匈也。

[23]言己精魂眇眇独驰，心中烦懑，而忧也。，一作“魂”。之，一作“而”。【补曰】，丑弓切。

[24]憺，安。【补曰】大暂切。

[25]言己心中欿恨，意识不安，欲复远去，以道路深冥，难数移也。

块独守此曲隅兮，然欿切而永叹[1]。愁修夜而宛转兮[2]，气涫其若波[3]。握剞劂而不用兮[4]，操规矩而无所施[5]。骋骐骥于中庭兮，焉能极夫远道[6]？置猿狖于棂槛兮，夫何以责其捷巧[7]？驷跛鳖而上山兮，吾固知其不能升[8]。释管晏而任臧获兮[9]，何权衡之能称[10]？箟簬杂于黀蒸兮，机蓬矢以革[11]。负檐荷以丈尺兮，欲伸要而不可得[12]。外迫胁于机臂兮[13]，上牵联于矰隿[14]。肩倾侧而不容兮[15]，固陿腹而不得息[16]。务光自投于深渊兮[17]，不获世之尘垢[18]。孰魁摧之可久兮，愿退身而穷处[19]。凿山楹而为室兮[20]，下被衣于水渚[21]。雾露蒙蒙其晨降兮[22]，云依斐而承宇[23]。虹霓纷其朝霞兮[24]，夕淫淫而淋雨[25]。怊茫茫而无归兮[26]，怅远望此旷野[27]。下垂钓于溪谷兮，上要求于仙者[28]。与赤松而结友兮[29]，比王侨而为耦[30]。使枭杨先导兮[31]，白虎为之前后。浮云雾而入冥兮，骑白鹿而容与[32]。

[1]言己独处山野，块然守此山曲，心为切痛，长叹而已。

[2]而，一作“之”。

[3]言己心忧宛转而不能卧，愁夜之长，气为涫，若水之波也。其，一作“而”。波，一作“汤”。【补曰】涫，沸也。《释文》音馆。《集韵》官、贯二音。“”与“沸”同。

[4]剞劂，刻镂刀也。【补曰】剞，居绮切。劂，居卫切，又九月切。应劭曰：“剞，曲刀。劂，曲凿。”《说文》云：“剞，曲刀也。”

[5]言己怀德不用，若工握剞劂而无所刻镂，持方圜而无所错也。一云“而无施”。

[6]言骐骥壹驰千里，乃骋之中庭促狭之处，不得展足以极远道也。以言使贤者执洒扫之役，亦不得展志意也。

[7]言猿狖当居高木茂林，见其才力，而弃之棂槛之中，迫局之处，责其捷巧，非其理也。以言君子当在庙堂为政，而弃之山林，责其智能，亦非其宜也。猿，一作“蝯”。狖，一作“貌”。捷，一作“”。【补曰】棂音零，阶际栏。

[8]言己念君信用众愚，欲以致治，犹若驾跛鳖而欲上山，我固知其不能登也。【补曰】跛，波可切。

[9]臧，为人所贱系也。获，为人所系得也。贱系，一作“残击”。【补曰】《方言》云：“臧、获，奴婢贱称也。骂奴曰臧，骂婢曰获。男而婢曰臧，女而妇奴曰获。亡奴为之臧，亡婢谓之获。”

[10]言君欲为政，反置管仲、晏婴，任用败军贱辱系获之士，何能称权衡、兴至治乎？或曰，臧，守藏者也。获，生禽者也。皆卑贱无知之人。

[11]已解于《七谏》也。箟，竹也。一作“菎蕗”。黀，一作“菆”，一作“叢”，一作“靡”。，一作“射”。

[12]背曰负，荷曰檐。言己居于衰乱之世，常低头俛视，若以背肩负檐，丈尺而步，不敢伸要仰首，以远罪过也。檐，一作“担”。【补曰】檐、担，并都滥切，负也。担，又都甘切。《释名》曰：“任也，任力所胜也。”“要”与“腰”同。

[13]迫胁，近附也。机臂，弩身也。于，一作“以”。臂，一作“辟”。【补曰】《庄子》云：“中于机辟。”辟，毗亦切。疏云：“辟，法也，机关之类。”

[14]言己居常怖惧，若附强弩机臂，畏其妄发，上恐牵联于隿射，身被矰缴也。隿，一作“弋”。【补曰】联音连。矰音增。“隿”与“弋”同。

[15]一云“不得容”。【补曰】《孟子》云：“胁肩谄笑。”

[16]言己欲倾侧肩背，容头自入，又不见纳，故陿腹小息，畏惧患祸也。陿，一作“惬”。腹，一作“肠”。【补曰】陿音狭，隘也。

[17]务光，古清白之士也。【补曰】务光，见《庄子》。

[18]言古有贤士务光，憎恶浊世，言不见从，自投深渊而死，不为谗佞所尘污，己慕其行也。垢，一作“埃”。【补曰】《屈原传》：“不获世之滋垢。”

[19]言己为谀佞所谮，被过魁摧，不可久止，愿退我身，处于贫穷而已。

[20]楹，柱。而，一作“以”。

[21]渚，水涯也。言己虽穷，犹凿山石以为室柱，下洗浴水涯，被己衣裳，不失清洁也。

[22]一作“朦朦”。

[23]言幽居山谷，雾露蒙蒙而晨来下，浮云依斐承我屋溜，昼夜闇冥也。斐，一作“霏”。一云“云衣斐斐而承宇”。【补曰】斐音非。

[24]霓，一作“蜺”。

[25]言天云杂色，虹霓扬光，纷然炫耀，日未明旦，复有朝霞，则夕淋雨，愁且思也。【补曰】《诗》云：“朝隮于西，崇朝其雨。”

[26]茫，一作“芒”。

[27]言己幽居遇雨，愁思茫茫，无所依归，但见旷野草木盛茂也。旷，一作“广”。

[28]言己幽居无事，下则垂钓饵于溪谷，上则要结仙人，从之受道也。求，一作“结”。【补曰】要，平声。

[29]一无“而”字。

[30]言己执守清洁，遂与二子为群党也。

[31]枭杨，山神名，即狒狒也。导，一作“道”。【补曰】《说文》：“周成王时，州靡国献狒，人身反踵，自笑，笑则上唇掩其目，食人。《尔雅》：狒狒如人，被发迅走，食人。注云，枭羊也。”《山海经》曰：“其状如人，面长唇黑，身有毛，反踵，见人则笑。”狒，父费切。《淮南》云：“山出嘄阳。”注云：“山精也。”一说云：“枭羊，大口，其初得人喜而笑，却唇上覆额，移时而后食之。”张衡《玄图》曰：“枭羊喜获，先笑后愁。”谓人凿其唇于额而得禽之也。

[32]言己与仙人俱出，则山神先道，乘云雾、骑白鹿而游戏也。

魂眐眐以寄独兮[1]，汩徂往而不归[2]。处卓卓而日远兮[3]，志浩荡而伤怀[4]。鸾凤翔于苍云兮，故矰缴而不能加[5]。蛟龙潜于旋渊兮，身不挂于罔罗[6]。知贪饵而近死兮，不如下游乎清波[7]。宁幽隐以远祸兮，孰侵辱之可为[8]？子胥死而成义兮，屈原沉于汨罗。虽体解其不变兮[9]，岂忠信之可化[10]？志怦怦而内直兮[11]，履绳墨而不颇[12]。执权衡而无私兮，称轻重而不差[13]。摡尘垢之枉攘兮[14]，除秽累而反真[15]。形体白而质素兮，中皎洁而淑清[16]。时猒饫而不用兮，且隐伏而远身[17]。聊窜端而匿迹兮，嗼寂默而无声[18]。独便悁而烦毒兮[19]，焉发愤而抒情[20]。时暧暧其将罢兮[21]，遂闷叹而无名[22]。伯夷死于首阳兮[23]，卒夭隐而不荣[24]。太公不遇文王兮，身至死而不得逞[25]。怀瑶象而佩琼兮，愿陈列而无正[26]。生天墬之若过兮，忽烂漫而无成[27]。邪气袭余之形体兮[28]，疾憯怛而萌生[29]。愿壹见阳春之白日兮，恐不终乎永年[30]。

[1]眐眐，独行貌也。【补曰】眐音征，从目。眐眩，独视也。《博雅》云：“聇聇，行也。”其字从耳。

[2]言我魂神眐眐独行，寄居而处，汩然遂往而不还也。【补曰】汩，于笔切。

[3]卓卓，高貌。卓，一作“逴”。远，一作“高”。【补曰】逴音卓。

[4]言己随从仙人上游，所居卓卓，日以高远，中心浩荡，罔然愁思，念楚国也。

[5]一无“而”字。【补曰】缴音酌。

[6]言鸾凤飞于千仞，蛟龙藏于旋渊，故矰缴不能逮，罗罔不能加也。以言贤者亦宜高举隐藏，法令不能拘也。旋，一作“深”。罔，一作“网”。【补曰】《淮南》云：“藏志乎九旋之渊。”注云：“九回之渊，至深也。”

[7]清波，清洁之流，无人之处也。言蛟龙明于避害，知贪香饵必近于死，故下游于清波无人之处也。以言贤者亦不宜贪禄位以危其身也。而，一作“之”。

[8]言己亦宁隐身幽藏，以远患祸，不能久被侵辱，诚为难也。

[9]其，一作“而”。

[10]【补曰】化音花。

[11]怦，一作“恲”。【补曰】披耕切。

[12]皆已解于《离骚》、《九辩》、《七谏》。

[13]差，过也。言己如得执持权衡，能无私阿，称量贤愚，必不过差，各如其理也。【补曰】差，七何切。

[14]枉攘，乱貌。摡，一作“慨”。一作“狂攘”，一作“枉攘”。摡，涤也。

[15]言己又欲摡激浊乱之臣，使君除去秽累，而反于清明之德。真，一作“惪”。

[16]言己自念形体洁白，表里如素，心中皎洁，内有善性，清明之质也。

[17]言时君不好忠直之士，猒倦其言而不肯用，故且隐伏山泽，斥远己身也。【补曰】饫，於据切。

[18]言己竭忠而不见用，且逃头匿足，窜伏自藏，执守寂寞，吞舌无声也。嗼，一作“漠”，一作“歎”，一作“嘆”。一云“嘆寂漠”。【补曰】嗼音莫。《说文》：“，嗼也。”

[19]便悁，一作“悁悒”。

[20]言己怀忠直之志，独悁悒烦毒，无所发我愤懑，泄己忠心也。

[21]暧，一作“薆”。【补曰】罢音皮。

[22]言己遭时不明，行善罢倦，心遂烦闷，伤无美名以流后世也。叹，一作“漠”，一作“嗼”。

[23]一作“首山”。一云“首阳之山”。

[24]言伯夷饿于首阳，夭命而死，不飨其爵禄，得其荣宠也。夭，一作“殀”。【补曰】夭，於表切。

[25]言太公不遇文王，至死不得解于厮贱。一无“得”字。【补曰】逞，丑京切，纵也。

[26]言己怀玉象，履忠信，愿陈列己志，无有明正之君听而受之也。

[27]烂漫，犹消散也。言己生于天地之间，忽若风雨之过，晻然而消散，恨无成功也。烂，一作“澜”。

[28]一无“体”字。

[29]袭，及也。言己常恐邪恶之气及我形体，疾病憯痛横发而生，身僵仆也。【补曰】怛，多达切。

[30]言己被疾忧惧，恐随草木徂落，不能至阳春见白日，不终年命，遂委弃也。





卷十五　九怀章句


《九怀》者，谏议大夫王褒之所作也[1]。怀者，思也，言屈原虽见放逐[2]，犹思念其君，忧国倾危而不能忘也。褒读屈原之文，嘉其温雅，藻采敷衍，执握金玉，委之污渎，遭世溷浊[3]，莫之能识。追而愍之[4]，故作《九怀》，以裨其词[5]。史官录第，遂列于篇[6]。

[1]褒，字子渊，蜀人也，为谏大夫。

[2]一作“流放”。

[3]溷，一作“泥”。

[4]一作“诸”。

[5]《释文》作“埤”，作“”。埤，频弥切。

[6]一作“编”。





匡机


极运兮不中[1]，来将屈兮困穷[2]。余深兮惨怛[3]，愿一列兮无从[4]。乘日月兮上征[5]，顾游心兮鄗酆[6]。弥览兮九隅[7]，彷徨兮兰宫[8]。芷闾兮药房[9]，奋摇兮众芳[10]。菌阁兮蕙楼[11]，观道兮从横[12]。宝金兮委积[13]，美玉兮盈堂[14]。桂水兮潺湲[15]，扬流兮洋洋[16]。蓍蔡兮踊跃[17]，孔鹤兮回翔[18]。抚槛兮远望[19]，念君兮不忘[20]。怫郁兮莫陈[21]，永怀兮内伤[22]。

[1]周转求君，道不合也。

[2]还就农桑，修播植也。来，一作“求”，一作“永”。

[3]我内愤伤，心切剥也。，一作“愍”。惨，一作“愤”。

[4]欲陈忠谋，道隔塞也。

[5]想托神明，升天庭也。

[6]回眄周京，念先圣也。文王都酆，武王都鄗，二圣有德，明于用贤，故顾其都，冀遭逢也。顾，一作“愿”。【补曰】鄗，下老切，在长安西上林苑中。酆在京兆杜陵西南。

[7]历观九州，求英俊也。

[8]游戏道室，诵五经也。一作“仿偟”。

[9]居仁履义，守忠贞也。闾，一作“室”。

[10]动作应礼，行馨香也。众，一作“种”。

[11]节度弥高，德成就也。

[12]众人瞻望，闻功名也。【补曰】横音黄，叶。

[13]志意坚固，策谋明也。

[14]懿誉光明，满朝廷也。

[15]芳流衍溢，周四境也。

[16]洁白之化，动百姓也。

[17]蓍龟喜乐，慕清高也。蓍，筮也。蔡，大龟也。《论语》曰：“臧文仲居蔡。”【补曰】《淮南》云：“大蔡神龟。”注云：大蔡，元龟所出地名，因名其龟为大蔡。《家语》云：“臧氏有守龟，其名曰蔡。”《文选》云：“搏耆龟。”注云：“耆，老也。龟之老者神。”引“耆蔡兮踊跃”。据此，则“蓍”当作“耆”。然注以为“蓍龟”之“蓍”，蓍虽神草，安能踊跃乎？

[18]畏怖罗网，升青云也。鹤，一作“鹄”。

[19]登楼伏楯，观楚郢也。

[20]思慕怀王，结中情也。不，一作“弗”。

[21]忠言蕴积，不列听也。莫，一作“弗”。陈，一作“敶”。【补曰】怫音佛。

[22]长思切切，中心痛也。





通路


天门兮户[1]，孰由兮贤者[2]？无正兮溷厕[3]，怀德兮何睹[4]？假寐兮愍斯[5]，谁可与兮寤语[6]？痛凤兮远逝[7]，畜鴳兮近处[8]。鲸鱏兮幽潜[9]，从虾兮游陼[10]。乘虬兮登阳[11]，载象兮上行[12]。朝发兮葱岭[13]，夕至兮明光[14]。北饮兮飞泉[15]，南采兮芝英[16]。宣游兮列宿[17]，顺极兮彷徉[18]。红采兮骍衣[19]，翠缥兮为裳[20]。舒佩兮綝纚[21]，竦余剑兮干将[22]。腾蛇兮后从[23]，飞駏兮步旁[24]。微观兮玄圃[25]，览察兮瑶光[26]。启匮兮探筴[27]，悲命兮相当[28]。纫蕙兮永辞[29]，将离兮所思[30]。浮云兮容与[31]，道余兮何之[32]？远望兮仟眠[33]，闻兮阗阗[34]。阴忧兮感余[35]，惆怅兮自怜[36]。

[1]金闱玉闺，君之舍也。，一作“墬”，一作“地”。

[2]谁当涉履，英俊路也。

[3]邪佞杂乱，来并居也。

[4]忠信之士不见用也。

[5]衣冠而寝，自怜伤也。不脱冠带而卧曰假寐。《诗》云：“假寐永叹。”愍，一作“”。

[6]众人愚闇，谁与谋也。一无“与”字。

[7]仁智之士，遁世去也。

[8]畜养佞谀而亲附也。鴳，《释文》作“鷃”。【补曰】鴳音晏，雇也。

[9]大贤隐匿，窜林薮也。鱏，一作“鳝”。【补曰】鲸音勍，海大鱼也。鱏音寻。鳝音善，皮可为鼓。

[10]小人并进，在朝廷也。鲸鱏，大鱼也。虾，小鱼也。陼，一作“渚”。【补曰】虾，《释文》音“遐”，《说文》云：“虾蟇也。”一曰，虾虫与水母游。

[11]意欲驾龙而升云也。

[12]遂骑神兽，用登天也。神象白身赤头，有翼能飞也。【补曰】行，胡冈切，叶。

[13]旦发西极之高山也。【补曰】《后汉书》云：“西至葱岭。”注云：“葱岭，山名，其山高大，生，故名。”

[14]暮宿东极之丹峦也。

[15]吮嗽天液之浮源也。【补曰】张揖云：“飞泉在昆仑西南。”

[16]咀嚼灵草，以延年也。

[17]遍历六合，视众星也。【补曰】《文选》云：“将北度而宣游。”宣，遍也。

[18]周绕北辰，观天庭也。

[19]婆娑五采，芬华英也。古本：“虹采兮霓衣。”【补曰】骍，思营切，赤色。

[20]衣色瓌玮，耀青葱也。【补曰】缥，疋沼切，帛青白色。

[21]缓带徐步，五玉鸣也。一本“舒”下有“余”字。【补曰】綝，林、森二音。纚，力知、所宜二切。衣裳毛羽垂貌。

[22]握我宝剑，立延颈也。【补曰】张揖云：“干将，韩王剑师也。”《博物志》：“干将阳龟文，莫耶阴漫理，此二剑吴王使干将作之。莫耶，干将妻也。夫妇善作剑。”

[23]神虺侍从，慕仁贤也。腾，一作“滕”。一云“从后”。【补曰】《荀子》云：“螣蛇无足而飞。”《文子》曰：“腾蛇无足而腾。”郭璞云：“螣，龙类，能兴云雾而游其中。”

[24]駏驉奋飞，承毂轮也。【补曰】駏音巨。《淮南》云：“北方有兽，其名曰蹷，常为蛩蛩駏驉取甘草，蹷有患，蛩蛩駏驉必负而走。”郭璞曰：“卭卭似马而青。”《穆天子传》：“卭卭距虚，日走五百里。”

[25]上睨帝圃，见天园也。

[26]观视斗柄与玉衡也。瑶，一作“摇”。【补曰】《淮南》云：“瑶光者，资粮万物者也。”注云：“瑶光，北斗杓第七星也，居中而运，历指十二辰，擿起阴阳，以杀生万物者也。”

[27]发匣引筹，考禄相也。筴，《释文》作“笧”。

[28]不获富贵，值流放也。相，一作“所”。

[29]结草为誓，长诀行也。【补曰】纫，女巾切。

[30]背去九族，远怀王也。

[31]天气滃溶，乍东西也。

[32]来迎导我，难随从也。

[33]遥视楚国，闇未明也。一作“芊瞑”，一作“晦昏”。【补曰】《集韵》云：“瞑，遥视。”

[34]君好妄怒，威武盛也。【补曰】阗音田。

[35]内愁郁伊，害我性也。忧，一作“愁”。

[36]怅然失志，嗟厥命也。





危俊


林不容兮鸣蜩[1]，余何留兮中州[2]？陶嘉月兮緫驾[3]，搴玉英兮自脩[4]。结荣茝兮逶逝[5]，将去烝兮远游[6]。径岱土兮魏阙[7]，历九曲兮牵牛[8]。聊假日兮相佯[9]，遗光耀兮周流[10]。望太一兮淹息[11]，纡余辔兮自休[12]。晞白日兮皎皎[13]，弥远路兮悠悠[14]。顾列孛兮缥缥[15]，观幽云兮陈浮[16]。巨宝迁兮砏磤[17]，雉咸雊兮相求[18]。泱莽莽兮究志[19]，惧吾心兮懤懤[20]。步余马兮飞柱[21]，览可与兮匹俦[22]。卒莫有兮纤介[23]，永余思兮怞怞[24]。

[1]国不养民，贤宜退也。

[2]我去诸夏，将远逝也。

[3]嘉及吉时，驱乘驷也。緫，一作“总”，一作“驱”。

[4]采取琼华，自修饰也。脩，一作“修”。

[5]束草陈信，遂奔迈也。逶，一作“远”。

[6]违离于君，之四裔也。《尔雅》曰：“林、烝，君也。”或曰，烝，进也。言去日进而远也。

[7]行出北荒，山高桀也。阙，一作“国”。【补曰】岱，泰山也。注云“北荒”，疑“岱”本“代”字。《春秋传》曰：“魏，大名也。”一曰，象魏，阙名。许慎云：“巍巍高大，故曰魏阙。”

[8]过观列宿，九天际也。【补曰】《尔雅》：“河鼓谓之牵牛。”

[9]且徐游戏，年岁也。，一作“消”。相，一作“”。《释文》作“”，音祥。

[10]敷扬荣华，垂显烈也。

[11]观天贵将止沉滞也。

[12]缓我马勒，留寝寐也。

[13]天精光明而照察也。晞，一作“睎”。皎，一作“晈”。【补曰】晞，明之始升也。睎，望也。

[14]周望八极，究地外也。

[15]邪视彗星，光瞥瞥也。【补曰】孛，薄没切。缥，匹妙切。

[16]山气滃郁而罗列也。陈，一作“敶”。

[17]太岁转移，声礚硙也。【补曰】砏，普贫、披班二切。磤音殷，又於谨切，石声。

[18]飞鸟惊鸣，雌雄合也。【补曰】雊音遘。《前汉·郊祀志》云：“秦文公获若石云，于陈仓北阪城祠之。其神或岁不至，或岁数。来也常以夜，光辉若流星，从东方来，集于祠城，若雄雉，其声殷殷云，野鸡夜鸣。以一牢祠之，名曰陈寳。”又曰：“汉兴，世世常来，光色赤黄，长四五丈，直祠而息，音声砰隐，野鸡皆雊。此阳气旧祠也。”注云：“陈宝若来而有声则野鸡皆鸣以应之。”又扬雄《校猎赋》云：“追天宝，出一方。应駍声，击流光。野尽山穷，囊括其雌雄。”注云：“天宝，陈宝也。陈宝神来下时，駍然有声，又有光精也。下时穷极山川天地之间，然后得其雌雄。雄在陈仓，雌在南阳，故云野尽山穷也。”

[19]周望率土，远广大也。【补曰】泱，於朗切。

[20]惟我忧思，意愁毒也。【补曰】懤，忧也，音俦。

[21]徘徊神山，且休息也。

[22]历观群英，求妃合也。二人为匹，四人为俦。俦，一作“畴”。一云“一人为匹”。

[23]众皆邪佞，无忠直也。

[24]愁心长虑，忧无极也。【补曰】怞，忧貌，音由。





昭世


世溷兮冥昏[1]，违君兮归真[2]。乘龙兮偃蹇[3]，高回翔兮上臻[4]。袭英衣兮缇[5]，披华裳兮芳芬[6]。登羊角兮扶舆[7]，浮云漠兮自娱[8]。握神精兮雍容[9]，与神人兮相胥[10]。流星坠兮成雨[11]，进瞵盼兮上丘墟[12]。览旧邦兮滃郁[13]，余安能兮久居[14]！志怀逝兮心懰栗[15]，纡余辔兮踌躇[16]。闻素女兮微歌[17]，听王后兮吹竽[18]。魂凄怆兮感哀[19]，肠回回兮盘纡[20]。抚余佩兮缤纷[21]，高太息兮自怜[22]。使祝融兮先行[23]，令昭明兮开门[24]。驰六蛟兮上征[25]，竦余驾兮入冥[26]。历九州兮索合[27]，谁可与兮终生[28]？忽反顾兮西囿[29]，睹轸丘兮崎倾[30]。横垂涕兮泫流[31]，悲余后兮失灵[32]。

[1]时君闇蔽，臣贪佞也。一云“世溷浊兮”。

[2]将去怀王，就仁贤也。一云“臣违君兮”。

[3]骖驾神兽，挐纷纭也。

[4]行戏遨游，遂至天也。回，一作“廻”。

[5]重我绛袍，采色鲜也。袭，一作“龙”。【补曰】缇音提。音习。《集韵》：“缇，赤色。”“，缏衣也，七入切，又音妾。”

[6]徐曳文衣，动馨香也。《诗》曰：“婆娑其下。”

[7]升彼高山，徐顾睨也。舆，一作“与”。【补曰】《庄子》：“抟扶揺羊角而上者九万里。”疏云：“旋风曲戾，犹如羊角。”《音义》云：“风曲上行曰羊角。”相如赋云：“扶舆猗靡。”《史记》注云：“郭璞曰，《淮南》所谓曾折摩地，扶舆猗委也。”按今《淮南子》云：“曾挠摩地，扶（于）〔旋〕猗那。”

[8]乘云歌吟而游戏也。或曰“浮云汉”。汉，天河也。

[9]握持神明，动容仪也。一云“握精明”，一云“接精神”，一云“按神明”，一云“按精明”。雍，一作“痈”。

[10]留待松、乔，与伴俪也。

[11]阴精并降，如堕雨也。【补曰】《春秋》：“夜中星陨如雨。”《公羊》曰：“如雨者，状如雨。”

[12]天旦欲明，至山溪也。进，一作“集”。古本无“上”字。【补曰】瞵，力辰切，视貌。盼，普苋切。

[13]下见楚国之乱危也。览，一作“临”。【补曰】滃，邬孔切，云气起也。

[14]将背旧乡，之九夷也。

[15]心中欲去，内伤悲也。一无“懰”字。【补曰】懰音留。懰栗，忧貌。

[16]缓我马勒，而低佪也。一云“情踌躇”。

[17]神仙讴吟，声依违也。

[18]伏妃作乐，百虫至也。

[19]精神惆怅，而思归也。

[20]意中毒闷，心纡屈也。回，一作“廻”。

[21]持我玉带，相纠结也。

[22]长叹伤己，远放弃也。

[23]俾南方神，开轨辙也。

[24]炎神前驱，关梁发也。

[25]乘龙直驱，升阊阖也。

[26]遂驰我车，上寥廓也。

[27]周遍天下，求双匹也。索，一作“寡”。

[28]莫足与友，为亲密也。

[29]见彼陇蜀，道阻阨也。

[30]山陵嵚岑，难涉历也。轸丘，一作“丘陵”。【补曰】轸丘，犹《九章》言轸石也。崎音欹。

[31]悲思念国，泣双下也。【补曰】泫，胡犬切，涕流貌。

[32]哀惜我后，违天法也。





尊嘉


季春兮阳阳[1]，列草兮成行[2]。余悲兮兰生[3]，委积兮从横[4]。江离兮遗捐[5]，辛夷兮挤臧[6]。伊思兮往古[7]，亦多兮遭殃[8]。伍胥兮浮江[9]，屈子兮沉湘[10]。运余兮念兹[11]，心内兮怀伤[12]。望淮兮沛沛[13]，滨流兮则逝[14]。榜舫兮下流[15]，东注兮礚礚[16]。蛟龙兮导引[17]，文鱼兮上濑[18]。抽蒲兮陈坐[19]，援芙蕖兮为盖[20]。水跃兮余旌[21]，继以兮微蔡[22]。云旗兮电骛[23]，儵忽兮容裔[24]。河伯兮开门[25]，迎余兮欢欣[26]。顾念兮旧都[27]，怀恨兮艰难[28]。窃哀兮浮萍[29]，泛淫兮无根[30]。

[1]三月温和，气清明也。

[2]百卉垂条，吐荣华也。

[3]哀彼香草，独陨零也。生，一作“萃”，一作“悴”。

[4]枝条摧折，伤根茎也。

[5]忠正之士，弃山林也。

[6]仁智之士，抑沉没也。臧，一作“将”。【补曰】挤，子鸡切，排也。臧音藏，匿也。

[7]惟念前世诸贤俊也。

[8]仁义遇罚，祸及身也。遭，一作“逢”。

[9]吴王弃之于江滨也。

[10]怀沙负石，赴汨渊也。

[11]转思念此，志烦冤也。

[12]肠中恻痛，摧肝肺也。

[13]临水恐栗，畏祸患也。一云“渊沛沛”。【补曰】沛，普贝切。

[14]意欲随水而隐遁也。

[15]乘舟顺水，游海滨也。榜舫，一作“榜艕”，一作“榜舡”，一作“摘艕”，一作“摘舫”。【补曰】榜音谤，进船也。舫音方，并船也。艕，补孟切，船也。东坡本作“榜舫”。《释文》“榜”作“摘”。摘，取也。

[16]涛波踊跃，多险难也。礚，一作“”。《释文》作“磕”。【补曰】并苦盖切，石声。

[17]虬螭水禽，驰在前也。又作“文蛇在前也”。一云“蛟龙沃兮”。

[18]臣鳞扶己，渡涌湍也。文，一作“大”。

[19]拔草为席，处薄单也。

[20]引取荷华，以覆身也。一云“援英兮为盖”。一云“拔英”。

[21]风波动我，摇旗旛也。旌，一作“旍”。

[22]续以草芥，入己船也。以，一作“”。【补曰】蔡，艸也。

[23]遂乘风电，驱横奔也。

[24]往来亟疾，若鬼神也。【补曰】儵音叔。

[25]水君俟望，开府寺也。

[26]喜笑迎己，爱我善也。

[27]还视楚国，思郢城也。

[28]抱念恚恨，常欲还也。

[29]自比如苹，生水濒也。萍，一作“蓱”。

[30]随水浮游，乍东西也。一作“沉淫”，一作“泛摇”。【补曰】揺，当作“淫”，旧音羊瞻切。巴东有淫预石。通作“灎”。又相如赋云：“泛淫泛滥。”泛音冯，浮也。一读作“泛灎”，一读作“冯淫”，皆通。泛，一作“沉”。滛，一作“揺”。皆非是。





蓄英


秋风兮萧萧[1]，舒芳兮振条[2]。微霜兮眇眇[3]，病殀兮鸣蜩[4]。玄鸟兮辞归[5]，飞翔兮灵丘[6]。望溪兮滃郁[7]，熊罴兮呴嗥[8]。唐虞兮不存[9]，何故兮久留[10]？临渊兮汪洋[11]，顾林兮忽荒[12]。修余兮袿衣[13]，骑霓兮南上[14]。椉云兮回回[15]，亹亹兮自强[16]。将息兮兰皋[17]，失志兮悠悠[18]。蒶蕴兮霉黧[19]，思君兮无聊[20]。身去兮意存[21]，怆恨兮怀愁[22]。

[1]阴气用事，天政急也。

[2]动摇百草，使芳熟也。

[3]霜凝微薄，寒深酷也。

[4]飞蝉卷曲而寂默也。

[5]燕将入海，化为蛤也。

[6]悲鸣神山，奋羽翼也。

[7]川谷吐气，云闇昧也。

[8]猛兽应秋，将害贼也。呴，一作“”。【补曰】呴音吼，一音雊，一音乌角切。嘷，胡刀切。

[9]尧、舜已过，难追逐也。

[10]宜更求君，之他国也。

[11]瞻望大川，广无极也。【补曰】汪洋、晃养二音。

[12]回视乔木，与山薄也。【补曰】荒，火晃切。

[13]整我袗裳，自结束也。修，一作“脩”。【补曰】袿音圭。《广雅》：“袿，长襦也。”《释名》：“妇人上服曰袿，其下垂者上广下狭，如刀圭。”

[14]托乘赤霄，登张翼也。【补曰】上，一音常。

[15]载气溶溶，意中恶也。椉，一作“乘”。

[16]稍稍升进，遂自力也。强，一作“疆”。

[17]且欲中休，止方泽也。

[18]从高视下，目眩惑也。悠悠，一作“调调”。

[19]愁思蓄积，面垢黑也。蒶，一作“纷”。【补曰】蒶音坟。蕴，於云切。蒶蕴，蕴积也。霉音眉，物中久雨青黑。一曰败也。黧，怜题切，黑黄。

[20]想念怀王，忘寝食也。【补曰】聊音留。

[21]体远情近，在胸臆也。存，一作“在”。

[22]心中忧恨，内凄恻也。





思忠


登九灵兮游神[1]，静女歌兮微晨[2]。悲皇丘兮积葛[3]，众体错兮交纷[4]。贞枝抑兮枯槁[5]，枉车登兮庆云[6]。感余志兮惨栗[7]，心怆怆兮自怜[8]。驾玄螭兮北征[9]，向吾路兮葱岭[10]。连五宿兮建旄[11]，扬氛气兮为旌[12]。历广漠兮驰骛[13]，览中国兮冥冥[14]。玄武步兮水母[15]，与吾期兮南荣[16]。登华盖兮乘阳[17]，聊逍遥兮播光[18]。抽库娄兮酌醴[19]，援瓟瓜兮接糧[20]。毕休息兮远逝[21]，发玉轫兮西行[22]。惟时俗兮疾正，弗可久兮此方[23]。寤辟摽兮永思[24]，心怫郁兮内伤[25]。

[1]想登九天，放精神也。神，一作“精”。

[2]神女夜吟，声激清也。

[3]皇，美。《释文》“丘”作“丠”。

[4]言己见美大之丘，葛草缘之而生，交错茂盛，人不异而采取，则不成絺绤也。以言楚国士民众多，君不异而举用，则不知其有德也。

[5]贞，正。

[6]庆云，喻尊显也。言葛有正直之枝，抑弃枯槁而不见采。枉坏恶者，满车升进，反见珍重，御尊显也。以言真正之人，弃于山野，佞曲之臣，升于显朝。枉，一作“桂”。登，一作“升”。【补曰】《汉·天文志》：“若烟非烟，若云非云，郁郁纷纷，萧索轮囷，是谓庆云。”

[7]动踊我心，如析割也。惨，一作“憀”。【补曰】憀，力周、力雕二切。

[8]意中切伤，忧悲楚也。一云“心悲兮”。

[9]将乘山神而奔走也。

[10]欲踰高山，度阻险也。路，一作“道”。葱，一作“”。【补曰】向，属也，音向。

[11]系续列星，为旗旐也。【补曰】宿音秀。

[12]举布霾雾，作旗表也。氛，一作“雰”。旌，一作“旍”。

[13]径过长沙，驰驷马也。

[14]顾视诸夏，尚昧晦也。

[15]天龟水神，侍送余也。天，一作“大”。

[16]与己为誓，会炎野也。南方冬温，草木常茂，故曰南荣。

[17]上攀北斗，蹑房星也。乘，一作“椉”。【补曰】《大象赋》云：“华盖于是乎临映。”注云：“华盖七星，其柢九星，合十六星，如盖状，在紫微宫中，临勾陈上，以荫帝坐。”

[18]且徐游戏，布文采也。

[19]引持二星以斟酒也。【补曰】《大象赋》注云：“库楼十星，五柱十五星，衡四星，合二十九星，在角南。”《晋·天文志》云：“库楼十星，六大星为库，南四星为楼。”按库楼形似酌酒之器，故云。王逸误以天库及二十八宿之娄以为库娄耳。

[20]啖食神果，志猒饱也。瓟，一作“匏”。糧，一作“粮”。【补曰】《大象赋》云：“瓟瓜荐果于震闺。”注云：“五星在离珠北，天子之果园，占大光润则岁丰，不尔则瓜果之实不登。”《洛神赋》云：“叹匏瓜之无匹。”注引《史记》云：“四星在危南。”瓟瓜，《天官星占》曰：“瓟瓜一名天鸡，在河鼓东。”

[21]周遍留止而复去也。

[22]引支车木，遂驱驰也。【补曰】行，胡冈切。

[23]世憎忠信，爱谄谀也。此，一作“北”。

[24]心常长愁，拊心踊也。辟，拊心貌也。辟，一作“擗”。【补曰】《诗》云：“寤辟有摽。”注云：“辟，拊心也。”摽，婢小切，击也。张景阳《七命》云：“嫠为之擗摽。”擗，避辟切。摽，避棹切，惊心也。

[25]忧思积结，肝腑烂也。【补曰】怫音佛。





陶壅


览杳杳兮世惟[1]，余惆怅兮何归[2]？伤时俗兮溷乱[3]，将奋翼兮高飞[4]。驾八龙兮连蜷[5]，建虹旌兮威夷[6]。观中宇兮浩浩[7]，纷翼翼兮上跻[8]。浮溺水兮舒光[9]，淹低佪兮京沶[10]。屯余车兮索友[11]，覩皇公兮问师[12]。道莫贵兮归真[13]，羡余术兮可夷[14]。吾乃逝兮南娭[15]，道幽路兮九疑[16]。越炎火兮万里[17]，过万首兮[18]。济江海兮蝉蜕[19]，绝北梁兮永辞[20]。浮云郁兮昼昏[21]，霾土忽兮塺塺[22]。息阳城兮广夏[23]，衰色罔兮中怠[24]。意晓阳兮燎寤[25]，乃自兮在兹[26]。思尧舜兮袭兴[27]，幸咎繇兮获谋[28]。悲九州兮靡君[29]，抚轼叹兮作诗[30]。

[1]观楚泥浊，俗愚蔽也。惟，一作“维”。【补曰】惟，谋也。

[2]罔然失志，无依附也。

[3]哀悯当世，众贪暴也。

[4]振翅翱翔，绝尘埃也。

[5]乘虬翱翔，见容貌也。蜷，一作“踡”。【补曰】并音权。

[6]树螮蝀旗，纷光耀也。旌，一作“旍”。

[7]大哉天下，难遍照也。

[8]盛气振迅，升天衢也。

[9]遂渡沉流，扬精华也。溺，与“弱”同。

[10]且留水侧，息河洲也。水中可居为洲，小洲为渚，小渚为沶。京沶，即高洲也。一作“彽徊”。低，一作“徘”。京，一作“洲”。一注云：“小渚为洔，小洔曰沶。”【补曰】京，人所为绝高丘也。一曰大也。沶，直尸切。“洔”与“沚”同。

[11]住我之驾，求松、乔也。【补曰】索，所革切。

[12]遂见天帝，咨秘要也。覩，一作“睹”。

[13]执守无为，修朴素也。贵，一作“遗”。

[14]念己道艺，可悦乐也。《诗》云：“既见君子，我心则夷。”夷，喜也。

[15]往之太阳，游九野也。逝，一作“游”。【补曰】娭音熙。《大人赋》云：“吾欲往乎南娭。”

[16]涉历深山，过舜墓也。疑，一作“嶷”。

[17]积热弥天，不可处也。处，一作“渡”。

[18]见海中山数万头也。海中山石，岳岳，万首交跱也。万首，一作“千首”。，一作“旌旌”。一注云：“万首，海中山名。”【补曰】音拟，又鱼力切。

[19]遂渡大水，解形体也。【补曰】《淮南》云：“蝉饮而不食，三十日而蜕。”

[20]超过海津，长诀去也。辞，一作“词”。【补曰】江淹《别赋》用此语。

[21]楚国溃乱，气未除也。

[22]风俗尘浊，不可居也。塺，一作“梅”。【补曰】霾音埋。塺音梅，尘也。

[23]遂止炎野大屋庐也。

[24]志欲懈倦，身罢劳也。色，一作“气”。【补曰】怠有胎音。

[25]心中燎明，内自觉也。燎，一作“半”。《释文》作“憭”。【补曰】憭音了。

[26]徐自省视，至此处也。，一作“视”。在，一作“存”。自，一作“息轸”，恐非。【补曰】，视也，当作“诊”。

[27]喜慕二圣，相继代也。

[28]冀遇虞舜，与议道也。

[29]伤今天下无圣主也。

[30]伏车浩叹，作风雅也。





株昭

株昭[1]


悲哉于嗟兮[2]，心内切磋[3]。款冬而生兮[4]，凋彼叶柯[5]。瓦砾进宝兮[6]，捐弃随和[7]。铅刀厉御兮[8]，顿弃太阿[9]。骥垂两耳兮[10]，中坂蹉跎[11]。蹇驴服驾兮[12]，无用日多[13]。修洁处幽兮[14]，贵宠沙劘[15]。凤皇不翔兮[16]，鹑鴳飞扬[17]。乘虹骖蜺兮[18]，载云变化[19]。鹪开路兮[20]，后属青蛇[21]。步骤桂林兮[22]，超骧卷阿[23]。丘陵翔儛兮[24]，溪谷悲歌[25]。神章灵篇兮[26]，赴曲相和[27]。余私娱兹兮[28]，孰哉复加[29]。还顾世俗兮[30]，坏败罔罗[31]。卷佩将逝兮[32]，涕流滂沲[33]。

[1]一本篇目在“乱曰”之后。

[2]愁思愤懑，长叹息也。

[3]意中激感，肠痛恻也。

[4]物叩盛阴，不滋育也。【补曰】款，叩也。

[5]伤害根茎，枝卷曲也。

[6]佞伪愚戆侍帷幄也。

[7]贞良君子，弃山泽也。【补曰】隋侯之珠，和氏之璧。

[8]顽嚚之徒，任政职也。

[9]明智忠贤，放斥逐也。【补曰】顿音钝，不利也。

[10]雄俊佯愚，闭口目也。【补曰】贾谊赋云：“骥垂两耳，服盐车兮。”

[11]众无知己，不尽力也。【补曰】坂音反。《说文》：“坡者曰阪，一曰泽障，一曰山胁也。”蹉跎，失足。

[12]驽钝之徒，为辅翼也。服，一作“”。《释文》作“舨”。【补曰】般、舨，并与“服”同。

[13]僮蒙并进，填满国也。

[14]执履清白，居陋侧也。

[15]权右大夫，佯不识也。【补曰】沙，苏何切，摩挱也。劘音磨，削也。

[16]贤智隐处，深藏匿也。

[17]小人得志，作威福也。

[18]托驾神气而远征也。

[19]升高去俗，易形貌也。【补曰】化音花。曹子建《橘赋》化与家同韵。

[20]仁士智鸟，导在前也。一作“焦明”。【补曰】《博雅》：“鹪，凤也。”音明。《扬子》：“鹪明冲天，不在六翮乎？”

[21]介虫之长，卫恶奸也。属，一作“厉”。

[22]驰逐正道，德香芬也。

[23]腾越曲阜，过阨难也。【补曰】卷，曲也，音拳。

[24]山丘踊跃而欢喜也。儛，一作“舞”。【补曰】翔舞，亦丘陵之势也。

[25]川渎作乐，进五音也。【补曰】悲歌，亦谓水声。

[26]河图、洛书，纬谶文也。纬，一作“经”。

[27]宫商并会，应琴瑟也。

[28]我诚乐此，发中心也。娱，一作“乐”。

[29]天下欢悦，莫如今也。

[30]回视楚国及众民也。

[31]废弃仁义，修谄谀也。罔，一作“网”。

[32]袪衣束带，将横奔也。

[33]思君念国，泣沾衿也。流，一作“泗”。

乱曰：皇门开兮[1]照下土[2]，株秽除兮[3]兰芷睹[4]。四佞放兮[5]后得禹[6]，圣舜摄兮[7]昭尧绪[8]，孰能若兮[9]愿为辅[10]。

[1]王门启辟，路四通也。一云“皇开门兮”。

[2]镜览幽冥，见万方也。

[3]邪恶已消，远逃亡也。株，一作“珠”。

[4]俊乂英雄，在朝堂也。

[5]驩、共、苗、鲧，窜四荒也。

[6]乃获文命，治江河也。

[7]重华秉政，执纪纲也。舜，一作“”。

[8]著明唐业，致时雍也。

[9]谁能知人，如唐虞也。

[10]思竭忠信，备股肱也。





卷十六　九叹章句


《九叹》者，护左都水使者光禄大夫刘向之所作也。向以博古敏达，典校经书，辩章旧文[1]，追念屈原忠信之节，故作《九叹》。叹者，伤也，息也。言屈原放在山泽，犹伤念君，叹息无已，所谓讚贤以辅志，骋词以曜德者也[2]。

[1]辩，一作“辨”。

[2]讚，一作“赞”。辅，一作“铺”。曜，一作“耀”。





逢纷


伊伯庸之末冑兮[1]，谅皇直之屈原[2]。云余肇祖于高阳兮，惟楚怀之连[3]。原生受命于贞节兮，鸿永路有嘉名[4]。齐名字于天地兮[5]，并光明于列星[6]。吸精粹而吐氛浊兮[7]，横邪世而不取容[8]。行叩诚而不阿兮[9]，遂见排而逢谗[10]。后听虚而黜实兮[11]，不吾理而顺情[12]。肠愤悁而含怒兮[13]，志迁蹇而左倾[14]。心戃慌其不我与兮[15]，躬速速其不吾亲[16]。辞灵修而陨志兮[17]，吟泽畔之江滨[18]。椒桂罗以颠覆兮[19]，有竭信而归诚[20]。谗夫蔼蔼而漫著兮[21]，曷其不舒予情[22]。

[1]冑，后也。《左氏传》曰：戎子驹支，四岳之裔冑也。

[2]谅，信也。《论语》曰：“君子贞而不谅。”言屈原承伯庸之后，信有忠直美德，甚于众人也。直，一作“贞”。

[3]连，族亲也。言屈原与怀王俱颛顼之孙，有连之族亲，恩深而义笃也。，一作“蝉”。【补曰】连，犹牵连也。

[4]鸿，大也。永，长也。路，道也。言屈原受阴阳之正气，体合大道，故长有美善之名也。有，一作“以”。

[5]谓名平、字原也。

[6]谓心达道要，又文采光耀，若天有列星也。【补曰】《九章》云：“与日月兮齐光。”

[7]氛，恶气也。《左氏传》曰：“楚氛甚恶。”言己吸天地清明之气，而吐其尘浊，内洁净也。

[8]言己体清洁之行，在横邪贪枉之世，而不能自容入于众也。一无“取”字。

[9]叩，击也。阿，曲也。叩，一作“切”。

[10]言己心不容非，以好叩击人之过，故遂为谗佞所排逐也。

[11]黜，贬也。实，诚也。

[12]言君听谗佞虚言，以贬忠诚之实，不理我言，而顺邪伪之情，故见放流也。

[13]【补曰】悁，乌玄切，忿也。

[14]言己执忠诚而见贬黜，肠中愤懑，悁悒而怒，则志意迁移，左倾而去也。一云“志徙倚而左倾”。

[15]戃慌，无思虑貌。慌，一作“怳”。其，一作“而”。【补曰】戃慌，失意。上坦朗、下呼晃切。

[16]速速，不亲附貌也。言君心戃慌而无思虑，不肯与我谋议，用志速速，不与己相亲附也。其，一作“而”。

[17]陨，堕也。《易》曰“有陨自天”也。辞，一作“词”。志，一作“意”。

[18]畔，界也。滨，涯也。言己与怀王辞诀，志意堕落，长吟江泽之涯而已。

[19]颠，顿也。覆，仆也。

[20]言己见先贤，若椒桂之人以被祸，其身颠仆，然犹竭信归诚，而志不惧也。

[21]蔼蔼，盛多貌也。《诗》云：“蔼蔼王多吉士。”漫，污也。一无“夫”字。漫，一作“曼”。注云：曼，污也。曼污以自著。

[22]曷，何也。言谗人相聚，蔼蔼而盛，欲漫污人以自著，明君何不舒我忠情以诘责之乎？

始结言于庙堂兮[1]，信中塗而叛之[2]。怀兰蕙与衡芷兮[3]，行中壄而散之[4]。声哀哀而怀高丘兮，心愁愁而思旧邦[5]。愿承閒而自恃兮，径淫曀而道[6]。颜霉黧以沮败兮[7]，精越裂而衰耄[8]。裳襜襜而含风兮[9]，衣纳纳而掩露[10]。赴江湘之湍流兮，顺波凑而下降[11]。徐徘徊于山阿兮[12]，飘风来之汹汹[13]。驰余车兮玄石[14]，步余马兮洞庭[15]。平明发兮苍梧，夕投宿兮石城[16]。芙蓉盖而菱华车兮[17]，紫贝阙而玉堂[18]。薜荔饰而陆离荐兮[19]，鱼鳞衣而白蜺裳[20]。登逢龙而下陨兮[21]，违故都之漫漫[22]。思南郢之旧俗兮，肠一夕而九运[23]。扬流波之潢潢兮[24]，体溶溶而东回[25]。心怊怅以永思兮，意晻晻而日颓[26]。白露纷以涂涂兮[27]，秋风浏以萧萧[28]。身永流而不还兮，长逝而常愁[29]。

[1]结，犹联也。庙者，先祖之所居也。言人君为政举事，必告于宗庙，议之于明堂也。

[2]塗，道也。叛，背也。言君始尝与己结议连谋于明堂之上，今信用谗言，中道而更背我也。塗，一作“涂”。

[3]衡，一作“蘅”。

[4]言己怀忠信之德，执芬香之志，远行中野，散而弃之，伤不见用也。壄，一作“野”。

[5]言己放斥山野，发声而吟，其音哀哀，心愁思者，念高丘之山，想归故国也。

[6]淫曀，闇昧也。《诗》云：“不日有曀。”言己思承君閒暇，心中自恃，冀得竭忠，而径路闇昧，遂以壅塞。【补曰】閒，一音諌，据注音闲。曀，於计切。音雍。

[7]黧，黑也。沮，坏也。黧，《释文》作“藜”。【补曰】霉音眉。沮音咀。

[8]越，去也。裂，分也。耄，老也。言己欲进不得，中心忧愁，颜色黧黑，面目坏败，精神越去，气力衰老也。

[9]襜襜，摇貌。【补曰】襜，蚩占切，衣动貌。

[10]纳纳，濡湿貌也。上曰衣，下曰裳。言己放行山野，下裳襜襜而含疾风，上衣濡湿而掩霜露，单行独处，身苦寒也。【补曰】《说文》云：“纳，丝湿纳纳也。”

[11]凑，聚也。言己乘船赴江、湘之疾流，顺聚波而下行，身危殆也。一云“赴江湘而横流”。【补曰】凑，千候切。降，下也，乎攻切。

[12]阿，曲隅也。徘，一作“低”。

[13]汹汹，讙声也。言己至于山之隈曲，且徐徘徊，冀想君命。飘风卒至，复闻谗佞汹汹，欲来害己也。汹，一作“匈”。【补曰】汹音凶，水势。

[14]玄石，山名。

[15]洞庭，水名。【补曰】谓洞庭之山。

[16]石城，山名也。言己动履大水，宿止名山，用志清洁且坚固也。

[17]盖，一作“葢”。【补曰】“菱”与“”同，花黄白色。

[18]紫贝，水虫名。《援神契》曰：“江水出大贝也。”一云“白玉堂”。

[19]陆离，美玉也。荐，卧席也。饰，一作“餝”。荐，古作“”。

[20]鱼鳞衣，杂五彩为衣，如鳞文也。言所居清洁，被服芬芳，德体如玉，文彩耀明也。

[21]逢龙，山名，逢，一作“逄”，古本作“蓬”。【补曰】逢，符容切。逄，皮江切。

[22]言己登逢龙之山，而遂下顾，去楚国之辽远也。漫，一作“曼”。【补曰】漫，莫半切。

[23]言己思念郢都邑里故俗，肠中愁悴，一夕九转，欲还归也。

[24]潢潢，大貌。【补曰】潢音晃，水深广貌。

[25]溶溶，波貌也。言己随流而行，水盛广大，波高溶溶，将东入于海也。

[26]言己将至于海，心中怊恨而长思，意晻晻而稍下，恐不复还也。日，一作“自”。颓，一作“隤”。【补曰】晻，乌感切。颓，下坠也，与“隤”同。

[27]涂涂，厚貌。一云“纷纷”。

[28]浏，风疾貌也。言四时欲尽，白露已降，秋风急疾，年岁且老，愁忧思也。一云“浏浏”。【补曰】浏音流。

[29]言己身随水长流，不复旋反，则遂去，常愁念楚国也。，一作“魂”。

叹曰：譬彼流水，纷扬礚兮[1]。波逢汹涌，濆滂沛兮[2]。揄扬涤荡，漂流陨往，触崟石兮[3]。龙邛脟圈，缭戾宛转，阻相薄兮[4]。遭纷逢凶，蹇离尤兮[5]。垂文扬采，遗将来兮[6]。

[1]礚，一作“”。【补曰】并丘盖切，石声。

[2]水性清洁平正，顺而不争，故以喻屈原也。言水逢风纷乱，扬波滂沛，失其本性，以言屈原志行清白，遭逢贪佞，被过放逐，亦失其本志也。濆，一作“纷”。【补曰】汹，诩拱切。汹涌，水声。濆，扶刎、扶文二切，涌也。

[3]崟，锐也。言风揄扬，水流陨往，触锐利之石，使之危殆，以言谗人亦扬己过，使得罪罚也。崟，一作“岑”。【补曰】岑，鉏簪切，山小而锐。

[4]言水得风则龙邛缭戾，与险阻相薄，不得顺其流性也。以言忠臣逢谗人，亦匡攘惶遽而窜伏也。脟，一作“纶”。【补曰】脟音脔。圈，惧免切。缭音了。戻，力结切，曲也。

[5]言己遭逢纷浊之世，而遇百凶，以蹇蹇之故，遂以得过也。尤，一作“邮”。

[6]言己虽不得施行道德，将垂典雅之文，扬美藻之采，以遗将来贤君，使知己志也。





离世


灵怀其不吾知兮，灵怀其不吾闻[1]。就灵怀之皇祖兮，愬灵怀之鬼神[2]。灵怀曾不吾与兮[3]，即听夫人之谀辞[4]。余辞上参于天墬兮，旁引之于四时[5]。指日月使延照兮[6]，抚招摇以质正[7]。立师旷俾端词兮[8]，命咎繇使并听[9]。兆出名曰正则兮，卦发字曰灵均[10]。余幼既有此鸿节兮，长愈固而弥纯[11]。不从俗而诐行兮[12]，直躬指而信志[13]。不枉绳以追曲兮，屈情素以从事[14]。端余行其如玉兮，述皇舆之踵迹[15]。羣阿容以晦光兮[16]，皇舆覆以幽辟[17]。舆中涂以回畔兮，驷马惊而横犇[18]。执组者不能制兮[19]，必折轭而摧辕[20]。断镳衔驰骛兮[21]，暮去次而敢止[22]。路荡荡其无人兮[23]，遂不御乎千里[24]。

[1]言怀王闇惑，不知我之忠诚，不闻我之清白，反用谗言而放逐己也。

[2]言己所言忠正而不见信，愿就怀王先祖告语其冤，使照己心也。鬼神明察，故欲愬之以自证明也。

[3]与，一作“知”。

[4]言怀王之心，曾不与我合，又听用谗谀之言，以过怒己也。即，一作“恻”。夫，一作“谗”。一云“夫谗人”。【补曰】即，就也。

[5]言己所言上参之于天，下合之于地，旁引四时之神，以为符验也。一无“辞”字。墬，一作“”。一无“之”字。

[6]延，长也。照，知也。

[7]招摇，北斗杓星也。斗主建天时。言己上指语日月，使长视己之志，抚北斗之杓柄，使质正我之志，动告神明以自征验也。以，一作“使”。【补曰】《礼记》：“招揺在上。”注云：“在北斗杓间指时者。”《隋志》云：“招揺一星，在北斗杓间。”

[8]师旷，圣人也，字子野，生无目而善听，当晋平公时。端，正也。

[9]言己之言信而有征，诚可据行，愿立师旷使正其词，令咎繇并而听之，二圣聪明，长于人情，知真伪之心也。

[10]言己生有形兆，伯庸名我为正则以法天。筮而卜之，卦得坤，字我曰灵均以法地也。【补曰】兆，龟拆兆也。

[11]言己幼少有大节度以应天地，长大修行而弥纯固也。鸿，一作“洪”。愈，一作“逾”，一作“俞”。【补曰】“俞”与“愈”同。

[12]诐，犹倾也。【补曰】诐，彼寄切。

[13]言己执履忠信，不能随从俗人，倾易其行，直身而言，以信己之志终不回移也。

[14]言己心正直，不能枉性以追曲俗，屈我素志以从众人而承事之也。

[15]言思正我行，令之如玉，不匿瑕恶，以承述先王正治之法，继续其业而大之也。【补曰】行，户更切。

[16]晦，冥也。光，明也。羣，一作“群”。

[17]幽辟，闇昧也。言群臣皆行枉曲，以蔽君之聪明，使楚国闇昧，将危覆也。【补曰】辟，匹亦切。

[18]马以喻贤臣也。言君为无道，国人中道倍畔而去之。贤臣惊怖奔亡，争欲远也。犇，一作“奔”。

[19]执组，犹织组也。织组者，动之于此，而成文于彼，善御者亦动之于手，而尽马力也。《诗》云：“执辔如组。”一无“能”字。【补曰】组，绶属。《列女传》曰：《诗》云：执辔如组，两骖如舞。孔子曰：信若是诗，则可以治天下也。言执之于此，而成文于彼。

[20]言驷马惊奔，虽有执辔之御，犹不能制，必摧车轭而折其辕也。以言贤臣奔亡，使国荒乱而倾危也。【补曰】轭，辕前也，於革切。辕，辀也。

[21]镳，勒也。衔，饰口铁也。断，一作“绝”。，一作“以”。【补曰】镳，彼苗切。

[22]暮，夜也。次，舍也。止，制也。言车败马奔，镳衔断绝，犹自驰骛，至于暮夜乃舍，无有制止之者也。以言人臣一去君，亦不复得拘留也。去，一作“者”。

[23]荡荡，平易貌也。《尚书》曰：“王道荡荡。”

[24]御，禁也。言君国之道路荡荡，空无贤人，以不待遇之故，遂行千里，远之他方也。

身衡陷而下沉兮[1]，不可获而复登[2]。不顾身之卑贱兮，惜皇舆之不兴[3]。出国门而端指兮，冀壹寤而锡还[4]。哀仆夫之坎毒兮[5]，屡离忧而逢患[6]。九年之中不吾反兮，思彭咸之水游[7]。惜师延之浮渚兮[8]，赴汨罗之长流[9]。遵江曲之逶移兮[10]，触石碕而衡游[11]。波澧澧而扬浇兮[12]，顺长濑之浊流[13]。凌黄沱而下低兮[14]，思还流而复反[15]。玄舆驰而并集兮[16]，身容与而日远[17]。棹舟杭以横濿兮[18]，湘流而南极[19]。立江界而长吟兮，愁哀哀而累息[20]。情慌忽以忘归兮，神浮游以高厉[21]。心蛩蛩而怀顾兮[22]，魂眷眷而独逝[23]。

[1]衡，横也。下沉，一作“不行”。

[2]言己远去千里，身必横陷沉没，长不可复得登引而用之也。

[3]言己远行千里，不敢顾念身之贫贱，欲慕高位也。惜君国失贤，道德不盛也。

[4]言己放出国门，正心直指，执履诚信，幸君觉寤，赐己以还命也。一本“冀”上有“方”字。锡，一作“赐”。

[5]坎，恨也。毒，恚也。坎，一作“歁”。【补曰】歁音坎，食不满也。

[6]屡，数也。言己不自念惜身之放逐，诚哀仆御之夫，坎然恚恨，以数逢忧患，无已时也。【补曰】患，平声。

[7]言己放出九年，君不肯反我，中心愁思，欲自沉于水，与彭咸俱游戏也。

[8]师延，殷纣之臣也，为纣作新声北里之乐。纣失天下，师延抱其乐器，自投濮水而死也。【补曰】《史记》：“卫灵公至于濮水之上，夜半闻鼓琴声，召师涓听而写之。乃之晋，见晋平公，令师涓援琴鼓之，师旷曰：‘此亡国之声，师延所作也，与纣为靡靡之乐。武王伐纣，师延东走，自投濮水之中。’”

[9]言己复贪慕师延自投于水，身浮渚涯，冀免于刑诛，故遂赴汨水长流而去也。

[10]逶移，长貌。一云“遵曲江之逶蛇”。

[11]言己愿循江水逶移而行，反触石碕而复横流，所为无可也。【补曰】碕，曲岸，音祈。

[12]澧澧，波声也。回波为浇也。澧，唐本作“沣”。【补曰】浇，女教切，湍也。一曰水回波，见《集韵》。旧音叫。

[13]言己横流而行，水波澧澧，回而扬浇，邪引己船，则顺长濑之流，以避其难也。

[14]黄沱，江别名也，江别为沱也。沱，《释文》作“沲”。【补曰】沱，唐何切，江别流出崏山东，别为沱。低，脂市切。

[15]言己凌乘黄沱，低船而下，将入于海，心思还水之流，冀幸复旋反也。还，一作“远”。

[16]玄者，水也。

[17]言己以水为车，与船并驰而流，故身容与，日以远也。

[18]濿，渡也。由带以上为濿。杭，一作“航”。以，一作“而”。濿，一作“厲”。一注云：“由膝以上为厉。”【补曰】濿，履石渡水。通作“厉”。

[19]，亦渡也。言己乃棹船横行，南渡湘水，极其源流也。，一作“济”。而，一作“于”。【补曰】，《集韵》作“”。

[20]言己还入大江之界，远望长吟，心中悲叹而太息，哀不遇也，界，一作“介”。累，一作“絫”。

[21]言己心愁，情志慌忽，思归故乡，则精神浮游高厉而远行也。

[22]蛩蛩，怀忧貌。心，一作“志”。【补曰】蛩音卭。

[23]眷眷，顾貌。《诗》云：“眷眷怀顾。”言己心中蛩蛩，常怀大忧，内自顾哀，则魂神眷眷，独行无有还意也。眷，一作“睠”。【补曰】睠，古倦切，顾也。

叹曰：余思旧邦[1]，心依违兮。日暮黄昏，羌幽悲兮[2]。去郢东迁[3]，余谁慕兮？谗夫党旅，其以兹故兮[4]。河水淫淫，情所愿兮[5]。顾瞻郢路，终不返兮[6]。

[1]思，一作“恖”。

[2]言我思念故国，心中依违，不能远去。日暮黄昏，无所归附，中心悲愁而忧思也。羌，一作“嗟”。

[3]去，一作“王”。

[4]旅，众也。言己去郢东徙，我谁思慕而欲远去乎？诚以谗夫朋党众多之故而见放弃也。

[5]淫淫，流貌。

[6]言河水淫淫，流行日远，诚我中心之所愿慕也。观视楚郢之道路，终不复还反，内自哀伤也。





怨思


惟郁郁之忧毒兮，志坎壈而不违[1]。身憔悴而考旦兮[2]，日黄昏而长悲[3]。闵空宇之孤子兮[4]，哀枯杨之冤鶵[5]。孤雌吟于高墉兮[6]，鸣鸠栖于桑榆[7]。玄蝯失于潜林兮，独偏弃而远放[8]。征夫劳于周行兮[9]，处妇愤而长望[10]。申诚信而罔违兮，情素洁于纽帛[11]。光明齐于日月兮，文采耀于玉石[12]。伤压次而不发兮[13]，思沉抑而不扬[14]。芳懿懿而终败兮[15]，名靡散而不彰[16]。

[1]坎壈，不遇貌也。言己放逐，心中郁郁，忧而愁毒，虽坎壈不遇，志不离于忠信也。【补曰】壈，力感切。

[2]憔悴，忧貌也。考，犹终也。旦，明也。

[3]言己心忧憔悴，从夜终明，不能寝寐。日入黄昏，复涕泣而长悲也。

[4]宇，居也。无父曰孤。

[5]冤，烦冤也。生哺曰鷇，生啄曰鶵。言己既放伤念，坐于空室之中，孤孑茕茕，东西无所依归，又悲哀飞鸟生鶵，其身烦冤而不得出，在于枯杨之树，居危殆也。言己有孤子之忧，冤鶵之危也。【补曰】鶵，崇初切。生噣鶵，鸟子生而能自啄者。

[6]墉，墙也。《易》曰：“射隼于高墉之上。”言冤鶵之生，早失其雄，其母孤居，吟于高墙之上，将复遇害也。言己亦失其所居，在于林泽，居非其处，恐颠仆也。

[7]言鸠鸟轻佻巧利，乃栖于桑榆，居茂木之上，鼓翼而鸣，得其所也。以言谗佞弄口妄说，以居尊位，得志意也。

[8]言玄蝯材力捷敏，失于高深之林，则独偏遇放弃，忘其能也。以言贤人弃在山泽，亦失其志也。

[9]行，道也。《诗》云：“苕苕公子，行彼周道。”

[10]言征行之夫，罢劳周道，行役过时而不得归，则处妇愤懑，长望而思之也。以言己放在山泽之中，曾无思之也。

[11]申，重也。罔，无也。纽，结束也。《易》曰：“束帛戋戋。”言己放弃，虽无有思之者，然犹重行诚信，无有违离，情志洁净，有如束帛也。一云“情结素”。《释文》：纽，女九切。【补曰】纽，系也。一曰结而可解。或作“纫”，非是。

[12]言己耳目聪明，如日月之光，无所不照。发文序词，烂然成章，如玉石有文采也。

[13]压，镇压也。次，失次也。压，一作“厌”。《释文》：“於甲切。”

[14]言己怀文、武之质，自伤压镇失次，不得发扬其美德，思虑沉抑而不得扬见也。

[15]懿懿，芳貌。

[16]靡散，犹消灭也。言己有芬芳懿美之德，而放弃不用，身将终败，名字消灭，不得彰明于后世也。靡，一作“糜”。【补曰】靡音眉。

背玉门以犇骛兮[1]，蹇离尤而干诟[2]。若龙逄之沉首兮[3]，王子比干之逢醢[4]。念社稷之几危兮[5]，反为雠而见怨[6]。思国家之离沮兮，躬获愆而结难[7]。若青蝇之伪质兮[8]，晋骊姬之反情[9]。恐登阶之逢殆兮[10]，故退伏于末庭[11]。孽臣之号咷兮[12]，本朝芜而不治[13]。犯颜色而触谏兮，反蒙辜而被疑[14]。菀蘼芜与菌若兮[15]，渐藁本于洿渎[16]。淹芳芷于腐井兮[17]，弃鸡骇于筐簏[18]。执棠溪刜蓬兮[19]，秉干将以割肉[20]。筐泽泻以豹鞹兮[21]，破荆和以继筑[22]。时溷浊犹未清兮[23]，世殽乱犹未察[24]。欲容与以俟时兮[25]，惧年岁之既晏[26]。顾屈节以从流兮，心巩巩而不夷[27]。宁浮沅而驰骋兮，下江湘以邅回[28]。

[1]玉门，君门。犇，一作“奔”。

[2]干，求也。言己背君门奔驰而去者，以己忠信之故，得过于众，而自求辱也。诟，一作“訽”。【补曰】并音苟，辱也。又许候、胡遘、丘候三切。

[3]【补曰】逄音庞。

[4]圣贤忠谏而见诛也。

[5]几，一作“机”。

[6]言己念君信用谗佞，社稷几危，以故正言极谏，反为众臣所雠，而见怨恶也。

[7]言己思念国家纲纪将以离坏，而竭忠言，身以得过，结为患难也。【补曰】沮，将绪切。难，乃旦切。

[8]伪，犹变也。青蝇变白使黑，变黑成白，以喻谗佞。《诗》云：“营营青蝇。”

[9]言谗人若青蝇变转其语，以善为恶，若晋骊姬以申生之孝，反为悖逆也。

[10]之，一作“而”。

[11]末，远也。言己思欲登君阶陛，正言直谏，恐逢危殆，故复退身于远庭而窜伏也。

[12]号咷，讙呼。臣，一作“子”。【补曰】号，乎高切。咷音逃。

[13]言佞臣妖孽，委曲其声，相聚讙哗，君以迷惑，国将倾危，朝用芜薉而不治也。【补曰】治，平声。杨恽曰：“田彼南山，芜秽不治。”

[14]言己以犯君之颜色，触禁而谏，反蒙罪辜而被猜疑，不见信也。一无“色”字。谏，一作“讳”。

[15]菀，积。蘼，一作“靡”。【补曰】菀音郁。

[16]洿渎，小沟也。洿，一作“污”。【补曰】渐，子廉切。《荀子》云：“兰茝槀本，渐于蜜醴，一佩易之。”渐，浸也。《管子》云：“五沃之土，五臭畴生，莲与蘪芜，藁本白芷。”《本草》云：“藁本，茎叶根味与芎藭小别，以其根上苗下似禾藳，故名之。”

[17]淹，渍也。腐，臭也。

[18]鸡骇，文犀也。筐簏，竹器也。言积渍众芳于污泥臭井之中，弃文犀之角，置于筐簏而不带佩，蔽其美质，失其性也。以言弃贤智之士于山林之中，亦失其志也。一作“骇鸡”。簏，《释文》作“箓”，音录。【补曰】《集韵》并音鹿，竹高箧也。《战国策》：“楚献鸡骇之犀、夜光之璧于秦。”《援神契》云：“神灵滋液，则犀骇鸡。”宋（哀）〔衷〕曰：“角有光，鸡见而骇也。”《后汉》传大秦国有骇鸡犀。注引《抱朴子》云：“通天犀有一理如綖者，以盛米，置群鸡中。鸡欲往啄米，至輙惊却，故南人名为骇鸡。”

[19]棠溪，利剑也。刜，斫也。，一作“以”。【补曰】刜，断也，音拂。

[20]干将，亦利剑也。利剑宜以为威，诛无状以征不服，今乃用斫蓬蒿、割熟肉，非其宜也。以言使贤者为仆隶之徒，非其宜也。《论语》曰：“割鸡焉用牛刀。”

[21]筐，满也。泽泻，恶草也。鞹，革也。《论语》曰：“虎豹之鞹。”言取泽泻恶草盛于革囊，满而藏之，无益于用也。以言养育小人，置之高堂，亦无益于政治也。【补曰】鞹，去毛皮也。《本草》：“泽叶狭长，丛生浅水中，多食，病人眼。”

[22]筑，大杵也。言破和氏之璧，以继筑杵而舂，败玉宝，失其好也。以言取贤人刑伤，使执厮役，亦害忠良，失其宜也。

[23]时，一作“旹”。

[24]察，明也。言时世贪浊，善恶殽乱，尚未清明也。【补曰】殽，一作“淆”，并乎交切，杂也。

[25]时，一作“旹”，一作“之”。

[26]晏，晚也。言己欲游戏以待明君，恐年岁已晚，身衰老也。晏，一作“旰”。

[27]巩巩，拘挛貌也。夷，悦也。言思屈己忠直之节，随俗流行，心中拘挛，仁义不舒，而志不悦乐。顾，一作“愿”。巩，一作“蛩”。【补曰】巩音拱，以韦束也。

[28]邅回，运转也。言己不能随俗，宁浮身于沅水，驰骋而去，遂下湘江，运转而行也。以，一作“而”。

叹曰：山中槛槛，余伤怀兮[1]。征夫皇皇，其孰依兮[2]。经营原野，杳冥冥兮[3]。乘骐骋骥，舒吾情兮[4]。归骸旧邦，莫谁语兮[5]。长辞远逝，乘湘去兮[6]。

[1]槛槛，车声也。《诗》云：“大车槛槛。”言己放去山中，车行槛槛，鸣有节度，自伤不遇，心愁思也。【补曰】槛音舰，上声。

[2]皇皇，惶遽貌。言己惜征行之夫，心常惶遽，一身独处，无所依附也。征夫，一作“征征”。

[3]南北为经，东西为营。言己放行山野之中，但见草木杳冥，无有人民也。

[4]言己愿欲乘骐骥，驰骋以求贤君，舒肆忠节，展我之情也。乘，一作“椉”。

[5]言己思念故乡，虽死欲归骸骨于楚国，无所告语，达己之心也。

[6]言己欲归骸骨于楚国而众不知，故复长诀，乘水而欲远去也。辞，一作“词”。





远逝


志隐隐而郁怫兮[1]，愁独哀而冤结[2]。肠纷纭以缭转兮[3]，涕渐渐其若屑[4]。情慨慨而长怀兮[5]，信上皇而质正[6]。合五岳与八灵兮[7]，讯九鬿与六神[8]。指列宿以白情兮，诉五帝以置辞[9]。北斗为我折中兮[10]，太一为余听之[11]。云服阴阳之正道兮[12]，御后土之中和[13]。佩苍龙之蚴虬兮[14]，带隐虹之逶蛇[15]。曳彗星之晧旰兮[16]，抚朱爵与鵔鸃[17]。游清灵之飒戾兮[18]，服云衣之披披[19]。杖玉华与朱旗兮[20]，垂明月之玄珠[21]。举霓旌之墆翳兮[22]，建黄纁之总旄[23]。躬纯粹而罔愆兮，承皇考之妙仪[24]。

[1]隐隐，忧也。《诗》云：“忧心殷殷。”一作“隐隐”。

[2]言己放流，心中隐隐而忧愁，思念怫郁，独自哀伤，执行忠信而被谗邪，冤结曾无解己也。一云“愁独哀哀”。

[3]纷纭，乱貌也。缭，绕也。【补曰】缭音了。

[4]渐渐，泣流貌也。言己忧愁，肠中回乱，缭绕而转，涕泣交流，若硙屑之下，无绝时也。【补曰】渐，侧衔切。

[5]慨慨，叹貌也。《诗》云：“慨我寤叹。”

[6]上皇，上帝也。言己中情愤懑，慨然长叹，欲自信理于上帝，使天正其意也。质，一作“贞”。【补曰】信音伸。正，平声，叶。

[7]五岳，五方之山也，王者巡狩考课政化之处也。东为泰山，西为华山，南为衡山，北为恒山，中央为嵩山。八灵，八方之神也。

[8]讯，问也。《诗》云：“执讯获丑。”九鬿，谓北斗九星也。言己忠直而不见信用，愿合五岳与八方之神，察己之志，上问九鬿、六宗之神，以照明之也。讯，一作“谇”。鬿，一作“魁”。【补曰】讯音信。谇，息醉切。鬿音祈，星名也。北斗七星，辅一星，在第六星旁。又招揺一星，在北斗杓端。

[9]言己愿复指语二十八宿，以列己清白之情，告诉五方之帝，令受我辞而听之也。置，一作“宣”。

[10]折，一作“质”。【补曰】折中，平也。中音众。

[11]折，正也。言己乃复使北斗为我正其中和，太一之神听其善恶也。

[12]阳为仁也，阴为义也。

[13]土色黄，其味甘，故言中和也。言群神劝我承天奉地，服循仁义，处中和之行，无有违离也。

[14]蚴虬，龙貌。【补曰】於纠、渠纠二切。

[15]隐，大也。逶蛇，长貌。【补曰】虵，唐何切。

[16]曳，引也。晧旰，光也。彗，一作“篲”。晧，一作“皓”。【补曰】晧，下老切。旰音汗。相如云：“采色澔汗。”

[17]朱爵、鵔鸃，皆神俊之鸟也。言己动以神物自喻，诸神劝我行当如苍龙，能屈能申；志当如大虹，能扬文采；精当若彗星，能耀光明；举当若鵔鸃，飞能冲天也。【补曰】鵕，浚仪二音。《释文》：鵕音迅。师古云：“鷩也，似山鸡而小。”

[18]飒戾，清凉貌。灵，一作“雾”。

[19]披披，长貌也。言积德不止，乃上游清冥清凉之庭，被服云气而通神明也。服，一作“”。【补曰】《黄庭经》云：“恍惚之间至清灵。”“”与“服”同。

[20]华，一作“策”。

[21]朱，赤也。黑光曰玄也。

[22]墆翳，蔽隐貌。旌，一作“旍”。【补曰】墆音帝。《博雅》云：“障蔽也。”

[23]总，合也。黄纁，赤黄也。天气玄黄，故曰黄纁也。言己修善弥固，手乃杖执美玉之华，带明月之珠，扬赤霓以为旌，杂五色以为旗旄，志行清明，车服又殊也。纁，一作“昏”。注云：“黄昏时天气玄黄，故曰黄昏。”

[24]仪，法也。言己行度纯粹而无过失，上以承美先父高妙之法，不敢解也。一本“承”上有“永”字。妙，一作“眇”。注云：“高远之法。”

惜往事之不合兮，横汨罗而下濿[1]。椉隆波而南渡兮[2]，逐江湘之顺流。赴阳侯之潢洋兮，下石濑而登洲[3]。陵魁堆以蔽视兮[4]，云冥冥而闇前。山峻高以无垠兮，遂曾闳而迫身[5]。雪雰雰而薄木兮[6]，云霏霏而陨集[7]。阜隘狭而幽险兮[8]，石嵯以翳日[9]。悲故乡而发忿兮[10]，去余邦之弥久[11]。背龙门而入河兮[12]，登大坟而望夏首[13]。横舟航而湘兮[14]，耳聊啾而戃慌[15]。波淫淫而周流兮，鸿溶溢而滔荡[16]。路曼曼其无端兮，周容容而无识[17]。引日月以指极兮[18]，少须臾而释思[19]。水波远以冥冥兮，眇不睹其东西[20]。顺风波以南北兮，雾宵晦以纷纷[21]。日杳杳以西颓兮[22]，路长远而窘迫[23]。欲酌醴以娱忧兮[24]，蹇骚骚而不释[25]。

[1]言己贪惜以忠事君，而志不合，故欲横渡汨水，以自沉没也。濿，一作“厉”。

[2]隆，盛也。椉，一作“乘”。渡，一作“度”。

[3]言己愿乘盛波，逐湘江之流，赴阳侯之大波，过石濑之湍，登水中之洲，身历危殆，不遑安处也。【补曰】潢，户广切。洋，以掌切，水深貌。

[4]魁堆，高貌。陵，一作“陆”。魁，一作“鬿”。【补曰】陵，大阜。陆，高平地。

[5]垠，岸涯也。曾，重也。闳，大也。言己所在之处，前有高陵，蔽不得视，后有峻大之山，迫附于己，幽藏山野，心中愁思也。

[6]雰雰，雪貌。木，一作“林”。

[7]陨，下也。集，会也。

[8]大陵曰阜。狭，陋也。

[9]翳，蔽也。言己居隘险之处，山石蔽日，霜雪并会，身既忧愁，又寒苦也。【补曰】嵯，楚岑、又宜二切，山不齐。

[10]忿，恚也。

[11]言己不得还归，中心发恚，自恨去我国邑之甚久也。

[12]龙门，郢东门也。

[13]言己虚被谗言，背郢城门而奔走，将入大河，登其高坟以望夏水之口，泄思念也。大，一作“高”。

[14]，一作“济”。

[15]聊啾，耳鸣也。戃慌，忧愁也。言己愿乘舟航济渡湘水，寂无人声，耳中聊啾而自鸣，意中忧愁而戃慌，无所依归也。一作“党荒”。【补曰】聊音留。戃，他朗。慌，呼晃切。

[16]滔荡，广大貌也。言己愁思戃慌，又见水中流波，淫淫相随。鸿溶广大，怅然失志也。鸿，一作“澒”。【补曰】澒、鸿，并乎孔切。溶音勇，水盛也。《大人赋》云：“纷鸿溶而上厉。”

[17]言己所行，山泽广远，道路悠长，周流容容而无知识也。【补曰】识音志。

[18]极，中也，谓北辰星也。

[19]释，解也。言己施行正直，愿引日月使照我情，上指北辰，诉告于天，冀君觉寤，且解忧思须臾之间也。

[20]睹，一作“覩”。

[21]宵，夜也。《诗》云：“肃肃宵征。”言己渡广水，心迷不知东西，雾气晦冥，白昼若夜也。纷纷，一作“纷闇”。

[22]颓，一作“隤”。

[23]言日已西颓，年岁卒尽，道路长远，不得复还，忧心迫窘，无所舒志也。

[24]醴，醴酒也。《诗》云：“为酒为醴。”忧，一作“意”。

[25]蹇，难也。言己欲酌醴酒以自娱乐，心中愁思不可解释也。

叹曰：飘风蓬龙，埃坲坲兮[1]。屮木摇落[2]，时槁悴兮[3]。遭倾遇祸，不可救兮。长吟永欷，涕究究兮[4]。舒情敶诗，冀以自免兮。颓流下陨，身日远兮[5]。

[1]蓬龙，犹蓬转风貌也。坲坲，尘埃貌。蓬，一作“逢”。坲，一作“浡”。【补曰】坲音佛，尘起也。浡音同。

[2]屮，一作“草”。【补曰】“屮”与“草”同。

[3]槁，枯也。悴，病也。言飘风转运，扬起尘埃，摇动草木，使之迎时枯槁，茎叶被病，不得盛长也。以言谗人亦运转其言，埃尘忠直，使之被病而伤形也。【补曰】悴音遂律切。

[4]究究，不止貌也。言己遭倾危之世而遇患祸，不可复救，故长叹歔欷而涕滂流，不可止也。究，一作“”。古本作“究”。

[5]言己舒展中情，敶序志意，冀得脱免患祸，然身颓流日远，不得还也。一云“颓流下逆，身日以远兮”。一云“颓流下陨，身逝远兮”。





惜贤


览屈氏之《离骚》兮，心哀哀而怫郁[1]。声嗷嗷以寂寥兮[2]，顾仆夫之憔悴[3]。拨谄谀而匡邪兮[4]，切淟涊之流俗[5]。荡渨涹之奸咎兮[6]，夷蠢蠢之溷浊[7]。怀芬香而挟蕙兮[8]，佩江蓠之婓婓[9]。握申椒与杜若兮，冠浮云之峨峨[10]。登长陵而四望兮，览芷圃之蠡蠡[11]。游兰皋与蕙林兮，睨玉石之嵯[12]。扬精华以眩耀兮[13]，芳郁渥而纯美[14]。结桂树之旖旎兮[15]，纫荃蕙与辛夷[16]。芳若兹而不御兮，捐林薄而菀死[17]。

[1]言己观屈原所作《离骚》之经，博达温雅，忠信恳恻，而怀王不寤，心为之悲而怫郁也。

[2]嗷嗷，呼声也。寂寥，空无人民之貌也。嗷，一作“噭”。《释文》作“寂”。上七到，下音老。一作“嘐”。音同。【补曰】嗷嗷，众口愁也。噭，呼也，音叫。《集韵》音寂。“，寂静也。”音草老。

[3]言己思为屈原讼理冤结，嗷嗷而呼，山野寂寥，空无人民，顾视仆御，心皆憔悴而有忧色也。【补曰】悴，遂律切。

[4]拨，治也。匡，正也。谄，一作“谗”。

[5]切，犹也。淟涊，垢浊也。言己如得进用，则治谗谀之人，正其邪伪，贪浊之俗，使之清净也。【补曰】淟，他典切。涊，乃（典）〔殄〕切。

[6]荡，涤也。渨涹，污薉也。乱在内为奸。咎，恶也。【补曰】渨，乌回切。涹，乌禾切。《博雅》：“渨，秽也。”“涹，浊也。”

[7]夷，灭也。蠢蠢，无礼义貌也。《诗》云：“蠢尔蛮荆。”言己欲荡涤谗佞污秽之臣，以除奸恶，夷灭贪残无礼义之人也。【补曰】蠢，出尹切。

[8]挟，持。芬，一作“芳”。

[9]一作“菲菲”。【补曰】婓音霏。《说文》：“往来婓婓貌。”

[10]峨峨，高貌也。言己独怀持香草，执忠贞之行，志意高厉，冠切浮云，不得而施用也。峨，一作“峩”。

[11]圃，野树也。《诗》云：“东有圃草。”蠡蠡，犹历历，行列貌也。言己登高大之陵，周而四望，观香芷之圃，历历而有行列，伤人不采而佩带也。言己亦修德行义，动有节度，而不见进用也。一无“树”字。【补曰】蠡，礼戈切。

[12]顾视为睨。玉石，以喻君门也。嵯，不齐貌也。言己放流，犹喜居兰皋蕙林芬芳之处，修行清白，动不离身，上睨君门，贤愚并进，嵯不齐也。

[13]炫耀，光貌。一作“耀”。

[14]渥，厚。芳，一作“芬”。

[15]旖旎，盛貌。《诗》云：“旖旎其华。”一作“猗狔”。【补曰】於绮、乃绮二切。《集韵》：“猗狔，弱貌。”

[16]言己扬耳目之精，其明炫耀，姿质纯美，犹复结桂枝，索兰蕙，修善益固，德行弥盛也。荃蕙，一作“蕙草”。

[17]菀，积也。言己修行众善若此，而不见用，将弃林泽菀积而死，恨功不立而志不成也。【补曰】菀音郁。

驱子侨之犇走兮[1]，申徒狄之赴渊[2]。若由夷之纯美兮[3]，介子推之隐山[4]。晋申生之离殃兮[5]，荆和氏之泣血。吴申胥之抉眼兮[6]，王子比干之横废[7]。欲卑身而下体兮，心隐恻而不置[8]。方圜殊而不合兮，钩绳用而异态[9]。欲俟时于须臾兮，日阴曀其将暮[10]。时迟迟其日进兮[11]，年忽忽而日度[12]。妄周容而入世兮，内距闭而不开[13]。俟时风之清激兮[14]，愈氛雾其如塺[15]。进雄鸠之耿耿兮[16]，谗介介而蔽之[17]。默顺风以偃仰兮[18]，尚由由而进之[19]。心懭悢以冤结兮[20]，情舛错以曼忧[21]。搴薜荔于山野兮，采捻支于中洲[22]。望高丘而叹涕兮，悲吸吸而长怀[23]。孰契契而委栋兮[24]，日晻晻而下颓[25]。

[1]驱，驰也。子侨，王子侨也。犇，一作“奔”。

[2]申徒狄，贤者，避世不仕，自沉赴河也。言己修善不见进用，意欲驱驰，待王子侨随之奔走，以学道真。又见申徒狄避世赴河，意中纷乱，不知所行也。

[3]由，许由也。夷，伯夷也。一作“夷由”。

[4]言己又有清高之行如许由，尧让以天下，辞而不肯受。伯夷、叔齐让国而饿死。介子推逃晋文公之赏，隐身深山，无爵位而有显名也。

[5]“殃”一作“谗”。

[6]一作“子胥”。【补曰】抉，乌决切。

[7]皆已解于《九章》。

[8]言己欲卑身下体，以顺风俗，心中恻然而痛，不能置中正而行佞谀也。

[9]言方与圜其性不同，钩曲绳直，其态殊异而不可合也。以言忠佞异志，犹钩绳也。

[10]日以喻君。阴曀，闇昧也。言己欲待盛世明时，君又闇昧，年岁已暮，身将老也。

[11]迟迟，行貌。《诗》云：“行道迟迟。”其，一作“而”。

[12]度，去也。言天时转运日进，迟迟而行，己年忽去，日以衰老也。而，一作“以”。【补曰】辰去速而来迟。迟迟，来迟也。忽忽，去速也。

[13]言己欲妄行，周比苟容，自入于君，心内距闭而意不开，敏于忠正而愚于谗谀也。

[14]风以喻政。激，感也。

[15]塺，尘也。言己欲待明君之政，清洁之化，以感激风俗，而君愈贪浊，如氛雾之气来尘塺人也。愈，一作“逾”。【补曰】塺音梅。

[16]耿耿，小节貌。

[17]言己欲如雄鸠，进其耿耿小节之诚信，谗人尚复介隔蔽而障之，况有鸾凤之志，当获谮毁，固其宜也。介，一作“纷”。注云：“分隔。”

[18]默，寂。

[19]由由，犹豫也。言己欲寂默不语，以顺风俗，随众俛仰，而不敢毁誉，然尚犹豫不肯进也。

[20]懭悢，失志貌也。心，一作“志”。懭，一作“”。【补曰】懭，苦晃切。悢音朗。，胡晃切。

[21]言己欲随从风俗，尚不肯进，意中懭悢，心为冤结，情意舛错而长忧苦也。【补曰】舛，尺兖切。曼音万。

[22]捻支，香草也。言己虽忧愁，犹采取香草以自约束，修善不怠也。支，一作“枝”。洲，一作“州”。【补曰】捻音烟。相如赋云：“枇杷橪柿。”其字从木。郭璞云：“橪支，木也。”

[23]言己遥望楚国而不得归，心为悲叹，涕出长思也。下“而”一作“其”。

[24]契契，忧貌也。《诗》云：“契契寤叹。”契，一作“挈”。【补曰】《尔雅》：“佻佻、契契，逾遐急也。”契，苦絜切。注云：“贤人忧叹，远益急也。”

[25]言谁有契契忧国念君，欲委其梁栋之谋若己者乎？然日颓暮，伤不得行也。【补曰】晻音奄，日无光也。

叹曰：江湘油油，长流汩兮[1]。挑揄扬汰，荡迅疾兮[2]。忧心展转，愁怫郁兮[3]。冤结未舒，长隐忿兮[4]。丁时逢殃，可奈何兮[5]。劳心悁悁，涕滂沲兮[6]。

[1]油油，流貌也。《诗》云：“河水油油。”言己见江、湘之水油油长流，将归于海，自伤放流，独无所归也。一云“油油江湘”。【补曰】汩，于笔切。

[2]言水尚得顺其经脉，扬荡其波，使之迅疾，自伤不得顺其天性，扬其志意，而常屈伏。汰，一作“波”。【补曰】挑，挠也，坦雕切。揄，动也。汰音太，一音大。

[3]展转，不寤貌。《诗》云：“展转反侧。”言己放弃，不得竭其忠诚，心中愁闷，展转怫郁，不能寐也。一曰“愁郁郁兮”。【补曰】今《诗》作“辗”。卧而不周曰辗。

[4]言己抱守冤结，长隐山野，心中忿恨无已时也。

[5]丁，当也。言己之生当逢遇殃咎，安可奈何？自闵而已。一本“可”上有“孰”字。

[6]言己欲竭节尽忠，终不见省，但劳我心，令我悁悒悲涕而横流也。【补曰】悁音绢。





忧苦


悲余心之悁悁兮，哀故邦之逢殃[1]。辞九年而不复兮[2]，独茕茕而南行[3]。思余俗之流风兮[4]，心纷错而不受[5]。遵野莽以呼风兮[6]，步从容于山廀[7]。巡陆夷之曲衍兮[8]，幽空虚以寂寞[9]。倚石岩以流涕兮，忧憔悴而无乐[10]。登巑岏以长企兮[11]，望南郢而窥之[12]。山修远其辽辽兮[13]，涂漫漫其无时[14]。听玄鹤之晨鸣兮，于高冈之峨峨[15]。独愤积而哀娱兮，翔江洲而安歌[16]。三鸟飞以自南兮[17]，览其志而欲北[18]。愿寄言于三鸟兮，去飘疾而不可得[19]。

[1]言己所以悲哀，心中悁悒者，哀念楚国信用谗佞，将逢殃咎也。悁悁，一作“悁邑”。

[2]辞，一作“词”。

[3]茕茕，独貌也。言己与君辞诀而出，至今九年，不肯反己，常独茕茕南循江也。

[4]风，化。

[5]纷错，愦乱也。言己念我楚国风俗馀化，好行谗佞，心为愤乱，不能受其邪伪也。

[6]莽，草。

[7]廀，隈也。言己循山野之中，以呼风俗之人，欲语以忠正之道，故徐步山隈，游戏以须之也。廀，一作“廋”，一作“薮”。

[8]大阜曰陆。夷，平也。衍，泽也。

[9]言己巡行陵陆，经历曲泽之中，空虚杳冥，寂寞无人声也。

[10]言己依倚岩石之山，悲而涕流，中心憔悴，无欢乐之时也。

[11]巑岏，锐山也。企，立貌。《诗》云：“企予望之。”【补曰】巑，徂丸切。岏，吾官切。

[12]窥，视也。言己乃登高锐之山，立而长望，顾视南郢楚邦，悲且思也。

[13]辽辽，远貌。

[14]涂，道也。言己遥视楚国，山林长远，辽辽难见，道路漫漫，诚无时至也。一作“曼曼”。

[15]玄鹤，俊鸟也。君有德则来，无德则去，若鸾凤矣。故师旷鼓琴，天下玄鹤皆衔明月之珠以舞也。言己听玄鹤振音晨鸣，乃于高冈之上，峨峨之颠，见有德之君，乃来下也。以言贤者亦宜自安处，以须明君礼敬己，然后仕也。一作“峩峩”。

[16]言己在山泽之中，思虑愤积，一哀一乐，故游江水之中洲，安意歌吟，自宽慰也。

[17]一云“飞飞”。

[18]言己在于湖泽之中，见三鸟飞从南来，观察其志，欲北渡江，纵恣自在也。自伤不得北归，曾不若飞鸟也。【补曰】《博物志》：“王母来见武帝，有三青鸟如乌大，夹王母。”三鸟，王母使也，出《山海经》。韩愈诗云“浪凭三鸟通丁宁”，用此也。

[19]言己既不得北归，愿因三鸟寄善言以遗其君，去又急疾而不可得，心为结恨也。

欲迁志而改操兮，心纷结其未离[1]。外彷徨而游览兮，内恻隐而含哀[2]。聊须臾以时忘兮[3]，心渐渐其烦错[4]。愿假簧以舒忧兮[5]，志纡郁其难释[6]。叹《离骚》以扬意兮，犹未殚于《九章》[7]。长嘘吸以於悒兮[8]，涕横集而成行[9]。伤明珠之赴泥兮，鱼眼玑之坚藏[10]。同驽骡与椉驵兮[11]，杂班驳与阘茸[12]。葛藟虆于桂树兮[13]，鸱鸮集于木兰[14]。偓促谈于廊庙兮[15]，律魁放乎山间[16]。恶虞氏之箫《韶》兮，好遗风之《激楚》[17]。潜周鼎于江淮兮，爨土鬵于中宇[18]。且人心之持旧兮[19]，而不可保长[20]。邅彼南道兮，征夫宵行[21]。思念郢路兮，还顾睠睠。涕流交集兮，泣下涟涟[22]。

[1]言己欲徙意改操，随俗佞伪，中心乱结，未能离于忠信也。其，一作“而”。

[2]言己外虽彷徨于山野之中以游戏，然心常恻隐含悲而念君也。

[3]一作“忘时”。

[4]言己且欲须臾以忘忧思，中心渐渐错乱，意不能已也。其，一作“而”。【补曰】渐，子廉切，流入也。

[5]笙中有舌曰簧。《诗》云：“吹笙鼓簧。”

[6]纡，屈也。郁，愁也。言己欲假笙簧吹以舒忧，意中纡郁，诚难解释也。

[7]殚，尽也。言己忧愁不解，乃叹吟《离骚》之经以扬己志，尚未尽《九章》之篇，而愁思悲结也。犹，一作“独”。

[8]嘘吸、於悒，皆啼泣貌也。嘘，一作“呼”。

[9]言己吟叹《九章》未尽，自知言不见省用，故长嘘吸而啼，涕下交集，自闵伤也。

[10]言忠良弃捐，谗佞珍用也。

[11]马母驴父生子曰骡。椉驵，骏马也。【补曰】驵，作朗切，牡马。

[12]班驳，杂色也。阘茸，驽顿也。言君不明智，斥逐忠良而任用佞谀，委弃明珠而贵鱼眼，乘驽骡，杂骏马，重班驳，喜阘茸，心迷意惑，终不悟也。班，一作“斑”。【补曰】阘茸，劣也，上托盍、下乳勇切。

[13]藟，葛荒也。虆，缘也。《诗》曰：“葛藟虆之。”虆，一作“累”。一注云：“藟，巨荒也。”【补曰】藟，力水切。虆，伦追切，蔓也。

[14]鸱鸮，鸋鴂，贪鸟也。言葛藟恶草，乃缘于桂树，鸱鸮贪鸟，而集于木兰。以言小人进在显位，贪佞升为公卿也。【补曰】鸮，于骄切。郭璞云：“鸋鴂，鸱类。”

[15]偓促，拘愚之貌。【补曰】偓促，迫也。一曰小貌。於角、楚角二切。

[16]律，法也。魁，大也。言拘愚蔽闇之人，反谈论廊庙之中；明于大法贤智之士，弃在山间而不见用也。乎，一作“于”。

[17]言世人愚惑，恶虞舜箫《韶》之乐，反好俗人淫泆《激楚》之音也。犹言恶典谟中正之言，而好谄谀之说也。

[18]爨，炊灶也。《诗》曰：“执爨踖踖。”鬵，釜也。《诗》云：“溉之釜鬵。”言乃藏九鼎于江、淮之中，反炊土釜于堂宇之上，犹言弃贤智，近愚顽者也。【补曰】鬵音潜。又才淫切，大釡也。一曰鼎大上小下，若甑。

[19]持，一作“有”。

[20]言贤人君子，其心所志，自有旧故，执守信义，不可长保而行之也。一无“而”字。

[21]言己放流，转彼江南之道，晨夜而行，身勤苦也。一本“征”上有“以”字。

[22]涟涟，流貌也。《诗》云：“泣涕涟涟。”言己思念楚郢之路，冀得复归，还顾眄视，心中悲感，涕泣交会，涟涟而流也。【补曰】睠音眷。

叹曰：登山长望，中心悲兮[1]。菀彼青青，泣如颓兮[2]。留思北顾，涕渐渐兮[3]。折锐摧矜，凝氾滥兮[4]。念我茕茕，谁求兮[5]？仆夫慌悴，散若流兮[6]。

[1]言己登于高山，长望楚国，则心中悲思而结毒也。

[2]菀，盛貌也。《诗》云：“有菀者柳。”言己观彼山泽草木，莫不茂盛，青青而生，己独放弃，身将萎枯，故自伤悲，涕泣俱下也。菀，一作“苑”。【补曰】菀音郁。青音菁。

[3]言己所以留精思，常北顾而视郢都，想见乡邑，思念君也，故涕渐渐而下流。【补曰】渐，仄衔切。

[4]摧，挫也。矜，严也。凝，止也。氾滥，犹沉浮也。言己欲折我精锐之志，挫我矜严忠直之心，止与俗人更相沉浮，而意不能也。【补曰】氾音泛。

[5]言己自念茕茕东西，魂魄惶遽，而求忠直之士，欲与事君，亦谁乎？此不能沉浮之道也。一作“魂”。

[6]慌，亡也。言己欲求贤人而未遭遇，仆御之人感怀愁悴，欲散亡而去，若水之流，不可复还也。【补曰】慌音荒。《博雅》云：“忘也。”





愍命


昔皇考之嘉志兮，喜登能而亮贤[1]。情纯洁而罔薉兮[2]，姿盛质而无愆[3]。放佞人与谄谀兮，斥谗夫与便嬖[4]。亲忠正之悃诚兮[5]，招贞良与明智[6]。心溶溶其不可量兮[7]，情澹澹其若渊[8]。回邪辟而不能入兮，诚愿藏而不可迁[9]。逐下祑于后堂兮[10]，迎宓妃于伊雒[11]。刜谗贼于中廇兮[12]，选吕管于榛薄[13]。丛林之下无怨士兮，江河之畔无隐夫[14]。三苗之徒以放逐兮[15]，伊皋之伦以充庐[16]。

[1]言昔我美父伯庸，体有嘉善之德，喜升进贤能，信爱仁智，以为行也。

[2]【补曰】“薉”与“秽”同。

[3]言己受先人美烈，情性纯厚，志意洁白，身无瑕秽，姿质茂盛，行无过失也。情纯洁，一云“外清洁”。姿，一作“资”。质，一作“实”。

[4]便，利也。嬖，爱也。以言君如使己为政，则放远巧佞谄谀之人，斥逐谗夫与便利嬖爱之臣，而去之也。【补曰】便，毗连切。嬖，卑义切。贱而得幸曰嬖。

[5]悃，厚也。正，一作“政”。之，一作“与”。【补曰】“政”与“正”同。悃，苦本切。

[6]言己如得秉执国政，则使君亲任忠正之士，招致幽隐明智之人，令与众职也。

[7]溶溶，广大貌。其，一作“而”。

[8]澹澹，不动貌也。言己之心，智谋溶溶，广大如川，不可度量，情意深奥，澹澹若渊，不可妄动。

[9]言己执志清白渊静，回邪之言，淫辟之人，不能自入于己，诚愿执藏此行，以承事君，心终不移也。【补曰】辟，匹亦切。

[10]下祑，谓妾御也。【补曰】《集韵》祑音秩：“祭有次也。”

[11]宓妃，神女，盖伊雒水之精也。言己愿令君推逐妾御出之，勿令乱政，迎宓妃贤女于伊雒之水，以配于君，则化行也。雒，一作“川”。

[12]刜，去也。中廇，室中央也。廇，一作“溜”。一注云：“堂中央也。”【补曰】廇音渊，中庭也。刜，断也，音拂。

[13]吕，吕尚也。管，管仲也。言己欲为君斫去谗贼之臣于堂廇之中，选进吕尚、管仲之徒以为辅佐，则邦国安宁也。薄，《释文》音博。

[14]畔，界也。言己欲举士，必先于丛林侧陋之中，使无怨恨，令江河之界无隐佚之夫，贤人尽升，道可兴也。

[15]三苗，尧之佞臣也。《尚书》曰：“窜三苗于三危。”

[16]伊，伊尹也。皋，皋陶也。充，满也。言放逐佞谀之徒若三苗者，置之四裔，进用伊尹、皋陶之徒，使满国卢，则谗邪道塞也。【补曰】自此以上，皆言皇考之美。自此以下，言今之不然也。

今反表以为里兮，颠裳以为衣[1]。戚宋万于两楹兮[2]，废周邵于遐夷[3]。却骐骥以转运兮[4]，腾驴骡以驰逐[5]。蔡女黜而出帷兮[6]，戎妇入而彩绣服[7]。庆忌囚于阱室兮[8]，陈不占战而赴围[9]。破伯牙之號钟兮[10]，挟人筝而弹纬[11]。藏瑉石于金匮兮[12]，捐赤瑾于中庭[13]。韩信蒙于介冑兮[14]，行夫将而攻城[15]。莞芎弃于泽洲兮[16]，瓟瓥蠹于筐簏[17]。麒麟奔于九皋兮[18]，熊罴群而逸囿[19]。折芳枝与琼华兮，树枳棘与薪柴[20]。掘荃蕙与射干兮[21]，耘藜藿与蘘荷[22]。惜今世其何殊兮[23]，远近思而不同[24]。或沉沦其无所达兮[25]，或清激其无所通[26]。哀余生之不当兮，独蒙毒而逢尤[27]。虽謇謇以申志兮，君乖差而屏之[28]。诚惜芳之菲菲兮，反以兹为腐也[29]。怀椒聊之蔎蔎兮[30]，乃逢纷以罹诟也[31]。

[1]颠，倒也。言今世之君，迷惑谗佞，反表以为里，倒裳以为衣，而不能知也。

[2]宋万，宋闵公之臣也。与闵公博，争道，以手搏之，绝其脰。戚，亲也。楹，柱也。两楹之间，户牖之前，尊者所处也。一云“宋万戚于两楹兮”。

[3]不用曰废。周，周公旦也。邵，邵公奭也。遐，远也。言君反亲爱篡逆之臣若宋万者，置于两楹之间，与谋政事，废弃仁贤若周公、邵公者，放于远夷之外而不近也。

[4]却，退也。转，移也。

[5]腾，乘也。言退却骐骥以转徙重车，乘驽顿驴骡反以奔走，驰逐急疾，失其性也。以言役使贤者，令之负檐，进用顽愚，以任政职，亦失其志也。

[6]蔡女，蔡国贤女也。黜，贬也。一本“女”下有“疾”字。

[7]戎，戎狄也。言蔡女美好，反见贬黜而去离帷幄。戎狄丑妇，反入椒房，被五彩之绣，衣夫人之服也。

[8]庆忌，吴之公子，勇而有力。阱，深陷也。【补曰】阱，疾郢、囚性二切。《淮南》云：“王子庆忌死于剑。”注云：“吴王僚之弟子阖闾杀僚，庆忌勇健，亡在郑，阖闾畏之，使要离刺庆忌也。”

[9]陈不占，齐臣，有义而怯，闻其君战，将赴之，饭则失匕，上车失轼，既至，闻钟鼓之声，因怖而死。言乃囚勇猛之士若吴庆忌于阱陷之中，使陈不占赴围而战，军必败也。以言君用臣，颠倒失其人也。

[10]號钟，琴名。號，一作“号”。【补曰】乎高切。

[11]挟，持也。筝，小瑟也。纬，张弦也。言乃破伯牙号钟所鼓之鸣琴，反持凡人小筝，急张其弦而弹之也。以言世憎恶大贤之言，亲信小人之语也。【补曰】《轩辕本纪》云：“黄帝之琴名号钟。”傅玄《琴赋》云：“齐桓公有鸣琴曰号钟。”《长笛赋》云：“号钟高调。”《风俗通》云：“筝，蒙恬所造。”一云：“秦人薄义，父子争瑟而分之，因以为名。”《文选》注引“挟秦筝而弹徽”。人筝，一作“介筝”。小瑟，一作“小琴”。

[12]珉石，次玉者。匮，匣也。瑉，一作“珉”。【补曰】并音旻。

[13]赤瑾，美玉也。言乃藏珉石置于金匮，反弃美玉于中庭，言不知别于善恶也。言人而不别玉石，则不知忠佞之分也。【补曰】瑾音近。

[14]韩信，汉名将也。介，铠也。冑，兜鍪也。

[15]言使韩信猛将被铠兜鍪守于屯阵，藏其智谋，令行伍怯夫反为将军而攻城，必失利而无功也。【补曰】行，胡朗切。

[16]莞，夫离也。芎，芎穷也。皆香草也。夫离，一作“符篱”。【补曰】莞音丸。《本草》：“白芷，一名莞，一名芙蓠。”《尔雅》：“莞，芙蓠。”注云：“蒲也。”

[17]瓟，瓠也。瓥，瓢也。方为筐，圆为簏。言弃夫离芎藭于水泽之中，藏枯匏之瓢置于筐簏，令之腐蠹，言爱小人憎君子也。或曰，蠹，囊也。瓟，一作“匏”。瓥，一作“蠡”。【补曰】《方言》：“瓥，陈、楚、宋、魏之间或谓之瓢。”注云：“瓠，勺也，音丽。”“瓟”与“匏”同，一音雹。

[18]麒麟，仁兽也。君有德则至，无德则去也。

[19]熊罴，猛兽，以喻贪残也。囿，苑也。言麒麟奔窜于九皋之中，熊罴逸踊于君之苑也。以言斥远仁德之士，而养贪残之人也。逸，一作“溢”。注云：“满溢君之苑。”

[20]小枣为棘，枯枝为柴。

[21]射干，香草。【补曰】掘，具物切。射音夜。《荀子》曰：“西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。”注引陶弘景云：“花白茎长，如射人之执竿。”又引阮公诗云：“夜干临层城。”是生于高处也。据《本草》在草部中，又生南阳川谷。此云木，未详。

[22]耘，耔也。《诗》云：“千耦其耘。”蘘荷，莼菹也。藿，豆叶也。言折弃芳草及与玉华，列种柴棘，掘拔射干，而耨耘蔾藿，失其所珍也。以言贱弃君子而育养小人也。【补曰】蘘，而羊切。莼，普各切，即《大招》所称苴莼也。

[23]何殊，一作“舛异”。

[24]言己哀惜今世之人，贤愚异性，其思虑或远或近，智谋不同也。

[25]沦，没。

[26]清，明也。激，感也。言或有耳目沉没，无所照见，或有欲感激行于清明，亦复不能通达分别其臧否也。一本无两“所”字。【补曰】此言沉沦于世俗者，困而不能达。清激以自厉者，介而不能通。

[27]言哀我之生，不当昭明之世，举贤之时，独蒙苦毒而遇罪过也。

[28]言己虽竭忠謇謇，以重达其志，君心乃乖差而不与我同，故遂屏弃而不见用也。謇，一作“蹇”。差，一音楚嫁切。

[29]腐，臭也。言己自惜被服芳香，菲菲而盛。君反以此为腐臭不可用。一无“也”字。

[30]在衣曰怀。椒聊，香草也。《诗》曰：“椒聊且。”蔎蔎，香貌。蔎，一作“蔼”。一注云：“在袖曰怀。”【补曰】蔎，桑葛切。《集韵》引此。

[31]言己怀持椒聊，其香蔎蔎，身修行洁，动有节度，而逢乱世，遂为谗佞所害而见耻辱也。罹，一作“离”。诟，一作“訽”。一本句末无“也”字。【补曰】诟，呼候切。

叹曰：嘉皇既殁，终不返兮[1]，山中幽险，郢路远兮[2]。谗人諓諓，孰可愬兮[3]。征夫罔极，谁可语兮[4]。行吟累欷，声喟喟兮[5]。怀忧含戚[6]，何侘傺兮[7]。

[1]嘉，美也。皇，君也。以言怀王不用我谋，以殁于秦，遂死而不归，终无遗命，使己得还也。

[2]言己被放，在此山泽深险之处，去我郢道甚辽远也。

[3]諓諓，谗言貌也。《尚书》曰：“諓諓靖言。”言谗人諓諓，承顺于君，不可告以忠直之意也。【补曰】諓音翦，巧言也。

[4]言己放逐远行，忧愁无极，众皆佞谀，不可与语忠信也。

[5]欷，叹貌。喟，叹声也。累，一作“絫”，一作“纍”。

[6]一云“心怀忧戚”。

[7]言己行常歌吟，增叹累息，怀忧含戚，怅然侘傺而失意也。【补曰】上丑加、下丑利切。





思古


冥冥深林兮，树木郁郁。山参差以崭岩兮，阜杳杳以蔽日[1]。悲余心之悁悁兮[2]，目眇眇而遗泣[3]。风骚屑以摇木兮[4]，云吸吸以湫戾[5]。悲余生之无欢兮，愁倥偬于山陆[6]。旦徘徊于长阪兮，夕仿偟而独宿[7]。发披披以鬤鬤兮[8]，躬劬劳而瘏悴[9]。俇俇而南行兮[10]，泣沾襟而濡袂[11]。心婵媛而无告兮，口噤闭而不言[12]。违郢都之旧闾兮[13]，回湘沅而远迁[14]。念余邦之横陷兮[15]，宗鬼神之无次[16]。闵先嗣之中绝兮[17]，心惶惑而自悲[18]。聊浮游于山陿兮[19]，步周流于江畔[20]。临深水而长啸兮，且倘佯而氾观[21]。

[1]言己放在草野，处于深林冥冥之中，山阜高峻，树木蔽日，望之无人，但见鸟兽也。参差，一作“嵾嵾”。

[2]一作“悄悄”。

[3]遗，堕也。言己居于山林，心中愁思，目视眇眇而泣下堕也。

[4]骚屑，风声貌。

[5]吸吸，云动貌也。湫戾，犹卷戾也。言己心既忧悲，又见疾风动摇草木，其声骚屑，浮云吸吸，卷戾而相随，重愁思也。湫，一作“啾”。戾，一作“泪”。【补曰】湫，子小切。戾，力结切，曲也。

[6]倥偬，犹困苦也。言悲念我之生，遭遇乱世，心无欢乐之时，身常困苦于山陆之中也。【补曰】倥偬，苦贡、走贡二切，困苦也。又音孔（偬）〔揔〕，事多也。

[7]言己旦起徘徊，行于长阪之上，夕暮独宿山谷之间，忧且惧也。

[8]披披、鬤鬤，解乱貌也。鬤，古本作“”。【补曰】鬤，而羊切。，匹昭切。

[9]劬，亦劳也。《诗》云：“劬劳于野。”瘏，病也。《诗》云：“我马瘏矣。”言己履涉风露，头发解乱，而身罢病也。【补曰】瘏音徒。

[10]俇俇，惶遽之貌。，一作“魂”。行，一作“征”。【补曰】俇，具往切。

[11]袂，袖也。言己中心忧戚，用志不安，魂魄俇俇，惶遽南行，悲感外发，涕泣交下，沾衣袖也。濡，一作“掩”。

[12]闭口为噤也。言己愁思，心中牵引而痛，无所告语，闭我之口不知所言，众皆佞伪，无可与谋也。【补曰】噤，巨荫切。

[13]闾，里。

[14]言己放逐，去我郢都故闾，回于湘、沅之水而远移徙，失其所之也。回，一作“过”。

[15]【补曰】横，户孟切。

[16]同姓为宗。次，第也。言我思念楚国任用谗佞，将横陷危殆，己之宗族先祖鬼神，失其次第而不见祀也。

[17]嗣，继。

[18]言己伤念先祖，乃从屈瑕建立基功，子孙世世承而继之，至于己身而当中绝，心为惶惑，内自悲哀也。

[19]陿，山侧也。【补曰】与“峡”同。

[20]畔，界。

[21]泛，博也。言己忧愁不能宁处，出升山侧，游戏博观，临水长啸，思念楚国而无解己也。【补曰】倘音常。氾音泛。

兴《离骚》之微文兮，冀灵修之壹悟。还余车于南郢兮，复往轨于初古[1]。道修远其难迁兮，伤余心之不能已[2]。背三五之典刑兮[3]，绝《洪范》之辟纪[4]。播规矩以背度兮[5]，错权衡而任意[6]。操绳墨而放弃兮，倾容幸而侍侧[7]。甘棠枯于丰草兮[8]，藜棘树于中庭[9]。西施斥于北宫兮，仳倠倚于弥楹[10]。乌获戚而骖乘兮，燕公操于马圉[11]。蒯聩登于清府兮，咎繇弃而在壄[12]。盖见兹以永叹兮[13]，欲登阶而狐疑[14]。椉白水而高骛兮[15]，因徙弛而长词[16]。

[1]轨，车辙也。《月令》曰：“车同轨。”言己虽见放逐，犹兴《离骚》之文以讽谏其君，冀其心一寤，有命还己，己复得乘车周行楚国，修古始之辙迹也。【补曰】“车同轨”，今《中庸》文也。古音故。

[2]言己后或归郢，其路长远，诚难迁徙，然我心中想念于君，不能已也。

[3]典，常。刑，法。

[4]《洪范》，《尚书》篇名，箕子所为武王陈五行之道也。言君施行，背三皇五帝之常典，绝去《洪范》之法纪，任意妄为，故失道也。【补曰】辟，婢亦切。

[5]播，弃。

[6]错，置也。衡，称也，所以铨物轻重也。言君弃先王之法度而不奉循，犹置衡称不以量物，更任其意而商轻重，必失道径、违人情也。【补曰】错，七故切。意有臆音。

[7]侧，旁也。言贤者执持法度而见放弃，倾头容身谗谀之人，反得亲近侍于旁侧也。幸，一作“达”。

[8]甘棠，杜也。《诗》云：“蔽芾甘棠”。【补曰】《尔雅》：“杜，甘棠。”注云：“今之杜梨。”

[9]堂下谓之庭。言甘棠香美之木，枯于草中而不见御，反种蒺蔾棘刺之木满于中庭，以言远仁贤、近谗贼也。

[10]西施，美女也。仳倠，丑女也。弥，犹遍也。楹，柱也。言西施美好，弃于后宫不见进御，仳倠丑女，反倚立遍两楹之间，侍左右也。【补曰】仳，步浼。倠，虎猥切。又，仳音毗。倠，呼维切。《说文》云：“丑面也。”《淮南》注云：“仳倠，古之丑女。音靡也。”

[11]乌获，多力士也。燕公，邵公也。封于燕，故曰燕公也。养马曰圉。言与多力乌获同车骖乘，令仁贤邵公执役养马，失其宜也。【补曰】《孟子》曰：“举乌获之任。”许慎云：“秦武王之力士。”

[12]蒯聩，卫灵公太子也，不顺其亲，欲害其后母。清府，犹清庙也。言使蒯聩无义之人，登于清庙而执纲纪，放弃圣人咎繇于外野，政必乱，身危殆也。一作“弃于壄外”。一作“外野”。【补曰】蒯，苦怪。聩，五怪切。

[13]以，一作“而”。

[14]言己见君亲爱恶人，斥逐忠良，诚欲进身登阶，竭尽谋虑，意中狐疑，恐遇患害也。

[15]椉，一作“乘”。

[16]言己恐登阶被害，欲乘白水，高驰而远游，遂清洁之志，因徙弛却退而长诀也。弛，一作“”，一作“施”。

叹曰：倘佯垆阪，沼水深兮[1]。容与汉渚，涕淫淫兮[2]。钟牙已死，谁为声兮[3]？纤阿不御，焉舒情兮[4]？曾哀凄欷，心离离兮[5]。还顾高丘，泣如洒兮[6]。

[1]倘佯，山名也。垆，黄黑色土也。沼，池也。《诗》云：“王在灵沼。”言倘佯之山，其阪土玄黄，其下有池，水深而且清，宜以避世而长隐身也。【补曰】《说文》：“垆，黑刚土也。”

[2]汉，水名也。《尚书》曰：嶓冢导漾，东流为汉。言己将欲避世，游戏汉水之岸，心中哀悲而不能去，涕流淫淫也。

[3]钟，钟子期。牙，伯牙也。言二子晓音，今皆已死，无知音者，谁为作善声也。以言君不晓忠信，亦不可为竭谋尽诚也。

[4]纤阿，古善御者。言纤阿不执辔而御，则马不为尽其力。言君不任贤者，贤者亦不尽其节。

[5]离离，剥裂貌。

[6]言己不遭明君，无御用者，重自哀伤，凄怆累息，心为剥裂，顾视楚国，悲戚泣下，如以水洒地也。【补曰】洒，所宜切。





远游


悲余性之不可改兮，屡惩艾而不迻[1]。服觉晧以殊俗兮[2]，貌揭揭以巍巍[3]。譬若王侨之乘云兮，载赤霄而淩太清[4]。欲与天地参寿兮[5]，与日月而比荣[6]。登昆仑而北首兮[7]，悉灵圉而来谒[8]。选鬼神于太阴兮，登阊阖于玄阙[9]。回朕车俾西引兮，褰虹旗于玉门[10]。驰六龙于三危兮[11]，朝西灵于九滨[12]。结余轸于西山兮，横飞谷以南征[13]。绝都广以直指兮[14]，历祝融于朱冥[15]。枉玉衡于炎火兮[16]，委两馆于咸唐[17]。贯澒濛以东朅兮[18]，维六龙于扶桑[19]。

[1]言己体受忠直之性，虽数为谗人所惩艾，而心终不移易也。艾，一作“”，一作“”。迻，一作“移”。【补曰】艾、，并音乂。迻，迁徙也，通作“移”。

[2]觉，较也。《诗》云：“有觉德行。”晧，犹明也。晧，一作“浩”，一作“酷”，注并同。

[3]揭揭，高貌也。巍巍，大貌也。言己被服众芳，履行忠正，较然盛明，志愿高大，与俗人异也。巍，《释文》作“魏”，音危。【补曰】揭，居谒切。

[4]言己志意高大，上切于天，譬若仙人王侨乘浮云载赤霄，上凌太清，游天庭也。淩，一作“凌”。

[5]一无“欲”字。

[6]言己修行众善，冀若仙人王侨得道不死，遂与天地同其寿命，与日月比其光荣，流名于后世，不腐灭也。一无“而”字。

[7]首，向。【补曰】首音狩。

[8]悉，尽也。灵圉，众神也。言己设得道轻举，登昆仑之上，北向天门，众神尽来谒见，尊有德也。圉，《释文》作“圄”。【补曰】并鱼吕切。《大人赋》云：“悉征灵圉而选之兮。”张揖曰：“灵圉，众仙号也。”《淮南》云：“骑蜚廉而从敦圄。”注云：“敦圄，仙人名。”郭璞云：“灵圉、淳圉，仙人名也。”

[9]言己乃选择众鬼神之中行忠正者，与俱登于天门，入玄阙，拜天皇，受敕诲也。

[10]褰，袪也。玉门，山名也。言乃旋我之车而西行，褰举虹旗，驱上玉门之山，以趣疾也。

[11]三危，西方山也。

[12]朝，召也。滨，水涯也。言乃驰骋六龙，过于三危之山，召西方之神，会于大海九曲之涯也。西，一作“四”。

[13]结，旋也。飞谷，日所行道也。言乃旋我车轸，横度飞泉之谷以南行也。轸，一作“车”。

[14]都广，野名也。《山海经》曰：“都广在西南，其城方三百里，盖天地之中也。”【补曰】《淮南》曰：“建木在都广，盖天地之中也。”注云：“都广，南方山名。”又曰：“八殥之外有八弦。南方曰都广。”注云：“国名，山在此国，因复曰都广山。”

[15]朱，赤色也。言己行乃横绝于都广之野，过祝融之神于朱冥之野也。【补曰】《庄子》曰：“南冥者，天池也。”传曰，南海之神曰祝融。

[16]枉，屈也。衡，车衡也。

[17]委，曲也。馆，舍也。咸唐，咸池也。言己从炎火，又曲意至于咸池，而再舍止宿也。

[18]澒濛，气也。朅，去也。澒，一作“鸿”。【补曰】澒、鸿，并乎孔切。濛，蒙孔切，大水也。朅，丘列切。

[19]言遂贯出澒蒙之气而东去，系六龙于扶桑之木。扶，一作“榑”。【补曰】《春秋命历序》曰：“皇伯登扶桑日之阳，驾六龙以上下。”

周流览于四海兮，志升降以高驰[1]。征九神于回极兮[2]，建虹采以招指[3]。驾鸾凤以上游兮，从玄鹤与鹪明[4]。孔鸟飞而送迎兮[5]，腾群鹤于瑶光[6]。排帝宫与罗囿兮[7]，升县圃以眩灭[8]。结琼枝以杂佩兮，立长庚以继日[9]。凌惊靁以轶骇电兮[10]，缀鬼谷于北辰[11]。鞭风伯使先驱兮，囚灵玄于虞渊[12]。遡高风以低佪兮[13]，览周流于朔方[14]。就颛顼而敶词兮，考玄冥于空桑[15]。旋车逝于崇山兮[16]，奏虞舜于苍梧[17]。杨舟于会稽兮[18]，就申胥于五湖[19]。见南郢之流风兮，殒余躬于沅湘[20]。望旧邦之黯黮兮[21]，时溷浊其犹未央[22]。怀兰茝之芬芳兮，妬被离而折之[23]。张绛帷以襜襜兮，风邑邑而蔽之[24]。日暾暾其西舍兮[25]，阳焱焱而复顾[26]。聊假日以须臾兮，何骚骚而自故[27]。

[1]言己既周行遍于四海之外，意欲上下高驰，以求贤士也。升，一作“陞”。

[2]征，召也。回，旋也。极，中也。谓会北辰之星于天之中也。

[3]虹采，旗也。招指，指麾也。旗，所以招指语人也。言己乃召九天之神，使会北极之星，举虹采以指麾四方也。一作“采虹”。

[4]鹪明，俊鸟也。

[5]一作“庭迎”。

[6]鹤，灵鸟也，以喻洁白之士。言己乃驾乘鸾凤明智之鸟，从鹪明群鹤洁白之士，过于瑶光之星，质己修行之要也。鹤，一作“鹄”。瑶，一作“摇”。一注云：“鹤，白鸟也。”【补曰】瑶光，北斗杓星也。

[7]罗囿，天苑。

[8]言遂排开天帝之宫，入其罗囿，出升县圃之山而望，目为炫耀，精明消灭，心愁思也。升，一作“陞”。县，一作“悬”。【补曰】县音玄。

[9]长庚，星名也。《诗》云：“西有长庚。”言己精明虽消灭，犹结玉枝申修忠诚，立长庚之星，以继日光，昼夜长行，志意明也。一作

“继曜”。

[10]一无“以”字。【补曰】轶音佚。

[11]缀，系也。北辰，北极星也。《论语》曰：“譬如北辰，居其所而众星拱之。”言遂凌乘惊骇之雷，追逐奔轶之电，以至于天，使北辰系缀百鬼，勿令害贤者也。鬼谷，一作“百鬼”。

[12]灵玄，玄帝也。虞渊，日所入也。《淮南》言日出汤谷，入于虞渊。

[13]遡，一作“泝”。一云“遡高风以徘徊”。【补曰】泝、遡一也。泝，向也，逆流而上曰泝洄。

[14]言乃鞭风伯使之扫尘，囚玄帝之神使无阴冥，周遍流行于北方也。

[15]空桑，山名也。玄冥，太阴之神，主刑杀也。言乃就圣帝颛顼，敶列己词，考问玄冥之神于空桑之山，何故害贤也。

[16]崇山，驩兜所放山也。逝，一作“游”。

[17]言己从崇山见驩兜，以佞故囚，至苍梧告愬圣舜，己行忠直，而遇斥弃，冀蒙异谋也。虞，一作“帝”。

[18]杨，木名也。《诗》云：“泛泛杨舟。”会稽，山名也。，一作“济”。

[19]湖，大池也。言己复乘杨木之轻舟，就伍子胥于五湖之中，问志行之见者也。一本“揖大禹于江滨”。一注“伍子胥”作“申包胥”。然上文有“申子”，注云子胥也。

[20]言还见楚国风俗，妬害贤良，故自沉于沅、湘而不悔也。

[21]黯黮，不明貌也。邦，一作“乡”。【补曰】黯，乌感。黮，都感切。

[22]言己望见故国，君闇不明，群下贪乱，其化未尽，心忧愁也。一无“其”字。

[23]言己怀忠信之行，故为众佞所妬，欲共被离摧折而弃之也。被，一作“披”。【补曰】被音披。

[24]邑邑，微弱貌也。言君张朱帷，襜襜鲜明，宜与贤者共处其中，而政令微弱，适以自蔽者也。

[25]其，一作“而”。

[26]言日暾暾西下，将舍入太阴之中，其馀阳气，犹尚焱焱，而顾欲还也。以言己年亦老暮，亦思还返故乡也。焱，一作“炎”。【补曰】暾，他昆切。焱，火华也，音琰。炎，音同。

[27]言己思年命欲暮，愿且假日游戏须臾之间，然中心愁思如故，终不解也。故，一作“苦”。

叹曰：譬彼蛟龙，乘云浮兮[1]。泛淫澒溶，纷若雾兮[2]。潺湲轇轕[3]，雷动电发，馺高举兮[4]。升虚凌冥，沛浊浮清，入帝宫兮[5]。摇翘奋羽，驰风骋雨，游无穷兮[6]。

[1]一云“譬彼云龙”，无“乘云浮兮”一句。一云“乘云游兮”。一云“乘浮云兮”。

[2]言己怀德不用，譬若蛟龙潜于川泽，忽然乘云泛淫而游，纷纭若雾，而乃见之也。泛，一作“沉”。澒，一作“鸿”。【补曰】泛淫，已见《九怀》。澒、鸿，并乎孔切。溶，弋孔切。

[3]轇，一作“胶”。【补曰】轕音葛。

[4]言蛟龙升天，其形潺湲，若水之流，纵横轇轕，遂乘雷电而高举也。以言己亦想遭明时，举而进用。【补曰】馺，素合切。《方言》：“馺，马驰也。”注云：“疾貌。”

[5]言龙能登虚无，凌清冥，弃浊秽，入天帝之宫。言己亦想升贤君之朝，斥去贪佞之人也。升，一作“登”。沛，一作“弃”。

[6]言龙既升天，奋摇翘羽，驰使风雨。言己亦愿奋竭智谋，以辅事贤君，流恩百姓，长无穷极也。





卷十七　九思章句


《九思》者，王逸之所作也。逸，南阳人[1]，博雅多览，读《楚辞》而伤愍屈原，故为之作解。又以自屈原终没之后，忠臣介士游览学者读《离骚》、《九章》之文，莫不怆然，心为悲感，高其节行，妙其丽雅。至刘向、王褒之徒，咸嘉其义[2]，作赋骋辞，以赞其志。则皆列于谱录，世世相传[3]。逸与屈原同土共国，悼伤之情与凡有异。窃慕向、褒之风，作颂一篇，号曰《九思》，以裨其辞。未有解说，故聊叙训谊焉[4]。辞曰：[5] 

[1]一作“南郡”。

[2]一云“咸嘉叹之”。

[3]皮日休《九讽叙》云：“屈平既放，作《离骚经》。正诡俗而为《九歌》，辨穷愁而为《九章》。是后词人摭而为之，若宋玉之《九辩》，王褒之《九怀》，刘向之《九叹》，王逸之《九思》，其为清怨素艳，幽快古秀，皆得芝兰之芬芳，鸾凤之毛羽也。杨雄有《广骚》，梁竦有《悼骚》，不知王逸奚罪其文，不以二家之述为《离骚》之两派也。”

[4]一无“叙”字。

[5]逸不应自为注解，恐其子延寿之徒为之尔。





逢尤


悲兮愁，哀兮忧[1]。天生我兮当闇时[2]，被诼谮兮虚获尤[3]。心烦愦兮意无聊[4]，严载驾兮出戏游[5]。周八极兮历九州[6]，求轩辕兮索重华[7]。世既卓兮远眇眇[8]，握佩玖兮中路躇[9]。羡咎繇兮建典谟[10]，懿风后兮受瑞图[11]。愍余命兮遭六极[12]，委玉质兮于泥涂[13]。遽傽遑兮驱林泽[14]，步屏营兮行丘阿[15]。车軏折兮马虺颓[16]，憃怅立兮涕滂沲[17]。思丁文兮圣明哲[18]，哀平差兮迷谬愚[19]。吕傅举兮殷周兴[20]，忌专兮郢吴虚[21]。仰长叹兮气结[22]，悒殟绝兮咶复苏[23]。虎兕争兮于廷中[24]，豺狼斗兮我之隅[25]。云雾会兮日冥晦[26]，飘风起兮扬尘埃[27]。走鬯罔兮乍东西[28]，欲窜伏兮其焉如[29]。念灵闺兮隩重深[30]，愿竭节兮隔无由。望旧邦兮路逶随[31]，忧心悄兮志勤劬[32]。茕茕兮不遑寐[33]，目眽眽兮寤终朝[34]。

[1]伤不遇也。

[2]君不明也。

[3]为佞人所伤害也。诼，毁也。尤，过也。【补曰】诼音卓。

[4]愁君迷蔽，忿奸兴也。愦，乱也。聊，乐也。【补曰】愦音溃。聊音留。

[5]将以释忧愤也。

[6]求贤君也。

[7]觊遇如黄帝、尧、舜之圣明也。

[8]去前圣远然不可得也。卓，远也。卓，一作“逴”。【补曰】逴音卓。

[9]怀宝不舒，怅仿偟也。【补曰】躇音除。

[10]乐古贤臣遇明君也。咎，一作“皋”。

[11]懿，深也。屈原之喻也。风后，黄帝师，受天瑞者也。

[12]愍，一作“悯”。

[13]见放逐污辱，若陷泥涂中也。泥，一作“埿”。

[14]遽，一作“遂”。傽，一作“章”，一作“慞”，一作“愦”。【补曰】《集韵》：“徨，行不正。”

[15]忧愦不知所为，徒经营奔走也。【补曰】屏音并，卑盈切，征彸也。

[16]驱骋不能宁定，车弊而马病也。軏，一作“轴”。【补曰】《语》云：“小车无軏。”軏，车辕，专持衡者。一作“轨”，非是。虺音灰。《集韵》作“”。

[17]忧悴而涕流也。憃，一作“”，一作“惆”，一作“怊”。【补曰】憃，丑江切。，音同，视不明也。一曰直视。

[18]丁，当也。文，文王也。心志不明，愿遇文王时也。

[19]平，楚平王。差，吴王夫差也。平王杀忠臣伍奢，奢子员仕吴以破楚。夫差不用子胥，而为越所灭也。

[20]吕，吕望。傅，傅说。两贤举用，而二代以兴盛也。

[21]忌，楚大夫费无忌。，吴大夫宰。虚，空也。忌佞伪，惑其君而败，二国空虚。郢，楚都也。，一作“嚭”。【补曰】普美切。《集韵》从喜。

[22]仰，将诉天也。，结也。【补曰】，於结切。《说文》：飰窒也。与噎同。

[23]愤忿晻绝，徐乃苏也。殟，《释文》作“愠”。咶，一作“活”，一作“恬”。苏，《释文》作“稣”。【补曰】殟，《广雅》云：“极也，音温。”咶，息也，乎刮切。

[24]廷，朝廷也。虎兕，恶兽，以喻奸臣。

[25]隅，旁也。言众佞辩争，常在我傍也。

[26]众伪蔽君，如云雾之隐日，使不可得见也。

[27]回风为飘，以喻小人造设奸伪，贼害仁贤，为君垢秽，如回风之起尘埃也。

[28]动触谄毁，东西趣走。一作“鬯”，一作“畅”。一本云：，敞音，又主尚切。【补曰】《集韵》有“”，敞、尚二音，距也，蹋也。有“”，音饷，正也。

[29]无所逃难。

[30]灵，谓怀王。闺，閤也。言欲诉论，辄为群邪所逆，不能得通达。隩，一作“奥”，一作“窈”。

[31]逶随，迂远也。近而障隔，则与迂远同也。逶，一作“委”。

[32]悄，犹惨也。劬，劳也。志，一作“以”。【补曰】悄，子小切。

[33]，一作“魂”。

[34]眽眽，视貌也。终朝，自旦及夕，言通夜不能瞑也。眽，一作“眿”，一作“眩”。【补曰】眽，目财视貌，音脉。





怨上


令尹兮謷謷[1]，羣司兮譨譨[2]。哀哉兮淈淈[3]，上下兮同流[4]。菽藟兮蔓衍[5]，芳虈兮挫枯[6]。朱紫兮杂乱，曾莫兮别诸[7]。倚此兮岩穴[8]，永思兮窈悠[9]。嗟怀兮眩惑[10]，用志兮不昭[11]。将丧兮玉斗，遗失兮钮枢[12]。我心兮煎熬，惟是兮用忧[13]。进恶兮九旬[14]，复顾兮彭务[15]。拟斯兮二踪[16]，未知兮所投。谣吟兮中壄[17]，上察兮璇玑[18]。大火兮西睨，摄提兮运低[19]。雷霆兮硠磕[20]，雹霰兮霏霏[21]。奔电兮光晃，凉风兮怆凄[22]。鸟兽兮惊骇，相从兮宿栖[23]。鸳鸯兮噰噰[24]，狐狸兮徾徾[25]。哀吾兮介特[26]，独处兮罔依[27]。蝼蛄兮鸣东，蟊兮号西。蛓缘兮我裳，蠋入兮我怀。虫豸兮夹余，惆怅兮自悲[28]。伫立兮忉怛[29]，心结縎兮折摧[30]。

[1]令尹，楚官掌政者也。謷謷，不听话言而妄语也。【补曰】謷，五高切。

[2]羣司，众僚。譨譨，犹偬偬也。言皆竞于佞也。羣，一作“群”。【补曰】譨譨，多言也，奴侯切。

[3]淈淈，一国并乱也。【补曰】淈音骨。

[4]君臣俱愚，意无别也。

[5]菽藟，小草也。蔓衍，广延也。【补曰】菽，《释文》音焦。藟，力水切。

[6]虈，香草名也。挫枯，弃不用也。【补曰】虈，许苗切。《本草》：“白芷，一名虈。”《说文》：“楚谓之蓠，晋谓之虈，齐谓之茝。”

[7]君不识贤，使紫夺朱，世无别知之者。

[8]退遁逃也。

[9]长守忠信，念无违而涂悠远也。悠，一作“窕”。

[10]怀，怀王也。为众佞所欺曜，目尽迷瞀。

[11]独行忠信，无明己者。昭，一作“照”。

[12]钮枢，所以校玉斗，玉斗既丧，将失其钮枢。言放弃贤者逐去之。一注云：“钮枢、玉斗，皆所宝者。”【补曰】《释文》：钮，女有切。一作“剑”，非是。

[13]熬，亦煎也，忧无已也。煎熬，一作“熬”。《释文》作“”。【补曰】并音炒。

[14]纣为九旬之饮，而不听政。恶，一作“思”。进恶，一作“集慕”。九旬，一作“仇荀”。一注云：“纣为长夜之饮”。【补曰】仇荀，谓仇牧荀息。

[15]彭，彭咸。务，务光。皆古介士，耻受污辱，自投于水而死也。复，一作“退”。务，一作“瞀”。注同。《释文》音牟。

[16]拟，则也。踪，迹也。言愿效此二贤之迹，亦当自沉。

[17]未得所死，且仿徨也。一作“野”。

[18]璇，一作“旋”，一作“琁机”。【补曰】北斗魁四星为璇玑。

[19]璇玑天中，故先察之。大火西流，摄提运下，夜分之候。愁思不寐，起视星辰，以解戚者也。流，一作“匿”。【补曰】大火，房、心、尾也。《晋志》：“摄提六星，直斗杓之南，主建时节。”

[20]雷声。【补曰】上音郎，下苦盖切。

[21]霏霏，集貌。

[22]独处愁思不寐，见雹电凉风之至，益忧多也。晃，一作“照”。

[23]言鸟兽惊惶，尚相从就，伤己单独，心用悲也。

[24]和鸣貌也。

[25]相随貌。【补曰】徾，《释文》音眉。一作“岳”，非。

[26]介特，独也。一“吾”下有“子”字。

[27]罔，无也。

[28]言己独处山野，与众虫为伍，心悲感也。一作“”。蛓，一作“”。怀，一作“衣”。豸，一作“”。【补曰】蝼蛄，娄姑二音。蟊，矛节二音。蟊虫食草根者。《尔雅》：“，茅蜩，似蝉而小，青色。”音截。蛓音次，《说文》云：“毛虫。”有毒，螫人。蠋音蜀。豸，直氏切。有足谓之虫，无足谓之豸。

[29]伫，停。【补曰】忉音刀，忧劳也。怛，丁葛切。

[30]【补曰】縎，结也，音骨。





疾世


周徘徊兮汉渚[1]，求水神兮灵女[2]。嗟此国兮无良[3]，媒女诎兮謰謱[4]。鴳雀列兮哗讙[5]，鸲鹆鸣兮聒余[6]。抱昭华兮宝璋[7]，欲衒鬻兮莫取[8]。言旋迈兮北徂[9]，叫我友兮配耦[10]。日阴曀兮未光[11]，閴睄窕兮靡睹[12]。纷载驱兮高驰[13]，将咨询兮皇羲[14]。遵河皋兮周流，路变易兮时乖[15]。濿沧海兮东游，沐盥浴兮天池[16]。访太昊兮道要[17]，云靡贵兮仁义[18]。志欣乐兮反征，就周文兮邠岐[19]。秉玉英兮结誓[20]，日欲暮兮心悲[21]。惟天禄兮不再[22]，背我信兮自违[23]。踰陇堆兮渡漠[24]，过桂车兮合黎[25]。赴崑山兮馽騄[26]，从邛遨兮栖迟[27]。吮玉液兮止渴，啮芝华兮疗饥[28]。居嵺廓兮尠畴[29]，远梁昌兮几迷[30]。望江汉兮濩渃[31]，心紧絭兮伤怀[32]。时昢昢兮旦旦[33]，尘莫莫兮未晞[34]。忧不暇兮寝食，吒增叹兮如雷[35]。

[1]言居山中愁愤，复之汉水之涯，庶欲以释思念也。渚，一作“滨”。

[2]冀得水中神女，以慰思念。

[3]此国，楚国也。言君臣无善，皆凶愚也。

[4]謰謱，不正貌。一云“谋女”。一云“媒拙讷兮”。【补曰】“诎”与“讷”同。《方言》：“謰謱，拏也，南楚曰謰謱。”音连缕。注云：“言譇拏也。”一曰，謰謱，语乱也。

[5]鴳雀，小鸟，以喻小人列位也。言小人在位，患失之，竞为佞谄，声呶呶也。鴳，一作“鷃”。

[6]鸲鹆，鴳雀类也。多声乱耳为聒。【补曰】鸲音劬。

[7]昭华，玉名。璋，一作“章”。【补曰】《淮南》云：“尧赠舜以昭华之玉。”

[8]行卖曰衒鬻，卖也。言己竭忠信以事君而不见用，犹抱此昭华宝璋衒卖之。璋，玉名也。

[9]己不见用，欲远去也。旋，一作“逝”。一云“逝言迈兮”。

[10]叫，急叫也。言此国已无良人，庶北行遇贤友，而以自耦也。

[11]北方多阴。阴，一作“”。

[12]閴，窥也。睄窕，幽冥也。一作“阗睄雿”。【补曰】閴，古觅切。“睄”与“宵”同。窕，徒了切，深也。

[13]适北无所遇，故欲驰而去。

[14]皇羲，羲皇也。咨，问。询，谋。所以安己也。一云，羲，伏羲，伏羲称皇也。

[15]所志不遇，无所用其志也。时，一作“旹”。

[16]天池，则沧海也。濿，一作“厉”。【补曰】“濿”与“厉”同。

[17]太昊，东方青帝也。将问天道之要务。

[18]太昊答惟仁义为上。【补曰】义有仪音。

[19]闻惟仁义，故欣喜复之西方，就文王也。邠岐，周本国。邠，一作“豳”。

[20]愿与文王约信，以玉英为贽币也。

[21]日暮而岁迈，年将老，悲不见进用也。

[22]福不再至，年岁一过，则终讫也。

[23]若背忠信以趋时俗，则违本心，故不忍为。

[24]陇堆，山名。漠，沙漠也。一云，汉，汉水也。

[25]桂车、合黎，皆西方山之名。

[26]昆山，昆仑也。言渡陇堆，适桂车、合黎，乃至昆仑，取骏马而绊之。騄，骏马名。崑，一作“昆”。馽，一作“”。【补曰】馽，竹及切，绊马也。騄耳，马名，音绿。

[27]邛，兽名。遨，游也。馽騄从邛而栖迟，顾望也。一云“从卢敖兮”。【补曰】邛，谓邛邛，駏虚也。

[28]玉液，琼蕊之精气。芝，神草也。渴啜玉精，饥食芝华，欲仙去也。渴，《释文》作“”。【补曰】吮，常兖切，呧也。又子兖切，潄也。，与“渴”同。

[29]嵺廓，空洞而无人也。尠，少也。畴，匹也。言独行而抱影也。【补曰】嵺音寥。

[30]梁昌，陷据失所也。迷惑欲还也。陷据，一作“蹈懅”。

[31]濩渃，大貌也。还见江、汉水大也。汉，一作“海”。【补曰】濩音获。渃音若，大水也。

[32]紧絭，纠缭也。望旧土而心感伤也。絭，一作“韏”。一作“缱绻”。【补曰】紧、缱，并袪引切。韏、绻，并若远切，缠绵也。

[33]日月始出，光明未盛为昢。昢，一作“朏”。一云“旦旦”，一云“且旦”。【补曰】昢，日将曙。朏，月未盛明。并普突切。且，子鱼切。

[34]莫莫，合也。晞，消也。朝阳未开，雾气尚盛。莫，一作“漠”。

[35]吒，一作“咤”。增，一作“曾”。【补曰】吒，竹嫁切，吐怒也。





悯上


哀世兮睩睩[1]，諓諓兮嗌喔[2]。众多兮阿媚[3]，骫靡兮成俗[4]。贪枉兮党比，贞良兮独[5]。鹄窜兮枳棘，鹈集兮帷幄[6]。蘮蕠兮青[7]，槁本兮萎落[8]。睹斯兮伪惑[9]。心为兮隔错[10]。逡巡兮圃薮[11]，率彼兮畛陌[12]。川谷兮渊渊[13]，山峊兮峉峉[14]。丛林兮崟崟[15]，株榛兮岳岳[16]。霜雪兮漼溰[17]，冰冻兮洛泽[18]。东西兮南北，罔所兮归薄[19]。庇荫兮枯树，匍匐兮岩石[20]。蜷局兮寒局数[21]，独处兮志不申[22]，年齿尽兮命迫促。魁垒挤摧兮常困辱[23]，含忧强老兮愁不乐[24]。须发薴兮顠鬓白[25]，思灵泽兮一膏沐[26]。怀兰英兮把琼若[27]，待天明兮立踯躅[28]。云蒙蒙兮电儵烁[29]，孤雌惊兮鸣呴呴[30]。思怫郁兮肝切剥，忿悁悒兮孰诉告[31]。

[1]睩睩，视貌。贤人不用，小人持势也。【补曰】睩，目睐谨也，音禄。

[2]諓諓，窃言。嗌喔，容媚之声。【补曰】嗌音益。喔，於角切，又音屋。

[3]阿，曲。

[4]委靡，面柔也。骫，一作“委”。

[5]《诗》云：“独行。”，一作“惸”。

[6]木帐曰帷。言大人处卑贱，小人在尊位也。鹄，一作“鹤”。鹈，一作“鴺”，一作“鸧”。【补曰】鹈音啼，与“鴺”同。《说文》：“鴺鹕也。”

[7]蘮蕠，草名。青，见养有光色也。【补曰】蘮，居滞切。蕠，女猪切。《集韵》：“蘮蒘似芹，可食。”，当作“葱”。

[8]槁本，香草也。喻贤愚易所。落，旧音格。

[9]惑，一作“盛”。一云“疾斯兮伪忒”。

[10]隔错，失其性也。

[11]藂林曰薮。

[12]田间道曰畛。陌，塍分界也。

[13]深貌。

[14]峉峉，长而多有貌也。峊，一作“阜”，一作“屈”。峉，一作“硌”。【补曰】“峊”即“阜”字。峊，旧音五结切，《集韵》作“”，山高也。峉音额，山高大貌。硌音落。

[15]崟崟，众饶貌。崟，一作“岒”。【补曰】并音吟。

[16]岳岳，众木植也。株，一作“林”。【补曰】《博雅》：“木丛生曰榛。”

[17]积聚貌。一作“溰溰”，一作“漄漄”。【补曰】漼音摧。溰，五来切，霜雪积聚貌。

[18]洛，竭也。寒而水泽竭成冰。【补曰】《集韵》：“冰谓之泽。”其字从仌，上音洛，下大洛切。又曰：“凙，冰结也。”引此云：“冬冰兮凙。”

[19]言四方皆无所停止也。

[20]穴可居者。

[21]一云“蜷局兮数年”。一云“蜷局兮寒风数”。【补曰】数音促。

[22]蜷，伛偻也。

[23]魁垒，促迫也。挤摧，折屈也。垒，一作“累”。【补曰】魁，苦罪切。垒、累，并音磊。魁垒，盘结也。挤，子奚切。

[24]愁早老曰强也。不，一作“无”。

[25]薴，乱也。顠，杂白也。须，一作“”。薴，一作“蔓”。鬓，一作“顮”。【补曰】薴音狞，艸乱也。顇音悴，顦顇也。顠，疋（沿）〔沼〕切，发乱貌。

[26]灵泽，天之膏润也。盖喻德政也。灵，一作“云”。

[27]英，华。琼若，食也。兰，一作“华”。

[28]言怀兰把若，无所施之，欲待明君，未知其时，故屏营踯躅。一作“蹢”。【补曰】上文只、下文局切。

[29]儵烁，疾也。闇多而明少也。蒙，一作“濛”。【补曰】烁，书灼切。

[30]雌，一作“雏”。【补曰】呴音握。

[31]一云“於悒悒兮”。【补曰】怫音佛。悁，一缘切。告，入声。





遭厄


悼屈子兮遭厄[1]，沉玉躬兮湘汨[2]。何楚国兮难化[3]，迄于今兮不易[4]。士莫志兮羔裘[5]，竞佞谀兮谗[6]。指正义兮为曲，訿玉璧兮为石[7]。殦鵰游兮华屋[8]，鵕鸃栖兮柴蔟[9]。起奋迅兮奔走，违群小兮謑訽[10]。载青云兮上昇，适昭明兮所处[11]。蹑天衢兮长驱，踵九阳兮戏荡[12]。越云汉兮南济，秣余马兮河鼓[13]。云霓纷兮晻翳[14]，参辰回兮颠倒[15]。逢流星兮问路，顾我指兮从左[16]。俓娵觜兮直驰[17]，御者迷兮失轨。遂踼达兮邪造[18]，与日月兮殊道。志阏绝兮安如[19]，哀所求兮不耦。攀天阶兮下视[20]，见鄢郢兮旧宇[21]。意逍遥兮欲归，众秽盛兮杳杳[22]。思哽饐兮诘诎[23]，涕流澜兮如雨[24]。

[1]子，男子之通称也。

[2]贤者质美，故以比玉。湘、汨，皆水名。【补曰】汨音觅。

[3]言楚国君臣之乱，不可晓喻也。兮，一作“之”。

[4]政教荒阻，不可变也。于，一作“乎”。

[5]言政秽则士贪鄙，无有素丝之志，皎洁之行也。

[6]，不相听。一云“谗”。【补曰】，虚的切。

[7]一作“璧玉”。【补曰】訿音紫。

[8]殦，一作“鹘”。

[9]鵕，一作“鵔”。栖，一作“指”，一作“蒨”，音窜。【补曰】鵕，素俊切。音仪。蔟，千木切。

[10]謑，耻辱垢陋之言也。訽，一作“呴”。【补曰】謑音傒。訽，许候切，又胡豆切。《荀子》：“无廉耻而忍护訽。”注云：“谓骂辱也。”护音奚。一云：“謑訽，小人怒。”

[11]终无所舒情，故欲乘云升天，就日处矣。昭明，日晖。昇，一作“陞”。

[12]衢，路也。九阳，日出处也。

[13]河鼓，牵牛别名。【补曰】《尔雅》：“河鼓谓之牵牛。”《晋志》曰：“河鼓三星，在牵牛北。”

[14]云，一作“霄”。翳，一作“郁”。

[15]参、辰，皆宿名，夜分而易次，故颠倒失路也。【补曰】《扬子》：“吾不睹参、辰之相比。”

[16]流星，发所从也。一云“顾指我兮”。

[17]觜，一作“訾”。【补曰】娵，酒于切。觜音訾。《尔雅》：“娵觜之口，营室东壁也。”

[18]流星虽甚，犹不得道。踼达，误过也。邪，一作“衺”。【补曰】踼音汤。达，他达切，一音跌。跌踼，行不正貌。林云：“踼，徒郎、大浪二切。”

[19]志望已讫，不知所之。如，一作“归”。【补曰】阏音遏。

[20]下，一作“俛”。

[21]鄢、郢，楚都也。言上天所求不得，意欲还，下视见旧居也。【补曰】鄢，於建切，地名，在楚。音偃者在郑，音焉者在颍川。《释文》音幰。

[22]众秽，谕佞人。言将复害己。

[23]饐，一作“咽”。

[24]还为众伪所害，故悲泣也。





悼乱


嗟嗟兮悲夫[1]，殽乱兮纷挐[2]。茅丝兮同综[3]，冠屦兮共絇[4]。督万兮侍宴[5]，周邵兮负刍[6]。白龙兮见射，灵龟兮执拘[7]。仲尼兮困厄[8]，邹衍兮幽囚[9]。伊余兮念兹[10]，奔遁兮隐居[11]。将升兮高山[12]，上有兮猴猿。欲入兮深谷，下有兮虺蛇。左见兮鸣鵙，右睹兮呼枭[13]。惶悸兮失气[14]，踊跃兮距跳[15]。便旋兮中原[16]，仰天兮增叹[17]。菅蒯兮壄莽[18]，雚苇兮仟眠[19]。鹿蹊兮，貒貉兮蟫蟫[20]。鹯鹞兮轩轩[21]，鹑兮甄甄[22]。哀我兮寡独，靡有兮齐伦[23]。意欲兮沉吟，迫日兮黄昏[24]。玄鹤兮高飞[25]，曾逝兮青冥[26]。鸧鹒兮喈喈[27]，山鹊兮嘤嘤[28]。鸿鸬兮振翅[29]，归雁兮于征[30]。吾志兮觉悟，怀我兮圣京。垂屣兮将起，跓竢兮硕明[31]。

[1]伤时昏惑。

[2]君任佞巧，竞疾忠信，交乱纷挐也。殽，一作“散”。《释文》：殽，乎巧切。【补曰】挐，女居切。

[3]不别好恶。综，一作“”。【补曰】综，子宋切，机缕也。《列女传》曰：“推而往、引而来者，综也。”

[4]上下无别。屦，一作“屣”。【补曰】絇，具于切。郑康成云：“絇谓之拘，着舄屦头以为行戒。”

[5]华督、宋万二人，宋大夫，皆弒其君者也。

[6]周公、邵公。言楚君使忠贤如周、邵者负刍，反以督、万之人侍宴。【补曰】《说文》：“蒭，刈草也。”

[7]白龙，川神。灵龟，天瑞。【补曰】河伯化为白龙，羿射之，眇其左目。神龟见梦于宋元君，曰：“予为清江使河伯之所，渔者余且得予。”

[8]仲尼，圣人，而厄于陈、蔡也。

[9]邹衍，贤人，而为佞邪所摄，齐遂执之。

[10]伊，惟也。兹，此也。

[11]欲避世也。

[12]升，一作“陟”，一作“阶”。

[13]鵙，伯劳也。山有猴猿，谷有虺蛇，左右众鸟，阒无人民，所以愁惧也。【补曰】鵙，古觅切。

[14]悸，惧也。失气，晻然而将绝。【补曰】悸，其季切。

[15]以泄愤懑也。【补曰】跳，徒招切。

[16]旋，一作“绝”。

[17]仰，一作“卬”。

[18]壄，一作“野”。【补曰】菅音奸。蒯，苦怪切。

[19]一作“千眠”，一作“仟玄”。仟，一作“”。

[20]蟫蟫，相随之貌。鹿蹊，一作“玄鹿”。，一作“”。，一作“继踵”。【补曰】蹊，径也。，吐管切。《集韵》作“躖”。《说文》云：“禽兽所践处也。”貒音湍，似豕而肥。一音欢。蟫，淫、潭二音。

[21]轩轩，将止之貌。【补曰】鹞音耀。

[22]甄甄，小鸟飞貌。，一作“”。一云“鹑鴳兮飘飘”。一作“鹑鸽”。【补曰】，鸟甘切。

[23]齐，偶。齐，一作“匹”。

[24]意且欲迟，望又促暮，当栖宿也。迫，一作“白”。

[25]鹤，一作“鹳”。一云“鹍鸡”。

[26]青冥，太清。曾，一作“增”。逝，一作“游”。

[27]鸧鹒，鹂黄也。喈喈，鸣之和。

[28]嘤嘤，鸣之清也。

[29]雁之大者曰鸿。鸬，鸬鹚也。振翅，将飞也。

[30]征，行也。言将去。

[31]垂，《释文》作“”，测夹切。硕，一作“须”。【补曰】屣，所尔切。跓，竹句切。《集韵》：“重主切，停足。”





伤时


惟昊天兮昭灵[1]，阳气发兮清明。风习习兮和暖[2]，百草萌兮华荣[3]。堇荼茂兮扶疏[4]，蘅芷雕兮莹嫇[5]。愍贞良兮遇害，将夭折兮碎糜[6]。时混混兮浇饡[7]，哀当世兮莫知。览往昔兮俊彦，亦诎辱兮系累[8]。管束缚兮桎梏，百易兮傅卖[9]。遭桓缪兮识举[10]，才德用兮列施[11]。且从容兮自慰[12]，玩琴书兮游戏[13]。迫中国兮迮陿[14]，吾欲之兮九夷[15]。超五岭兮嵯峨[16]，观浮石兮崔嵬[17]。陟丹山兮炎野[18]，屯余车兮黄支[19]。就祝融兮稽疑[20]，嘉己行兮无为[21]。乃回朅兮北逝[22]，遇神孈兮宴娭[23]。欲静居兮自娱[24]，心愁慼兮不能[25]。放余辔兮策驷[26]，忽飙腾兮浮云[27]。蹠飞杭兮越海[28]，从安期兮蓬莱[29]。缘天梯兮北上，登太一兮玉台[30]。使素女兮鼓簧[31]，乘戈和兮讴谣[32]。声噭誂兮清和[33]，音晏衍兮要（婬）〔媱〕[34]。咸欣欣兮酣乐，余眷眷兮独悲[35]。顾章华兮太息[36]，志恋恋兮依依[37]。

[1]昊天，夏天也。昭，明也。灵，神也。

[2]暖，一作“”，古作“燸”。【补曰】乃管切。

[3]荣，一作“英”。

[4]堇，葪也。荼，苦菜也，扶，一作“敷”。【补曰】《尔雅》：“啮，苦堇。”注云：“今堇葵也。”

[5]蘅，杜蘅。芷，若芷。皆香草。嫇，一作“冥”。【补曰】莹，於铭切。嫇音铭。

[6]一作“爢”。

[7]饡，餐也。混，混浊也。言如浇饡之乱也。餐，一作“餮”。【补曰】饡音赞。《说文》云：“以羮浇饭。”

[8]《释文》作“累”，力桂切。

[9]傅，一作“传”。【补曰】《淮南》云：“伯里奚转鬻。”注云：“伯里奚知虞公不可谏，转行自卖于秦，为穆公相。”传亦有转音。

[10]管，管仲。百，百里奚也。管仲为鲁所囚，齐桓释而任之。百里奚晋徒役，秦缪以五羖之皮赎之为相也。【补曰】缪音木。

[11]德，一作“得”。

[12]以古贤者皆然，缓己忧也。

[13]【补曰】戏音希。

[14]无所用志，故云窄陿。一作“窄陜”。

[15]子欲居九夷，疾时之言也。

[16]超，越也。将之九夷，先历五岭之山，言艰难也。

[17]东海有浮石之山。崔嵬，山形也。

[18]复之南方。丹山、炎野，皆在南方也。

[19]一本此句在“就祝融兮稽疑”之下。【补曰】《扬子》曰：“黄支之南。”

[20]黄支，南极国名也。祝融，赤帝之神，稽合所以折谋，求安己之处也。

[21]嘉，善也。言祝融善己之处。

[22]复旋至北方也。回，一作“廻”。【补曰】朅，去竭切。

[23]孈，北方之神名也。言遇神宴而待之。孈，一作“”。《释文》作“孈”，音携。

[24]言己遇神而宴乐，亦欲安居自娱也。

[25]慼，一作“戚”。

[26]复欲去也。放，一作“收”。

[27]一云“忽风腾兮云浮”。

[28]蹠，一作“跖”。

[29]蓬莱，海中山名也。安期生，仙人名也。言欲往求仙也。

[30]登，一作“升”。

[31]太一，天帝所在，以玉为台也。

[32]乘戈，仙人也。和素女而歌也。【补曰】张晏云：“玉女、青要、乘弋等也。”戈字从弋。

[33]噭誂，清畅貌。噭，《释文》作“激”，音叫。誂，他吊切。【补曰】噭，呼也。楚谓儿不止曰噭咷。咷音粜。

[34]要（婬）〔媱〕，舞容也。【补曰】《说文》：“（婬）〔媱〕，曲肩貌。”《方言》：“（婬）〔媱〕，游也。江、沅之间，谓戏为（婬）〔媱〕。”

[35]言天神众舞，皆喜乐，独己怀悲哀也。

[36]章华，楚台名也。太息，忧叹也。

[37]恋，一作“郁”。





哀岁


旻天兮清凉[1]，玄气兮高朗[2]。北风兮潦洌[3]，草木兮苍唐[4]。蚗兮噍噍[5]，蝍蛆兮穰穰[6]。岁忽忽兮惟暮[7]，余感时兮凄怆[8]。伤俗兮泥浊，蒙蔽兮不章。宝彼兮沙砾，捐此兮夜光[9]。椒瑛兮湼污，葈耳兮充房[10]。摄衣兮缓带，操我兮墨阳[11]。升车兮命仆，将驰兮四荒[12]。下堂兮见虿[13]，出门兮触蠭。巷有兮蚰蜒，邑多兮螳螂。睹斯兮嫉贼，心为兮切伤。俛念兮子胥，仰怜兮比干。投剑兮脱冕，龙屈兮蜿蟤[14]。潜藏兮山泽，匍匐兮丛攒[15]。窥见兮溪涧，流水兮沄沄[16]。鼋鼍兮欣欣，鳣鲇兮延延。群行兮上下，骈罗兮列陈。自恨兮无友，特处兮茕茕[17]。冬夜兮陶陶[18]，雨雪兮冥冥。神光兮颎颎，鬼火兮荧荧[19]。修德兮困控[20]，愁不聊兮遑生[21]。忧纡兮郁郁，恶所兮写情。

[1]秋天为旻天。秋节至，故清且凉也。

[2]秋冬阳气升，故高朗也。朗，一作“明”。

[3]寒节至也。洌，一作“烈”。【补曰】潦音寮。

[4]始凋也。草，一作“艸”。唐，一作“黄”。

[5]促寒将蛰，故噍噍鸣。

[6]将变貌。

[7]暮，末。

[8]感时以悲思也。

[9]夜光，明珠也。

[10]葈耳，恶草名也。充房，侍近君也。

[11]墨阳，剑名。

[12]四裔谓之四荒。

[13]虿，土螽也。喻佞人欲害贤，如虿之有螫毒。

[14]蜿蟤，自迫促貌。

[15]丛攒，罗布也。

[16]沄沄，沸流。

[17]独行貌。

[18]长貌。

[19]神光，山川之精，能为光者也，荧荧，小火也。

[20]将谁困控，言无引己也。

[21]遑，暇。





守志


陟玉峦兮逍遥[1]，览高冈兮峣峣[2]。桂树列兮纷敷[3]，吐紫华兮布条[4]。实孔鸾兮所居[5]，今其集兮惟鸮[6]。乌鹊惊兮哑哑[7]，余顾瞻兮怊怊[8]。彼日月兮闇昧[9]，障覆天兮祲氛[10]。伊我后兮不聪[11]，焉陈诚兮效忠。摅羽翮兮超俗[12]，游陶遨兮养神[13]。乘六蛟兮蜿蝉[14]，遂驰骋兮升云。扬彗光兮为旗，秉电策兮为鞭[15]。朝晨发兮鄢郢[16]，食时至兮增泉[17]。绕曲阿兮北次[18]，造我车兮南端[19]。谒玄黄兮纳贽[20]，崇忠贞兮弥坚[21]。历九宫兮遍观[22]，睹秘藏兮宝珍。就傅说兮骑龙[23]，与织女兮合婚。举天罼兮掩邪[24]，彀天弧兮射奸[25]。随真人兮翱翔[26]，食元气兮长存[27]。望太微兮穆穆[28]，睨三阶兮炳分[29]。相辅政兮成化，建烈业兮垂勋[30]。目瞥瞥兮西没，道遐迥兮阻叹。志稸积兮未通，怅敞罔兮自怜[31]。

[1]玉峦，昆仑山也。山脊曰峦。逍遥，须臾也。

[2]山岭曰冈。峣峣，特高也。

[3]昆仑山多桂树，纷错敷衍。

[4]桂华紫色，布敷条枝。

[5]孔鸾，大鸟。

[6]鸮，小鸟也。以言名山宜神鸟处之，犹朝廷宜贤者居位，而今惟小人，故云鸮萃之也。

[7]神鸟至，则众鸟集从。今反鸮往处之，故惊而鸣也。

[8]怊怊，四远貌。

[9]日月无光，云雾之所蔽。人君昏乱，佞邪之所惑。

[10]祲，恶气貌。

[11]后，君。

[12]无所效其忠诚，故翻飞而去也。

[13]陶遨，心无所系。

[14]蜿蝉，群蛟之形也。龙无角曰蛟。

[15]复欲升天，求仙人也。

[16]郢，楚都也。

[17]增泉，天汉也。

[18]次，舍。

[19]复适南方也。

[20]玄黄，中央之帝也。

[21]虽遥荡天际之间，不失其忠诚也。

[22]九宫，天之宫也。

[23]傅说，殷王武丁之贤相也。死补辰宿。

[24]罼，宿名也。毕有囚奸名，故欲以掩取邪佞之人也。

[25]弧，亦星名也。弧矢弓弩，故欲以射奸人也。

[26]真，仙人也。

[27]元气，天气。

[28]太微，天之中宫。穆穆，和顺也。

[29]太微之阶。

[30]当与众仙共辅天帝，成化而建功也。

[31]言升仙之事，迫而不通，故使志不展而自伤也。

乱曰：天庭明兮云霓藏，三光朗兮镜万方[1]。斥蜴兮进龟龙，策谋从兮翼机衡[2]。配稷契兮恢唐功[3]，嗟英俊兮未为双[4]。

[1]天清则云霓除，日月星辰昭，君明下理，贤愚得所也。

[2]蜴，喻小人。龟、龙，喻君子。璇玑玉衡，以喻君能任贤，斥去小人，以自辅翼也。一云“奋策谋兮”。

[3]配，匹也。恢，大唐尧也。稷、契，尧佐也。言遇明君，则当与稷、契恢夫尧、舜之善也。一曰恢虞功。

[4]双，匹也。





《国学典藏》丛书已出书目


周易[明]来知德集注

诗经[宋]朱熹集传

尚书[清]曾运乾注

礼记[元]陈澔注

论语·大学·中庸[宋]朱熹集注

孟子[宋]朱熹集注

左传[战国]左丘明著[晋]杜预注

孝经[唐]李隆基注[宋]邢昺疏

尔雅[晋]郭璞注

战国策[宋]鲍彪校注[元]吴师道重校

国语[三国吴]韦昭注

荀子[战国]荀况著[唐]杨倞注

老子[汉]河上公注[汉]严遵指归[三国]王弼注

庄子[清]王先谦集解

列子[晋]张湛注[唐]卢重玄解[唐]殷敬顺[宋]陈景元释文

孙子[春秋]孙武著[汉]曹操等注

墨子[清]毕沅校注

韩非子[战国]韩非著[清]王先慎集解

吕氏春秋[汉]高诱注[清]毕沅校

管子[唐]房玄龄注[明]刘绩补注

世说新语[南朝宋]刘义庆著[南朝梁]刘孝标注

山海经[晋]郭璞注[清]郝懿行笺疏

梦溪笔谈[宋]沈括著

容斋随笔[宋]洪迈著

困学纪闻[宋]王应麟著[清]阎若璩等注

楚辞[汉]刘向辑[汉]王逸注[宋]洪兴祖补注

玉台新咏[南朝陈]徐陵编[清]吴兆宜注[清]程琰删补

唐诗三百首[清]蘅塘退士编选[清]陈婉俊补注

宋词三百首[清]朱祖谋编选

词综[清]朱彝尊汪森编

陶渊明集[晋]陶渊明著[清]陶澍集注

王维诗集[唐]王维著[清]赵殿成笺注

孟浩然诗集[唐]孟浩然著[宋]刘辰翁评

李商隐诗集[唐]李商隐著[清]朱鹤龄笺注

杜牧诗集[唐]杜牧著[清]冯集梧注

李贺诗集[唐]李贺著[宋]吴正子注[宋]刘辰翁评

文心雕龙[南朝梁]刘勰著[清]黄叔琳注纪昀评

部分将出书目

（敬请期待）

仪礼

周礼

公羊传

穀梁传

说文解字

史记

汉书

后汉书

三国志

淮南子

颜氏家训

日知录

文选

乐府诗集

杜甫诗集

李白诗集

徐霞客游记





