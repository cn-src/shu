观心玄枢&永明智觉禅师唯心诀&神栖安养赋&定慧相资歌&受菩萨戒法&警世 - (宋)永明延寿
　观心玄枢
　永明智觉禅师唯心诀
　神栖安养赋
　定慧相资歌
　受菩萨戒法
　警世



ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









观心玄枢&永明智觉禅师唯心诀&神栖安养赋&定慧相资歌&受菩萨戒法&警世 - (宋)永明延寿



观心玄枢


观心玄枢卷一

契即邻。不在身近。如福人出世。则琳琅现矣。薄福者出。荆棘生焉。皆由自心。有现不现。如月上女偈答舍利子云。我虽内室中。尊如目前现。仁称阿罗汉。常随而不见。故须菩提不起石室。亲睹法身。阿难为佛侍者。不见佛面。

若不观心。何脱境缚。以不知自识变起而复自缘。如画师画出殊形。翻生爱着。以意识笔。苗三界图。高下才分。爱憎随起。又如春蚕作茧。秋蛾扑灯。恶见自缠。无明自爇。此观心法。可以现知。如夜梦唯心。觉亦如是。且梦中见者。是梦中意识。现在见者。是明了意识。过未之境。是独散意识。定中见者。是定中意识。是以若梦若觉。若散若定。皆不出四种意识。且如现见青白物时。於现量中。得法自性。不带名言。无筹度心。是圆成语。则不执为外色。皆是眼识见分。与同时明了意识。以比量计度分别为青。便成外解。以意辨为色。言说为青。故云。皆是意言分别。如眼识率尔任运见时。未分皂白。剎那流入意地。方执成境。以意缘时。眼识以过。世人多执。我眼现见。全无道理见。以若不归己。见性明宗。於外别求。从他妄学者。如钻水觅火。压砂出油。此非正因。徒劳功力。若能克己辩事。谛了自心者。如从木出火。於麻出油。不坏正因。易得成就。不隔一念。功力立成。是以坚信不移。法空之虚声自息。明诚可验。灵润之野焰俄停。岂假傍通。心魔顿绝。匪凭他术。识火俄销。除不肖人莫穷斯旨。所以云。依智不识者。谓识现行。随尘分别眼色耳声。耽迷不觉。大圣示教。境是自心。下愚氷执。尘为识外。今人口诵其空。心未亡有。腾空不起。入火逾难。俱是心相封迷故尔。后得通达。随心转用。岂不鸟之游空。自当如布之火浣。不足怪也。但群生识性不同。致令大圣随情别说。然据至道。但是自心。故云。三界上下法义唯心。此就世界依报以明心。又云。如如与真际涅盘。及法界种种意生身。我说为心量。此据出世法体以明心。终穷至实。毕到斯源。随流感果。还宗了义。又以一切境界。唯心妄动。若心不起。一切境界相灭。唯一真心。遍一切处。又依唯识境本无体。境既不生。心亦随灭。以心是所依。境是能依。所依既灭。能依不起。则疑销能所。藤蛇於是并空。见息对治。形名以之双寂。

若不观心。何息分别。以一切分别皆分别自心。心不见心。无相可得。如有颂言。法从分别生。还从分别灭。灭是诸分别。是法非生灭。生灭唯心。法无动静。又如颂言。种种随心转。唯心非余法。心生种种生。心灭种种灭。众生妄分别。无物而见物。无义唯是心。无分别得脱。何以得脱。以知唯心故。如第六独生散意。缘过去未来水月镜像等。变起假相分是。此等相分。但是众生第六识。妄构画遍计。当情变起。都无心外实境。是知入此观门。尽通万法。如箭射地。无不中者。若不入斯旨。即随他转。如箭射的。多乖少中。如有颂言。行自境界中。获得所应得。行他境界中。如鱼堕陆地。

若不观心。何识幻化。以自心取自心。非幻成幻法。不取无非幻。非幻常不生。幻法从何立。又云。一切如幻。其幻不实。知幻是幻。守真抱一。既了物虚。即归於真心之一故。又云。善不善法。从心化生。一切境界意言分别。制之一处。诸缘断灭。故知六趣受身。唯化所变。三界有法。皆捏所成。莫不足蹑乾城。渴思焰水。期空华结果。望石女生儿。若技女之出戏场。空迷智眼。如幻士之游众会。但诳自心。一向耽迷。孰能观察。明知无别理。但是妄心生。为八倒之根株。作四流之源穴。疾如掣电。猛若狂风。撇起尘劳。速甚瀑川之水。欻生贪欲。急过旋火之轮。遂乃结构四魔。驱驰十使。沈二死之河底。投八苦之焰中。醉迷衣里之珠。徒经艰险。斗没额中之宝。空有悲号。皆因妄心。迷此真觉。是知升坠在我。损益非他。妄作妄修。自当自受。必无前境而作对治。如昔有比丘。夜悞踏瓜皮。为是虾蟇。因此恶道受苦。所以善从心起。自福其身。如珠现光。还照珠体。恶从心生。反以自贼。如铁生垢。销毁其形。所以君子尚反己。而不怨天尤人。况慕道参玄。不信斯旨。

若不观心。何以行施。以无可与者。名为布施。心外有法。有可与者。能所不亡。不得三轮体空。入施法界故。

若不观心。何以持戒。以大乘大菩萨戒。谓观唯心。本无外色。无色可破。相空亦无。离取相过。故名持戒。又云。一切凡圣戒。尽心为体。故云。虽信别相。不信一体无差别相。名信不具故。所有禁戒亦不具足。所有多闻亦不具足故。

若不观心。何以忍辱。故云。忍者於一剎那。尽一切相。及诸所缘。是知唯心。无外境对持。方名为忍。故云辱境。若龟毛。方成真忍矣。

若不观心。何成精进。故云。若能心不起。精进无有涯。是知起心。即有境所缘。了心境俱空。方成精进。

若不观心。何成禅定。是以若不分别诸境。是真调伏心。了一切法空。即常在三昧。所以云。大菩萨定。谓观唯识。不见境时。心无缘念。则是真空。如有颂言。人生百岁。情多放逸。不如一日。归心空寂。

若不观心。何成般若。以灵台智性。诸佛由生。是崄恶径中之导师。迷暗室中之明炬。生死海中之智檝。烦恼痛中之良医。碎邪山之大风。破魔军之猛将。照幽途之赫日。警昏识之迅雷。抉愚盲之金錍。沃渴爱之甘露。截痴肋之惠刃。给贫济之宝珠。若般若不明。万行虚设。故云。不识玄旨。徒劳念净。又云。不求诸法性相因缘。是名正慧。斯乃心性无生。能成妙慧。所以智慧者大菩萨皆观自心。意言分别。以为境界。从初发心乃至成佛。皆作此观。以但唯识心分别。睹无前境。究竟唯一真空。更无所有。故云。空心不动。具足六波罗蜜矣。

若不观心。何成方便。菩萨以无所得为方便。能入无边幻网。四摄摄生故。心外无法。何所得耶。

若不观心。何成大愿。愿从心生。故称愿海。世界所持唯风轮。万行所与唯愿海。

若不观心。何以成力。故云。质微则势重。质重则势微。如地质重。故势不如水。水性重故。力不如火。火不如风。风不如心。心无形故。力最无上。神通变化。八不思议。心之力也。此力能摄一切。能成一切。如鱼母忆鱼子。蜂王摄蜜蜂。鱼母不忆。鱼子不生。蜂王不摄。群蜂不聚。一切国土。想力所持。诸缘境界。随念而至。想空则境寂。念灭则相亡。如有偈言。诸法不牢固。唯在於立念。以解见空者。一切无想念。

若不观心。何以成智。以心为智。即是本性寂照之用。此智凡圣皆具。用有浅深。故云。终日圆觉。而未尝圆觉者。凡夫也。欲证圆觉。而未极圆觉者。菩萨也。住持圆觉。而具足圆觉者。如来也。离圆觉无六道。舍圆觉无三乘。非圆觉无如来。泯圆觉无真法。其实皆一道也。三世诸佛之所证。盖证此也。如来为大事出现。盖为此事也。三藏十二部。一切修多罗。盖诠此也。斯乃穷原之说。称性之谈。如阐普眼之法门。皆述理中之一义。似剖大千之经卷。非标心外之余文。摄网提网。一言无不略尽。即权显实。殊说更无异。盈於众义中。如从石选玉。向群经内。犹披砂拣金。耀不二之慧灯。破情尘之暗惑。注一味之智水。洗意地之妄尘。若能一句入神。历劫为种。何以故。此心法门。於一切众中。为首为师。为明为道。故云。一切法中。心为上首。又一切明中。心明为上。又佛以法为师。故云。此事唯我能知。如镜挂高台。似目悬广漠。孤光一照。万虑皆销。故云。不仰太山。靡觌千霄之状。不游大海。未睹沃日之奇。不入此门。焉知广大。

若不观心。何以成多闻。以但可了心之一根。法本自然。遍摄群经。故云。唯愿少闻多解义趣。即此意也。是以种种诸法虽多。但是一心所作。於一圣道。立无量名。如一火因灯。得草火木火之号。犹一水就用。得或羹或酒之名。以圆明边。目之为珠。以深广边。称之为海。以神解之性。号曰灵台。以万法宗标名宝藏。则揽草无非是药。执砾悉成金。满室唯闻詹匐之香。空器遍盈甘露之味。举足不离金色界。回头尽是旃檀林。则四辩六通。因兹而起。三乘五性。从此而惺。所以如来常不说法。名为具足多闻。则众生心中佛无示。佛心中众生无得。可谓一心念念。常转法轮。而无间断。

若不观心。何以行慈。以不入无缘。不如磁石吸铁。任运吸取一切众生故。

若不观心。何以运悲。以不了同体。皆成爱见。故云。自男生我女。徒与妄想悲。

若不观心。何生净土。故云。三世一切诸佛。皆无所有。唯依自心。菩萨若能了知诸佛及一切法皆唯心量。同随顺忍。或入初地。舍身速生妙喜世界。或生极乐净佛土中。又云。智习唯识通。如是取净土。是知昔人有言。万事万形。皆由心成。心有高下故。丘陵是生。乃至云。佛土常净。岂待变而后饰。盖是变众人之所见耳。故云。观心性本净。犹如虚空。即是性净之境。境即因也。观智觉悟此心。名之为佛。初观名因。观成名果。若论自行。即是心王无染。若论化他。即是心数解脱。智慧源但随境界转。意如火。事如法。不制自意地。唯从诸法流。斯皆失本迷源。随流徇末。若能顿明意地。唯从诸法流。直了心源。不求脱於诸尘。不系缚於一法。可谓究末遇本。寻流得源矣。遂乃无功而自辩。无作而自成。显此一心。万法如镜。如是开示。究竟指归。如八千声闻。於法华会中。见如来性。如秋收冬收藏。更无所作。亦犹到宝所。更无所至。故云。我法至久后。要见说真实。若说权少之法。初机随语执生。且如毛道异生。居不定聚。若习性易染。犹若白丝。故云。人性犹湍水。决东则东。决西则西。又似尺蠖。食黄而身黄。食苍而身苍。如第八含藏识中。十法界种子。一切俱有。随所闻熏之力。发起现行。若闻此观心。佛界种子自然开发。又此是真性中缘起。自在无碍法门一一皆谈如理实德。以法如是故。非约变化。对治权巧。所说法法。皆得全力。非是分力。如金铸成十法界像。一一像全得其金。犹十子对父。各各子全得其父。但随缘名字。似有差别。则真如法位。本末皆同。如有颂言。诸色心现时。如金银隐起。金处异名生。与金无前后。如金银隐起功德之像。龙凤之形。前后俱是金。名字空差别。如云法身流转五道。号曰众生。觉心不起。名不动智佛。前迷作众生。虽唯是识。后悟而成佛。亦不出心。故云。随缘非有之法身。亦不异事而显现。寂灭非无之众生。亦不异真而成立。故颂云。如来清净藏。世间阿赖耶。如金与指镮。展转无差别。则知古今日月。无异光明。法尔山河。常住世界。因情有异。随智成差。然分别本空而无。异而无异。情非理外。差而无别。可谓一道真心。始终无变矣。

若不观心。何以护正法。故云。菩萨不须守护诸法。若菩萨但能善护自心。则能成就诸佛妙法。又云。但正其心。不尚余学。自心若正。万境咸归。自心若邪。诸尘有滞。若金刚宝。置日中而无定形。犹玻璃珠。随前尘而变众色。似天意树。逐天意转。比人间境。逐人心成。故云。三界上下法。我说唯是心。则一切法是心。心是一切法。又如一水生四种见。水无定相。犹一金铸五趣人。金非别形。任背觉合尘。心元不动。纵厌异舍别。唯一真如。是知十法界五阴三种世间。一际无差。唯心分别。如有颂言。无地及诸谛。无国土及化。佛辟支声闻。唯是心分别。心遍一切处。一切处皆心。以心不善观。心性无诸相。又云。一切方海中依此於众生心想而住。如是信入坏抱澹然。不以佛为欣。不以魔为戚。如幻师於幻无着。知幻从我术生。似调马见影不惊。如影从自身出。故云。无有少法。能取小法。无作用故。但法生时。缘起力大。即一体上。有二影生。更互相望。即不离诸心心所。由缘起力。其性法尔。如是而生。所以即境是心故难入。即心是境故甚深。如是则芥纳须须。尘含法界。壶日月毛孔。山河自然明见。故云。不出圜堵之室。而知天下者。知反己之谓也。所以云。归根得旨。随照失宗。如诸佛唯一法身。逐机感特自异。心杂而但瞻青色。意淳而唯睹金光。若龙王布一味雨。随处而各见不同。业净则变作珠缨。罪垢则观成刀剑。亦犹木母变色。起自孝思。金像舒光。先於敬意。似镜鉴像。形曲而影凹。如谷答声。语雄而响厉。故知升降在我。得丧由心。饮甘露而蹈云霞。非他所授。卧烟焰而吐脓血。皆自所为。剑树刀山。谁人淬炼。莲台宝树。何者与崇。故云。为善福随。履恶祸追。响之应声。善恶如音。非天龙鬼神所授。非先祢所为。造之者心。成者身口矣。又如偈言。心为法本。心尊心使。中心念恶。即言即行。罪苦自追。车砾于辙。心为法本。心尊心使。中心念善。即言即行。福乐自追。如影随形。如斯妙门。直指心地。如囊中有宝。不探示之。孰能知者。犹室内金藏。未遇智人。何由发掘。若珠蔽内衣里。弗偶亲友呵责。曷致富饶。似穷子之家珍。非长者之诱引。争能承绍。如有颂言。譬如暗中宝。无灯不能见。佛法无人说。虽智不能了。

若不观心。何以受持读诵。以破尘出大千经卷。仰空写无量真诠。念念转法轮。有何遗忘。故云。手不执卷。常读是经。口无言音。遍诵众典。佛不说法。恒开妙音。心不思惟。普照法界。是以若遗文了义。如师子就人。若背义徇文。犹痴犬逐块。故云。我所说者。义理非文。汝所说者。文语非义。名字如块。真理如人。无明痴犬逐名言块。种智师子得理亡名。是以但徇其名言者。只为不见自性。发萌芽於境上。起觉观於心中。水动珠昏。云飞月隐。如有颂言。瞎狗吠茆丛。盲人唱贼虎。循声故致迷。良犹目无睹。故知须具己眼。开发本心。是以智人打牛不打车。愚人磨砖不磨镜。磨砖焉能照物。打车曷以进途。打车有役苦身。只练邪见无益之行。磨砖似背圆教。唯成但空下劣之乘。睹为不荐灵台。真如法宝。此是诸佛大威德不思议法门。犹赫赫日轮。岂外道婴孩之所观。高高圆座。非少乘矬陋之能升。蚊蚋而难负须弥。鹪鹩而焉吞渤澥。应须普贤长者子文殊大人。方可直下承当。顿圆无滞矣。

若不观心。何以弘法。以一心为如来所说之根本。盖缘如来依此一心。而成就故。是则教理行果。皆依此心。从微至着。未尝离此。若离於心。得成佛者。无有是处。离此有观者。皆外道教也。是以云。所言法者。谓众生心。是心则摄一切世间出世间法。依於此心。显示摩诃衍义。如有颂言。若一切唯心。世间何处住。去来依何法。如何见地中。如鸟虚空中。依心风而去。不住不观察。於地上而者。如是诸众生。依分别风动。自心中去来。如空中飞鸟。见身资生器。佛说心如是。故知若未识心。不名弘法。故云。一切诸法。悉出心中。心即大乘。心即佛性。又心摄诸教。观一切众生心中。具足一切法门。如来明审。照其心法。桉彼心说。无量教法。从心而出。虽名义无尽。同诠一心。故云。华严等经中。遮境唯识。名为唯心。辨中边论。遮边执路。名为中道。般若经中。明简择性。名为般若。法华经中。明究意运载。名曰一乘。胜鬘经中。遮余虚妄。名一实体谛。显法根本。亦名一依。由空而证。又是空性。亦名为空。彰异出缠。显摄佛德。佛从中出。名如来藏。明体不染。真实法性。名自性清净心。功德自体。亦名法身。无垢称经。遮理无差别。名不二法门。大惠经中。表无起尽。亦名不生不灭。涅盘经中。彰法身因。多名佛性。离缚解脱。亦名涅盘。楞伽经中。表离言说。名不思议。瑜伽等中。显不可施设。名非安立。摄大乘等。显此遍常等。名圆成实。对法论等。明非妄倒。名曰真如。是以万法随心而住。赞之莫穷。但契一心。自含众德。故云。至圣垂诰。镜一心之玄极。大士弘阐。烛微言之幽致。虽忘怀於诠旨之域。而浩行於文义之海。盖欲寄象系之迹。穷无尽之趣矣。是知非言。无以立其文。非文无以广其义。非义无以穷其玄。夫得其玄者。则一心无尽之宗矣。故有颂云。若欲三千大千界。教化一切诸群生。如云广布无不及。随其根欲悉令熹。毛端佛众无有数。众生心乐亦无极。悉应其心与法门。一切法界皆如是。若此弘法。所利何穷。直指自心。全提家宝。如倾囊倒藏。大施无遮。彻果该因。更无前后。可谓一念一时所益际矣。故云。遮那之境界。众妙之玄门。知识说之而不穷。善财酌之而不竭。文殊体之而寂寂。普贤证之以重重。是以若随其法性。如云散长空。本无一物。若随其智用。如华开春谷。佛事无遍。虽说遍恒沙。同遵一道矣。故云。如来於一言语中。演说无边契经海。

若不观心。何以建立道场。以一念知一切法。是道场成就一切智故。又云。一切众生。皆是道场。是不动相故。又道场者。实相理遍为场。万行通证为道。即道无不至。场无不在。若能怀道场於胸中。遗万累於身外者。虽复形处愦闹。迹与事邻。乘动所游。无非道场也。所以弃诸盖菩萨白佛言。世尊。曾闻如来而坐道场。道在何处。为近为远。而可见不。佛言。善男子。法身遍满。无非佛土。十方世界。五荫精舍。性空自离。即是道场。云何问言为近远耶。善男子。若能悟解道在身心。如是之人。则名为见诸法。又云。我坐道场时。不得一法。唯得颠倒烦恼所起。毕竟空性。以无所得故得。以无所知故知。

若不观心。何明法相。以有为无为一切诸法相。皆从心出。无不心也。以心不守自性。能随染净之缘。成十法界之相。故称法相。以正随缘时。不失自性。故称法性。则随缘无性。无性随缘。如水不守自性。随风作波。正作波时。不失湿性。若失湿性。不能与波。心性亦尔。是知法性法相。真俗义门。并是如来藏性清净真心之所建立。若善若恶。随心所转。若顺转即名涅盘。故云。心造诸如来。若逆转即是生死。故云。三界虚妄。皆一心作。如水之体无方圆。入方器则方。入圆器则圆。故云。诸佛非天非人。而能天能人。在天而天。在人而人矣。如有颂言。譬如一心力。能生种种心。如是一佛身。普现一切佛。如是通达。一际无差。非古非今。不增不减。如有颂言。如人掘路土。私人以为像。愚人谓像生。智者言路土。后时穴欲行。还将像填路。像本非生灭。路亦无新故。所以生灭随缘有异。新故约时不同。始末穷之。唯一路土。况前后圣。迷悟不同。初后观之。但一心识。如是则见自心之高广。照无穷之圣应。遂乃未解者令解。未安者能安。恩覆大千。慈含法界。故云。若幽冥世界。及於一一世界中间。日月等光。所不照处。为作光明。应学般若波罗蜜多。斯之谓也。

若不观心。何以庄严。以诸佛法身。如真金相好。似金在严具。以金作具。体用全同。从心现色。性相无二。如问云。若佛法身。无有种种差别色相。云何能现种种诸色。答以法身是色实体故。能现种种色。谓从本来。色心无二。沙色本性即心自性。说名智身。以心本性即色自性。说名法身。依於法身。一切如来所现色身。遍一切处。无有间断。又以无边佛事。皆从一心而起。以从波罗蜜所出一切宝盖。於一切佛境界。清净解所生一切华帐。无生法忍所生一切衣。入金刚法无碍心所生一切铃网。解一切法如幻心所生一切坚固香等。故菩萨不待庄严成就诸法。以一心自具故。是以触境皆心。尽成佛事。故云。云台宝网。尽演妙音。毛孔光明。皆能说法。香积世界。喰香饭而三昧显。极乐佛国。听风柯而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要因言说。如相者占人面色。辩贵贱之形。外道打髑髅之声。察善恶之事。马鸣有和罗之技。帝释有法乐之臣。琴中传意於秦王。脱荆轲之手。相如调文君之女。终获随车。是知若色若声。悉具一心法界。故云。一切色是佛色。一切声是佛声矣。

若不观心。何以成菩提。以菩提即是道。道即是自性清净心。湛然不动。盖是正觉无相之真智。其道虚玄。妙绝常境。听者无以容其听。智者无以运其知。辨者无以措其言。像者无以状其仪。故云。菩提心者。非有非造。离於文字。菩提即是心。心即是众生。若能如是解。是名菩萨修菩提心故。所以证心成菩提。故称究竟。无一念而不成遍照。以一念顿圆故。无一法而不被光明。以念外无法故。如云。无有智外如。为智所入。亦无如外智。能证於如。又云。无有少法。与法同止。是知唯心一际法门。心外更无法可以对持。可以同止。所以云。心不至境。境不至心。凡所见境。唯所见心。则实际理地。诸佛不能行不能到。大魔王亦不能行不能到。以佛魔俱是实际一心。若能行能到。即成二法。何者。若有能行能到之人。则有所行所到之法。心外有法。不成菩提。今则逆顺同归美恶齐旨。无非菩提矣。如云五逆即菩提。既五逆逆与菩提。不出心性故。所以天魔即法界。即生死即涅盘门。谈实相而不坏假名。论差别而不破平等。眼不见有不净之剎。耳不闻有可恶之声。外道尼乾经。皆是佛说。提婆达多言语。尽顺正宗。则荆棘垂七重行树之阴。枭獍说一道甚深之旨。故云。如瑠璃宝器。随所在处。不失其性。是知心亦如是。垢法随流而不增。净法返流而不减。若以空明即空现。若以色明即色现。随法界缘。遍法界现。现无现性。缘缘自空。唯一真心。湛然不动。如有颂言。诸佛从心得解脱。心者无垢名清净。五道鲜洁不受染。有解此者成大道。则五道由心。虽遍丹台。无染恒清。展六合而不弘。缩一尘而非溢。披毛戴角。而本性不殊。魄散形销。而一灵常在。

若不观心。何具道品。以身受心法。但一真心。俱无自性。了不可得。即四念处观。善不善品法。从心化生。即四正勤。心性虚通。隐显自在。即四神足。信心坚固。湛若虚空。即五根五力。觉心不起。即七觉支。直了心性。非邪非正。即八正道。心境融通。自他一体。即四摄法。不得身口意常随智慧行。即十八不共法。乃至万行因圆。十地果满。直至受记成佛。皆不离一心。故云。心净无垢。则为受决。又云。不得一法。诸佛疾与受记。此一心门。神性独立。未曾即一法。未曾离一法。未尝同一法。未尝异一法。何者。以心外无法。见法是心。故称无为之门。绝待之妙。如文殊履处尽为金。海惠来时纯是水。所以云。一切诸法一心量。无心外法。以无心外法故。岂一心法与一心法。作障碍事。亦一心法与一心法。作解脱事。无有障碍。无有解脱。又云。不见一切诸法。是菩提相。不证一法而证诸法。是故说为应正遍知。此六自在王。恒常清净。要凡即凡。要圣即圣。大水不拘。迷悟焉定。群生根由。诸佛性命。但随缘生。不与物竞。似指南车。万物同归。如解鸡犀。四面皆正。故云。能知一切唯是一心。名为心自在。则无尽法财珍宝。常出掌中。十方一切虚空。皆为智藏。若不信自法。而取前尘。犹举手摘遥星。投身捞水月。吹鱼网而欲令气满。取馨响而拟藏筐中。岂有得时。尽之甚矣。如今取胜妙境。犹美女爱镜里之容。厌违逆境。若恶马自怖日中之影。又取境之者。如空中求空。舍法之人。若畏空狂走。取舍而不离空内。憎爱而俱在心中。以不正观。成兹倒见。如有颂云。言词所说法。小智妄分别。是故生障碍。不了於自心。不能了自心。云何智正道。彼由颠倒想。增长一切恶。又云。第一义谛者。但唯是心。若不了心。皆成世谛。所以云。以肉眼观。无真不俗。以法眼观。无俗不真。然若识心。则肉眼是佛眼。或不了心。则天眼成翳眼。如云大士肉眼圆通。二乘天眼有翳。且二乘以无漏智修得天眼。云何却成障翳。以藏通二教。虽具六通。不能一心即具法界。皆以灭心为极果。设使别教大乘。能知一切法趣。此心今未圆具。须历别修行。次第生起。俱存教道。不入圆通。以此观门。唯上根直受尔。

若不观心。何成佛事。以万法随心回转。善成一切。能令凡圣交彻。大小相含。隐显互成。一多融摄。故云。观心空王。玄妙难测。无形无相。有大神力。所以云。此之供具。皆是无作法所印。无上心所成。是以华藏山河。皆成佛事。善财知见。悉入法门。轮王坐妙宝床时。入四禅而离五欲。菩萨着法性冠处。见一切法。悉现在心。或寂寞无言。示心轮而显妙。或虚空绝相。化阇王以悟真。袈裟悬於高幢。香饭取於上土。或目击而存道。或异相而传心。故一毫智慧之心光。示种种尘劳之佛事。乃至如法华身内。积大铁围之山川。摩耶腹中。展不可说之世界。一尘中见难思之佛国。针锋上立无边之身云。以四海之渺弥。摄归毛孔。用须弥之高广。内入芥中。飞佛土於十方。未移本处。掷大千於界外。含识莫知。日月悬於毫端。供具现於体内。腹纳劫烧之焰。火事如然。口吸十方之风。身无损减。斯皆自心转变。不动而远近俄分。一念包容。无碍而大小相入。或云。香积去此。有四十二恒河世界者。即是经历四十二位心地法门。或云。散华璎珞。空中成四柱之宝台者。即是常乐我净。一心四德之涅盘。所以云。此华盖等。皆是无生法忍之所生起。或佛言。彼时鹿王者。即我身是。即结会古今。明自心一际之法。或教中凡有空中发声告示。言下息疑者。并是顿悟自心。非他境界。如解脱和尚得遇化佛。因请问深旨。佛乃隐身不现。空中说偈云。方便智为灯。照见心境界。欲知真实法。一切无所见。因兹悟道。又如楞伽王。闻佛说法后。佛与四众。忽然不见。因此思惟。顿入唯心之旨。或法华移天人於他土。即是三变心田。或维摩取妙熹来此方。斯乃即秽明净。或丈室容於高座。宝盖现於大千。未离兜率。已般涅盘。不起树王。而升忉利。执手经无量之劫。登阁见三世之因。释迦眉间。出菩萨身云之象。普贤毛孔。示诸佛境界之门。小器出无限之嘉羞。仰空而雨难穷之珍宝。不动此处。遍坐道场。十剎宝坊。合为一土。闻经於五十小劫。犹若剎那之时。现通七日之中。舒之为一大劫。如王质遇仙碁。一局经三年。而谓食顷。周穆皇随於幻士。积多岁。实谓剎那。尚能以短为长。以长为短。故知非干多时劫。唯识所成耳。乃至六相义十玄门。皆是一心圆融显现无碍。六相义者。一心为总相。多心为别相。乃至能同能异。能成能坏。皆是一心本末建立。十玄门者。同时具足相应门。一多相容不同门。乃至隐显门。帝网门。具德门。自在门。安立门。十世门。托事门。皆於此由心回转善成一门。无量教义。一时成就。以平等心是一义。差别心是多义。以一心即一切心。是相即义。是同时相应义。以一切心入一心。是相入义。以一心摄一切心。是隐义。以一切心资一心。是显义。以不坏差别心。而现平等心。是多中一义。以不隐平等心。而现差别心。是一中多义。又微细心不碍广大心。广大心不碍微细心。是一多不同义。以一实心是纯。差别心是杂。差别心即一实心。杂恒纯。一实心即差别心。纯恒杂。即诸藏纯杂义。以一心带一切心。还入一心。是帝网义。因心现境识心。是托事显法义。长劫短劫。延促时量。皆从积念而成。一心所现。是十世义。因一心正义。演难思法门。究竟指归。言亡虑绝。即唯心回转义。自心既尔。他心亦然。净入交罗。重重无尽。并是圆机入处。悉堪投足栖神。且如观味闻香。皆能悟道。华飞钏动。尽可证真。语默尝合。玄微动止。未离法界。乃至恒沙义聚。无量法门。举一例诸。俱不出自心之法。故知菩萨随世所作。皆表心故。净名经云。不舍道法。现凡夫事。如云一念於一切处。为一切众生。示成正觉。是菩萨园林。法身周遍尽虚空一切世界故。则知不用天眼视。彻见十方际。曷假天眼。耳听遍闻法界声。宁仗仗。神足通疾至十方土。端坐寂不动。诸佛常现前。紧那罗琴。岂假调品而韵。似无声之乐。何须弹击而成。故云。摩诃迦叶久灭意根。圆明了知。不因心念。又云。我有一语。不过直与。少於毫末。大无方所。本自圆成。不劳机抒。

若不观心。何以忏悔。以了一心。真性解脱。能空烦恼系缚九结十使等。若比余法忏涤。校其功力。如[迭*毛]华千斤。不如真金一两。似一栴檀树段四千由旬伊兰林。能令烦恼即菩提故。

若不观心。何以灭罪。以罪从心生。还从心灭。故云。观心无心。从颠倒想起。如此想心。从妄想起。如空中风。无依止处。如是法相。不生不没。何者是罪。何者是福。我心自空。罪福无主。如是忏悔。犹翻大地。非除枝叶。如云夫免三涂恶业者。要须离有无二见。证解一心。方得解脱。此乃是真阿兰若处。正修行门。无别指归。究竟安隐。故云。自为洲渚。自为归处。法为洲渚。法为归处。无别洲渚。无别归处。乃至除病止饥。唯心所宰。如吞蛇得病。岂有实境当情。悬砂止饥。皆是幻心想起。或输忠立孝。亦心所成。故云。河岳不灵。唯人所感。是以箭衔石虎。奚功力之所致。三军告醉。岂麴爇之所成。鱼跃水池。非网罗之所捕。笋抽寒谷。匪阳和之所生。皆是自心内感外现。又如唐德宗朝。骠国有使。帝问。何以知朕临朝。对云。我国三年。牛马头向东而卧。水无巨浪。海不扬波。所以知中夏有华风。乃陛下之圣德。复有珠还合浦。剑去吴都。虎负子而过江。凤呈祥而入境。且牛虎无计度分别。珠剑本属无情。岂能感德知恩。抱强负弱。全是人心之所感。真唯识义之所成。如笃善则天座拥前。习恶则火车盈侧。命富则玉堂金屋。业贫则瓮牖席门。但将心镜照之。万事难逃影迹。如有偈言。亦不从天生。亦不从地出。但是空心性。照世间如日。更不见者。是盲者咎。故云。云駃月运。舟行岸移。不知妄想之云自飞。真月何动。岂悟攀缘之舟常泛。觉岸匪移。

若不观心。何以报恩。故云。将此深心奉尘剎。此则名为报佛恩。是以若报佛恩。无先弘法。裂邪见网。竖正法幢。若欲阐扬。离心非正。心若正。万法皆正。心若邪。万法亦邪。若离自心外。欲破他邪。此乃立自立他。邪见见正。如卸甲入阵。弃火焚[答-(一/口)+米]。欲希破歒下种。无有是处。但能守护自心。即是护持正法。亦是普念十方如来。亦名报恩。亦名满愿。亦是无非菩萨舍身命处。亦是诸佛毕竟般涅盘处。则一切宝王所有诸法。一切至教摄化之门。一切宗旨秘密之藏。一切因果甚深之事。此皆於此心。无不圆足。是以群贤竟起。咸入此门。万法浩然。宗一无相。故云。十方佛土中。唯有一乘法。则过去诸佛已说。现在诸佛今说。未来诸佛当说。若能谈斯妙法。弘此圆宗。以凡夫业报之身同佛所知。用父母所生之眼。齐如来见。可谓下佛种子於众生身田之中。抽正法芽。向烦恼欲泥之内。然后七觉华发。菩提果成。展转相生。至无尽际。有兹法利。愍彼未闻。故声闻睹斯大事。自鄙无堪。或号泣而声振大千。或云。同共一法中。而不得此事。若菩萨。闻兹妙旨。忏悔前非。或云。从无量劫来。为我之所漂流。或言我等归前。悉是邪见人也。是以偶斯正教。思地难酬。任身座肉灯。皮纸骨笔。乃至常啼东请。善财南求。药王烧手。普明刎头。皆不能报一句之恩。故云。手足供给。头顶礼敬。一切供养。皆不能报。唯持此心。是名真报恩。如有颂言。假使造宝塔。其数如恒沙。不如剎那顷。思惟於此经。又弘余法。未足为难。如云若立有顶。为众演说无量余经。亦未为难。乃至足动大千界。手把虚空行。亦未为难。能说是经。是则为难。故知。竭海移山。非无为之力。任使摄虚履水。皆有漏之通。曷若开诸佛心。演如来藏。绍菩提种。入一乘门。能托圣胎。成真佛子。何以故。谓得本故。如从源出水。因乳得酥。凿山求金。而不凿树。钻乳求酥。而不钻水。以树无金水无酥故。以决定知。一切众生。皆有如来藏。特令开悟。返照绝疑。无有不得之者。入此观门。即如来性。菩提道果。应念俱成。如下水之船。便风之火。若随他教。不此正观。设福智齐修不成就。如求乳钻之水。离山凿金。任历三祇。岂有得理。

若不观心。何以伐苦。以心同法界。众生受苦之处。即是菩萨心。故云。说苦受互起。无有定体。令知苦无生。不妄受故。是知说法名为伐苦。以众生不知。故造罪业。遗失真性。本骤外尘。捏目而生三界之华。迷头而认六趣之影。舍真慈父。佣赁外方。背己智王。羁栖他国。贫穷孤露。历劫无依。闻此观心顿成。遭遇本来妙旨。拂雾瞻天。无始尘劳。犹擎汤沃雪。遂乃裂魔罥。踔欲泥。摧慢山。竭爱水。货衣珠而大富。宁探骊颔之珠。领家藏以长荣。岂假连城之宝。可谓即凡成圣。点砾为金。转酥酪作醍醐。变毒药而成甘露。逐使寒灰再焰。必死重生。萎草逢春。枯田遇雨。掘众生之乾土。涌诸佛之智泉。抽声闻之燋芽。结一乘之圆果。如此开示。不负前机。如解时后之方。似出囊中之宝。

若不观心。何以明三宝。以心能大觉。即是佛宝。心能轨持。即是法宝。心能和合。即是僧宝。又云。心王即是佛宝。心数即僧宝。所缘实际。无王无数。即法宝故。

若不观心。何以了四谛。以心为苦实际。名苦谛。心性无和合。名集谛。心本寂灭。名灭谛。心本圆通。名道谛。

若不观心。何以明三乘。以观心空。出声闻乘。观心假。出菩萨乘。观心中。出诸佛乘。故知诸乘从心建立。所以云。若彼心灭尽。无乘及乘者。既无五乘之法。亦无能乘之人。以离人无有法。离法无有人故。

若不观心。何以运神通。以一心不动。遍应十方。无来去相。即是神足通。心含三世。犹如眼见。即宿命通。以自心知他心。即他心通。不以二相见。即天眼通。声处全闻。即天耳通。了境是心。不起对执。即漏尽通。

若不观心。何成解脱。以一心门。具足真解脱。古佛慈勅。诸佛解脱。只令於众生心行中求。不於余处求。何者。只谓众生系缚心。是佛解脱心。缚脱似异。心性全同。以因心成缚。因心成解故。如求火须木。求水须氷。以氷木是水火所出之源。求无不获。如自心。是群生之本性。诸佛之果源。诸佛常同。众生自异。若决定於心求之。无不成现。是知缚脱同原。真俗无际。如今古之日照无明。过现之风鼓不二。动似滥觞一滴。与四海之湿性无差。若芥孔之空。等大虚之包含靡别。

若不观心。何明三藏。以一切教藏皆从心生。故云。一切诸法毕竟寂灭。心寂灭故云究竟毗尼。即心出律藏。一切善恶等法。唯心所持。经纬无尽。即心出经藏。观心能研砂义。即心出论藏。

若不观心。何以降四魔。以一切障难皆是心魔。故云。若阿兰若比丘。当坐禅之时。或有异境现前。但念唯心境界。无不速灭。又云。譬如两木相揩。则火自生。还烧其木。火不从风出。不从水出。不从地出。其四魔者。亦复如是。皆从心生。不从外来。譬如画师画作形像。随手大小。虽因缘合有彩有板有笔。画师不画。不能成像。四魔如是。心已坚固。便无所起。故知万像虽备色等。皆是无记法门。焉能运为建立。又此六尘是钝。不能自立。不能自名。一切能依无力。须假所依心成。今时学人。若不直下顿明自心。练行设满三祇。终不成办。何者。以所治之过患无边。不能治之功德何尽。又真俗境阔。差别门深。若一一依通。分求分解。似持螺酌海。折草量天。枉役思劳神。罔穷边际。若能通达。悉是自心。则收法界。於尝中指十方。於眼际视宝剎。难思教海。弗待寻而自知。诸佛无尽身云。不动念而常见。发行而便超极地。成果而不隔初心。此是诸佛所证之门。菩萨所乘之道。又云。言大乘者。谓是菩萨所行之路。及佛胜果。为得此故。修唯识观。是无过失方便正路。为此类故。显彼方便。於诸经中。种种行相。而广说。如地水火风并持物。品类难悉。方处无边。由此审知。自心相现。遂於诸处。舍其外相。远离欣戚。复观有海。喧静无差。弃彼小途。绝大乘望。及於诸有耽着之类。观若险岸。深生怖畏。正趣中道。若知但是自心所作。无边资粮。易为积集。不待多时。如少用功。能成大事。善游行处。犹若尝中。由斯理故。所有愿求。当能圆满。随意而转。又有颂云。未了境唯心。起种种分别。达境唯心已。分别则不生。既了境唯心。便舍外尘相。从此息分别。悟平等真空。

若不观心。何以杀六贼。从一心起生三颠倒。一心颠倒。二见颠倒。三想颠倒。心如停贼主人。见是贼身。想如贼脚。根尘是贼媒。内外构连。劫尽家宝。见劫眼根善。声劫耳根善。香劫鼻根善。味劫舌根善。触劫身根善。法劫意根善。遂使法财倾竭。智藏空虚。如怨诈亲。谁有知者。如或识贼。贼不能为。若了境识心。终不为外尘所侵。内结能缚。若不入此唯心观门。未习学之者。则情牵万境。意起百思。投五欲旋火之轮。未曾略暇。陷五浊狴牢之处。何省暂离。尘网千重。密密而常笼意地。爱绳万结。条条而尽系情田。耸高阜於慢山。横遮法界。涵长波於贪海。吞尽欲流。若蚁聚蜂攒。攀缘扰扰。如鼠偷狗窃。结构营营。八苦之焰长烧。二死之河恒没。迷现量而失自心体。逐比非而妄认外尘。终日将心取心。以幻[纟*豦]幻。似狗齩枯骨。自咽其津。如象鼻取水。还沐己体。必无前境。而作对治。自从受身含识已来。居三界尘劳之内。犹热病见鬼。於非怨处认怨。若翳眼生华。向无爱中起爱。妄出妄殁。空是空非。都不觉知。莫能暂察。今更不信。复待何时。然一切众生。虽具佛性。若不开导。似有如无。应须劝发圆修。普令成其法器。故云。譬如琵琶方响。虽有妙音。若无妙指。则不能发。是以乐蕴奇音。指妙而宫商应节。人怀觉性。智巧而动用宜真。故须速入此观心门。何往不从。无求不利。照之如镜。何法而不明。归之如海。何以而不入。千年暗室。破之唯一灯。无始尘劳。照之唯一观。如云利之所在。虽千仞之山。无所不上。深源之下。无所不入。商人通估。倍道兼行。夜以续日。千里不远。利在前也。渔人入海。海水百仞。冲波迸流。宿夜不出。利在水也。此乃世间勤苦求利之志耳。斯乃求世宝。资业身。增生死。背菩提。尚能殒命亡躯。捍劳忍苦。志求不退。如或坚求至道。晓夕忘疲。不向外求。虚襟澄虑。密室静坐。端拱宁神。利在心也。如利之所在。求无不获。况道在心。信无不得矣。此乃求觉宝。养法身。减生死。成菩提。匪劳神。不动念。靡攀足。焉用功。自然冥契耳。

若不观心。何以辩染净。以真心不守自性。随恶缘而成染。随善缘而成净。当随缘时。不失自心本性。又染净相待。真妄互熏。随缘似生。俱无自体。故云。见垢实性。即无净相。

若不观心。何达二谛。以心真如门即真谛。心生灭门即俗谛。此二谛俱能生一切法故。又心成三谛者。以有心也。一切法者。即是有谛心无也。一切法无。即是无谛。有无不二。即是中道第一义谛。乃至一实谛无谛。及百法八谛。华严十谛。皆是一心体用。开合不同故。

若不观心。何以和光。若凡若圣各别。不得名和。心体离念。不得众生相。法界即我。我即法界。名和。故知若归一心。有何差别。无一法而不顺。能成孝义之门。无一念而不和。尽为无诤之道。遂得往法国土。无一境而不降。静佛边疆。绝一尘而作乱。定父子於今日。唯我家风。会天性於此时。更无异种。可谓兰出兰叶。檀出檀枝。海涌千波。千波即海矣。如有颂言。一身及无量。燃火及霪雨。心心体不异。故说但是心。心中但是心。心无而生种种色形相。所见唯是心。既达斯宗。名为复本。性虽本具。道假人弘。然后定慧更修。等持互显。则智非禅。无以发其照。禅非智。无以穷其幽。斯乃泛海之迅航。烛宗门之皎日。升第一义天之两翼。驾大白牛车之二轮。散妄乱而似风吹云。破愚暗而日照世。动邪见之深刺。拔无明之厚根。为大觉海之阴阳。作宝华王之父母。备一乘之基地。坚万行之垣墙。是以今时自理未通。仍乖习学。似牛羊眼。罔辩方隅。同愚痴心。不分菽麦。智灯既暗。定水全枯。绠短而不勾深泉。翅弱而不能远翥。唯坚我执。成万有之疮疣。偏起着心。作四魔之根蒂。境飘识焰。烧尽善根。业动心风。吹残白业。着嗔魑魅之鬼趣。堕痴罗剎之网中。被贪爱王之拘留。遭魔怨主之躯役。谁能暂省。效此圆修。历千佛而不敬。炷万灯而莫曙。嗟乎人身易失。佛世难逢。虚度时光。空丧天日。如有颂言。盲龟浮木孔。时时犹可值。人一失命根。亿劫复难是。海水深广大。三百三十六。一针投海底。求之尚可得。设或有慕道。又多是妄求。唯将意解情思。并是随言徇义。俱不见性。尽随依通。如携兔角之弓。驾龟毛之箭。以无手之者。拟射碎须弥之山。似倾压沙之油。点无烟之火。贮漏卮之内。欲照破铁围之阴。徒役狂心。无有是处。如今但直了斯旨。知解自销。反尔忘缘。荩然无寄。如有颂言。若人见般若。论义心皆绝。犹如日出时。朝露一时。可谓施微功而获大果。与少学而齐上贤。圆万德於少成。促三祇於一念。似战士受轮王之宝。同长者得摩尼之珠。应用无穷。自他兼利。

若不观心。何以称富。故云。大富无过知足。何者。以一心具足万行。更无心外法可求。是以悟心得道之人。怀抱旷然。大忘天下。如云金刚宝藏无有缺减。是以身中表一相。含无边功德之门。眉间放一毫。照一万八千世界。此宝无价。不远当人。求之无形。用之无尽也。所以云。夫天地之内。宇宙之间。中有一宝。秘在形山。识物灵照。内外空然。寂寞难见。其谓玄玄。乃至其宝也。奂奂煌煌。朗照十方。隐寂无无。物圆堂堂。应声应色。应阴应阳。奇特无根。妙用常存。眴目不见。侧耳不闻。

若不观心。何以称贵。以道在即贵故。绵密难见。隐显如神。五目难睹。其容二听。不闻其响。迎之不见其前。随之弗得其后。提实相印。作物外之宗师。入真如门。绍法王之嫡子。得法国土。处万有尊。巍巍堂堂。三界独步。别圣归命。无一事而不宾。众哲投成。无一尘而不伏。故云。自从识得此明珠。释梵轮王俱不要。

若不观心。皆成疎外。所以天下至亲。无过於心。故偈云。汝言与心亲。父母非可比。汝行与道合。诸佛心即是。又云。我与己为亲。智者善调心。则得生善趣。若心外有见。则二法生。二则成疎。念念违背。若得一则无诤。得一则宜宗。是以十方诸佛。常正念无二之法。故云。一即是心。心即是一。无一别心。无心别一。一切诸法。平等一味。一相无相。作一种光明心地之海。如是则自他无对。能所不生。念念冥真。心心合道。如有颂言。乃至有所立。一切皆错乱。若见唯自心。是则无违诤。又如颂言。身资生住持。若梦中生口。应有二种心。而心无二相。如刀不自割。如指不自触。如心不自见。其事亦如是。若入此观门。内外皆成法眷属。众生如佛如。一如无二如。理性相关。故称如来为世间之父。一切众生为诸佛子。约自证法。则禅定为父。般若为母。而生真净法身。若利他法。则方便为父。慈悲为母。而生应化佛身。故云。菩萨以般若波罗蜜为母。方便善巧为父。檀波罗蜜为乳母。尸罗波罗蜜为养母。忍辱波罗蜜为装严具。精进波罗蜜为养育者。禅波罗蜜为浣濯人。善知识为教授师。一切菩提为伴侣。一切善法为亲属。一切菩萨为兄弟。菩提心为家。如理修行为家法。诸地善法为家处。得诸忍法为家族。大愿现前为家教。以清净智。满足诸行。为顺家法。劝发勤修。不断大乘。为绍家业。法水灌顶。一生所系菩萨。为王太子。成就广大真实菩提。为净家族。此是自心出世法属。若心生世间亲眷。则无明为父。贪爱为母。六根为男。六尘为女。识为媒嫁。出生无量烦恼子孙。则以三界为家。四趣为路。我慢为墙堑。妄执为门庭。疑悔为亲。颠倒为侣。邪见为导。谬解为师。驾六入之舟船。入轮回之障海。住五蕴之窟宅。罩九结之烦笼。乃至用业为田。痴为种子。贪爱为水。浇名色芽。发起无量无边生死之果。故云。有念即生死。无念即泥源矣。故知八万四千法门。一切真俗之境。皆从心所现。心为所现。法为能现。心为主。法为伴。能所相摄。主伴更资。隐显俱心。卷舒唯识。

若不观心。皆成[真*真]倒。以心外见法。名为[真*真]。理外别求。名为倒。凡夫常等四倒。声闻无常等四倒。乃至九十六种外道等。皆为不了自心。尽成迷倒。以心为境。迷自作他。岂非倒耶。然既不取境。亦不可灭。以境自虚。因心执有。若着境。若灭法。二俱成倒。如有颂言。觉但是内心。不灭於外法。转虚妄分别。即是中道法。唯心无可见。离於心不生。即是中道法。我及诸佛说。是以本师引十方诸佛。出广长舌相。五眼所见。一心所知。示此於无量劫来。求得此信之法。自觉圣智。亲证法门。凡圣同伦。一际平等。以外道见隔。众生业遮。菩萨执权。二乘取证。俱不明达。尽昧圆常。若逝多林中。眇目声闻。罔睹华严之佛事。似恒河岸上针喉饿鬼。不见清净之波澜。如大富盲儿。处宝藏而不知不见。犹业贫之士。遇珠珍而变作毒蛇。空负性灵甘绝分而犹烂[目*豕]自乐。舍本逐末。同蜣螂而逐块虚行。不偶斯文。一生空过。普劝后学。莫掷光阴。可以佩荷书绅。可以惊嗟刻骨。非施功力。即凡心而见佛心。不动尘劳。当肉眼而开法眼。如千秋之梦。一觉顿惺。似九五之尊。凡庸直受。今得闻此重重委曲真实之谈。若更不肯信入此总持观心法门。谓之大失。故云。若不观心。设勤苦修行。即是天魔外道眷属。为彼之所驱驰。方处三界牢狱。设求出者。必堕二乘三恶道坑。自断法身慧命。诛灭菩提眷属。是破佛法国土大乘之家。凡所施为。皆无观慧。虽身出家。而心不入道。虽披染服未挂大乘之衣。是含识界中。从无始际来。内为五荫所么。外为六尘所梏。触途现境。寓目生情。如猕猴而五处俱黏。类[虫*太]蛛而诸尘尽泊。所以见不超於色界。听不出於声尘。若投网之鱼。犹处笼之鸟。进退俱阻。如羝羊之触藩。惊惧齐临。似乳燕之窠幕。常居恐畏之世。长受苦恼之身。但了一心。无相自显。六趣狴牢。五欲笼槛。自然超超。出必由户。莫不因斯道矣。故云。六道群蒙。自此门出。历千劫而不返。一何痛哉。故知无明妄风。鼓心海而易动。本觉真性。梦长夜而难惺。遍境提宗。盈怀而弗悟。触途示道。目击而罔知。似美玉投泥。自埋高价。如真金混砾。枉匿光辉。是以祖师特地西来。诸佛惊入火宅。令知尘是识。了物即宗。无始元因心迷。今日还从心悟。如因地而倒。复从地而起身。因方故迷。还因方而悟道。是知心非迷悟。迷悟是心。既达本心。鉴同千日。湛然寂照。非从境生。含虚任缘。未尝作意。明明不昧。了了常知。舒之无踪。卷之无迹。如澄潭莹野。明镜悬空。万像森罗。奂然明白。不出入无住无依。斯则千圣冥归。万灵交会。佛佛授手。祖祖相传。遂即登扬性起功德之门。顿具真如相用。似磨吉镜。如莹神珠。光彻十方。影透法界。则一切众生。莫不承我恩力。十方诸佛。莫不赖我威光。不为延促之所拘。岂令大小之能转。便能随缘应迹。赴感徇机。不动道场。分身法界。常在此而恒在彼。不居方而不离方。入此观门。自在如是。会差别之迹。彻平等之原。如金刚山。纯现金光。似师子王。师子围绕。犹摩梨之山内。尽出栴檀。若诸天入杂林。更无优劣。比须弥南面靡现珠形。如金沙大河。无复回曲。况识一火是热。则天下火皆热。知蜜能甜。例一切蜜尽甜。如有颂言。森罗。及万像。一法之所印。云何一法中。而见有种种。又云。一即一切。一切即一。若能如是。何虑不毕。可谓顿入究竟无余。则能灰息游心。坐参知识。言语同断。心行所灭矣。若开菩提路。妙旨难量。截烦恼门。殊功莫敌。如金刚之斧刀。欲拟皆空。等无翳之日光。所临俱朗。等养由驾箭。一一啼猿。同香象渡河。步步到底。比好坚之树。出过群林。似频伽鸟声。超余音韵。直下得力。如师子就人。一锤便成。犹王之宝器。若海水荡无不尽。犹劫火烧无有余。将师子筋为琴弦。一奏而众音断绝。以善见药而治病。才服万病咸销。如那罗箭之功。势穿铁鼓。以金刚之力。拟碎金山。遇斯法闻。应须自庆。此是精实之义。绝妙之宗。牵衣而缕缕俱来。提纲而孔孔皆正。照中为晨旭之照。珠中为摩尼之珠。华中为青莲之华。瑞中为优钵之瑞。可谓大中大。圆中圆。真中真。妙中妙。根本法轮之内。更处其心。生在金轮种中。复为嫡子。以少方便。疾同菩萨。似观经尺镜中。现千里之影。如窥牖隙之内。见无际之空。囊括智源。一生参学事毕。冠戴行海。出世大事功终。其由溺巨海而遇芳舟。随长空而乘灵鹤。开藏取宝。剖蚌得珠。慧月入怀。灵丹在握。则万邪莫回其致。千圣靡易其仪。说此法门。甚为希有。如一手接四天下之雨。藕丝悬须弥之峰。蚊脚登山。石筏渡海。以难信故。罕遇其机。若了达之人。如明识归家道路。当信入之者。顿知正宗。此观心一门。无边妙义。或得手擎顶戴。口诵心思。目瞩耳闻。意缘念想。则熏于识。染于神。发其机。继其种。不可轻慢。自起障心。如不信法华一乘是成佛门。则身心狂乱。不识涅盘三宝是常住法。则唇口乾樵。以不识不信故。舍背内心。驰求外境。如遗真金拾砾。弃大海存沤。执鱼目为珠。掬水泡作宝。是以背心求道者。譬如痴贼。弃舍金宝。担负瓦砾。此之谓也。既不识真宝。便成谤心。则解背圆诠。谬说般若。罔知乳之正色。唯谈鹄雪。不辩象之真体。空述秤箕。似入杂之金。同添水之乳。全埋意地。不出荫城。今时学人。例皆如此。是知实相之教。真训之言。於无量国中。尚不闻名字。设或遭遇深计曩缘。若不闻说自心。焉知如是奇特。始悟不镜方寸。辜负平生。如云帝网未张。千璎焉觌宏纲忽举。万目自开且如范献贱万亩之田。以贵母人片说。楚庄轻千来之国。而重申叔一言。古人求法。尚立雪幽庭。闻教则输金若市。乃剜身打髓。入火投严。尽为求闻於未闻。悟於未悟。一句超於百亿。一言证於菩提。此非少缘。须生兢慎矣。故云。知色心空。得佛何难。又云。须臾闻之。即得究竟菩提故。若能如是悟解。则境智俱闲。然后毕故而不造新。随缘而常合道。无依如水月。不系若虚舟。以虚空为心。匪崄巇於时俗。用法界为量。宁陨[懂-重+只]於世途。意无所缘。不驰驱於境界。心无所寄。岂适莫於寰区。遂得逆顺并行。怨亲普救。善恶同化。利钝咸收。理事齐观。权实双用。乘戒兼急。正助相资。修性互成。体用周备。如万善同归颂云。

菩提无发而发佛道无求故成妙用无行而行真智无作而作与悲悟其同体行慈深入无缘无所舍而行檀无所持而具戒修进了无所起习忍达无所伤般若悟境无生禅定知心无住鉴无身而具相证无法而谈诠建立水月道场装严性空世界罗烈幻化供具供养影响如来忏悔罪性本空劝请法身常住回向了无所得随喜福等真如赞叹彼我虚玄发愿能使平等礼拜影现法会行道步蹑真空焚香妙达无生诵经深通实相散华显诸无着弹指以表去尘施为谷响度门修习空华万行深入缘生性海常游如幻法门誓断无染尘劳愿生唯心净土履践实际理地出入无得观门降伏境像魔军大作梦中佛事广度如化含识同证寂灭菩提

观心玄枢一卷

治历五年正月二十三日酉时□书写了






永明智觉禅师唯心诀

　　详夫心者。非真妄有无之所辨。岂文言句义之能述乎。然众圣歌咏。往哲诠量。非不洞明。为物故耳。是以千途异说。随顺机宜。无不指归一法而已。故般若唯言无二。法华但说一乘。思益平等如如华严纯真法界。圆觉建立一切。楞严含裹十方。大集染净融通。宝积根尘泯合。涅槃咸安秘藏。净名无非道场。统摄包含事无不尽。笼罗该括理无不归。是以一法千名。应缘立号。不可滞方便之说。迷随事之名。谓众生非真。诸佛是实。若悟一法。万法圆通。尘劫凝滞。当下冰消。无边妙义。一时通尽。深彻法源之底。洞探诸佛之机。不动微毫之功。匪移丝发之步。优游沙界。遍历道场。何佛刹而不登。何法会而不涉。无一相而非实相。无一因而非圆因。恒沙如来。焕若目前。十方佛法。皎然掌内。高低岳渎。共转根本法轮。大小鳞毛。普现色身三昧。处一座而十方俱现。演一音而沙界齐闻。谈玄显妙。而不坏凡伦。千变万化。而未离真际。与三世佛一时成道。共十类生同日涅槃。击法鼓于魔宫。震法雷于邪域。履逆而自顺。处刚而自柔。临高而不危。在满而不溢。可谓端居绝学之地。深履无为之源。入众妙之玄门。游一实之境界。无一法本有。无一法始成。泯中边绝。前后印同。异一去来。万境齐观。一际平等。明知三宝常现我土。不烧梵音恒闻慧光。常照此大寂三昧。金刚定门今古咸然。圣凡齐等。如一滴之水与渤澥之润性无差。若芥孔之空等。太虚之容纳。非别信之者功超远劫。明之者秖在刹那。此一际之法门。真无方之大道。聚一尘而非合。散众刹而非分。和光而不群。同尘而不染。超出而不离冥合而无归。养育凡圣。而无质像可观。兴建法界。而无名字可立。依荫草木。笼罩古今。遍界遍空。穹苍不能覆其体。常照常现。铁围不能匿其辉。无住无依。尘劳不能易其性。非纯非杂。万法不能隐其真。阒尔无声。而群音揭地。荡然无相。而众像参天。相入而物境千差。相即而森罗一味。不从事而失体。非共非分。不守性而任缘。亦同亦别。是以即性之相。故无妨建立。即理之事。故不翳真常。以空之有故。岂碍繁兴。以静之动故。何亏湛寂。言一则大小相入。言异则高下俱平。言有则理体寂然。言无则事用不废。虽起而常灭世相含虚。虽寂而恒生法界出现。任动而常住。万化不移。任隐而恒兴。一体随应。无假而幻相和合。无实而真性湛然。无成而异质交辉。无坏而诸缘互绝。境虽现而无现性。智虽照而无照功。寂用非差能所一际。状同净镜。万像而不能趒形。性若澄空。众相而不能离体。为常住藏作变通门。湛尔坚凝恒随物化。纷然起作不动真如。男身没女身彰。东方入西方起。当存而正泯。在卷而恒舒。普注而不迂。俱遍而无在。举一尘列无边刹土。指一念树无尽古今。居一相而非升。即净随染。骤五趣而不坠。处浊恒清。外望无盈余。内窥无积聚。触目而不见。满耳而不闻。盈怀而无知。遍量而非觉。本成而非故。今现而非新。不磨而自明。弗莹而自净。可谓妙体常住。灵光靡沈。至德遐周。神性独立。众妙群灵。而普会为万法之王。三乘五性。而冥归作。千圣之母。独尊独贵。无比无俦。实大道源。是真法要。玄踪不定。任物性以方圆。妙应无从。逐机情而隐显。是以本生末而末表本。体用互兴。真成俗而俗立真。凡圣交映。此显彼而彼分此。主伴齐参。生成佛而佛度生。因果相彻。境无自性而他成自。心无自性而自成他。理不成就而一即多。事不成就而多即一。相虽虚而恒冥一体。性虽实而常在万缘。虽显露而难以情求。任超绝而无妨大用。纵横幻境。在一性而融真。寂灭灵空。寄森罗而显相。谛智相发。染净更熏。随有力无力而出没无恒。逐缘成缘散而卷舒不定。相摄则纤尘不现。相资则万境俱生。来如水月之顿呈。去若幻云之忽散。动寂无碍涉入虚融。互夺互存灵通莫测。不出不在妙性无方。智海滔滔。包纳而无遗纤芥。灵珠璨璨。照临而不显微毫。若真金随异器以分形。千差不碍。如湛水腾群波。而显相一体无亏。俱是俱非。亦邪亦正。不有而示有。杳若梦存。无成而似成。倏如幻住。依空源而起尽。法法无知。随化海以兴亡。缘缘绝待。是以五岳穹崇而不峻。四溟浩渺而不深。三毒四倒而非凡。八解六通而非圣。悉住真如寂灭之地。尽入无生不二之门。施为大解脱中。重重无尽。显现不思议内。浩浩难穷。岂可立其始终定其方域。何必崇真斥妄厌异欣同。欲坏幻化之身。拟断阳焰之识。不知念念释迦出世。步步弥勒下生。分别现文殊之心。动止运普贤之行。门门而皆开甘露。味味而纯是醍醐。不出菩提之林。长处莲华之藏。晃晃而无尘不透。昭昭而溢目腾光。岂劳妙辩之敷扬。谁待神通之显示。动止常遇明暗不离。非古盛而今衰。岂愚亡而智现。语默常合终始冥通。初祖岂用西来。七佛何尝出世。是以心空则天地虚寂。心有则国土峥嵘。念起则山岳动摇。念默则江河宁谧。机峻而言言了义。志彻而念念虚玄。器广而法法周圆。量大而尘尘无际。意地清而世界净。心水浊而境像昏。举一全该。坦然平等。宛尔具足。唯在正观。万法本只由人。真如自含众德。无念而殊功悉备。无作而妙行皆圆。不运而成灵智。法尔无求自得。妙性天真方知。理智圆融大道无外。绝一尘而独立。何众相以摐然。是则声处全闻。见外无法。岂玄黄之所惑。匪音响之能沦。如沧海之味混百川。犹须弥之色吞群鸟。无一名不播如来之号。无一物不阐遮那之形。岩树庭莎。各梃无边之妙相。猿吟鸟噪。皆谈不二之圆音。痴爱成解脱真源。贪嗔运菩提大用妄想兴而涅槃现。尘劳起而佛道成。从体施为报化。而未尝不寂。随缘显现法身。而无处不周。实教法之所归。圣贤之禀受。群生之实际。万物之根由。正化之大纲。出世之本意。三乘之正辙。入道之要津。般若之灵源。涅槃之窟宅。盖以妙理玄邈大旨希夷。狂慧而徒自劳神。痴禅而但能守缚。实谓言思路绝。分别意穷。识智翛然。神清可鉴。空有双豁。根尘洞开。如窥净天。似临皎日。无一法门而不现。无一至理而不明。岂动神情。春池而稳探真宝。匪劳心力。赤水而自获玄珠。观沙界于目前。指大千于身际。收群生于掌握。纳万汇于胸襟。不施一功。成就楞严之大定。不披一字。遍览普眼之真经。四句之义顿融。百非之路杳绝。竖彻三际横亘十方。为一总持号大自在。神光赫赫威德巍巍。尼干魄消波旬胆碎。烦恼贼飒然堕坏。生死军豁尔飘飏。爱河廓清慢山崩倒。逍遥物外无得无求。憺怕虚怀旷然绝累。虚空让其高广。日月惭其光明。然后则权实双游。悲智齐运。拯世若幻。度生同空。涉有而不乖无。履真而不碍俗。若乾坤之覆载。犹日月之相须。示圣现凡。出生入死。持实相印。建大法幢。作一种之光明。为万途之津济。能令寒灰再焰。焦种重荣。永为苦海之迅航。常作迷途之明导。任运遮照随智卷舒。虽无知而万法圆通。虽无见而一切明现。但契斯旨体本自然。如群萌值春万物得地。十身顿现四智郁兴。犹如意幢若大宝聚。法财丰溢利物何穷。故号功德之林。乃称无尽之藏。岂有朝曦而不照。夜炬而不明者哉。何得以限量心起分齐见。局太虚之阔狭。定法界之边疆。遂令分别之情不越众尘之境。向真如境上鼓动心机。于寂灭海中奔腾识浪。于管中存见。向壁罅偷光。立能所之知。起胜劣之解。齐文定旨逐语分宗。蟭螟岂继于鹏程。萤照那齐于日曜。岂能一毛孔内纳十方之虚空。一刹那中现亿佛之世界。一一身而遍一切刹。一一刹而含无边身。乘高广之大车。展大千之经卷。升灯王之法座。餐香积之嘉羞。披迦叶之上衣。入释迦之正室。促多生于顷刻。掷世界于他方。腹吸风轮口吹劫火。变丘陵为宝刹。移净土于秽邦。一毫中放无尽之光明。一言内演难思之教海。此乃群生之常分。与众圣而同俦。无一法而不然。但有心而皆尔。非假变通之力。不从修证之因。德量如然尘毛悉具。一香一味。同栖灭尽定门。蠢动蜎飞。不昧灵知寂照。何得遗山认培弃海存沤。劣志卑心而自鄙屈。翻乃持神珠而乞丐。守金藏以贫穷。辜负己灵埋没家宝。或舍离而保持偏正。或绝分而甘处尘劳。或认妄而谬附邪宗。或执权而劳修渐行。或认位高推于极圣。或积德望满于三祇。不知全体现前。犹希妙悟。岂觉从来具足。仍待功成。不入圆常终成轮转。只为昧于性德。罔辩真宗。舍觉循尘弃本就末。挂有无之魔罥。投一异之邪林。宰割真空分罗法性。依尘生灭随境有无。执断迷常骤缘遗性。谬兴知解错倒修行。或和神养气而保自然。或苦质摧形而为至道。或执无著而桩立前境。或求静虑而伏[打-丁+柰]妄心。或刳情灭法以凝空。或附影缘尘而抱相。或丧灵源之真照。或殒佛法之正因。或绝识凝神。受报于无情之地。或澄心泯色。住果于八难之天。或著有而守干城。或拨无而同兔角。或绝见而居暗室。或立照而存所知。或认有觉是真佛之形。或效无知同木石之类。或执妄同究竟之果。如即泥是瓶。或妄缘趣解脱之门。似拨波求水。或外骋而妄兴梦事。或内守而端居抱愚。或宗一而物象同如。或见异而各立法界。或守愚痴无分别而为大道。或尚空见排善恶而作真修。或解不思议性作顽空。或体真善。妙色为实有。或沈机绝想。同有漏之天。或觉观思惟。堕情量之域。或不穷妄性。作冥初之解。或昧于幻体。立空无之宗。或认影而为真。或执妄而求实。或认见闻性为活物。或指幻化境作无情。或起意而乖寂知。或断念而亏佛用。或迷性功德。而起色心之见。或据毕竟空。而生断灭之心。或执大理而顿弃庄严。或迷渐说而一向造作。或据体离缘而坚我执。或亡泯一切而守己愚。或定人法自尔而堕无因。或执境智和合而生共见。或执心境混杂。乱能所之法。或著分别真俗。缚智障之愚。或守一如不变而堕常。或定四相所迁而沉断。或执无修而祛圣位。或言有证而背天真。或耽依正而随世轮回。或厌生死而丧真解脱。或迷真空。而崇因著果。或昧实际。而欣佛厌魔。或著随宜所说。而守语为真。或失音声实相。而离言求默。或宗教乘。而毁自性之定。或弘禅观。而斥了义之铨。或斗奇特。而但顾出身俄沈识海。或作净洁。而推求玄密返堕阴城。或起殊胜知解。而剜肉为疮。或住本性清净。而执药成病。或寻文探义。而饮客水。或守静居闲。而坐法尘。或起有得心。谈无相大乘。或运图度想。探物外玄旨。或废说起绝言之见。或存诠招执指之讥。或认动用。而处生灭根源。或专记忆。而住识想边际。或安排失圆觉之性。或纵任亏入道之门。或起身心精进。而滞有为。或守任真无事。而沈慧缚。或专系念勤思。而失于正受。或效无碍自在。而放舍修行。或随结使。而恃本性空。或执缠盖。而妄加除断。或保重而生法爱。或轻慢而毁佛因。或进求而乖本心。或退堕而成放逸。或语证相违而亏实地。或体用各据而乖佛乘。或守寂而住空。失大悲之性。或泯缘而厌假。违法尔之门。或著我见而昧人空。或迷现量而坚法执。或解不兼信。而滋邪见。或信不兼解。而长无明。或云人是而法非。或称境深而智浅。或取而迷法性。或舍而乖即真。或离而违因。或即而忘果。或非而谤实。或是而毁权。或恶无明。而背不动智门。或憎异境。而坏法性三昧。或据同理。而起增上慢。或贬别相。而破方便门。或是菩提而谤正法轮。或非众生而毁真佛体。或著本智而非权慧。或迷正宗而执化门。或滞理溺无为之坑。或执事投虚幻之网。或绝边泯迹违双照之门。或保正存中失方便之意。或定慧偏习焦烂道芽。或行愿孤兴沉埋佛种。或作无作行修有为菩提。或著无著心学相似般若。或趣净相而迷垢实性。或住正位而失自本空。或立无相观而障翳真如。或起了知心而违背法性。或守真诠而生语见。服甘露而早终。或敦圆理而起著心。饮醍醐而成毒。已上略标一百二十种邪。宗见解。并是迷宗背旨。失湛乖真。捏目生花。迷头认影。若敲冰而索火。类缘木以求鱼。畏影逃空扪风捉电。苦非甘种砂岂饭因。皆不能以法性融通一旨和会。尽迷方便悉溺见河。障于本心不入中道。匍匐升沉之路。缠绵取舍之怀。于无心中强欲断除。向无事内刚求舍离。将法空为恚爱之境。返真智作想碍之情。长随八倒之风。难出四边之网。竟不知理即生死。恒与道冥妄本。菩提从来合觉。明常住暗水不离冰。灵智常存妙用无尽。何乃遏想念而求湛寂。断烦恼而证真如。妄作妄修自难自易。且灵觉之性本非秘密。如来之藏实不覆藏。故知圆常之理不亏。信解之机难具。如针锋上无边身菩萨。似藕丝悬须弥卢之山。唯叹希奇罔知所措。如水母土蜂之类。犹[虫*太][虫*末]屈步之徒。历劫他求终朝取相。不自暂省返照回光。货鬻衣珠承绍家业。但争空花之起灭。定认眚影之是非。去淳朴而专尚浮华。丧根源而唯寻枝派。可谓遗金拾砾掷宝持薪。是以众圣惊嗟达人悲叹。都谓不到实地。未达本心。妄识浮沉缘心巧伪。遍计所执现似外尘。人杌绳蛇横生空见。不知万法无体一切无名。从意现形因言立号。意随想起言逐念兴。想念俱虚本末非有。是以三界无物万有俱空。邪正同伦善恶齐旨。全抛大义莫返初源。于无心中妄立异同。就一体内强分离合。自他才立逆顺随生。起斗争之端。结惑业之始。织是非之致网锁憎爱之樊笼。观镜像分妍丑之心。聆谷响兴喜怒之色。责化人之心行。保幻物之坚牢。汲焰水而欲满漏卮。折空花而拟栽顽石。能所双寂事理俱空。既造惑因不无幻果。欲知妙理唯在观心。恒沙之业一念而能消。千年之暗一灯而能破。自然不立名相。解惑寂然。岂有一物当情。万境作对。取舍俱丧是非顿融。众翳咸消豁然清净。无非不思议解脱。尽是大寂灭道场。视听俱忘身心无寄。随缘养性逐处消时。犹纵浪之虚舟。若凌空之逸翮。纵横放旷任迹郊廛。普劝诸后贤。但遵斯一路。闻而不信。尚结佛种之因。学而未成。犹益人天之福。此乃群经具载。诸佛同宣。非率尔以致辞。请收凝而玄鉴。

　　永明智觉禅师唯心诀(终)

　　(附)定慧相资歌

　　祖教宗中有二门。　　十度万行称为尊。　　初名止观助新学。　　后成定慧菩提根。　　唯一法似双分。

　　法性寂然体真止。　　寂而常照妙观存。　　定为父慧为母。　　能孕千圣之门户。　　增长根力养圣胎。

　　念念出生成佛祖。　　定为将慧为相。　　能弼心王成无上。　　永作群生证道门。　　即是古佛菩提样。

　　定如月光烁。　　外道邪星灭。　　能挑智炬转分明。

　　滋润道芽除爱结。　　慧如日照破无明之暗室。

　　能令邪见愚夫禅。　　尽成般若波罗蜜。　　少时默刹那静。　　渐渐增修成正定。　　诸圣较量功不多。

　　终见灵台之妙性。　　瞥闻法才历耳。　　能熏识藏觉种起。　　一念回光正智开。　　须臾成佛法。　　如是禅定力不思议。　　变凡为圣刹那时。　　无边生死根。　　由断积劫尘劳巢穴堕。　　湛心水净意珠。

　　光吞万像烁千途。　　抉开己眼无瑕翳。　　三界元无一法拘。　　觉观贼应时克。　　攀缘病倏然净。

　　荡念垢兮洗惑尘。　　显法身兮坚慧命。　　如断山若停海。　　天翻地覆终无改。　　莹似琉璃含宝月。

　　倏然无寄而无待。　　般若慧莫能量。　　自然随处现心光。　　万行门中为导首。　　一切时中称法王。

　　竭苦海碎邪山。　　妄云卷尽片时间。　　贫女室中金顿现。　　壮士额上珠潜还。　　斩痴网截欲流。　　大雄威猛更无俦。　　能令铁床铜柱冷。　　顿使魔怨业果休。　　和诤讼成孝义。　　普现群生诸佛智。　　边邪恶慧尽朝宗。　　蝼蚁鲲鹏齐受记。　　偏修定纯阴。　　烂物刳正命。　　若将正慧照禅那。　　自然万法明如镜。　　偏修慧纯阳。　　枯物成迂滞。　　须凭妙定助观门。　　如月分明除雾翳。　　劝等学莫偏修。　　从来一体无二头。　　似禽两翼飞空界。　　如车二轮乘白牛。　　即向凡途登觉岸。　　便于业海泛慈舟。

　　或事定制之一处无不竟。　　或理定唯当直下观心性。　　或事观明诸法相生筹算。　　或理观顿了无一无那畔。　　定即慧非一非二非心计。　　慧即定不同不别绝观听。　　或双运即寂而照通真训。　　或俱泯非定非慧超常准。　　一尘入定众尘起。　　般若门中成法尔。　　童子身中三昧时。　　老人身分谈真轨。　　能观一境万境同。　　近尘远刹无不通。　　真如路上论生死。　　无明海里演圆宗。

　　眼根能作鼻佛事。　　色尘入定香尘起。　　心境常同见自差。　　谁言不信波元水。　　非寂非照绝言思。　　而寂而照功无比。　　权实双行阐正途。　　体用更资含妙旨。　　劝诸子勿虚弃。　　光阴如箭如流水。　　散乱全因缺定门。　　愚盲秪为亏真智。　　真实言须入耳。　　千经万论同标记。　　定慧全功不暂忘。　　一念顿归真觉地。　　定须习慧须闻。　　勿使灵台一点昏。　　合抱之树生毫末。　　积渐之功成宝尊。　　猕猴学定生天界。　　女子才思入道门。　　自利利他因果备。　　若除定慧莫能论。

　　警世

　　夫不体道本。没溺生死。处胎卵湿化横竖飞沈之类。于中失人身者。如大地之土。得人身者。如爪上之尘。于人身中多生边夷下贱。及处中国。或受女身。若为男子。癃残百疾。设得丈夫十相具足者。处恐畏世生五浊时。以肉为身以气为命。一报之内如石火风灯。逝波残照瞬息而已。于中少夭非横殂者。不计其数。或有得天年寿极耳顺。万中无一。脱得知命之岁除童稚。无知至三十豪四十富。且约其间三十年。于中有疾病灾祸愁忧苦恼。居强半矣。所以昔人有言。浮生一月之中。可开口而笑。只四五日矣。故知忧长喜促乐少苦多。如在万仞之危峰。似处千寻之沧海。纵得少乐毕虑漂沈。且夫有生劳我处胎。有老夺我壮色。有病损我形貌。有死壤我神灵。有荣纵我骄奢。有辱败我意气。有贵使我憍倨。有贱挫我行藏。有富恣我贪婪。有贫乏我依报。有乐动我情地。有苦痛我精神。有赞起我高心。有毁灭我声价。乃至寒则逼切我体。热则烦闷我襟。渴则干我喉。饥则羸我腹。惊则慑我魄。惧则丧我魂。忧则挠我神。恼则败我志。顺则长我爱。逆则起我憎。亲则牵我情。疏则生我恨。害则殒我体。愁则结我肠。乃至遇境生心。随情动念。或美或恶俱不称怀。皆长业轮尽丧道本。其或更诡于君悖于父。傲其物趋其时。兽其心狐其意。苟其利徇其名。诳其人谄其行。附其势欺其孤。渊其殃崇其业。扇其火吹其风。骤其尘背其觉。邪其种睽其真。但顾前非虑后。只谋去靡思回。唯求生焉知灭。则念念烧煮。步步沟隍矣。如今或得刹那在世。须蕴仁慈。行善修心除非去恶。书云。作善降之百祥。作不善降之百殃。是以世间逆顺种种因缘。空受身心妄苦皆为。不知三界唯是一心。以前五识眼耳鼻舌身及第八识。皆是现量所得。无心外法。以第六明了意识。比量计度而成外境。全是想生随念而至。若无想念万法无形。故经云。想灭间静识停无为。又云。诸法不牢固。唯立在于念。善解见空者。一切无想念。若了一心之旨。心外自然无法可陈。岂有欣戚关怀是非干念。佛颂云。未达境唯心。起种种分别。达境唯心已。分别即不生。既了境唯心。便舍外尘相。从此息分别。悟平等真空。故起信论云。一切境界唯心妄动。心若不起。一切境界相灭。唯一真心遍一切处。是故三界虚伪。唯心所作。离心即无六尘境界。乃至一切分别。即分别自心。心不见心。无相可得。先德云。心外有法。生死轮回。心外无法。生死永弃。经云。诸法所生唯心所现。论云。三界无别法。但是一心作。既信一心。须以禅定冥合。如经云。若能教三千大千世界众生令行十善。不如一食顷一心静处入一相法门。若能谛了自心。以此定慧相应。则能不动尘劳。便成正觉。平生所遇。莫越于斯。普劝后贤。可书绅耳。




神栖安养赋


弥陀宝刹，安养嘉名，处报土而极乐，于十方而最清。二八观门，修定意而冥往；四十大愿，运散心而化生。尔乃毕世受持，一生归命。

仙人乘云而听法，空界作呗而赞咏。紫金台上，身登而本愿非虚；白玉毫中，神化而一心自庆。详夫广长舌赞，十刹同宣。但标心而尽契，非率意而虚传。地轴回转，天华散前。一念华开，见佛而皆登妙果；千重光照，证法而尽厕先贤。

考古推今，往生非一。运来而天乐盈空，时至而异香满室。一真境内，现相而虽仗佛威；七宝池中，睹境而皆从心出。故知圣旨难量，感应犹长。变凡成圣而顷刻，即迷为悟而昭彰。探出仙书，真是长生之术；指归净刹，永居不死之乡。

更有出世高人、处尘大士，焚身燃臂以发行，挂胃捧心而立轨。仙乐来迎而弗从，天童请命而不喜。或火烈山顶，光明境里，绝闻恶趣之名，永抛胎狱之鄙。眼开舌固而立验，牛触鸡鹐而忽止。处铁城而拒王敕，须徇丹心；坐莲台而赖佛恩，难抛至理。

其或诽谤三宝、破坏律仪，逼风刀解体之际，当业镜照形之时，忽遇知识，现不思议。剑林变七重之行树，火车化八德之莲池。地狱消沉，湛尔而怖心全息；天华飞引，俄然而化佛迎之。慧眼明心，香炉堕手。应谶而莲华不萎，得记而宝林非久。奇哉！佛力难思，古今未有。



定慧相资歌

祖教宗中有二门，十度万地称为尊。

初名止观助新学，后成定慧菩提根。

唯一法，似双分，法性寂然体真止，寂而常照妙观存。

定为父，慧为母，能孕吉圣之门户。

增长根力养圣胎，念念出生成佛祖。

定为将，慧为相，能弼心王成无上。

永作群生证道门，即是古菩提样。

定如月，光烁外道邪星灭。

能挑智炬转分明，滋润道芽除爱结。

慧如日，照破无明之暗室。

能令邪见愚夫禅，尽成般若波罗蜜。

少时默，刹地静，渐渐增修成正定。

诸圣较量功不多，终见灵台之妙性。

瞥闻法，才历耳，能熏识藏觉种起。

一念回光正智开，须臾成佛法如是。

禅定力，不思义，变凡为圣刹地时。

无边生死根由断，积动寺劳巢穴堕。

湛心水，净意珠，光吞万象烁千途。

抉开己眼无瑕翳，三界元无一法拘。

觉观贼，应时克，攀援病，倏然净。

荡念垢兮洗惑尘，显法身兮坚慧命。

如断山，若停海，天翻地覆终无改。

莹似琉璃含宝月，倏然无寄而无待。

般若慧，莫能量，自然随处现心光。

万地门中为导首，一切时中称法王。

竭苦海，碎邪山，妄云捲尽片时间。

贫女室中金顿现，壮士额上珠潜还。

斩痴网，截欲流，大雄威猛更无俦。

能令铁床铜柱冷，顿使魔怨业果休。

和诤讼，成孝义，普现群生诸佛智，边邪恶慧尽朝宗，蝼蚁鲲鹏齐受记。

偏修定，纯阴烂物刳正命。

若将正慧照禅那，自然亏法明如镜。

偏修慧，纯阳枯物成迂滞。

须凭妙定助观门，如月分明除雾翳。

劝等学，莫偏修，从来一体无二头。

似禽两翼飞空界，如车二轮乘白牛。

即向凡途登觉岸，便於业海泛慈舟。

或事定，制之一处无不竟。

或理定，唯当直下观心性。

或事观，明诸法相生筹算。

或理观，顿了无一无那畔。

定即慧，非一非二非心计。

慧即定，不同不别绝观听。

或双运，即寂而照通真训。

或俱泯，非党员定非慧超常准。

一尘入定众尘起，般若门中成法尔。

童子身中三昧时，老人分谈真轨。

能观一境万境同，近尘远刹我不通。

真如路上论生死，无明海里演圆宗。

眼根能作鼻佛事，色尘入定香尘起。

心境常同见自差，谁言不信波元水。

非寂非照绝言思，而寂而照功无比。

权实双行阐正途，体用更资含妙旨。

劝诸子，勿虚弃，光阴如箭如流水。

散乱全因缺定门，愚盲只为亏真智。

真实言，须入耳，千经万论同标记。

定慧全功不暂忘，一念顿归真觉地。

定须羽，慧须闻，勿使灵台一点昏。

合抱之树生毫末，积渐之功成宝尊。

猕猴学定生天界，女子才思入道门。

自利利他因果备，若除定慧莫能论。



受菩萨戒法

续藏经   受菩萨戒法

宋 延寿撰

受菩萨戒法并序

大吴越国惠日永明寺智觉禅师延寿集序

详夫菩萨戒者建千圣之地生万善之基开甘露门入菩提路梵网经云众生受佛戒即入诸佛位欲知佛戒者但是众生心更无别法以觉自心故名为佛以可轨持故名为法以心性和合不二故名为僧以心性圆净故名为戒以寂而照故名为般若以心本寂灭故名为涅盘此是如来最上之乘祖师西来之意闻者多生遮障见者咸起狐疑以垢深福薄故是盲者不见非日月咎若有志心受者闻者法利无边七辨赞之莫穷千圣仰之无际可谓真佛之母生诸导师妙药之王能治众病入道之要靡越於斯矣。

卢舍那佛说十地法门运菩萨之律仪立如来之行业恒沙戒品圆三聚而统收万行因门唯一念而具足五位大士莫不赖此因圆十剎宝王无不由兹果满今者欲弘大事难称时机若曾宿种一乘方乃能生信解情执之者何以决疑须陈问答之由以袪邪外之障。

问夫菩萨戒者乃文殊普贤之俦具缚凡夫如何得受。

答若执凡夫非普贤者即是灭一乘种古圣不合云普照尘劳业惑门尽是普贤真法界若执众生非佛者即是谤十方佛大教不合云佛心与众生是三无差别以梵网经云一切有心者皆应摄佛戒且禀人者谁不有心凡成佛者皆从心现所以释迦出世开众生心中佛之知见达磨西来直指人心见性成佛故祖师云即心是佛即佛是心离心非佛离佛非心所以一切色心是情是心皆入佛性戒中即众生佛性之心具佛心戒矣况菩萨戒唯以开济为怀不同小乘局执事相是以菩萨饶益有情之戒但济物利人如末利夫人惟酒为戒仙豫大王惟利惟慈但行利物之心即时秉持之志曷乃於法界而分强域向大道而定方隅徒自劳形反招余咎。

问众生心既具佛戒何用更受。

答诸佛教法皆是为未了者以暂亡故似有迷昧今即约事重明故称受戒自性妙律圆理昭然靡隔凡圣未尝迷悟法句经云戒性如虚空持者为迷倒大般若经云持戒苾刍不升天堂破戒比丘不入地狱何以故法界中无持犯故一切法空故今为未见性人方便发扬令信心戒约事开导体用双明祇如十重四十八轻垢轻重虽殊总约事说别而不别理事一际不别而别持犯条然不离事求理起断灭之心不离理行事执常情之见。

问具缚凡夫根微垢重若令受戒毁犯益多若不观根返遭沦坠。

答只为垢重障深令受佛戒现行烦恼虽厚佛乘种子无亏贵闻自本有之佛性善根诸佛不可思议戒之威力能令佛心明朗烦恼轻微设少持时功德无量才发一念已过声闻诸佛校量群经具载不可以情思臆断背佛违经谤大之愆罪沦长劫菩萨璎珞经云佛言佛子若过去未来现在一切众生不受菩萨戒者不名有情志者畜生无异不名为人常离三宝海非菩萨非男非女非鬼非人名为畜生名为邪见名为外道不近人情故知菩萨戒有受法而无舍法有犯不失尽未来际若有人欲来受者菩萨法师先为解说读诵使其心开意解生乐着心然后为受。

又复法师能於一切国土中教化一人出家受菩萨戒者是法师其福胜造八万四千宝塔况复二人三人乃至百千人福果不可称量其法师者夫妇六亲得互为师受其戒者入诸佛界菩萨数中超过三劫生死之苦是故应受有而犯者名为菩萨胜无而不犯有犯名菩萨无犯名外道。

问何不以八关十善渐渐度之能称小机免成毁犯。

答经云若以十善化人如将毒药与人虽一期得人天之饱不免生死毒发终不出轮回翻增业垢若以小乘开化即是大乘冤鸩解脱深坑可畏之处经云宁起狐狼野干心不起声闻辟支佛意所以云但说大乘无咎。

问说法受戒本为超出苦源何乃却令诽谤毁犯翻堕地狱有损无益何成化门。

答自有闻而顿悟或有闻而渐持或有闻而起谤随机不同皆能获益佛法真实终不唐损如置毒乳中味味杀人又如以毒涂鼓远近皆丧此大乘戒法闻而起谤尚获大益起尚供养恒沙佛人何况谛信一心求受所以文殊菩萨经中校量云譬如有人闻说般若起谤不信堕地狱胜供养恒沙佛者何以故供养恒沙佛只得人天生灭之福若闻般若毁谤堕地狱受谤法毕以闻般若为种才闻说般若便得心开剎那成佛校其功力天地悬殊又诸法无行经云有一净威仪法师怜愍众生故从所住处常入聚落食讫而还教化百千万家皆作佛子令发阿耨多罗三藐三菩提心又有一威仪比丘常住寺中乃至不能善於菩提所行之道净威仪法师诸弟子众生常入聚落生不净心即鸣楗槌集众立制汝等自今已去不应入於聚落於后净威仪法师遇有威仪比丘知不信受大乘戒法强说一偈以作大乘种必知不信诽谤入地狱地狱罪毕因闻此法为悟道之因颂曰贪欲即是道嗔恚亦复然如是三法中具一地佛法有威仪比丘闻已诽谤起是业已后时命终是业果报故堕阿鼻大地狱九十百千亿劫受诸苦恼从地狱出六十三万世常被诽谤其罪渐薄后作比丘三十二万世出家之后是业因缘返道入俗乃至无量千万世诸根暗钝师子游步於汝意云何尔时有威仪比丘岂异人乎勿造斯观则我身是我时起是微细不净恶心受此罪业堕於地狱若人不欲起微细罪业者於彼菩萨不应起於恶心菩萨所行道皆当信解不应起嗔恨之心乃至如来见是利故常说是法故知因闻此大乘法而得成佛闻而起谤尚得成佛何况志诚求闻求受且如菩萨戒中十重淫杀等戒只如现在不受戒凡夫从无始来具造杀盗淫欲等事悭贪嗔恚等法过去已造现在今造未来当造念念无间心心靡移恒没生死恒沈苦狱故经云阎浮众生举足动步无非是罪若行杀害堕畜生中互为高下若起嗔恚堕地狱中常时烧煮若生悭贪堕饿鬼中饥火常然故法华经云於地狱中作园观想驼驴猪狗是其行处所以莲华色比丘尼昔为戏人披法服时以宿命智观过去无始前恒处地狱无有出期遂乃广劝王舍城中释种等女但出家破戒入地狱终有解脱之时是以但受破戒速超得道之场不受不破永处泥犂之患以业道罪相酬无有体息故决定毗尼经云佛言优婆离何故修大乘行菩萨戒宽容无犯何故声闻禁戒窄狭严切优婆离当知若初修大乘行菩萨戒晨朝有犯应当结罪至午若菩提心无间断戒聚成就则非所犯乃至中夜有犯至於后夜菩提心无间断戒聚成就则非所犯优婆离当知初修大乘行菩提心戒行宽缓若有菩萨结罪有犯不应悔惧复次若声闻犯戒戒相则灭无复更全何故为声闻持戒除烦恼故如救头然烧衣心速为求寂灭涅盘坚持戒行以知菩萨为发菩提无上心故受戒虽暂有犯乃从事而论一期所制若菩提心四弘愿不断即不名犯若永舍菩提心违四弘誓即名犯戒以声闻人不发菩提心受戒但求出离事戒才犯持心即断以从生灭边论故若菩提心菩萨戒约尽未来际无有间断故又经云犯戒名菩萨不犯名外道以未闻大乘佛性戒故无可得犯纵修万善皆是无益苦行所收种苦求甘终无得理蒸砂作饭岂有成时所以梁帝发愿云不愿作郁头蓝子暂得生天宁可作提婆达多永处地狱且如不受戒众生法尔累聚烦恼所萦皆堕地狱设得暂出还堕轮回似蚁循环如火旋转若得戒力心遇缘因一念回心自然开悟经云如王生子为民所敬得戒护人生圣种中后必得圣如绍王位设有毁犯如菩萨戒八胜中第五受罪轻微胜堕六趣中常得为王此是劣中之胜又如出家比丘谁是微细精持戒人二地分持惟佛能净所以经云惟佛一人持戒清净其余尽名破戒者南山云受者法界为量持者麟角犹多又云坐受立破得无量福乃至但作奉戒之心莫作得戒之限善生云天地无边戒亦无边草木无量戒亦无量虚空大海高深戒亦高深亦复如是故知受时十方戒法无边破者毫厘少分终不尽破所以萨婆多云宁可一时发一切戒不可一时犯一切戒宁可有戒可犯不可无戒可破如无戒可破之人莫道具造恶业只如深山远谷木食草衣百千万劫修远离行若不受戒法大智度论中文殊菩萨呵云与禽兽无异又宝林传中有小乘持戒比丘眼不观色耳不听声以不达佛理故受施主供养尚作大蕈还债岂况无戒信受理行都无者欤如上所引事理照然金口不易之真诠古圣现行之榜样何得凭虚作实背正投邪障他无上之善根起自菩提之大难若不投诚忏悔舌烂口中善恶因缘难逃苦乐立即交报。

问何故犯菩萨戒不名犯而戒性无尽。

答夫菩萨戒若约理推即惟心心性无尽所以璎珞经云一切凡圣戒尽以心为体若约事明初发菩萨心四弘誓愿并彻未来际摄化有情不同人天二乘等戒力消尽若辟支佛戒无大悲故戒力消尽舍利弗当知菩萨摩诃萨戒行无尽何以故一切净戒皆因菩萨戒摄现前故譬如种子渐多利益无尽舍利弗当知菩萨心者犹如种子诸佛如来戒行无尽是大丈夫名无尽戒行舍利弗是修行菩提持戒故戒行无尽又受菩萨戒具五功德八殊胜向下广明校量无尽。

问如上所说云何是菩萨破戒。

答曰昙无谶菩萨戒本云略有二事失菩萨戒一舍菩萨愿二增上恶心除是二事若舍此身或终不失从是以后所生之处当有此戒增上恶心者所谓妄说人法二空未得为得生大邪见起不信心故犯轻重之垢不生怖畏若有因缘或犯轻重等戒虽暂时破深信因果常生忏悔即不名犯又昙无谶戒本云若菩萨嗔他受着嗔事不体息者犯重垢罪不犯者常欲舍嗔嗔心犹起是名不犯。

问於诸佛诱进门中方便极多省要提携何不劝生安养岂须破戒翻障净方。

答若生安养教受九品之文上根受戒习禅中下行道念佛众生根器不等不可守一疑诸大乘起信论明诸佛本意为摄大乘初入信之人恐生恶世难得成就令回向往生免得退转若见佛法身易成就法忍此是明文证上品往生如文殊菩萨云如壮士屈伸臂顷上品见佛便证菩萨初地如下第九品闻大乘不信佛戒或只念佛乃至临终回向亦得往生十二劫始花开未得见佛渐证小乘格其圆功迟速大隔若受菩萨戒发无上菩提心者已信大乘已受大法中间设破亦兼念佛忏悔助生又得戒威德力发大乘心力不受戒者亦造恶业只有念佛之力全无戒力及闻大乘法等力约世间论少力且不如多力庶人力不如国王力其但念佛名下品生者临终难值遇善友皆遇缘差又志力不坚数数间断恶业深厚善弱难排须是众缘方能克证故经云非少福众生而得生彼何如大小俱运权实兼行广备资粮万善熏发一心决定可趋莲台此论受戒而破者或有顿持或有渐持若但令一门念佛往生则九品虚设上品大乘孤然可弃从上诸佛不合制戒及禅定多闻但说一门以度群品天台教云以八教网捞人天鱼有顿有渐不定秘密藏通别圆如是机接尚不得一且一网孔如何张鸟一士夫如何治国诸佛无有定法故号阿耨菩提机病不同法药有异医不专散天不长晴或有闻法悟者或有坐禅悟者或有念经得度或有受戒证真诸佛大意以可度为怀设不可度者说真实法亦不得入若可度者说虚妄法亦得超彼故佛言若以虚妄得度者我亦妄语菩萨修六度万行如乘死尸过海亦如囚禁厕孔得脱终不定一法是定一法非乃至斥妄谋真舍此取彼并是执缚自绳疑网所笼情见不忘致兹大失三乘十二分教惟翳我执愚心执尽情亡智生道现故经云眼病见空花除翳不除花妄心执有法遣执不遣法若悟大道圆通之人尚不见一法是何有一法非尽十方世界未有一人成佛亦不见一人作众生地狱在何方天堂居何处不省愚蒙翳目争攀空里之花岂察妄想疑根徒怖暗中之鬼实可怜愍徒自惊嗟吾今依佛语故遵至教故曲顺机宜随缘舒卷有求大道者说一乘之妙旨来求小行者布六行之权门大小兼弘禅律俱运云云自彼於我奚为何得专愚生於妄见执权谤实毁大怖空萤焰何齐日驭之光蚊觜岂尽沧溟之底逆风执炬自取焚烧漏管窥天徒抱惭耻今遵佛旨右圣圆文纂集施行度有缘者溥愿法界含识凡有见闻受菩萨戒而行菩萨心发菩提愿而圆菩提果耳。

梵网菩萨戒仪(终)

跋

天地万物之父母父母子之天地其所以覆育之恩固非一生一身之所能报也父母生我三子以予末子躬自乳哺故於慈母受恩偏重非若他人之母子也予尝欲以温清之节定省之读甘旨之奉不难其侧供为子职适致薄福其於京畿无由民家舍可赖居亦无官爵可仕桂玉之忧不绝故不在其侧远归田舍不顾名利但以农业退居累月矣忽闻慈母罹疾颠倒促行归觐不及属旷与葬之时不图母年未暮而至於此予至此而不见慈母入其堂像其形容言语森然而不见不闻矣至其墓稽首则孤坟寂寂四山重重亦无形声之见闻矣泣洫痛哭问天地而天不语地不言我心茫茫其谁知矣何以使我早见风树之悲以故不惜钱财以泥金银写成众经之纲莲经二部及诸经秘密等庄严披读兼设华严三昧忏为荐先母兴安宅主李氏灵驾超生净界悟明自已次愿严父顺平君朴天祥兼及己身亲眷现增福寿归依三宝尽力荐母然后当成妙果与先母一门同享法喜广度众生报佛恩德又愿重创先母兰若置此诸经往往披读每令先母来承聆法又为己母愿成一代全藏及华严诸经永永追孝不失平生抚育之恩法界迷伦同沐慈冷尔。


警世

续藏经   警世

宋 延寿撰

警世

夫不体道本。没溺生死。处胎卵湿化横竖飞沈之类。於中失人身者。如大地之土。得人身者。如爪上之尘。於人身中多生边夷下贱。及处中国。或受女身。若为男子。癃残百疾。设得丈夫十相具足者。处恐畏世生五浊时。以肉为身以气为命。一报之内如石火风灯。逝波残照瞬息而已。於中少天非横殂者。不计其数。或有得天年寿极耳顺。万中无一。脱得知命之岁。除童稚无知。至三十豪四十富。且约其间三十年。於中有疾病灾祸愁忧苦恼。居强半矣。所以昔人有言。浮生一月之中。可开口而笑。只四五日矣。故知忧长喜促乐少苦多。如在万仞之危峰。似处千寻之沧海。纵得少乐毕虑漂沈。且夫有生劳我处胎。有老夺我壮色。有病损我形貌。有死坏我神灵。有荣纵我骄奢。有辱败我意气。有贵使我憍倨。有贱挫我行藏。有富恣我贪婪。有贫乏我依报。有乐动我情地。有苦痛我精神。有赞起我高心。有毁灭我声价。乃至寒则逼切我体。热则烦闷我襟。渴则乾我喉。饥则羸我腹。惊则慑我魄。惧则丧我魂。忧则挠我神。恼则败我志。顺则长我爱。逆则起我憎。亲则牵我情。疎则生我恨。害则殒我体。愁则结我肠。乃至遇境生心。随情动念。或美或恶俱不称怀。皆长业轮尽丧道本。其或更诡於君悖於父。傲其物趋其时。兽其心狐其意。苟其利徇其名。诳其人谄其行。附其势欺其孤。渊其殃崇其业。扇其火吹其风。骤其尘背其觉。邪其种睽其真。但顾前非虑后。口谋去靡思回。唯求生焉知灭。则念念烧煮。步步沟隍矣。如今或得剎那在世。须蕴仁悲。行善修心除非去恶。书云。作善降之百祥。作不善降之百殃。是以世间逆顺种种因缘。空受身心妄苦皆为。不知三界唯是一心。以前五识眼耳鼻舌身及第八识。皆是现量所得。无心外法。以第六明了意识。比量计度而成外境。全是想生随念而至。若无想念万法无形。故经云。想灭间静识停无为。又云。诸法不牢固。唯立在於念。善解见空者。一切无想念。若了一心之旨。心外自然无法可陈。岂有欣戚关怀是非干念。佛颂云。未达境唯心。起种种分别。达境唯心已。分别即不生。既了境唯心。便舍外尘相。从此息分别。悟平等真空。故起信论云。一切境界唯心妄动。心若不起。一切境界相灭。唯一真心徧一切处。是故三界虚伪。唯心所作。离心即无六尘境界。乃至一切分别。即分别自心。心不见心。无相可得。先德云。心外有法。生死论回。心外无法。生死永弃。经云。诸法所生唯心所现。论云。三界无别法。但是一心作。既信一心。须以禅定冥合。如经云。若能教三千大千世界众生令行十善。不如一食顷一心静处入一相法门。若能谛了自心。以此定慧相应。则能不动尘劳。便成正觉。平生所遇。莫越於斯。普动后贤。可书绅耳。