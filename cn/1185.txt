陈子壮诗词全集 - (明清)
　五言律诗
　　过黄子有作
　　雨中柬黄子
　　过酌公逊夜得霖雨喜而有作
　　为黎瑞生题其先世画龙
　　晨起见逢永题壁而去追和一首
　　夜过嘉可和何公子
　　和黄士明少宰四首
　　　其一 咏尘
　　　其二 咏柳絮
　　　其三 咏草
　　　其四 咏荇
　　初秋同何龙友黎君选马伯起金相如雅集嘉显堂即席赋
　　送帅从龙邑丞擢判睢州丞先膳部公献平西夏颂于神庙得旨录送史馆
　　　其一
　　　其二
　　赠陈彦质归闽
　　北望台月夜独眺
　　送何龙友太史还朝十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　同诸君分赋梅花
　　和逢永水松
　　为蔡医寿母
　　送李伯开归泰和兼谂其尊人自得在楚
　　送黄君常游武夷兼寄胡瓯宁
　　送黄子应蒋三水聘
　　种桄榔以一株分黄士明少宰园中辄惠佳韵敬答
　　　其一
　　　其二
　　上巳同逢永发珠江
　　望石门次逢永见怀之作
　　舟中呈黄子
　　舟溯胥江闻何太史迟予峡山
　　　其一
　　　其二
　　禺阳杂诗
　　　其一
　　　其二
　　　其三
　　　其四
　　峡夜别何黎二子（去岁已有行色，子亦称诗送矣）
　　三水与逢永小别
　　为张邑侯赠公题册
　　　其一
　　　其二
　　　其三
　　　其四
　　诃林赠王丹一都阃
　　送黎美周
　　欧嘉可梦索子大书熟骚痛饮四字以诗为质因和诗而以拙书归之吾亦践吾梦之诺也已
　　和郑太史
　　自笑
　　同郑太史入诃林
　　澹荡
　　智海修六若惺三上人过访同赋得风雨亦来过
　　欲将
　　送吴玺卿兼寄何宫谕
　　　其一
　　　其二
　　北望台
　　菩提坛纳凉
　　夏日曾元鲁方伯邀同修若二上人黄弈客阁集
　　曹溪
　　　其一
　　　其二
　　与俛无夜坐寄示诃林诸衲
　　近京
　　册封
　　赋得阳台
　　耕籍礼成恭祀
　　　其一
　　　其二
　　　其三
　　　其四
　　祈雨斋居
　　　其一
　　　其二
　　饮遣雩太岁殿
　　即事
　　　其一
　　　其二
　　　其三
　　　其四
　　送陈文是掌教南海兼寄诸里友
　　雨后东掖
　　后湖
　　坛夜
　　虹
　　供祀北郊
　　边报
　　　其一
　　　其二
　　传闻
　　春日道院奉和王师相
　　部中杂咏十二首
　　　其一 莺
　　　其二 蝉
　　　其三 槐
　　　其四 燕
　　　其五 鹤
　　　其六
　　　其七 柏
　　　其八 葵花
　　　其九 井水甘洌人来汲皆曰礼部井云
　　　其十
　　　其十一 紫薇花
　　　其十二 茉莉
　　獐
　　榆半枯亦具古趣
　　宝月台
　　玉虚宫
　　漱流石
　　与客泛舟浮邱
　　　其一
　　　其二
　　　其三
　　　其四
　　黄逢永移寓山馆分赋六韵
　　佚题
　七言律诗
　　初归饮顺虎家兄东皋别业
　　　其一
　　　其二
　　酌徐木之濠想亭
　　黄逢永过访同赋
　　东皋和欧嘉可
　　过黎介嘉树堂
　　张二无督学数造敝庐余方屏迹虚其盛意赋诗谢之
　　何凝生投诗戏用屠纬真体赠之
　　答欧子建
　　若上人新辟禅讲偕黎黄传诸君往观酌智上人方丈
　　佛日与诸君泛舟江上俗是日已陈龙舟之戏谓之出水龙
　　邀庄景说候船撰酌东皋同作
　　庄景说奉使靖江王邸往来五羊见访赋此赠别
　　　其一
　　　其二
　　景说舟中酬赠丁山人
　　区启图兄弟邀同谢起东黄元卿酌云筏
　　何凝生过访索赠
　　瀛洲丈人七十举子李伯襄宗伯黄逢永孝廉其婿也徵诗为寿
　　题绿珠祠梧州
　　秋夜即事戏赠何龙友
　　送谢简之元戎归越
　　送谢生式臣元戎之子也谒予门下
　　送龚培赤随谢简之越游
　　智上人黎君选陶摇光欧嘉可载酒索书分赋得萍字
　　欧阳伯曦释逮初归偕诸子枉过有述
　　答区启图閒居见存之作
　　送雷生
　　王克仲孝廉佳诗见存用韵却寄
　　送魏道安复游桂林
　　立春日赠张玉笥邑侯
　　春三日侍诸父泛舟桃花坞
　　　其一
　　　其二
　　登赤石冈塔
　　黎缜之除夕六十初度与智上人同庚比同枉过
　　灯夕赴洪紫云郡守园亭之招
　　沈丰城母六帙其侄来粤索诗
　　三水蒋令公聘黄逢永为诸生授业诗美其事
　　寄赠温侍御温前今按蜀楚有声特申巨济之望云
　　读张孟奇西园诸草酬赠一律
　　春日同张孟奇太守王幼度明府连集东皋
　　东皋次张孟奇韵兼订罗浮之约
　　三水候陆观察座师
　　邂逅何龙友偕黎君选舟中分赋
　　将为峡山之游赋谢蒋三水
　　迟何黎周一日至峡夜集涵碧堂
　　为张长洲题四世恩荣册
　　奉和陆观察座是由枉赠二首
　　　其一
　　　其二
　　酬龙川宋明府
　　酬大司马刘公
　　代张邑侯门人题赠公册
　　张孟奇挟诸郎就试五羊有卜居之兴
　　送詹弱生解元
　　郑太史既游罗浮访我月泉精舍入小嫏嬛同赋
　　舟中赠郑太史
　　酌郑太史于东皋
　　席上赠刘郎
　　叠前韵为公逊拨闷
　　人日旧好诸君携酒过
　　诸君再过
　　灯夕过区嘉霁
　　诃林新辟禅社吴用潜玺卿十虚上人继至
　　为弈客黄生赠父
　　送袁自如少司马还朝
　　赐环纪恩
　　　其一
　　　其二
　　徐冯诸君家弟送别三江舟中
　　潜山道中遇雨
　　宿青口驿楼
　　东平逢陆景邺老师
　　赐鲥鱼
　　送刘半舫大司空总督河道
　　九日
　　送喻大中丞巡抚浙江
　　遥遥
　　送董思白大宗伯加太子太保予告驰驿
　　送姚岱芝大司寇还留都
　　答怀母舅朱箕作先生
　　祈雨部宿呈李金峨大宗伯林鹤胎左宗伯
　　送林鹤胎左宗伯暂假归省
　　喜雨用谢膳郎韵
　　次酬遵义守黄大次
　　闰八月十五夜同吴长吉院长姜燕及刘蓬元二宫端集马园
　　送顺虎家兄宰贵县步李太白中都明府韵
　　寿姚永言给谏封公孝廉
　　曾谦父以且园诗见投次韵赠之
　　　其一
　　　其二
　　送胡南石侍御巡按贵州
　　冯桢卿给谏为尊人青方新开园亭邀同卢本潜都谏过酌
　　　其一
　　　其二
　　为顾珠岩给谏寿太夫人
　　送阮旭青给谏册封德藩归寿母
　　奉赠乔年伯
　　云淙海曙楼
　　西樵大科峰
　　白云洞
　　碧玉洞
　　访何相君遥望榄山有作
　　赠雷山人同谢将军游星岩
　　送黎遂球公车北上
　　题弄珠楼
　五言绝句
　　文止弟出市买磬诗以雅之
　　　其一
　　　其二
　　画石
　　画兰①
　　悠悠曲
　　　其一
　　　其二
　　　其三
　　　其四
　　尚书怀①
　　黎仲赐（亦荔枝，土人得种于黎，而嘉其称）
　　枯树
　七言绝句
　　与木之围棋嘉可诵弇州和长庆诗仆亦和此二章
　　　其一
　　　其二
　　送孙青宕归宁波
　　　其一
　　　其二
　　　其三
　　　其四
　　　其五
　　惆怅词
　　生日偈答石佣子
　　对菊绝句
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　梦憨山
　　古意
　　送黎君选同龙友北上
　　　其一
　　　其二
　　　其三
　　　其四
　　玉兰
　　江行见暴骨五具诗以埋之
　　胥江天妃庙边竹
　　胥江曲
　　　其一
　　　其二
　　移竹
　　　其一
　　　其二
　　闺词四十首
　　　其一 澹妆
　　　其二 画眉
　　　其三 点唇
　　　其四 理衣
　　　其五 微步
　　　其六 挑灯
　　　其七 护灯花
　　　其八 晏起
　　　其九 摘花
　　　其十 惜花
　　　其十一 吸花露
　　　其十二 调鹦鹉
　　　其十三 打鸳鸯
　　　其十四 趁燕
　　　其十五 鞦韆
　　　其十六 斗草
　　　其十七 拾翠
　　　其十八 解连环
　　　其十九 戏蝶
　　　其二十 藏钩
　　　其二十一 迟月
　　　其二十二 焚香
　　　其二十三 集古美人
　　　其二十四 裁诗
　　　其二十五 临帖
　　　其二十六 戏染
　　　其二十七 写影
　　　其二十八 绣观音
　　　其二十九 礼佛
　　　其三十 烹茶
　　　其三十一 凭栏
　　　其三十二 围棋
　　　其三十三 操琴
　　　其三十四 新浴
　　　其三十五 薰铺
　　　其三十六 晚妆
　　　其三十七 佩兰
　　　其三十八 怯病
　　　其三十九 倚楼
　　　其四十 吹箫
　　读书寡出拈古韵事作戏谑非咏史体也得五首
　　　其一
　　　其二
　　　其三
　　　其四
　　　其五
　　五日珠江曲十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　咏白莲十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　舒再航孝廉
　　　其一
　　　其二
　　诃林送区启图应试北上
　　　其一
　　　其二
　　　其三
　　送郑太史归毗陵
　　　其一
　　　其二
　　　其三
　　　其四
　　崇祯元年元日立春歌
　　　其一
　　　其二
　　题李都护小像
　　春兴
　　留春词
　　　其一
　　　其二
　　　其三
　　　其四
　　　其五
　　　其六
　　　其七
　　读黎君选中州诸咏作
　　　其一
　　　其二
　　岭上
　　圆通寺
　　浔阳曲
　　桃山驿虓虎飞鹰掣似儿，等閒帏幄笑谈时。桃山亦近符离在，莫倚遗宫泣宋师。一作“遗宫亦近符离在，莫倚朱仙泣宋师”谷城山
　　盘菊
　　　其一
　　　其二
　　等是
　　咏史
　　题太平渔长图
　　藕泉（在香山莲花峰下，伍国开属题）
　　　其一
　　　其二
　　　其三
　　　其四
　　直讲纪咏
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　　其十一
　　　其十二
　　观黑帅还朝图有感
　　何象冈相公邀赏洞梅即呈绝句
　　送刘瞻甫州守左补江西幕
　　望雪
　　　其一
　　　其二
　　　其三
　　双塔
　　灵济宫
　　梅花
　　　其一
　　　其二
　　垂丝牡丹
　　亭上
　　　其一
　　　其二
　　　其三
　　别意
　　　其一
　　　其二
　　流溪曲
　　　其一
　　　其二
　　　其三
　　　其四
　　　其五
　　经慧山游眺
　五言排律
　　答曾霖寰民部白下见寄
　　梦彭山公雷伯鳞二年兄成十一韵
　　家圃与诸客竟日夜剧游伯促咸在赋二十二韵
　　过木之濠想亭留题十四韵
　　赋得莎鸡振羽
　　题纸壁十二韵
　　隆德
　　为陈湖仲进士大父寿时尊甫新迁国博
　　葛赠公专祀诗
　　依韵答怀五弟
　　黄逢永移寓山馆分赋六韵
　古风
　　黄鹄篇
　　东皋九龙井
　　　其二
　　祈雨行
　　　其一
　　　其二
　　寿冯大姑诗
　　短调歌
　　　其一
　　　其二
　　雷生行
　　前池雁篇（有引）
　　后池雁篇
　　读陆观察座师黔行录述而成韵
　　鸡鸣歌
　　树中草
　　晚泊
　　海珠谒李忠简公祠①
　　补沈休文忆诗二首
　　　其一
　　　其二
　　张义姑诗①
　　得张孟奇中山中书问却寄
　　飞霞子琴歌过小环谷作
　　秋日自遣遂成长篇
　　杂诗二首
　　　其一
　　　其二
　　八月十六日夜宴
　　四哭诗①黄士明先生少宰
　　欧阳伯曦参军
　　莫元慎司理
　　门人袁高要若思
　　咏史二首
　　　其一
　　　其二
　　赋得首厦犹清和
　　东林寺
　　为陈廉茹太史兄弟奉寿尊甫涧云先生
　　晨坐斋中和张曲江先生韵
　　黎美周过别
　　有酒
　　十二骏歌①
　　四骏歌①
　　汪生洲左司马致仕将归授其先公诒燕图作歌多怀旧之感
　　携手曲
　词
　　竹枝词
　　　其一
　　　其二
　　　其三
　　　其四
　　　其五
　四言诗
　　禊日效兰亭体二首
　　　其一
　　仿孔北海离合诗
　　为冯青方铭杖
　偈颂
　　智海入罗浮送以四偈
　　　其一
　　　其二
　　　其三
　　　其四
　赞
　　庆翁寿图赞（老子出函关，跨青牛）
















ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　















陈子壮诗词全集 - (明清)






陈子壮　朝代：明末
已收录作品：455首
相关诗词 (294)相关人物 (38)
人物简介

中国历代人名大辞典
【生卒】：1596—1647 【介绍】： 明末广东南海人，字集生，号秋涛。万历四十七年进士。授编修。天启四年典浙江乡试，发策刺魏忠贤，削籍。崇祯初起故官，累迁礼部右侍郎，以故除名归。南明弘光帝起为礼部尚书，未至，南京已陷，桂王朱由榔称帝肇庆，授为东阁大学士兼兵部尚书。起兵攻广州，兵败被执死。谥文忠。有《云淙集》、《练要堂稿》、《南宫集》。
全粤诗·卷五七三
陈子壮（一五九六—一六四七），字集生，号秋涛。南海人。熙昌子。明神宗万历四十七年（一六一九）进士，廷对第三，授翰林院编修。明熹宗天启四年（一六二四），典浙江试，发策刺阉竖，魏忠贤削子壮及其父给事中熙昌籍。明思宗崇祯初，起故官，历官至礼部右侍郎，充经筵讲官。每召见，辄称旨。旋以言宗室事，唐王上疏底之，下之狱，减死放归。后唐王立福建，召为相，竟以宿憾而不行。遭国变，于广州修南园，结诗社。永明王立于肇庆，授子壮东阁大学士兼兵部尚书，督广东、福建、江西、湖广军务。会大兵入广州，唐王弟聿被执死，子壮止不行。顺治四年（一六四七）春，与陈邦彦、张家玉、王兴、赖其肖等先后起兵，驻五羊驿，为大军击败，走还九江。九月，大兵克高明，被执至广州，不降，被戮，子壮母自缢。永明王赠子壮番禺侯，谥文忠，荫子上图锦衣卫指挥使。清朝褒典，追谥忠简。有《南宫》、《秋痕》、《云淙》诸集。清道光《广东通志》卷二八三、清张廷玉等《明史》卷二七八有传。陈子壮诗，以梁基永藏清刊《陈文忠公遗集》为底本。
槜李诗系·卷四十
字秋涛，熙昌子，官尚书。
维基
陈子壮（1596年—1647年），字集生，号秋涛。广东南海县沙贝村（今广州白云区金沙街沙贝社区）人。明末及南明政治人物。永历时官东阁大学士兼兵部尚书，谋求收复广州，兵败殉国。陈子壮出生广州九曜坊之杲日堂故宅，四岁能文、七岁能诗，万历四十七年己未（1619年）成一甲第三名进士（探花），授翰林院编修。魏忠贤欲延为己用，被陈婉拒，魏忠贤大怒：“何物陈子壮，竟敢逆我意！”天启四年（1624年），自翰林院去浙江主持乡试，策论〈历代宦官之祸〉，为魏党所忌，遂罢职，定居盐仓街。崇祯时，官左春坊左谕德，升礼部侍郎、兼侍读学士。后因朱姓案下狱，不久罢归乡里。崇祯十年（1637年）在广州白云山辟云淙书院，次年修禊南园，与其弟陈子升及黎遂球、区怀瑞、曾道唯等12人修复南园诗社，世称南园十二子。后在禺山书院授徒讲学。弘光时，为礼部尚书。隆武二年（1646年），广州城陷，陈子壮与弟陈子升捐资募兵，在南海九江举旗誓师，永历帝授以东阁大学士兼兵部尚书。陈邦彦同陈子壮密谋攻取省城，同广州城内的原明朝广州卫指挥使杨可观、杨景晔秘密联系，“暗用桂字印票，号召多人”为内应，不料事泄，张贴檄文的家僮被清军捕获。后兵败被俘至广州，佟养甲下令将陈子壮“寸磔于教场”，与陈邦彦、张家玉合称为“南明三忠”。谥号文忠。




五言律诗


过黄子有作

庭花方灼灼，阶鸟复翩翩。
本拟旱云赋，翻酬明月篇。
一经宁尚白，对客况思玄。
莫问齐名事，新诗与世传。



雨中柬黄子

雩歌君懒和，佳雨亦徐来。
太守亭边喜，杜陵诗里催。
楼花润色点，江鸟乱空回。
勇读知鎏麦，子耕沾足哉。



过酌公逊夜得霖雨喜而有作

近市一重扉，觞飞雨亦飞。
清澜即濠上，骤瀑似山围。
始觉滂沱应，虚疑稼穑非。
苍天放行乐，携手莫教稀。



为黎瑞生题其先世画龙

蜿蜒霖雾里，鳞甲转分明。
柱下真人气，云间小陆名。
书堂吟片玉（用开建莫宣卿事。），剑匣□双精。
自是荀家物，谁能为点睛。



晨起见逢永题壁而去追和一首

三间红日足，半亩绿阴閒。
不是卧龙处，空劳题凤还。
云山诗里态，岁月酒中颜。
仍枕矶边石，飞花昼掩关。



夜过嘉可和何公子

五陵袭马气，夜夜拥佳人。
白社吟诗过，青云结客真。
还添今雨梦，遥忆旧花茵。
胜事仙湖得，劳君为买邻。



和黄士明少宰四首

其一 咏尘

支离满天地，点点度轮蹄。
堠火传边近，烟花障陌低。
陆生衣本素，楚客志须泥。
沧海飞扬甚，无嗟浩劫迷。

其二 咏柳絮

望去千丝碧，飞来万玉明。
高低非一态，蜂蝶不相惊。
乍拟纷纷雪，宁为泛泛萍。
隋堤三月莫，沾惹舞衣轻。

其三 咏草

蒙茸多露处，生意几鲜新。
希日不遗汝，春风偏趁人。
王孙归兴切，游女踏歌频。
揽结青袍色，留连芳树津。

其四 咏荇

芳池碧涧同，密藻细蒲通。
深浅皆宜水，参差早入风。
镜光容展叶，带弱不胜丛。
下体如堪采，连钱冒汉宫（汉宫太乙池有连钱荇。）。



初秋同何龙友黎君选马伯起金相如雅集嘉显堂即席赋

共怜秋气迥，飒雨荐新凉。
逸兴池边墨，清言竹下觞。
栖乌明汉影，子鹤叶庭霜。
韦杜寻堂会，琴尊遂一堂。



送帅从龙邑丞擢判睢州丞先膳部公献平西夏颂于神庙得旨录送史馆

其一

混迹风流地，清心政事堂。
仙才多薄宦，家学自名郎。
副墨邀浮峤，张琴答桂阳。
南中行略遍，高步信游梁。

其二

先朝传献颂，今日喜闻诗。
陶谢无兼体，邹枚又一时。
园添新雪色，人有暮云思。
残废龙门业，劳君枉见推（丞尝修《宋进子史》。）。



赠陈彦质归闽

莆中有佳客，能作太邱声。
永夜隋珠色，终年任钓情。
贵游多父执，知己足生平。
珍重题纨扇，秋风兰芷清。



北望台月夜独眺

虽非岩谷里，孤啸亦孙登。
月月晴无减，光光景欲层。
元珠如可得，黄鹤会须乘。
五岳真拳石，齐州安足称。



送何龙友太史还朝十首

其一

风云如此际，留滞是何年。
总为君亲合，非关出处悬。
有书归使节，回梦听朝鞭。
恒说中兴事，公才善勉旃。

其二

深序追前辈，通才渐老成。
圣朝徵实录，之子匪虚名。
贺世罗浮凤，怀人太液莺。
东南冠冕地，行矣焕弓旌。

其三

皇极巍三殿，词头夐一家。
露茎新宠遇，云笈旧声华。
岁月宫僚缺，聪明讲幄加。
开元金鉴在，风度总宣麻。

其四

同栖南海曲，并入承明庐。
东壁劳相照，他山自不如。
祖刘忧国蚤，房杜论交馀。
为谢鹓鸾侣，南枝已卜居。

其五

人瞻谢傅日，吾爱郗家风。
纪有三芝异，出非小草同。
诸王曾拥彗，馀子竞雕虫。
里妇矉何态，长门亦汉宫。



其六

已失杨朱路，那堪问水程。
蠡湖阳鸟没，严濑客星明。
是处江南草，春风济北生。
思君日舟楫，不独放游情。

其七

榄水临将发，风流得雅裁。
美人明月梦，仙吏白云台。
海鹤招琴曲，江鸥劝酒杯。
濯缨清可听，不觉榜歌催。

其八

经旬维缆意，岁色引离觞。
若为尤风缓，从添至日长。
梅花诗里腊，黍谷律中阳。
云树荧荧晚，何能望帝乡。

其九

渐觉山为黛，新开镜是潭。
条风当少女，芳草即宜男。
玉切朝天佩，香分侍殿簪。
东方沾社醉，归袖几馀甘。

其十

何人招隐赋，复作北山愁。
祖道揶揄笑，仙槎汗漫游。
真看天马逸，本自岁星俦。
纵入罗浮梦，应随到十洲。



同诸君分赋梅花

疏澹合孤栖，高人自品题。
乍看台影渺，留伴月痕低。
绝岭寻常见，前村咫尺迷。
亭亭不解语，何物更成蹊。



和逢永水松

水松出南海桧而香，抱木旁生，柔韧可作履，谓之抱香履。土人不甚重此，木亦不甚香，岭北人爱之，其香乃殊胜云。
此物宜乡国，寒泉不待盟。
蟠生即涧底，天籁信涛声。
风雨龙鳞见，阴森鱼甲明。
抱香知可爱，岂是众人情。



为蔡医寿母

衣冠通德里，机杼孟家邻。
山种千年药，门盈四叶春。
青囊负米意，䌽缕舞衣辰。
为报麻姑信，云軿即主人。



送李伯开归泰和兼谂其尊人自得在楚

倒屣逢王粲，称诗似法曹。
几何辞白发，虚此问绨袍。
短策从孤往，清琴莫浪操。
知君江路熟，还望楚云高。



送黄君常游武夷兼寄胡瓯宁

罗浮何日返，行糈宿黄精。
天入建云密，春开闽霭清。
宓琴山水曲，嵇驾弟兄情。
若问乡人宴，应知重客名。



送黄子应蒋三水聘

春江潮汐信，摇动美人杯。
一雨芦苞水，孤烟玉镜台。
书逢关尹著，船报孝廉来。
自识游燕路，高歌首漫回。



种桄榔以一株分黄士明少宰园中辄惠佳韵敬答

其一

物色桄榔小，山樵惜故根。
生成种吾土，风雨托邻园。
荫薄思年纪，怜深到日昏。
榆枋亦何意，堪与栋梁论。

其二

绿野娱清尚，奇葩不用饶。
青春閒种树，天籁已闻韶。
幸可存微植，多因赏劲条。
孤根随地稳，百丈任风摇。



上巳同逢永发珠江

三江为令客，万里趁舟行。
禊祓寻常会，夷犹山水情。
木棉分岸照，藤枕共吟清。
宁有一杯酒，风流感慨并。
附《薄游草》序：陆景邺先生观察而来也，壮以弟子之役，买舟迎诸江浒上，已美风日，黄子逢永亦有三水之行，因与弄潮而上。至三水，闻观察先生临省尚遥，欲返舟，何子龙友偕黎子君选北上，舟适至。饮剧，订游峡山，子兴犹迟迟也。蒋邑侯从臾子借舟继饮食，何子书数至，舣舟十日不得，陈子遂游峡山。此山幽深缭绕，支衡而折岭，自可当一游者。乃或往或来，初不自意，上下湛澹三百里中。鸥凫身世，云烟踪迹，大都然矣。若云寇盗不警，虾菜从容，张子同陆鲁望之后，则我为政。今兹未能，何日忘之。故此游匪专峡也，薄乎云尔。连日得诗若干。



望石门次逢永见怀之作

扁舟移信宿，风雨石门堤。
流水春城曲，荒烟碧树齐。
无禽栖旧井，吹笛过前溪。
指顾江山外，重来得句题。



舟中呈黄子

半生烟水梦，今日细须论。
垂钓饵何设，看云意自存。
鸟声高竹店，人影暗花源。
遂欲携家口，躬耕住鹿门。



舟溯胥江闻何太史迟予峡山

其一

禺君非不好，短棹信迟迟。
一报佳人待，如闻灵管吹。
参差诸翠合，轻驶并云移。
莫以此时兴，方子远道思。

其二

春山非一邱，春水岂同流。
不谓临歧别，翻成选胜游。
寄将黄翠雨，泛此白沙鸥。
云鹄还相见，飞来最上头（黄翠岩名白沙村名）。



禺阳杂诗

其一

福庭幽不测，树杪露香台。
缆阻天为劈，江冲景屡回。
龙岩新雨涨，鸟道乱云堆。
扫石将魂冷，惊涛溅面来。

其二

几湾灵鹫绕，无数妙峰攒。
上界成龙象，寥天寄鹄鸾。
观身达磨石，御气葛仙坛。
欲见轩辕世，山中自不难。



其三

逢僧时歇坐，听鸟复閒行。
林变阴阳道，泉移远近声。
洞崖苍鼠窜，栈阁翠翘明。
何日经游迹，漫劳刻姓名。

其四

苍崖穿古寺，磴涩夜游稀。
南斗连衡近，三山隔海飞。
猿姬群月啸，松叟立风挥。
须有罗浮日，中宵达翠微。



峡夜别何黎二子（去岁已有行色，子亦称诗送矣）

乘兴即相送，回舟是别离。
始知残夜酒，不似隔年诗。
樯影沈山月，篙声乱鸟枝。
那能留二子，吾亦放吾之。



三水与逢永小别

共有怀仙引，相为沧海吟。
流连风雨色，不滞水云心。
丹实朝餐易，灵文夜火深。
因之生羽翰，来往玉峰阴。



为张邑侯赠公题册

其一

未成有道辟，止就使君扬。
门内风惟朴，庐居鬓蚤霜。
俗怜乌鸟义，人比白鸠郎。
高姓连天上，端为□弟王。

其二

三冬频爱惜，一亩自周旋。
家学韦长孺，儒林童广川。
心灰时甲乙，手泽旧丹铅。
谁识千秋璞，璠玙□日传。

其三

达人为可继，志不在田庐。
屯洛无争汲，陈留有借车。
诗书为政在，乡里买邻居。
畏垒皆尸祝，今看结驷闾。

其四

大业垂身后，风规百里闻。
生儿称亚子，为政乐张君。
京兆开阡道，中郎定墓文。
双飞丹凤诏，来向养堂分。



诃林赠王丹一都阃

度世将军现，袈裟道愿深。
麾幢元护法，剑戟为修心。
既上凌烟阁，能忘诃子林。
花宫白毫相，何地不铺金。



送黎美周

莫讶番禺桂，高秋自一枝。
试看金騕袅，恰对玉葳蕤。
国士悬书贵，交游秘帐奇。
吹嘘何足问，先入汉庭知。



欧嘉可梦索子大书熟骚痛饮四字以诗为质因和诗而以拙书归之吾亦践吾梦之诺也已

骚怀兼醉梦，何处不相求。
正遗商声出，都将白眼收。
世情今雨尽，名士故风流。
不律才三寸，为君破十洲。



和郑太史

饮喙吟知足，风花赋遂初。
操琴惟适性，种秫自成居。
何意瑶台舄，翻逢下泽车。
离骚多选句，留兴墨池馀。



自笑

出门真自笑，叱马欲何之。
诗酒千人敌，风流一世师。
东皋舒啸暇，南郭仰天时。
莫问青莲子，吾生后汝期。



同郑太史入诃林

浮来仙峤客，还觅岭南禅。
观世恒如是，翻经亦偶然。
千灯悬慧日，一语到生天。
无愧支公会，偏同许戴缘。



澹荡

朝梳浑欲倩，把镜意茫然。
残酒犹堪续，疏花也自怜。
濡头真草圣，晒腹定顽仙。
澹荡占身世，山中又一年。



智海修六若惺三上人过访同赋得风雨亦来过

独坐千林色，堂虚小景偏。
冲泥今雨兴，剪烛故人缘。
是否龙听法，依稀鸟弄烟。
三湘图画里，看竹更天然。



欲将

海国春无旱，连春旱不任。
举天云汉咏，匝地桔槔心。
繁露皆儿戏，重溟有盗侵。
欲将双泪眼，洒作一朝霖。



送吴玺卿兼寄何宫谕

其一

木脱山中屐，高怀见玺卿。
梧江清瘴远，莲社碧云生。
览德辉千仞，承恩醉五城。
和诗金马侧，应自问同声。

其二

禁侍吾乡彦，皆称贺世仪。
日来殷大礼，君去赴清时。
星月班阶候，风云殿柱移。
弹冠吾敢晚，犹恋菊花期。



北望台

台端夹双柳，冉冉为成阴。
佳月能无碍，閒轩时独临。
冠裳明主意，枹鼓故园心。
俛仰堪天地，谁知此夜深。



菩提坛纳凉

百年偕净侣，三伏辟红尘。
即此袈裟地，谁为褦襶人。
有声都作雨，无日不留春。
随意幡风动，端宜扫石论。



夏日曾元鲁方伯邀同修若二上人黄弈客阁集

夏阁兀平林，清谈白昼深。
晴山当一面，风翠恰盈襟。
鹤过时留影，蝉移不辍吟。
看君有真赏，弈旨与禅心。



曹溪

其一

佛性无南北，繇来不二门。
抽衣图得宝，酌水已忘源。
大地逢人说，空山有偈存。
疏钟祇树下，看堕听经猿。

其二

祖法初航日，恰从南海湄。
涅槃真有信，辗转复于兹。
只履犹前度，归根正及时。
可怜同净域，瞻拜在临歧。



与俛无夜坐寄示诃林诸衲

宝林经雨宿，声色净诸峦。
心杂辞灵运，身轻忆懒残。
水田僧结夏，金粟鸟分餐。
为报菩提种，生生覆戒坛。



近京

泥雨浃旬馀，晨光发玉除。
两行瀛海树，一饭鄚州鱼。
漫刺烦相向，乔柯想旧居。
识途高马齿，努力尚盐车。



册封

贯宠刑家吉，班仪执事虔。
共看金册出，特使上公传。
藩器宜皇子，宫釐启奉先。
嫔妫夙虞德，累葛定周贤。



赋得阳台

巫峰一十二，流媚楚江滨。
梦里朝兼暮，台边妾是神。
君王思绝代，词赋纪青春。
泥杀分香伎，西陵繐帐尘。



耕籍礼成恭祀

其一

天子亲行亩，微臣相秩宗。
清尘传跸静，瑞霭出郊浓。
高柳喧灵鹊，华芝结衮龙。
普天应有兆，九谷在三农。

其二

鸡声传紫陌，雉尾下青阳。
列宿辉庭燎，和风袅御香。
农臣呈耒耜，田畯卜仓箱。
不惜三推力，从此食万方。

其三

南坛将十里，节候届春分。
驾拂苍龙气，旗翻白鹄云。
金鍪环七萃，玉勒控千群。
再睹胼胝后，教人四体勤。

其四

农歌唱复和，仙乐奏还停。
燕享群工悦，讴吟万国宁。
礼成沾既醉，德洽展惟馨。
大有年先祝，桑田雨既零。



祈雨斋居

其一

大官方灭膳，私第且停杯。
步宿如家食，朝云向晚开。
蚁游枯树侧，鹊噪嫩林隈。
无数烦忧积，中宵绕象台。

其二

汤年旱频奏，似欲试桑林。
星近槐庭乱，天高玉殿临。
迟回田畯喜，省惕庶僚心。
一接黄封后，须同惜寸阴。



饮遣雩太岁殿

雩坛司岁事，祝版署臣名。
咫尺连郊路，如何格圣情。
柏林星月浅，香案雾烟平。
即有崇朝愿，穰穰共报成。



即事

其一

君王真省岁，曾否喻闾阎。
不信春秋传，都宜甲子占。
官租天下损，市禁日中严。
似负求言意，囊封有忌嫌。

其二

节年炎眚易，隔岁未湔除。
孝妇宁无冢，邹阳漫上书。
所伤吟猛虎，何及泣枯鱼。
纵拟炎蒸到，犹听破蛰馀。

其三

有田施子粒，何籍问丁夫。
异地秦吉了，空城尾毕逋。
生兵零楚蜀，杀气剧荒芜。
可恃弘羊算，天今数岂殊（吉读阿剌吉字，机如胡音也）。

其四

从军闻荡子，南北亦无期。
天上黄河涸，沙边白马驰。
落榆不著土，新粟况如丝。
一日安危得，千钟传致时。



送陈文是掌教南海兼寄诸里友

吾土之官易，同年感旧劳。
宿名留乙榜，真卷贵仪曹。
不倦云中翼，相从海上涛。
心知贤弟子，多有妙音操。



雨后东掖

西峰雨不乏，东阁快相亲。
鸟傍霏烟起，云随晓叶新。
传呼移大内，洒落出轻尘。
独忆追趋步，俱为感激人。



后湖

冲瀜不计亩，陂柳许多侵。
半是丹楼影，全消白鹭心。
虚亭无向背，隔寺隐高深。
一雨思新浣，从人自息阴。



坛夜

郊墙绕空旷，四野宕游埃。
不向西坛静，那看北斗回。
有香皆宝篆，是羽即仙胎。
未报歌钟起，天门已自开。



虹

仲夏雷方出，晡惊螮暕长。
半天雨犹积，四海日相望。
施伐空蝼蚁，观觇在犬羊。
高明当位列，不敢对穹苍。



供祀北郊

琪树浓浓盖，坛官簇簇珂。
自天分北畤，练日正南讹。
明水初斟洁，空桑八奏和。
迓思宁极理，得一亦无多。



边报

其一

骋逐骄王子，先秋已合谋。
会当一雨溽，坐使万膻愁。
望逻黄花口，催番白草头。
长年生牧地，驼马不胜收。

其二

复套功非拟，收降意亦危。
只今誇羽猎，似欲变旌旗。
西插多兼并，东江数叛离。
独看□运去，凭仗信天时。



传闻

远土生何薄，传闻心益烦。
匹夫无怀璧，一水即招魂。
驯养终鹰眼，讥关失虎门。
南征非薏苡，推毂敢云冤。



春日道院奉和王师相

彻城车马剧，于此亦销忙。
草色春侵院，松声晚韵房。
玉壶将月贮，宝鼎合烟藏。
即使山中相，还劳辟谷方。



部中杂咏十二首

其一 莺

部署清简，听夏木吟蝉，偶同答和，乃不自遏，篇什遂加。其无辞雕虫，犹有童心，献诸同志，以资余玩尔。
岂自矜毛羽，穿飞亦鲜俦。
生藏嘉树底，日有好音流。
不省金丸惧，因辞宝瑟游。
斋居偏觉汝，清啭若为留。

其二 蝉

感尔能幽响，如弦泛许长。
大都吹玉露，一半溢清商。
院敞风皆奏，人閒睡不妨。
无嗤终抱木，亦足答晴光。

其三 槐

斧柯曾不试，新叶自纷纷。
一碧何如水，层空只乱云。
文书森过日，鸟雀晏为群。
遮莫惊丝竹，箫韶习奏闻。

其四 燕

主人看物候，往往寸心消。
海燕将春色，年年一度遥。
穿花时自喜，带雨即同飘。
为忆张文献，吟诗鹰隼调。

其五 鹤

翻连毛羽大，来自海天宽。
启户双飞至，空阶独舞看。
愿为君子赏，谱入素琴弹。
别有唳清夜，相邀明月寒。

其六

侧身终远俗，此地即长生。
台上堪流顾，花时得漫行。
乍高琪树影，新浣玉池明。
多少恩光在，非同饮啄情。

其七 柏

双柏槎牙立，看成龙虎姿。
香枝或见掇，苦干定谁移。
山作将军号，春还老子祠。
此间信时令，生理露霜披。

其八 葵花

宿种多穿砌，高花动压林。
枯荣会有族，萧艾本难侵。
不用迂回照，争持径寸心。
偶惊过夏半，色比故园深。

其九 井水甘洌人来汲皆曰礼部井云

神仙开古甃，风雨过閒亭。
猿饮如相接，龙吟或可听。
缕烟秋叶下，残梦石林醒。
未必人间世，滔滔有浊泾。

其十

沙窝偏近地，新水引成槽。
涓滴分消渴，阑干见二毛。
赞皇差识别，桑苧未清高。
窃有羸瓶虑，将无抱瓮劳。

其十一 紫薇花

紫府花临户，丹砂为结胎。
轻盈能自艳，凌乱不胜开。
岂以身沾著，都非意剪裁。
舍人美诗句，书赐迩英来。



其十二 茉莉

乡园篱落物，珍异即倾都。
三日香随席，前生顶上珠。
却清炎热尽，可和雪霜无。
消受南中载，风流汉大夫。



獐

风草能成性，平坡似绝峰。
渐驯为撤栅，好养欲生茸。
身践三清界，眠高百尺松。
何当觅奔走，任此老閒踪。



榆半枯亦具古趣

昔贤论齐物，不碍养生如。
祇是形容异，相看岁月除。
风吹秦塞渺，星挂汉查虚。
便倩黄痴笔，来添水石居⑴。
按：梁基永整理
⑴ 以上《陈文忠公遗集》卷六《练要堂集》



宝月台

李白居南国，青山换九华。
联诗在高壁，放酌出清涯。
相对烟峦古，相悬江汉斜。
盈盈有台月，长载洞中霞。



玉虚宫

矫健看人绝，飘摇定帝居。
旋看天北界，不驻日南车。
我意无行地，山形亦步虚。
安知岑上岭，高穆数重馀。



漱流石

兹山何太古，流水鸣其中。
只闻孺子咏，不愧先生风。
雨过一帆转，瀑飞众壑同。
高啸相招隐，吾意在崆峒。



与客泛舟浮邱

其一

乡国喧阗色，琴尊澹荡游。
酌君五日酒，莫向楚江洲。
浣态怜西子，诗情对惠休。
烟堤人四望，何幸得同舟。

其二

轻妆飘越苧，新曲按齐纨。
素领桦皮箧，清宜竹箨冠。
风花来往共，山水有无看。
或是真龙子，双双故绕阑。

其三

江中千百舫，我辈选双舲。
缁艳从分载，鸥凫又隔汀。
浮家终有策，吊古恐无灵。
不道虚长日，烟林火数星。

其四

舵楼任极目，舟阵鹳鹅齐。
标锦经花掷，宫罗倩醉题。
灵潮千丈送，游旆五方迷。
不仗缯符力，江城散鼓鼙。


黄逢永移寓山馆分赋六韵

共怜秋气迫，飒雨荐新凉。
逸兴池边墨，清言竹下觞。
栖乌鸣汉影，别鹤叶庭霜。
韦杜寻常会，壶尊遂一堂（以上《广东文物》卷二图版九三）。



佚题

春晴不十日，亦自有春情。
叠嶂来调骏，铺茵好试莺。
兆年仙子穗，卜夜里人筝。
相诗花林晓，翩其携手行（《广东历代书法图录》一四四页）。
按：陈永正整理






七言律诗


初归饮顺虎家兄东皋别业

其一

美兄池馆敞东郊，话我桑麻出野庖。
山水经营始宁墅，画图二十孟城坳。
鸣琴况惬邱中赏，语燕真移海上巢。
大好归来同艺藿，差怜栖息学诛茅。

其二

桃李春风忽满园，高楼更见棣华繁。
赓诗晚就啼莺坞，习射晴临走马原。
满目云山多汉垒，百年天地有青门。
看君日发蛇龙蛰，蚯蚓惟知一壑尊。



酌徐木之濠想亭

折简应时邻即催，角巾随意客能来。
宅边深贮一池月，物外重温永夜杯。
常恐佳期妨杜若，休怜生计任蒿莱。
从容却笑濠梁侣，东海投竿日几回。



黄逢永过访同赋

归田今日遂平子，学圃由来分小人。
半亩花开不改色，三城客散几经春。
怀湘却厌骚音盛，反鲁胡忧雅道沦。
蒋径实寻羊仲旧，翟门虚拟雀罗新。



东皋和欧嘉可

春园几度惜芳菲，几度美人春望微。
此地舞雩初试袷，空山薜荔且同衣。
劳将莺谷殷勤唤，故伴鸰原自在飞。
行路十年今始信，声声啼鸟不如归。



过黎介嘉树堂

谢家宾从几追欢，池馆重来改筑宽。
坐有高楼临睥睨，不知遥岫入栏干。
锦鳞翠羽依人在，时竹新花耐晚看。
回首瑶琴虚自碎，底须寥落向君弹。



张二无督学数造敝庐余方屏迹虚其盛意赋诗谢之

药洲春水碧粼粼，栗里尤承绛幄亲。
盛有诗书传鲁族，漫将鸡犬说秦人。
冥鸿自顾惊弦后，凡鸟何当命驾频。
自古西河有干木，肯容疏放学高真。



何凝生投诗戏用屠纬真体赠之

明月曾传碧海箫，所思终未报琼瑶。
君家夹毂相逢易，公子西园结客遥。
劳向秋风歌桂树，岂无春水送兰桡。
景阳锦段江郎得，催使鲛人夜织绡。



答欧子建

多年散木成劳薪，每羡文园卧病身。
龙泉太阿知我者，历落钦崎可笑人。
宗国亦忧漆室女，高天乃吊湘累臣。
无端重下苍生涕，不愿君王问鬼神。



若上人新辟禅讲偕黎黄传诸君往观酌智上人方丈

宰官说法真无意，静者寻僧若有期。
白马近传支遁理，碧云曾拟惠休诗。
泉深旧井疑龙伏，香溢空林觉鸟移。
也为柴桑开酒禁，宗雷相对莫攒眉。



佛日与诸君泛舟江上俗是日已陈龙舟之戏谓之出水龙

褰裳不及待芙蓉，共听潮音海寺钟。
成佛吾甘灵运后，登仙谁蹑李膺踪。
鸥波直信浮天鹢，鼍鼓俄能起壑龙。
何事鉴湖私一曲，悦君随喜棹歌逢。



邀庄景说候船撰酌东皋同作

背郭新畴一径偏，数声黄鸟绿阴穿。
不嫌初服牵宫锦，共操南音入野弦。
菡萏月明山雨后，琅玕风细烛花前。
欲知鸡黍田家约，即是星槎海上仙。



庄景说奉使靖江王邸往来五羊见访赋此赠别

其一

禁苑春光渺后尘，采风何地不咨询。
千年铜柱开藩邸，一日金銮捧命臣。
赋比淮南山八桂，占当星汉月重轮。
飞旌五两频来往，父老相望越水滨。

其二

物色青门自一丘，齐名不敢望龙头。
金装本异陆郎节，绣被还同王子舟。
日出珊瑚轮海市，风薰翡翠点江楼。
山灵作意邀清盼，黄绢新词愧莫酬。



景说舟中酬赠丁山人

闽粤山川未阻修，重来已是十年流。
鱼梁独许庄生乐，槎影真随汉使浮。
丹检玉函时引目，灵岩石室几寻幽。
鹪鹩已自忘机侣，不信难留海上鸥。



区启图兄弟邀同谢起东黄元卿酌云筏

得归白社倦扶筇，开径难辞野鹿踪。
谢客风期深揽结，郗家文酒盛过从。
池光隐映双趺塔，花气依微片石峰。
副墨新藏知在此，窗松砌竹已成龙。



何凝生过访索赠

闭户先生懒病真，翩翩弱冠报伊人。
不妨清磬山公后，况有诗才水部新。
左辔夷门常自下，小儿德祖更谁伦。
卜居亦就柴桑里，每爱琴尊狎隐沦。



瀛洲丈人七十举子李伯襄宗伯黄逢永孝廉其婿也徵诗为寿

丈人行乐鉴江边，真境瀛洲遂盛传。
闻道麒麟天上瑞，不知七十地行仙。
一星南极辉珠蚌，连璧东床引玉田。
宁似世人婚嫁累，移家游岳定何年。



题绿珠祠梧州

逝水徒传金谷园，荒山谁识绿萝村。
生辞故井难销艳，命薄高楼敢负恩。
燕子频来多恋主，杜鹃啼断为招魂。
凭君一和懊侬曲，自有人将孤笛翻。



秋夜即事戏赠何龙友

天上秋临玉镜台，小星三五映前台。
明珠自古真无价，乌鹊今宵遂有媒。
锦瑟弦中呈雅调，流黄机上试新裁。
阮郎既识仙源路，桃叶桃根信往来。



送谢简之元戎归越

仗剑天南贯斗墟，坐销气霭见樵渔。
交情不厌生刍淡，世路从知薏苡虚。
嗜癖偶尘书记上，废吟重忆啸歌馀。
苧萝山下东归客，试访鸱夷一舸如。



送谢生式臣元戎之子也谒予门下

美箭东南岂尽收，弃繻英妙更无俦。
庭阶曾识将军树，湖海还惊谢朓楼。
好向门生吹笛和，多惭父客执经游。
长杨亦是誇胡技，鸣镝双雕看阿侯。



送龚培赤随谢简之越游

鱼鸟情亲自竹林，江湖不负远游心。
军中阮瑀多优渥，门下袁郎独赏音。
藿食定知弹铗易，布裘端及授衣深。
分明一棹剡溪曲，画里名山尽意寻。



智上人黎君选陶摇光欧嘉可载酒索书分赋得萍字

高僧处士宜相访，文雅淹留载酒亭。
濡头著墨惟倚醉，青眼看君难独醒。
自喜客添尊满满，不愁月薄烟冥冥。
竹溪逸友足吾志，池上风多任打萍。



欧阳伯曦释逮初归偕诸子枉过有述

芰荷容易问初衣，鸟鹊何缘启夕扉。
明月恰随公子盖，小园同偃丈人机。
诗名拓落沧江稳，秋色峥嵘白露稀。
盛世漫劳歌凤德，即今解网放鸿飞。



答区启图閒居见存之作

将无萧瑟托閒居，剩有诙谐误禁庐。
世事浑如千口酒，男儿何必五车书。
清斋药臼新调鹤，散发荷衣旧钓鱼。
不是美人相忆句，音尘容易到阶除。



送雷生

客子侨居就隐沦，閒园鱼鸟转相亲。
交游名下推棋圣，来往山中采药人。
杖有百钱免羞涩，酒非千日对清真。
登高临水多秋兴，枫叶芦花是去津。



王克仲孝廉佳诗见存用韵却寄

晨星遥望叹朋簪，永夜曾陪玉麈谈。
为问千金市燕骏，何如匹练走吴骖。
张凭勃窣才还健，言子精华笔更酣。
莫讶新篇不成和，故人萧瑟赋江南。



送魏道安复游桂林

江城一卧岁将寒，空谷巩然罄所欢。
看竹自携醒酒石，谈棋相映切云冠。
高吟八树清秋蕊，轻棹分流夜月滩。
何处不逢贤地主，经游宁畏客行难。



立春日赠张玉笥邑侯

轻舟曾与玉凫迎，还隐桑麻海上城。
仙观雨时怜穗起，石门风过忆泉清。
微同草色先吹律，又借棠阴一听莺。
莫讶闭门虚折柳，春光浑似踏歌行。



春三日侍诸父泛舟桃花坞

其一

三十春光晓望初，仙城谁问武陵渔。
孤村潮上堪移舸，万树溪深拟结庐。
醉色宜沾红雨乱，胜情真与锦茵舒。
得随杖履须行乐，回首元都事总虚。

其二

欲作郊西即瀼西，红芳十里胜金堤。
不知南汉千年苑，更入刘郎第几溪。
负局客来怜犬吠，和歌谁伴乳莺啼。
清时群从多游好，岂是秦人世外迷。



登赤石冈塔

石壁新瞻九级尊，飞甍危拱散层轩。
琶洲铃铎江声战，越井楼台海气吞。
万里戈船归汉译，诸天宝地称祇园。
御风直揖三山外，漫倚浮云望帝阍。



黎缜之除夕六十初度与智上人同庚比同枉过

盛足文章与后贤，恰馀岁月即初筵。
吟边海日生残夜，杖底椒花媚远天。
双眼常逢巢父饮，三生同證沃洲禅。
新年诗兴清新甚，肯把屠苏让少年。



灯夕赴洪紫云郡守园亭之招

三城已奏三春乐，五夜还追五马欢。
徐榻久悬高谊在，习池真许醉游看。
林间燕雀千声入，灯下鱼龙万舞攒。
公暇更多求瘼意，野谈容易使君欢。



沈丰城母六帙其侄来粤索诗

女籍遥占不老身，南陔欣寄采兰人。
定移花县金桃熟，得傍萱闱玉树新。
龙气由来看斗极，翟珈初度见星辰。
吴兴门地安东似，匕箸从容语伯仁。



三水蒋令公聘黄逢永为诸生授业诗美其事

秘帐摊书久闭门，倾筐何意托兰荪。
生平子羽行堪信，今日文侯礼独尊。
自爱腹便惟一榻，共知口吃有千言。
琴堂喜近谈经馆，郁水衣冠气色屯。



寄赠温侍御温前今按蜀楚有声特申巨济之望云

华发勋名豸角冠，驱驰骢马慰加餐。
兵戈况复诛求尽，楚甸何如蜀道难。
乔木始闻游女咏，铜鞮多称里儿欢。
当筵合罢南征曲，都入升平乐事看。



读张孟奇西园诸草酬赠一律

文隐青山几度梅，溪边明月笑徘徊。
閒情北雅佳人曲，高会西园上客才。
焚草尚堪馀满乘，啜醨元不废千杯。
何缘仙梦嫏环秘，真见灵光赋里裁。



春日同张孟奇太守王幼度明府连集东皋

江上行吟名已埋，花时别墅景差佳。
追趋五马双凫会，教放三春两日怀。
鱼为亲人添水槛，鹤能报客扫山斋。
丁丁又听樵声晚，留醉知君心赏谐。



东皋次张孟奇韵兼订罗浮之约

谁遣春光到野莱，绕园花竹尽成栽。
烟疏北垞啼鸠缓，人并高阳骑马来。
望海楼台真自幻，谈天风雨若为开。
相期最是罗浮梦，见日应须三万回。



三水候陆观察座师

蛮水滔滔转战馀，主恩遥借外台居。
十年谁问康成业，四野人瞻孟博车。
乍觉鹏风驱海蜃，相将军雨足江鱼。
汉庭此日推文武，不数重来谕尉书。



邂逅何龙友偕黎君选舟中分赋

乡国迟回水石春，诸峰随意碧嶙峋。
三江烟雨人方至，上巳风流各可陈。
舟楫长年须进峡，行藏今日定知津。
最怜南浦蘼芜绿，迸入提壶酒色新。



将为峡山之游赋谢蒋三水

点点云山发兴过，生涯因寄木兰多。
春围潋滟花开县，榜入沧浪客放歌。
日午轻阴分雉翳，雨馀清梦散渔蓑。
不愁禺峡终难进，胥水从添百丈波。



迟何黎周一日至峡夜集涵碧堂

昨雨何如今雨深，峡舟相系果追寻。
难辜我辈登临地，不尽空门去住心。
檐际流云千石走，阶前崩瀑数钟侵。
山灵故为酬高会，大放苍龙夜半吟。



为张长洲题四世恩荣册

雨露青葱挺桂林，云霄乔木并棠阴。
重台仙令双凫候，百里吴天万笏临。
移剧已知调瑟手，抚时初见济川心。
人传四世公侯复，不独年来阀阅深。



奉和陆观察座是由枉赠二首

其一

何缘空谷下钧天，音乐元来韵绛筵。
点瑟春风归已晚，邕桐馀爨赏犹先。
经趋颜色三城矅，坐散氤氲万井烟。
晞发不须吟泽畔，沧波閒上钓鱼船。

其二

当年国士起微名，学得邯郸数武行。
射虎有心锋蚤折，雕虫虽习技何成。
休将棋局山中覆，若问风波世外平。
信是无闻拌老大，菟裘今倚尉佗城。



酬龙川宋明府

茂苑王生素所亲，论交因念腐儒频。
弦中山水皆称妙，海内文章独有神。
杨柳陶潜堪试令，桃花渔父也迷津。
纵怜绝世长门色，閒杀当年作赋人。



酬大司马刘公

当湖硕大几人同，李白虽狂识令公。
草疏三朝心尚赤，珥貂八座数方隆。
孝陵襟带江山里，浙水勋名指顾中。
枢密已回天北极，登台不为啸□风。



代张邑侯门人题赠公册

不愧贤良有道科，完名身后竟如何。
一经世业来丹诏，万石家风映五紽。
颂鲁定知纯嘏远，拜虞因就养堂多。
只今海国弦歌里，门下何当有废莪。



张孟奇挟诸郎就试五羊有卜居之兴

海上风烟黯自疑，城头东望已多时。
将因故国移居在，还果沧洲散发期。
逸老未须阳羡卜，清秋□上杜陵诗。
月明何处飞乌鹊，群玉团圞桂树枝。



送詹弱生解元

曳履歌商未是贫，谁从分席倦征轮。
一龙月旦人犹故，积水风云世亦新。
西向独含倾国笑，东家空拟入宫颦。
更怜款段随乡里，不待鸣珂已绝尘。



郑太史既游罗浮访我月泉精舍入小嫏嬛同赋

拟从脉望隐嫏嬛，长揖烟霞小洞天。
佳句欲邀桐叶满，新泉堪试月华边。
遥闻芝草山中约，已入梅花梦里还。
倾盖逢君头未白，汉庭休笑子云玄。



舟中赠郑太史

欲识江湖恋阙情，碧山随意贮蓬瀛。
虚疑江上芦人避，实有山中木客迎。
石髓携来金错贱，丹台名在紫烟横。
游心一倍怜捐佩，今夜同舟棹榜声。



酌郑太史于东皋

竹坞亭亭任客看，槛前烟水泛清澜。
风流本自山灵合，天地真从我法宽。
舞鹤一双形共影，梅花三百暖兼寒。
不教细拨琵琶语，潦倒高阳又整冠。



席上赠刘郎

世外卿家结束殊，沅陵消息比何如。
真传子夜生花笔，正及丁年掷果车。
采得芙蓉新作佩，看来杨柳定回裾。
生成一片无双璧，狂杀尊前大令书。



叠前韵为公逊拨闷

一般明月照偏殊，薄命由来意不如。
旧雨但能成好梦，长歌岂为出无车。
九还药试窥全鼎，三日香难耐短裾。
传看秦庭空晲譬，解纷重费鲁连书。



人日旧好诸君携酒过

草堂何日不幽清，朋好新年娱晚晴。
三纪已凭双眼过，一尊莫照二毛生。
诗篇尽我随君和，春洞飞梅带雪声。
谁信论才非用世，逃虚无计谢时名。



诸君再过

流水轩车破隐沦，夭桃未必胜迷津。
疏灯杂雨难为夜，比舍留欢是此旬。
词客情随芳草合，小儿歌进太平新。
烟花若问长安丽，一谪金门亦有因。



灯夕过区嘉霁

春色高斋已十分，九衢车马漫纷纷。
烧灯有意留明月，度曲真成伴彩云。
宝树峥嵘偏自爱，玉山倾倒为谁醺。
相过里闬寻常事，今夜何其一问君。



诃林新辟禅社吴用潜玺卿十虚上人继至

佛日香林报夕曛，灵花祇树倍缤纷。
千年笔授人如见，七叶衣传偈亦闻。
系马从参都讲席，行瓢方乞募缘文。
由来十八高贤会，莫遣延之咏五君。



为弈客黄生赠父

自爱君家万顷陂，交游随处识牛医。
传中若个添高士，书就分明达武夷。
箕踞科头看世上，双柑斗酒听莺时。
丈人可是无机事，瓜葛还争数道棋。



送袁自如少司马还朝

曾闻缓带高谈日，黄石兵筹在握奇。
回纥传呼惟郭令，召公受策自淮夷。
追锋北向趋三事，露布东征宠六师。
此去中兴麟阁待，燕然新勒更何辞。



赐环纪恩

其一

万里天南拜诏频，丁年袍笏又从新。
栖迟厚禄曾非据，诖误微名蚤见伸。
有父固应闻讽议，无才终不老閒身。
庭旋车马休嫌隘，自是先朝草莽臣。

其二

豢养君恩涕泪馀，中兴犹复问樵渔。
天怜部党俱弛禁，人喜名家渐拜除。
咨访辄当裴垍识，疏慵无籍子公书。
而今一忆元都树，未信刘郎恨不如。



徐冯诸君家弟送别三江舟中

徵书未许遂微情，尊酒还劳劝远行。
梦寐五更呼手板，江湖何日不心旌。
梅花短笛风物折，莲叶扁舟水自盈。
莺谷鸰原多羽翮，薄言天际有离声。



潜山道中遇雨

半天鸣籁四畴摇，一望翻澜众渴消。
道上逢人堪假盖，水边何事更悬瓢。
农家翠竹编初就，佛国青山步不遥。
借问行行车马客，依稀还叱旧溪桥。



宿青口驿楼

众鸟归飞信自繇，红尘才散即清幽。
山围皖伯天连树，人岂庾公月满楼。
欲见长安多似日，蘧然一宿乍宜秋。
只今吴楚东南会，歧路非关历国愁。



东平逢陆景邺老师

幕府莲花近已开，旧时桃李可能培。
冲炎不似山阴棹，叱蹇仍追蓟北台。
庙算探囊无一二，时艰问路免迂回。
职方诸将关宸顾，匡济山东正论才。



赐鲥鱼

一入班联已素餐，更循资序即鸿磐。
寸心何以献天子，尺尾初传荣讲官。
日下南船兼驿至，宵分宫烛数筹欢。
亲闱匕箸今回首，旅食先尝凭报难。



送刘半舫大司空总督河道

殿履新高面拜除，转咨臣计重河渠。
蛟龙始识陵园在，鸿雁终招泽国居。
棠蔽东人更竹马，葭明韦曲自橇车。
可知识贡千艘入，不碍飞流九派如。



九日

讲殿阴移得暂閒，餈盘节宴已先颁。
忆家夜损三秋梦，传跸朝登万岁山。
独马微风纱帽著，断鸿新月菊枝悭。
清时易许论勋业，消受光荣一醉颜。



送喻大中丞巡抚浙江

猎猎秋风捲节旄，雄声先已驾江涛。
人当蛮落空谈虎，天洗蛟门有断鳌。
君子六千金气肃，羽林十二壁星高。
赐旅釐卤珍朝典，轻笑儒生睨宝刀。



遥遥

酒户冬严会不稀，菊盘秋老更能辉。
远游反束登临日，相对能忘锦绣围。
别有赋芧谙物性，忍从相马失天机。
遥遥百越浮诸鸟，宁使褛船信息非。



送董思白大宗伯加太子太保予告驰驿

帝念先朝有秩宗，班阶流辈尽云从。
近传宫保归黄发，遥望天人问赤松。
杨柳青门真祖道，桃花春涨即吴淞。
纤尘拌不随清梦，还傍东华五夜钟。



送姚岱芝大司寇还留都

手携金镜拜前旒，掖省高名领爽鸠。
鱼藻恰承丹陛宴，莺花仍作白门游。
两都人物轺中览，六代繁华笔底收。
今日安危烦顾问，履声何异殿东头。



答怀母舅朱箕作先生

桃花水阔九江滨，兰桨经时一问津。
愧矣刘家评月旦，难于郢客和阳春。
窗间蜗篆摊书后，谷口莺声对酒频。
不为京尘能障目，停云兼寄倚闾人。



祈雨部宿呈李金峨大宗伯林鹤胎左宗伯

自传春仲亲耕籍，天下三农望帝家。
星鸟踰时催布谷，铜人刻日候文华。
研池汲井私占策，书案盛香吏报衙。
丰泽若随皇念注，难将涓滴压尘沙。



送林鹤胎左宗伯暂假归省

负剑追陪礼乐卿，五云三诏许陈情。
御筵稽古经初辍，客路逢秋梦亦清。
铃索不惊萱草舍，版舆欢度剌桐城。
槐轩寂寞斋居里，其那孤吟百感生。



喜雨用谢膳郎韵

朝上团云闇闇疑，旋看入地已淋漓。
白茅一沐宽汤祷，华黍三章拟束诗。
爽动夹城飞燕子，浓深别殿湿胭脂。
明朝报祀诸坛后，万姓芳郊仰受釐。



次酬遵义守黄大次

廿年踪迹雨飞如，容易疏灯散客居。
奔走莫言疲远驾，须眉犹似对公车。
殊方僰道新开郡，同学临川旧著书。
羡说次公能报政，才华何复惜应徐。



闰八月十五夜同吴长吉院长姜燕及刘蓬元二宫端集马园

秋色依人白玉京，园林犹许借西清。
一官自笑黄杨长，永夜谁留金鉴明。
阁道苍凉连汉影，女墙摇曳度边声。
若为时节一杯酒，易遣风沙千里情。



送顺虎家兄宰贵县步李太白中都明府韵

宦谱苍梧旧府君，邮程先遣过家闻。
秋高旅雁声相切，日下仙凫影自分。
怀古未封丹灶火，望乡不断九疑云。
登临记得茱萸遍，数尽南飞到北群。



寿姚永言给谏封公孝廉

被服精华亦隐居，侧身淮海信忘鱼。
阳春索咏梅花句，灯火閒抄贝叶书。
闻有白鸠随刻杖，可容驷马及安车。
十年自厌孙宏策，并属青蒲视草馀。



曾谦父以且园诗见投次韵赠之

其一

为园恨不息深深，摇落犹馀半亩阴。
雪里芭蕉偏可画，柯亭椽竹有遗音。
蹁跹好为舒长袖，慷慨凭谁折寸心。
一自诗笺才鬼哭，风樯阵马等如林。

其二

逆旅相逢只当家，眼前开落几秋花。
东方亦索侏儒米，寒谷非生博士瓜。
便以过都高相马，不妒入市小游车。
新诗忽动官梅兴，消息人间萼绿华。



送胡南石侍御巡按贵州

英僚除目冠台差，听唱东班即往谐。
罗甸遥思持节入，都亭先见有轮埋。
不辞敬梓批单疏，曾信安苗化两阶。
是处叫天俱尺五，何言万里易阴霾。



冯桢卿给谏为尊人青方新开园亭邀同卢本潜都谏过酌

其一

名园不羡辟疆同，青琐郎扶白发翁。
盘上生蒲皆九节，花边调鹤似双童。
干霄惯洒湖州墨，卜夜还谈碣石风。
旧客肯教狂阮籍，独持清赏就王戎。

其二

韦曲花开即共娱，杜陵佳句不应孤。
旧来好事今能否，中有高堂天下无。
酒密歌长寒易借，□深树旷月全铺。
愿逢直省多休暇，又度春风白玉壶。



为顾珠岩给谏寿太夫人

自种忘忧色倍荣，俱分擎露到金茎。
家筵易入江鱼荐，使节真回天马行。
闺法元常彤管籍，薰修南岳碧桃笙。
山龙衮职多需尔，问讯斑衣大笑迎。



送阮旭青给谏册封德藩归寿母

御仗朝随出掖垣，南宫簇簇动星轩。
削圭帝子言无戏，如砺名山国永存。
汉节一花明济岸，秦碑积雨洗天门。
有怀正好歌来谂，得望扶桑引寿尊。



奉赠乔年伯

过市每携游侠传，闭门长习度人经。
已知报国凭时命，即论传家有典刑。
闻道关南多虎迹，思君云表一鸿冥。
黄钟若协阶符奏，吹到乔林百丈青。



云淙海曙楼

古艳新枝雪未齐，如云仙队访幽栖。
冰心久领丹台秘，洞口曾留玉简题。
歌笑一群俱木客，鸿濛尺五应天鸡。
无辞止宿田家约，欲采芝英信杖藜。



西樵大科峰

失却樵丘第几盘，狂飔吹动海天宽。
只惊南国多回雁，谁解西风有驻鸾。
村树半沉云咽响，客衣遥泛日分寒。
怅齐小鲁何如此，消与吴阊疋练看。



白云洞

信有金光窈窕迎，夹墀流濑自纵横。
幽崖白日高寒斗，特地银河洒濯明。
霜杵预知秋转急，天瓢还引醉同倾。
新传水次餐花法，从写云中曳佩声。



碧玉洞

一踏双高气即苏，风雷谁与擘真图。
讵论竹箭三门驶，尽遣螭龙绝壑徂。
石窦秋深喧草木，海潮天落应虚无。
题崖不记飞仙事，薄采空怜九节蒲。



访何相君遥望榄山有作

若士相望海越宽，莫疑西涨有狂澜。
蛟龙起处多成岛，日月分流并作滩。
识面乍逢渔父问，轻身欲学水仙餐。
前溪一曲閒情兴，暂采芙蓉报不难。



赠雷山人同谢将军游星岩

烟萝羽融寄沧洲，屦褐相逢剑气浮。
玉帐谈棋新揖客，楼船下濑几防秋。
因从绀阁空中啸，还觅丹梯世外游。
正值好文多雅侣，天教石室有镌留（《广东文物》卷二图版九四）。



送黎遂球公车北上

易遣春风客思劳，花枝连日亚香槽。
少年篷矢知谁敌，艳妇兰舟信所操。
金谷从分锦步障，琵琶肯试郁轮袍。
一竿投赠任公子，东第如今许钓鳌（《明清广东法书》图三四）。



题弄珠楼

鹤驾飞来仍旧屿，琴声放出是新波。
去年芳草王孙地，一曲沧浪孺子歌。
天渺琼楼飞梦少，夜深龙女抱珠多。
盈盈欲问三江水，尽浣缁尘制绿荷。









五言绝句


文止弟出市买磬诗以雅之

其一

选石不能声，玲珑对窗牖。
欲清俗客谈，还觅泗滨友。

其二

弟也习音乐，一室自鸣球。
五月候夷则，黄钟律应不。



画石

闻说参经座，三生性不顽。
何人当柱笏，翻拟对西山。



画兰①

① 此诗在《广东文物》卷二图版九三题作“张乔墨兰”。
谷风吹我襟，起坐弹鸣琴。
难将公子意，写入美人心。



悠悠曲

其一

何日不悠悠，江花江上流。
借问桃花坞，几度木兰舟。

其二

春阴亦已缓，春草亦已长。
良夜非三五，起视明月光。

其三

昔夕真何夕，规缺又三分。
记得殊未满，那当持赠君。



其四

八行锦字多，一字珠百斛。
就里拈一珠，时时向花卜。



尚书怀①

① 增城有荔枝，后诸种而味特旨。相传尚书湛公出而怀之。
嚼实图何略，呼名谱未谐。
不争妃子笑，得入尚书怀。



黎仲赐（亦荔枝，土人得种于黎，而嘉其称）

黎仲者谁子，将来夺宋香。
饱自宜村舍，心先献尚方。



枯树

金枝归何处，玉叶在谁家。
老根曾愿死，誓不放春花（清黄芝《粤小记》卷二）。
按：陈永滔整理










七言绝句


与木之围棋嘉可诵弇州和长庆诗仆亦和此二章

其一

棋枰不是人间世，杯酒宁论身后名。
醉眼昏花君莫笑，临场算道益分明。

其二

长庆诗人扫古体，弇州前辈聚时名。
争向枯棋三百道，沿边趋罫作聪明。



送孙青宕归宁波

其一

乡心一夜渺难挥，明月刀头兴欲飞。
北阙犹须长策入，南天不是倦游归。

其二

结伴越江江可怜，荔枝齐掷孝廉船。
侬家不省将离曲，尚欲留欢歌采莲。

其三

嘈嘈丝管趁游程，不及兴公掷地声。
可但熟骚作名士，澧兰沅芷一江情。

其四

绛帐谁能学鲤趋，康成又见领门徒。
不知礼乐东归后，文采还教作凤雏（孙家君门人延来舍弟受业）。

其五

最爱风流贺季真，酒中遂识谪仙人。
当年乞得归来地，十亩湖光尽不贫。



惆怅词

秋河黯淡月光斜，蜡烛分明泪绛纱。
深树无媒引鹦鹉，错抛红豆入他家。



生日偈答石佣子

瑶室璿房就里披，黄花九日对佳期。
生身合掌如来日，世上齐肩大小儿。



对菊绝句

其一

为园蔓棘固须裁，霎眼新花亦可哀。
烂漫寒丛将一月，残英犹自照深杯。

其二

菊花须饮过重阳，待过重阴菊更芳。
家在甘潭人不识，年年生日酒中尝。

其三

浮名三十脱乌纱，双鬓生成合插花。
春去秋来浑未改，终知输尔傲霜华。

其四

宁有游心逐少年，名都花草斗芳妍。
铜街马上尘随眼，大好看花兴悄然。

其五

归来草色破霜痕，花落苔深自扫门。
独有秋光不相负，繁英依旧绕篱根。

其六

浅白深黄次第成，酿来新秫瓮边清。
陶家岂有江潭怨，恐负花情与酒情。

其七

翱翔华苑绝芳尘，公子能移数本新。
凉月醉吟秋色里，难随白露寄伊人。



其八

耸壑淩云百丈涛，登台为尔首重搔。
寻常莫漫欺篱落，佳色分明绝世高。

其九

采菊遥怜种菊时，心情惟遣橐驼知。
贵花贱叶非吾意，野蝶閒蜂任汝嬉。

其十

曾入名园更可怜，篱花矜护害天然。
萧骚好自舒情性，万朵千枝亚野烟。



梦憨山

若惺过予，谈憨山示寂，仿佛在胸。夜梦至一兰若，而憨在焉。问予墨迹孰佳，予曰：“学道人又多乎哉，于墨迹何有！”憨变色曰：“然则某诸刻，将无为公覆瓿乎？”曰：“安敢尔也，我辈文字如蜂采蜜，百花俱凑，岂独遗公，是故入世不肯漏出世之尘，出世则安取入世之魔哉。”憨虽不甚点首，而其锋颇塞。因存其语，以證将来。
绮语名场事已阑，梦游文字我曾看。
请君细歃曹溪水，割蜜还花也不难（憨刻有《梦游集》。）。



古意

根株无赖却因谁，薄命生来怯兔丝。
情知孔雀分飞后，冢上孤鸾自一枝。



送黎君选同龙友北上

其一

青翰同舟发钓矶，江梅残腊雪花稀。
夷犹似待春潮送，岭上朝朝朔雁飞。

其二

二豪酒德并堪论，花月春江笑问津。
共醉万重山色里，不知谁是客中身。

其三

一经携谒圣明初，东阁还开旧秘书。
诸父声华满霄汉，故人文似定吹嘘。

其四

莫小蓬弧射五云，百年麋鹿岂堪群。
长安大有同游兴，无那花时独忆君。



玉兰

清露初擎出晓窗，孤生明润世无双。
十年花下多怜汝，相接瑶枝到海邦。



江行见暴骨五具诗以埋之

正子空江枕石宜，桃花春水太相欺。
回环试听庄生语，还尔千秋万岁期。



胥江天妃庙边竹

草色江声转庙门，萧萧若个不清魂。
分明玉镜台边水，不著黄陵半点痕。



胥江曲

其一

削竹青青作挽长，竹条虽小挽须强。
峡口滩高郎断挽，胥口滩湥侬断肠。

其二

三水西南舟已迟，不知郎去定回歧。
声声山鹧行不得，日日江头歌竹枝。



移竹

其一

昨夜峰头弄阮俞，海天鸾啸未曾孤。
一竿亦是球琳选，风雨山房听有无。

其二

高节寻常手自分，平安何日袅秋云。
风流最是山王别，几个林中伴此君。



闺词四十首

其一 澹妆

客吟闺中诗，大都值秋风之摇落，感归妹之愆期。无聊矜其冶容，热中流乎冷韵。故不及亲卿懊侬之情，捣衣织锦之事。陈子感其辞，慨然和之。乃其事多不雅，情属太露，甚有荡跌为青楼者，为裁其体，命曰《闺词》，以附《閒情赋》之末云。
堕马新妆碧玉簪，秾华未便称幽襟。
寻常梳掠无人见，独自盈盈出镜心。

其二 画眉

新上菱花一抹文，远山斜月澹于云。
商量时样兼宫样，还比张家胜几分。

其三 点唇

百福雕奁倚再三，荼醾滴露渗朝酣。
绛唇不用多妆点，二月朱樱已半含。

其四 理衣

萸匣朝开蕙麝清，不寒休讶六铢轻。
银泥锦谷何方物，秋水微飔自织成。



其五 微步

緰袜罗滕子细裁，金铃不响莤裙开。
微尘只向波心觅，枉费陈王八斗才。

其六 挑灯

十二云屏月照残，无端量得带围宽。
挑灯不语停针线，差遣虫声答夜阑。

其七 护灯花

珠箔斜明拂夜风，琉璃叠扇掩膧胧。
小鬟未必知人意，欲剪银缸一朵红。

其八 晏起

宛转娇慵若不支，从教侍女候罗帏。
半窗红日半床梦，巧鸟催人唱画眉。

其九 摘花

履綦初试印青苔，绿弹红殷锦绣堆。
却讶双鬟才整就，等閒带得一蜂回。

其十 惜花

不觉花朝过踏青，惜深争似护花铃。
锁窗无那飘红雨，拾得阶前数片零。

其十一 吸花露

姑射冰肌绰约如，木兰朝附引凉初。
不须殿柱擎金掌，自胜宫妃咽玉鱼。

其十二 调鹦鹉

鹦鹉移来守绣房，慧多长倩教多方。
樱桃树底催帘下，唤有人来李十郎（用霍小玉事）。

其十三 打鸳鸯

鸳鸯绣罢出池边，三十六双明睡莲。
莲子试将随意掷，一双惊起不成眠。

其十四 趁燕

何物重来伴侣偕，汉宫妆束剪入怀。
琼钩尽搭随风入，好住雕梁认玉钗。

其十五 鞦韆

寒食佳辰晴可怜，花松玉软为鞦韆。
飘飖翠袖双飞去，不觉空中堕宝钿。

其十六 斗草

女儿三五漾春风，蠲忿忘忧人袖中。
谁唱青溪小姑曲，搴芳未过合欢丛。

其十七 拾翠

桃李津头别有情，笑将遗翠问同行。
依稀阿姊先归去，芳草茸间落一声。

其十八 解连环

阿姊能搴杨柳枝，同心为带结丝丝。
生来独有侬多智，閒解连环人不知。

其十九 戏蝶

蝴蝶飞飞处处同，漫劳消息过墙东。
轻衣薄粉拈来碎，花气薰人恐梦中。

其二十 藏钩

并列芙蓉金井头，蒙茏月下笑藏钩。
侬家不识生离事，赢得披拳中一筹。

其二十一 迟月

沈吟闺阁写香奁，不尽幽怀问彩蟾。
此夜更无人倚望，清光浑射水晶帘。

其二十二 焚香

深院莺啼静掩门，博山垆火拨黄昏。
金蟾齧锁空何意，斜印梅梢片月痕。

其二十三 集古美人

女流才调称相如，彤管丹铅日不疏。
自是闺中无逸史，惠班徒读汉庭书。

其二十四 裁诗

咏雪题梅唱竹枝，无题亦自兴参差。
生成一幅松花纸，閒倚西窗缀小诗。



其二十五 临帖

匀墨圆毫扫素时，翩翩如鸟踏花枝。
阿谁妙楷参钟索，李卫夫人字茂漪。

其二十六 戏染

绣谱看来未可人，腕中花鸟意中春。
低头更卸金条脱，细缕烟煤绘一匀。

其二十七 写影

几回点笔恨难真，未写先添柳叶颦。
夜夜每怜灯下影，朝朝留对卷中人。

其二十八 绣观音

红粉深知只刹那，思修无路證三摩。
分明璎珞金针现，一瓣莲花度普陀。

其二十九 礼佛

□□香台下界明，苕华未偶学修行。
三时五体能投地，解脱娥眉忏此生。

其三十 烹茶

□并虚栏覆鼎铛，群姬相过斗茶枪。
雷鸣仙掌殷勤试，候火亲听二沸汤。

其三十一 凭栏

徒倚閒亭过夕曛，碧阑干映石榴裙。
春深风雨浑难听，惟爱芭蕉叶底闻。

其三十二 围棋

赌胜欣然共适情，日长无事倚楸枰。
异香缥缈非人世，玉树前头落子声。

其三十三 操琴

梧桐入户净琴张，玉轸轻移已叶商。
一曲还应神女听，无人知道楚明光。

其三十四 新浴

曲屏深处澡兰汤，云谷轻蒙白雪光。
小立不教纨扇展，天风徐下触明珰。

其三十五 薰铺

缸花夜贴顶文圆，俏立牙床斗帐边。
睡鸭香浓侬自看，春寒初换八蚕绵。

其三十六 晚妆

缓下搔头发鬐馀，香丝腻滑懒堪梳。
蜩蝉蜕后□鸦散，妙鬘云高夜不舒。

其三十七 佩兰

采采游春意自殊，芳风长日袭流苏。
最怜楚泽多香草，婵媛犹堪作女媭。

其三十八 怯病

梦里虚惊错唤人，起来幽对欲含蠙。
犀株银液为方药，素管画弦禳岁辰。

其三十九 倚楼

漠漠春云簇绛纱，高楼凝望日初斜。
璁珑绣鞅香车路，知入垂杨第几家。

其四十 吹箫

金屋何缘贮阿娇，美人家合在云霄。
回翔彩凤休飞去，晓月谁翻碧玉箫⑴。
⑴ 以上《陈文忠公遗集》卷四《练要堂集》



读书寡出拈古韵事作戏谑非咏史体也得五首

其一

料得曹瞒兵气骄，审音当日见方谣。
风流一顾人人误，只合清歌试小乔。

其二

只借庭阶玉一枝，弈棋未了破秦师。
佩囊赌却无人赠，生怕东山再弈棋。

其三

八咏楼前逸似云，少年场里为输君。
终须减尽腰围带，始把分桃作忏文。

其四

清赏沈吟殊未央，梅花端的为谁芳。
可知再到扬州日，不作师雄梦几场。



其五

千古文人信有权，一言那肯博婵娟。
为逃相路教歌舞，严续殷勤亦枉然。



五日珠江曲十首

其一

乘潮争向荔枝矶，袨服明妆拥若飞。
游女游龙相出没，不知若个弄珠辉。

其二

金钱不惜辋河刀，惯抹黄头惯学操。
罨画净铺吴练阔，招摇新挂越罗高。

其三

几队黄辉与赤鳞，争标齐榜隘河津。
五方游术偏能辨，不道丝绳五色新。

其四

芭蕉红蕾绽花瓶，茉莉簪头串素馨。
少年奏板新欢唱，尽倒如泉吊独醒。

其五

嘒嘒新蝉至令迟，攀他荔子最高枝。
舣舟斜日丝能系，又趁堤头踏草嬉。

其六

蹀踏参挝作态狂，往来惊起野鸳鸯。
冯夷欲掣群龙舞，五月江波特地扬。

其七

琵琶洲上载琵琶，碧玉妆成自小家。
楼船里面笼珠翠，亦学邻舟叫买花。

其八

溪上参差石发梳，五时花荐盛芙蕖。
千年丝肉还谁主，莫问芳华废苑初。

其九

将府辕门帐亦开，婆娑士女遍城隈。
长樯铁鹿连番舶，花面娇狞尽看来。

其十

乍雨蘸群休洗红，才分莲叶戏西东。
等閒一片巫山色，都在金塘玉溆中。



咏白莲十首

其一

每轴风帘失醉颜，素衣何日步人间。
分明一夜槛前立，不见房中旧玉环。

其二

不愁浓腻占恩波，虢国夫人马上蛾。
无端太液池边水，惹得閒情解语多。

其三

平泉庄上芙蓉湖，那畜鸳鸯五色殊。
贪睡月明浑不省，绡宫偷泪几盘珠。

其四

水月灵因一样光，暴心还愿待秋阳（蜀中有朝日莲。）。
那知皓皓江潭畔，十丈红尘染客裳。

其五

曲沼流风泛玉台，水晶盘递藕丝来。
西池送到昆流种，实爱淩冬和雪开（西王母有昆流素莲，凌冬而茂。）。

其六

华顶犹怜一朵青，空山独照涅槃经。
偶来净社嫌心杂，折向芳池礼法瓶。

其七

朱阑翠箔渺前身，梨影梅魂认未真。
凉雨过时香亦洗，孤清难买水仙邻。

其八

遥映吴门匹练长，采菱歌罢试新妆。
双缠不动低垂手，未觉西施醉玉床。

其九

暗粉斜香湛澹浮，月华双美木兰舟。
同心却笑相如妇，一脸啼痕写白头。



其十

玲珑日表午初移，真见何郎拭污时。
独有银光飞故粉，幽怀摊写涉江词（养纸须芙蓉粉，银光，纸名。）。



舒再航孝廉

其一

相传孝廉为撄宁太史后身，而太史为无量寿佛后身云。杂记具载其事，闻诸粤右缙绅间。有亲见者。其公车见访五羊，赠之。
肯为荣名世人淹，现身犹自见楞严。
不知般若航应再，逆旅凭谁问孝廉。

其二

风月三生石上词，回圈人识顾家儿。
年来又隐朱题字，名姓亲教胪唱知。



诃林送区启图应试北上

其一

歌舞文明五色同，可知丹穴胜河东。
时名群季偏相亚，藜阁依然任火攻。

其二

净侣骚人绝胜缘，上方明月照离筵。
天香雅爱飘灵鹫，莫倚淮南桂树篇。

其三

十载西京已腐毫，谁家轻薄郁轮袍。
段师一授昆崙艺，新谱枫香调绝高⑴。
⑴ 以上《陈文忠公遗集》卷五《练要堂集》



送郑太史归毗陵

其一

隐儿江楼记绝峰，飙轮谁识去来踪。
得酬海上三山会，游戏仙人绿玉龙。

其二

朝暾夜月叩蒿莱，袖里芙蓉两不猜。
不是洞门扃岁月，几人曾访玉书来。

其三

自种因缘亦似僧，丈夫身世岂无凭。
桄榔林下堪栖憩，重话菩提一夜灯。

其四

芳桂应移楚客心，木兰新倚越人吟。
思君清梦飞南岭，得似罗浮雪片深。



崇祯元年元日立春歌

其一

一统常逢第一编，春王正月系元年。
何如三朔班春候，累叶中兴岂偶然。

其二

拜舞今朝乐有馀，农耕堪试卜牛初。
君王已自除珰虎，不比徒闻宽大书。



题李都护小像

任取丹青与画师，虬髯燕颔世间知。
肯将三尺芙蓉剑，空作并州游侠儿。



春兴

楼阁妆春胜画图，雕龙鹦鹉太相呼。
不知院落鞦韆影，金舄花钿定有无。



留春词

其一

花发津亭几树殷，十千容易醉红颜。
江南江北如相忆，只在莺莺燕燕间。

其二

霸国江山锦作堆，一春无恙几登台。
木棉花落啼山鹧，歌舞冈前许再来。

其三

楼下春郊白马嘶，楼上佳人玉箸啼。
自是王孙归未得，肯将芳草怨萋萋。

其四

春望望江江水流，柳条难系木兰舟。
侬今欲采蘼芜去，忽漫相逢拾翠洲。

其五

三万六千醉不辞，劝君行乐及君时。
年来怕作秋风赋，已入潘郎鬓里丝。

其六

游冶儿郎亦太颠，骑马看花已十年。
北客昨来还借问，皇州春色尚依然。



其七

花开花落一禅龛，欲结三年半日谈。
爱水情根如不了，依稀来證老瞿昙。



读黎君选中州诸咏作

其一

入市恰同公子辔，游梁初上孝王台。
临风不用思贤达，独把新诗次第裁。

其二

广文先生囊不空，閒携童冠咏春风。
相传洛下书生语，尽解人颐七字中。



岭上

朱明不尽曲江头，生长能为柞棫谋。
谂是越裳梯贡路，至今一线頫神州。



圆通寺

一叠新泉有妙音，残僧疏磬越萧森。
到来欹枕松窗里，知入庐山更几深。



浔阳曲

扬州大艑截珂峨，窗屋连簿上水歌。
为人只道招夫婿，心比长江九派多。



桃山驿虓虎飞鹰掣似儿，等閒帏幄笑谈时。桃山亦近符离在，莫倚遗宫泣宋师。一作“遗宫亦近符离在，莫倚朱仙泣宋师”谷城山

消息弓藏鸟尽馀，椎嬴筹汉等何如。
谷城原在行尘里，黄石还疑世外书。



盘菊

其一

花朵京城种复除，大都密窖寄根馀。
移阶试尔风霜性，亦逊堂阴气色舒。

其二

出色奇名品第加，送传盘蕊小盈车。
上尊浓胜江州酒，官舍萧如处士家。



等是

等是修眉误点毫，远山秋色若为高。
而今犹按龟兹谱，多少杨家肉阵逃。



咏史

大树无言自息机，蔓条有刺只钩衣。
诸君若畏饥蛟起，拔剑横流看佽飞。



题太平渔长图

黄木湾头海气连，沧洲明月稳龙眠。
无心更拟元真子，任展烟波是钓船。



藕泉（在香山莲花峰下，伍国开属题）

其一

好事能将胜事传，茶经都合水经笺。
便因舌本青莲法，重订江心第一泉。

其二

辘转丝牵只飏空，清泠不著自泥中。
世间亦有如泉酒，堪摘孤根试碧筒。

其三

能从岳顶问三峰，长奉金茎霄汉重。
咫尺香山消不得，万盘寒玉落芙蓉。

其四

云瀑樵西唱采茶，道情三老便移家。
香山近日饶铛鼎，扫拾莲峰瓣瓣花⑴。
⑴ 方文襄、湛文简、霍文敏，为西樵三老，国开与何李二公交旧，用以相期。



直讲纪咏

其一

崇祯甲戌冬十月，上连御讲筵，侧听绎雪朝不辍，传以《春秋》，更《通鉴》进讲。时讲官臣子壮暨韩宗伯日缵、姜宗伯逢元、姜宫端曰广，倪宫谕元璐，刘翰撰若宰，至是又补耑经文宫詹震孟，凡七人。蒙谕讲书，不拘忌讳，亲批阁揭春秋归赗一段，正见当时朝政有失，所以当讲后以此类推。臣子壮仰观圣学，越度今古，非恒所拟，姑纪述一二，以志恩遇云尔。
丝纶知讲履声閒，正字鸿胪槛外班。
才折一躬开起止，丹心吐出殿中间。

其二

稽首飏言一再申，上容渊穆俯微臣。
情知斋室先瞻拜，五帝三王列圣人。

其三

众流元意委沧溟，爝火何当借日星。
长接儒生温故业，揣无新语圣人听。

其四

中肝寸激矢臣愚，即笑江陵直解粗。
通鉴尽删阉宦事，几能翻却帝王图。



其五

侵朝传奉出交华，劳念微臣体数加。
己午从容需讲次，直房消渴一杯茶。

其六

我明经学统前修，上下千年大义留。
更补词臣耑进讲，不虚圣志在春秋。

其七

春秋触忌正无妨，御劄亲裁重数行。
要见当时朝政失，悠悠袖手看冠裳。

其八

篝灯催取讲章成，退食寻思字句清。
不异大官供给数，频劳天语唤先生。

其九

睿算云西寇退馀，进臣连下几签书。
豳风亭上思清燕，不愿功劳汗马如⑴。
⑴ 世庙西苑豳风亭落成，令辅臣进讲，赐宴。故事，讲官论叙，与边功同。

其十

书签举袖若为宽，时值天颜一笑看。
对案氲氤香百和，殿棂不觉绪风寒。

其十一

尊俎无能劝一筹，兼资章句备宸猷。
讲规刻日中书派，文牒分忙部吏投。

其十二

鹄立东华飞雪朝，君王步辇出宫遥。
悬知青史堪图画，宠遇横经胜赐貂。



观黑帅还朝图有感

间关水草远如期，宛马长鸣识贰师。
天子至今閒羽猎，上林秋雁弋书迟。



何象冈相公邀赏洞梅即呈绝句

和月和烟尽一欢，一杯杯到不曾寒。
要知京国春如许，为放梅龙小洞看。



送刘瞻甫州守左补江西幕

多为军储费量筹，难辞摄县太仓州。
西江听得吴侬语，紞鼓难鸣挽不留。



望雪

其一

腊节将过雪不飞，四郊人暂曝晴晖。
应龙久蛰雷收响，信尔丛坛合祷归。

其二

天意曾回一日风，肯令三白笑田公。
纷纷占繇知何准，南北阴阳讶许同（繇古作籀）。

其三

爱惜含英玉一窠，露寒密暖底调和。
寄书黄耳休惊吠，香雪罗浮望较多。



双塔

神岛丹邱若个边，西山云日净诸天。
双藤仆仆巾车引，笑杀长安双塔悬。



灵济宫

只当元都一度馀，朝天宫在火烟墟。
马蹄閒熟祈灵路，看演鸣鞭拜玉除。



梅花

其一

暖屋周遭静掩扉，故园蜂蝶到应稀。
好风窗纸须吹碎，得任梅花作雪飞。

其二

自是佳人不可期，况随病骨强支离。
今朝看著沈吟醉，年尾年头总未知。



垂丝牡丹

下马金尊酒正匀，啼莺玉箸怨偏新。
岂因夜雨多媒妒，揉碎宫前一片春。



亭上

其一

沙草连飞太白云，南征遥度水犀军。
閒中一散机心事，留客楸枰过夜分。



其二

不使钱刀计亦胜，床头无恙玉壶冰。
近添饲鹤三升粟，更供慈元一盏灯。

其三

多谢侯门接植饶，海棠红药不禁飘。
西邻树大东邻荫，雨燕风蝉暮复朝。



别意

其一

三五流光亦可攀，玉笙清怨不消閒。
一装好趁如云出，莫误鸡鸣急度关。

其二

只向官邮说短长。
万条烟柳任游飏。
未经暮雨拖巫峡，谁解猿声断客肠。



流溪曲

其一

遁甲雷文不是奇，游魂一鼓飒惊飔。
将军自试摧妖剑，岂为杨村费出师。

其二

四邑无辞转馈劳，东西夹阵将营高。
省城一道流星报，郁峒钟渠夜半逃。

其三

新抽达舍解穿杨，埋伏才官虓莫当。
耀山闪谷降旗动，落落生擒类犬羊。

其四

兰和峒口炮连珠，蓝粪山头烧欲无。
兕甲昨编逃赋地，火耕今与散丁夫。

其五

羁縻亦是旧扶舆，割县多年妥服馀。
解道行军陶布政，马场狮岭欲安如。



经慧山游眺

梨谷梅林渴不清，顽然生意一瘿瓢。
船轻坐稳吟秋水，为试山泉更度桥（以上清温汝能《粤东诗海》卷四五）。
按：钟东整理











五言排律


答曾霖寰民部白下见寄

马足经时失，今看骨转高。
气清郎署月，声起大江涛。
谁共青绫被，犹分金错刀。
途穷知阮恸，效拙见潘毛。
龙蠖惟公等，乾坤听此曹。
馀生湘吊屈，处士晋称陶。
鸡肋怜朱绂，蛾眉妒锦袍。
千夫元诺诺，群口但嚣嚣。
来往愁讥凤，攀援耻学猱。
邱中多细响，天末切刁骚。



梦彭山公雷伯鳞二年兄成十一韵

吹残燕邸梦，望断定陵春。
六诏周金马，□□□玉人。
好谈天下事，一唾世间尘。
数造休传骑，□□或借巾。
琴中称弟子，书后拟精神。
善戏不为虐，□宵还及晨。
夔龙高信步，霄汉自由身。
连堕遗弓泪，方知束带颦。
辞梁思侣燕，纵壑失惊鳞。
于忽难为寄，崎岖好自珍。
只今山阁迥，百忆恐非真。



家圃与诸客竟日夜剧游伯促咸在赋二十二韵

青山谁独往，白日竟无哗。
谁有高人迹，来寻处士家。
襟怀都贮月，骨相本餐霞。
松下幽盟在，林中逸兴赊。
观鱼新水上，策杖小桥斜。
棋局临风置，书床就竹遮。
侵阶半马舄，点户碎桐葩。
欲种三眠柳，才分五色瓜。
灌园吾自拙，挥麈客偏嘉。
庾杲能供韭，樵青解试茶。
飞觞流石齿，改席近檐牙。
单袷□初怯，层台瞩转遐。
萤窗犹伏蠹，影树忽惊鸦。
春迫连宵暗，星辉此夜华。
朋簪盍不偶，酒德颂还加。
得句同书叶，工诗愧浣花。
社莲心并照，池草梦谁誇。
孤赏琴三叠，奇情赋八叉。
调调疑答籁，阁阁任吹蛙。
贪弄金鹅蕊，从嘶臼鼻齁。
无人行阛阓，随意步壸阇。
重约明朝过，催晨鼓易挝。



过木之濠想亭留题十四韵

曲水绕城南，徐卿此结庵。
前临九曜石，浑是百花潭。
净泶閒鱼戏，和飔绕燕諵。
罗衣缘控带，苔发沐䰐鬖。
竹屋窥张荐，棋枰对李憨。
风流家五柳，真率客双柑。
逸格萧萧出，文思处处覃。
玉壶一片在，赤水几回探。
求友诗俱和，惊人句自耽。
书床开罨画，衣桁泊烟岚。
夙有深山约，聊为委巷谈。
春畦分药得，新盏别泉甘。
清乐偕晨夕，馀欢醉二参。
东郊游兴早，车马任骖驔。



赋得莎鸡振羽

天生群动应，不独女郎丝。
微细关人意，迁流赴尔时。
三秋催转急，六月振先知。
暑憩花阴值，宵行草露疑。
是声增索莫，何事每凄其。
为忆豳风句，沈吟星汉垂。



题纸壁十二韵

全生珍木上，寄食碧梧栖。
脆甲宜莴苣，明汤有蒺藜。
步工司隶马，斋禁太常妻。
按策占云物，封章刻日圭。
渐鸿行自得，凡鸟到曾题。
爱我多扪舌，忧天或噬脐。
孔周徒梦见，李杜枉名齐。
舍馆先人泽，遗籯谏草携。
未知承顾问，已事得参稽。
鬒变将秋叶，丹披问露荑。
奋身随八极，秉性乃中闺。
消息皆天意，何当道路迷。



隆德

真成隆德变，时事已焉哉。
大算纵横失，中兴翅翼摧。
自天生有血，出世战成灰。
二士殉皆去，孤忠兀不回。
和戎羞五利，骂贼愤三灾。
莽莽冲星剑，萧萧筑将台。
秦庭七日哭，宋玉九秋哀。
只为麒麟绝，何年绘画来。



为陈湖仲进士大父寿时尊甫新迁国博

世家诚易识，同姓复难忘。
诸子高阳俊，令昆大父行。
受书惟孝友，应诏自贤良。
无愧公卿长，兼难元季方。
喈音元扈上，丹木峚山阳。
风积天池羽，兰滋大国香。
泥金喧赐第，冠玉动名郎。
少小升卿字，峥嵘祖德章。
研田逢岁近，璧水衍流长。
负局偕樵斧，敲针倦钓璜。
出关为李耳，入市即韩康。
元有书千卷，青窥药一囊。
如云鸠杖祝，湛露雉羹尝。
驷马初过里，三鳣日到堂。
鲁公从拜后，孔父益循墙。
南极衣冠气，崧高日月光。
看花逢甲子，吹律中篪簧。
圣果三真授，璚音八会飏。
方诸修桂树，圆海浴扶桑。
怪尔鸡窠出，儿孙乳不妨。



葛赠公专祀诗

人高乡月旦，俗下使輶轩。
小学方今授，通儒自昔论。
陔兰当节媚，林笋及冬温。
让叔二分业，含甥一本恩。
书翻孔氏壁，金掷管宁园。
有道须旌辟，昵公绝奥援。
诸生半鲁国，亚子直黄门。
皋鹤声闻切，山龙献纳尊。
移忠为谏草，于道即微言。
晻霭扶风帐，青葱下马原。
不忘深水木，每易荐蘅荪。
今日灵光殿，依然汉独存。



依韵答怀五弟

海烟来不近，三月意长悬。
送喜灯花际，忘忧背树边。
小人思击缶，中妇解安弦。
江夏无双誉，何郎第五贤。
玉麟传信早，金粟注生前。
排浪挝铜鼓，飞花戏玉鞭。
兴拖云外瀑，幽动竹间蝉。
往恨消听雁，时名等逐膻。
纵横迟六印，感慨系终篇。
艳说东西廨，平居日月泉。
有人闲伐桂，无土不舒莲。
若论红颜在，修琴卖药年（明陈子升《中洲草堂遗集》卷末）。
按：史洪权整理



黄逢永移寓山馆分赋六韵

旧雨分锄地，初晴对暮天。
敷林还积玉，置埒岂编钱。
镜笑新花出，泉声暮鹊悬。
已知尊足者，殊胜喜跫然。
未老潜夫论，殊胜内景篇。
从兹数晨夕，傍榻日高眠。









古风


黄鹄篇

黄鹄浴其羽，矫绝淩青苍。
黄鹄志四海，飞飞归故乡。
故乡得相见，四海徒相望。
燕识主人心，胡为恋屋梁。
精卫思填海，空水日已扬。
金石有变迁，沧桑岂足量。
不见蜉蝣子，楚楚明衣裳。
恶木非我阴，覆车非我粮。
闵彼事区区，引缴欲奚伤。



东皋九龙井

九龙胡去来，一雨洗灵穴。
其上莲花界，玲珑印潮月。
咒钵理则然，卓锡神应设。
圣液泌清凉，元珠时出没。
趺石證水经，癯饮畅禅悦。
果行惟蒙泉，受福须井渫。
各以聪明因，兹为上善说。



其二

芳渚错新藻，惠风睦清讴。
汎兹波间羽，两两鯈鳞游。
形神既相属，耳目固难留。
悦理自一朝，安复滞织忧。



祈雨行


其一

卉腓穗愞蒙荒陌，斥卤膏场尽龟坼。
农家停耜日如年，郁轸隆蒸犹弗释。
二仪旷废失春和，非时硉兀火旻多。
难鞭螮暕胜氛祲，错教荟蔚作滂沱。
盍将此意呼阊阖，璧牲虚荐竟如何。
三城夜夜辉星月，南巷舞雩北里歌。
吹笙伐鼓枌榆侧，可怜士女转婆娑。

其二

海滨父老卧田庐，三风十雨我生初。
当春旱熯从来无，枉杀应龙南方居。
请向灵坛焚尪巫，汤祷桑林禹阳旰。
烦忧谁与广川书，居积贸迁非所图。
夕飧元不计朝餔，百钱斗粟莫支吾，因而啸聚岂尽屠。
不见去年艚籴一无倚，抢攘招呼不可止。
巡按焦头太守匿，若辈无知亦弃市。



寿冯大姑诗

王母过八十，而姑六十强。
共以迎春酒，兹为献寿觞。
姑来寿王母，䌽服诸父行。
入门各自媚，有如三凤凰。
挟有八九雏，于姑亦称王。
王母颔姑喜，岁月暗记量。
若也初生辰，兹辰正相望。
一粲受孙子，为姑合酬将。
岁岁春风吹，为姑开北堂。
北堂姑自开，承欢均未央。



短调歌

其一

留欢始记侬，侬小识欢面。
攀花有故条，幸及经时艳。

其二

莲花莫懊侬，侬有真颜色。
十五始学歌，十六为郎得。



雷生行

雷生托迹皆仙术，丹山药鼎伴棋局。
踪横不算世人机，检拾游囊解医国。
扁舟海上飞来再，绝艺逢人谁不爱。
癯形知有辟谷方，妙思只合橘中对。
秋月春花满敝庐，消閒却病足清虚。
淹留自是恣真赏，肯向王门学曳裾。
鹡鸰风急雁声微，还山催发桂花期。
木榻遥须暂相待，鞋鞋无恙更何之（以上《陈文忠公遗集》卷二）。



前池雁篇（有引）

黄子得雁，养陈子池中，毛羽成，飏去。童子捕还，落其羽。陈子曰：“雁之既毛羽也，使飏去，不然胡养为。”客曰：“雁以侣为归，彼无侣无归，去将何之，与其堕于不可知之手，毋宁寄食君池中，若为雁计未失也。”作诗贻黄子。
高楼曾尔叫声过，瘴海无能避网罗。
自分不鸣同野鹜，还将短翮顾清波。
此意与君深爱惜，稻粱岂为私恩泽。
唼喋原非解向人，栖身似觉曲池窄。
伫予书就送将归，直度衡阳柢碣石。
可怜羽翼等閒催，可怜亦少长风借。
中宵那复叹离群，异方拌作不归客。
悠悠天路向何之，误入他家更苦悲。
世间刀鼎非无用，不记当初鱼网罹。
一声长叫振枯槁，多谢客来言亦好。
难随放鹤去淩霄，得与游鱼聊戏藻。
风草凄清烟月深，欲寐不寐起沈吟。
吁嗟为尔起沈吟，空折江天万里心。



后池雁篇

过黎子问畜雁，得香山何子书，驯乎其来又一雁也，捧归，闻其声若相语者，吾闻雁无乱群焉，虽语，岂其意哉，然固胜于无语，复作《池雁》一篇缀以前后。
三五同人簇席欢，鸣鸠语燕对花阑。
门前忽入清秋思，香山太史筒方至。
上林苑里报苏卿，玄武陂中遇曹植。
去岁黄生得此禽，能使吾园秋气深。
纷员无数频来往，但从天上遗之音。
引项停眸呼不得，夜夜为传三叠琴。
满堂笑我情如此，恰好来禽堪付子。
曲池比目与鸳鸯，会见双禽曲池里。
携归我则解其声，前禽未诉后禽鸣。
曰江南北全矰缴，羌馀独也羁魂惊。
兄弟妻孥谁复有，吞声笑递他人手。
雨日会三易主人，才执一编行者某。
看尔悠悠若将终，似子郁郁恐难久。
后禽款款具前陈，撩乱前禽语不真。
直须与尔聊相依，其那食粟翼重不能飞⑴。
⑴ 以上《陈文忠公遗集》卷三《练要堂集》



读陆观察座师黔行录述而成韵

西南毛寸枯，悠悠事空郭。
贼穴失中丞，束手万夫落。
江州锐莫当，行整监军托。
径道不涉闾，横身当百作。
清戎烱列眉，转运若行脚。
亲麾蒋义战，仓卒起懦弱。
驱驰空贼众，首功多刺斫。
饮马三岔河，汉壁淩山岳。
馘苗青宅溪，四顾挥铓锷。
竟以十旬心，黔楚皆参错。
雾雨先鸡兴，记牍沈宵柝。
葛君治蜀计，马援平蛮略。
兼之反掌馀，啸歌青油幕。
上下有藩城，既生曳亡魄。
可怜鬼国中，沙虫与猿鹤。
风影惯凭人，肉食转相攫。
反覆亦多端，馀生盈其壑。
睥睨日月光，纷纭算功爵。
国手夺猧儿，泾渭欲同浊。
公去互苍茫，公留何束缚。
古来安危身，岂以资庸恶。
幽谷鸣好音，天地翱翔若。
即看瘴霭消，差觉蛮烟薄。
稽首顺下风，拊髀还雀跃。
念伊失舟人，淹流靡崖泊。
虚致狂夫言，实忌瞑眩药。



鸡鸣歌

明星北斗鸡声讹，山高水深横石多。
东方欲明远婆娑，欸乃开船奈若何。
看头把柁识来路，胜待尤风不得渡。



树中草

春风吹野岸，芳树一何翳。
仰首引柔条，知非正根蒂。
加意芘其根，幸勿相憔悴。
陵谷或未知，馀生犹当继。



晚泊

袅袅度芳洲，行行复残戍。
青春云日酣，已卧西岩树。
身愧波心鸟，放旷亦多虑。
人生畴靡适，盗贼骇闻故。
掠饷兵使船，轻将豸角侮。
今我囊中净，要赎非所慕。
奈触此恶氛，遂短江湖趣。
安得伏廓清，篱竹溪村住。
随力买渔舠，因风自来去。
灵山及佳人，遭会日应数。



海珠谒李忠简公祠①

① 清温汝能《粤东诗海》卷四五题作“海珠寺谒李忠简公祠”。
宋道日南行，番禺分纬象。
腾达菊坡门，风徽宏器奖。
既植外除声，亦触金华赏。
委身小朝廷，乾坤就卤莽。
谕贼障乡邦，疏奸明直谠。
御榻引裾年，气与霜旻上。
清切九阍灵，南人信无党。
贾董实纵横，真魏虚来往。
太乙西湖观，谁与论群枉。
举手响阳堂，端为文溪榜。
海珠石一拳，潮澜奔泱漭。
官津有送迎，城堞横舟桨。
节蒲与瓣香，亦可羞巍像。
荒陬子姓繁⑴，茅邑詹时飨。
俎豆固未夷，声施亦未广。
每自感遗编⑵，端居邑敞惘。
宁知礼佛幢，不见读书幌。
同陟科名间⑶，丰采乃千丈。
百里出孤峰，海天云日朗⑷。
以贻同游客，殷勤致所仰。
⑴ 子姓，清温汝能《粤东诗海卷四五》作“昆姓”。
⑵ “自”字原缺，据清温汝能《粤东诗海》卷四五补。
⑶ “同”字原缺，据清温汝能《粤东诗海》卷四五补。
⑷ “日朗”二字原缺，据清温汝能《粤东诗海》卷四五补。



补沈休文忆诗二首

其一

忆起时，酣晕半不销。
妆镜直须倚，铅粉若为调。
唯应怜夜夜，乃复有朝朝。

其二

忆别时，回环语易毕。
强将泪意收，倍觉愁光溢。
携手立须臾，屈指问何日。



张义姑诗①

① 桂林有义姑，宁不字以全其兄之孤。君子谓其于张也功矣。
贞木非兔丝，根抱不相离。
宁为独栖燕，视此屋间儿。
岂不念偕飞，此儿不可携。
妇道贵从人，一去志愿乖。
东家嫂自由，门内我当支。
将身代嫂守，将心报父母。
生男幸抱孙，生女拌人妇。
苍天不可知，孙大经女手。



得张孟奇中山中书问却寄

□十春复秋，浮湛朝复夕。
徒深栖岳怀，罗浮望咫尺。
灏想赴铁桥，超韵通瑶石。
此中有真侣，时时遗履舄。
粲彼西园公，云霞注丹液。
不知归何峰，琼蕤亲手掷。
倘果山中期，飙歘携所适。



飞霞子琴歌过小环谷作

越台凄瑟商飙起，山中桂树清于水。
泠泠七弦飞霞子，谷音互答松篁裹。
我来元鹤几回翔，风泉万斛倾吾耳。
一弹再弹还有情，难将古乐合新声。
此地悠悠今何世，此意寥寥谁与明。
酒阑无计能留客，而我携君手不释。
振衣起舞天汉低，击节高歌山月白。
嗟子十二始调弦，朝朝梦枕如飞仙。
伯喈叔夜非比肩，琴心独往义农前。
二十束带常羁牵，回首风尘空惘然。
披豁为君赓一曲，呜咽沾巾声断续。
漫云海上去求师，感君爱君君应知，但记空山落叶时。



秋日自遣遂成长篇

生长海之滨，所遇无全慧。
徒知读父书，颇与闻祖制。
洪武庚戌诏，创科草昧际。
时务需直陈，简略在文艺。
宋解拔时流，造士归纯粹。
累叶儒风开，恩数超无二。
肃皇典礼兴，考官不称意。
剔发自英裁，臣躯甘杖毙。
自怜轮囷非，不中万乘器。
弱冠遇神祖，得事今皇帝。
父也入省垣，分直聊班侍。
谏劄传人口，金貂侧目视。
贱子乃循资，谬登大藩使。
副考旷虚怀，房司遵约誓。
一展生平愚，以兹当献替。
未晓三人声，先徵五云瑞。
驰阙进天子，微文谅不讳。
稽首论大权，睿聪幸蚤计。
泯泯圣明忧，将踵汉唐季。
几回矢剑心，廷槛高睥睨。
前贤四谏称，闻之有馀愧。
翰苑忝虚名，耳食思罗致。
内外互夤缘，同朝工餂试⑴。
郿坞棹题新，乞我元勋字。
餤我以迁除，吓我以械系。
闻此愤填膺，拒客动高詈⑵。
我生命在天，区区敢为祟。
肯以笔劄劳，而供粪除隶。
中旨固隐微，实与此时值。
贤书等罪书，所坐应谤诽。
父已驻天南，褫夺伤连累。
一门霹雳加，妻子旅魂悸。
去国极跄踉，中途粮不继。
痡卧长江干，伯为拂行袂。
入门粲华发，惊喜若梦寐。
母氏慰劳深，父也从容示。
畴昔省垣中，久已灼此事。
累若或非恩，偕隐多君赐。
我躬不阅后，动色皆顾忌。
丧箸疾雷周，高天何日霁。
瓜葛尽株蔓，四方走缇骑。
诏狱剥群绅，有若游屠肆。
出守满边津，体貌淩大吏。
翼虎各负嵎，可怜鹰鼠辈。
九列厚奴颜，三台率灶媚。
尸祝流藩镇，茅土爵延世。
不避劝进名，且援专征例。
污淖太学傍，推崇配礿祭。
筑怨归大工，沈冤激天地。
辇毂千家裂，数里轰震异。
煨烬朝天宫，虐燄乃益炽。
司马发危言，弃之若敝屣。
片语下纶扉，敷张代圣制。
尽倒文翰权，苦欲钳一切。
属意科场规，亶亶申重厉。
钩党举臣名，招摇学术伪。
倡和一至今，文网密穷治。
草莽实不才，毋乃拾其细。
缥缈章句馀，反复深知戾。
淰汵秋风飘，耗尽江湖泪。
耳垣正有人，援毫一申记。
有砚终须瘗，有口合先闭。
⑴ 餂，原作“刮”，从清温汝能《粤东诗海》卷四五改。
⑵ 誓，清温汝能《粤东诗海》卷四五作“詈”。



杂诗二首

其一

四序问寒暑，光景讵能同。
时哉观化人，蚤已明心胸。
行逢伯阳子，飘飖赞犹龙。
安期亦说项，浮海渺霞踪。
未许道黄石，且自归赤松。
于世有信屈，人智鲜如虫。

其二

天地劳我生，百岁何侵寻。
劳生非一端，逸我亦不任。
行行复何意，罔雨请息阴。
适燕而南辕，歧路伤人心。
夸父追日走，委杖为邓林。



八月十六日夜宴

拮据不可任，薙葺遂斯隐。
此生与物迁，秋风吹□蕣。
清涯错冰花，梧筱多凄韵。
河宿縆高台，纤阿荡无晕。
恒抱今故心，盈亏谁与问。
张君既敞博，黄子复凊温。
井闰列欧徐，坐注菁华润。
斟酌盈尊酒，洗我胸中吝。
务为良夜观，庶遣白驹咏。



四哭诗①黄士明先生少宰

① 四子名位交游不同，然以先后同时而落，为《四哭诗》以备意焉。
至质别人英，精矿属神铸。
受物面清流，居地□□誉。
谁知参密危，自欲引身遽。
数旬及终天，颓□□孺慕。
城月歇邻春，台风障残团。
为咽白云词，□□桄榔树⑴。
⑴ 先生病中有《白云谣》，与予唱和《种桄榔诗》。



欧阳伯曦参军

僧院昔陪游，留都悄相见。
金尽随官牒，祸憯人诗卷。
每读生还篇，思扬义仆传。
肯以屈江轻，而易嵇琴曼。
天边贯索沈，峡里冯夷宴。



莫元慎司理

公孙科晚暮，连州绍伯仲。
白意支烦郡，贞栖消薄俸。
方委折腰劳，随牵出肠梦。
诗音流馀匠，碑版惭新砻。
闻人遮须逃，知怪阎浮恸。



门人袁高要若思

体牧一何谦，县谱洵云美。
浸汇九流识，具毳群芳理。
将心孝肃堂，寄口沥湖水。
劳血为田畴，冲醇敷子弟。
何处折哀弦，桐乡有垂祀。



咏史二首

其一

汉季朝廷轻，随风倾李杜。
一朝党构成，歼夷尽颍汝。
含诟独吊丧，全宥乃无数。
以彼道广人，行谊或容与。
褰裳而几先，天地随吐茹。
不见申屠蟠，飙若灵鸟举。
生名杀我身，永佩严公语。

其二

狄公绛侯手，产禄牝朝当。
伟哉国老名，虎口不见伤。
絮书得金字，势足杀二张。
承反何悒壹，褫裘何赫煌。
不待吉琐言，已归庐陵王。
明前种桃李，默默为安唐。
堪笑娄郝辈，长厚安所将。
幸自免罗织，尺寻不可偿。



赋得首厦犹清和

羲氏鞭日车，滔滔次南陆。
暄美良有馀，恢台如未足。
阑薄泛敷与，历历庭端木。
栖顿有延景，经营无畏旭。
虽耘下噀田，恒啸东林竹。
若榴殷书荣，红芭粲朝霂。
偃仰天宇下，游戏滮池曲。
幽廊带合弛，新沚缨斯濯。
既展茂对情，信与风候睦。
更获同怀素，时哉以为勖。



东林寺

寺以白莲名，其根千数百年不现，并池荒茫。万历某年，现于神运殿前一花，今年而三之，大邦适适，导余留四十字。
胡为安午饭，无乃复东林。
莲花窥诸品，如发远公心。
点滴六时漏，迢遥三笑音。
僧莫但饶舌，空看何费寻。



为陈廉茹太史兄弟奉寿尊甫涧云先生

太邱道广宜贤后，二子声名挂北斗。
吴中四姓不足豪，汉家万石兹能有。
安歌鼓瑟罗中堂，文茵锦胜粲而双。
报导金华暂辞直，莱衣犹似鹭鹓行。
国琛元圃照人如，共传出蚌报恩珠。
不信试看沧海月，岁岁年年春满壶。



晨坐斋中和张曲江先生韵

一室事扫除，图史寄幽瞩。
先度靡云遐，后嶶庶可续。
虫飞动牖风，鸟入噪庭旭。
物化累纷员，缨緌肆缠束。
屏营亦固然，筋膂非不足。
恐逸曾史经，且错伊周躅。
南山许偿素，斯言达乡曲。



黎美周过别

芳岁即我与，其如津路长。
非多乡里贤，落落滞京疆。
新木流好音，处处谐春阳。
独持径寸姿，延辉照匡床。
玉蕤杂坐次，金徽汎而张。
大雅只清越，皇风谁为扬。
醑酒兴三复，遐矣莫终忘。



有酒

门前有酒名，终日饮其醇。
客来复解带，待我劝逡巡。
比邻歌吹响，变为泣声频。
铭旌高剌天，刍灵扬道尘。
亲威纷相送，冠盖果偏璘。
北邙一以返，声势赫要津。
不知光景易，此意竟谁申。
灼灼桃李花，到日等荆榛。



十二骏歌①

① 惟昔神庙，御骏十二。一曰玉狮龙，二曰赤电龙，三曰戴月乌，四曰五花骏，五曰彩麟，六曰文豹，七曰金麟，八曰绛虬，九曰攒玉骝，十曰元云骢，十一曰蹑云骢，十二曰五花骢。
显皇太上贵清静，安不忘危严囧政。
三千□牝尽调良，十二天閒日蕃盛。
玉狮之龙特赐铭，劲毫柔毳钟金精。
雄姿一出骇虎豹，凡马却避不敢鸣。
复有赤电影若灭，口喷红光汗成血。
白鼻骄嘶朔漠风，碧蹄踏破燕山雪。
鸟名戴朋骏五花，光如匹练嫣如霞。
彩麟文豹争蹀躞，金麟绛虬彷佛拳毛騧。
复有骅骝号攒玉，曾从渥洼水中浴。
三骢先后齿更齐，红锦元黄间追逐。
万岁山前宫草春，至尊御楼宣圉人。
珊瑚为鞭玉作勒，飞鞚不动尘。
雾鬣风鬃各驰骤，须臾解辔归内厩。
繇来圣代有真龙，羽林万骑瞠乎后。
天之历数四纪长，平明息战华山阳。
皇人寿谷可生致，始信人间有吉疆。



四骏歌①

① 是为上御马。紫点花黄骟马一匹，赐名曰“太平騟”。粉青骟马三匹，赐名曰“玉龙媒”、曰“吉良乘”、曰“璿台骏也”。
上阶煌煌耀寰宇，中有星精为造父。
遥从传舍坠天閒，化作飞龙翼神武。
同寺孳生多逸群，名藩进献烂如云。
公徒无事閒游猎，长成赤汗兼兰筋。
官家酷爱止四匹，太平之騟夐第一。
紫花点点缀乘黄，御仗光辉绚朝日。
青丝络脑金盘陀，追风蹑景何啻过。
尚方豢养真无并，吉云之草玉山禾。
次有玉龙媒沃若，银鬃雪尾称维骆。
琼岛春云任蹑翻，太液晴波惯超跃。
吉良之乘驯且良，唐家六厩避雁行。
朝而刷燕夕秣越，不与凡马争腾骧。
最后一匹璇台骏，三花飞凤文成印。
曾听西母白云谣，九色斑麟倍轻迅。
方知俶傥更权奇，我皇致此服九彝。
圜丘方泽间一驭，金舆玉辇相委蛇。
燕昭筑台高突兀，剧辛邹衍徒骏骨。
不惜淋漓锦障泥，为君立扫长城窟。
偏当艰险见豪雄，矫首天衢如踏空。
谁能趣步诡遇子，依依栈枥论馀功。



汪生洲左司马致仕将归授其先公诒燕图作歌多怀旧之感

詄荡天门乍可呼，明星摇动应中枢。
勋名未蔽淩烟阁，都人看写二疏图。
如此归装良已足，怀君念友衢山曲。
缥缃只欲借留题，传示趋庭影数幅。
展玩寻思踰十春，手泽音容粉墨新。
一灯父子传经夜，补被寒温待试晨。
斗升亦筮明廷对，看子成名仕不再。
尔时清白畏人知，微言全谱忠经在。
曾驱四牡遂遑将，曾奉疏恩到省郎。
扶杖瞻天天尺五，陈筵爱日日初长。
至今开图百感集，慈鸟时动皋鱼泣。
身都九列不为卑，况望松楸胜赐级。
荀陈两世称交游，长歏之子盛箕裘。
蓼莪不共王褒听，恐入山阳笛里愁。



携手曲

锦鸡唤红日，渌水绚青春。
垂杨十馀里，楼閤不生尘。
燕岁莺年遂相慕，鸦黄蛾绿新流顾。
谁家女雏好娇啼，牵车为向华山度。

词


竹枝词

其一

积岁官租此岁偿，青青无土复抽秧。
知他莂尽禾中草，若个丁儿出手强。

其二

淮北抛荒已渐多，争乾争雨奈时何。
东庄秫薥西庄麦，愁向南人说稻禾。

其三

片片蜻蜓尔但嬉，踰田跨野拣新枝。
蜻蜓未解将身化，撼树西风忆尔时。

其四

遍地连蔓瓜色新，啖瓜休问种瓜人。
道傍纵有高轩过，遮莫柴门野草茵。

其五

屋冷鸦飞村路长，大姑行嫁细姑忙。
茜红不耐单衫子，撞著前头铁裲裆。

四言诗


禊日效兰亭体二首

其一

四言诗
春服既成，少长乃携。
遨游天地，万物一齐。
羲皇不逖，觞咏于斯。
仁智高深，乐尔忘归。



仿孔北海离合诗

四言诗
早披八索，寸丝不长。
仲尼博物，缺一羵羊。
汤泉既浴，空谷白阳。
梅福远蹈，非木所航。
险阴斯止，亦有其方。
五行具体，申寅并张。
是季是孟，孰与低昂。
窜逃草泽，或似蒙庄。
翾飞三雀，小者逸亡。
林际休息，斯人含章。
岂竞时彦，惟产中央。



为冯青方铭杖

四言诗
七尺之筇，五尺之童。
何以御之，老子犹龙。

偈颂


智海入罗浮送以四偈

其一

浩劫微尘本自该，钵头何以向山隈。
说来海上曾浮峤，方信人间有渡杯。

其二

鲍葛丹炉他自封，法云长引入山钟。
閒将一滴曹溪水，飘落罗浮四百峰。

其三

咫尺迢遥不可知，飙轮相就更何时。
好游最是东坡子，生长眉山不到眉。

其四

世外无情更有情，梅花清影立三更。
劳君一喝空山月，又见扶桑海上生。

赞


庆翁寿图赞（老子出函关，跨青牛）

曾到函关作吏来，史君原是谪仙才。
鲈鱼蚤矣辞荣禄，玄豹悠然起寿杯。
松菊几悬晴日艳，芝兰偏对好风开。
只今紫气横天末，知是关前命驾回（明梁维栋《水阁诗钞》附录）。

