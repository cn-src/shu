琅嬛文集 - (明清)张岱
　序
　　石匮书自序
　　一卷冰雪文序
　　张子说铃序
　　史阙序
　　奇字问序
　　老饕集序
　　四书遇序
　　昌谷集解序
　　梦忆序
　　合采牌序
　　陶庵肘后方序
　　桃源历序
　　纪年诗序
　　茶史序
　　越绝诗小序
　　水浒牌序
　　补孤山种梅序
　　赠沈歌叙序
　　印汇书品序
　　又序
　　雁字诗小序
　　大易用序
　　诗韵确序
　　历书眼序
　　皇华考叙
　　夜航船序
　　白岳山人虎史序
　　博浪椎传奇序
　　鸠柴奇觚记序
　　一卷冰雪文后序
　　廉书小序
　　萧邱谵述小序
　　孙忠烈公世乘序
　　柱铭抄自序
　　西湖梦寻序
　　琅嬛诗集序
　记
　　琅嬛福地记
　　岱志
　　海志
　　越山五佚记　有小序
　　曹山
　　吼山
　　怪山
　　黄琢山
　　蛾眉山
　　西施山书舍记
　　快园记
　　兴复大能仁寺因果记
　启
　　贺鲁国主册封启
　　迎一金和尚启
　　丝社小启
　　游山小启
　疏
　　龙山文帝祠募疏
　　募造无主祠堂疏
　　募修岳鄂王祠墓疏
　檄
　　征修明史檄
　　斗鸡檄
　　讨蠹鱼檄
　　癸丑兰亭修禊檄
　碑
　　修大善塔碑
　　普同塔碑
　辨
　　古兰亭辨
　　春王正月辨
　制
　　戏册禳侯制
　　戏册侯制
　乐府
　　荆轲匕
　　渐离筑
　　博浪椎
　　伍孚刃
　　赤壁火
　　司农笏
　　施全剑
　　唐琦石
　　景清刺
　　天一砚
　书牍
　　王谑庵年祖
　　与祁世培
　　与毅儒八弟
　　与陈章侯
　　又与毅儒八弟
　　答袁箨庵
　　与祁文载
　　与李砚翁
　　与何紫翔
　　与王白岳
　　与张噩仍
　　与周戬伯
　　与包严介
　　与胡季望
　传
　　家传
　　附传
　　五异人传
　　余若水先生传
　　鲁云谷传
　　王谑庵先生传
　墓志铭
　　山民弟墓志铭
　　自为墓志铭
　　姚长子墓志铭
　　周宛委墓志铭
　跋
　　跋梅花道人画竹卷
　　题葆生叔画
　　跋王文聚隶书兰亭帖
　　跋祁止祥画
　　跋蓝田叔米家山
　　题仲叔画
　　跋张子省试牍　三则
　　跋寓山注　二则
　　跋徐青藤小品画
　　再跋蓝田叔米山
　　跋可一云林笔意
　　跋蓝田叔枯木竹石
　　跋可上人大米画
　　跋谑庵五帖
　铭
　　木犹龙铭
　　又铭
　　小砚铭
　　修改宋砚铭
　　紫袍玉带砚铭
　　小砚铭
　　松节砚铭
　　又铭
　　瓷壶铭
　　耶子冠铭
　　竹皮冠铭
　　石皮砚铭
　　又铭
　　小砚铭
　　残铜水中丞　大父所遗
　　谢纬止砚山铭
　　松橛砚铭
　　刘云砚铭
　　又铭
　　只履砚铭
　　又铭
　　端砚铭
　　莺砚铭
　　又铭
　　宋砚铭
　　宠泉窑鱼耳炉铭
　　章侯竹臂阁铭　画松化石钩勒
　　又枯木竹石臂阁铭
　　定窑莲子杯铭
　　白定葵花水中丞铭
　　宣窑茶碗铭
　　宝瓶砚铭
　　天石砚铭
　　竹臂阁囊铭
　　为赵我法铭杖
　　为陆臞庵铭杖
　　又为赵我法铭杖
　　夔龙砚铭
　　龚春壶铭
　　二十八友铭序
　　雨花石铭
　　砚山铭
　　兰花小厂盒铭
　　白定炉铭
　　小美人觚铭
　　哥窑卮铭
　　哥窑丱髻瓶铭
　　碧玉簪铭
　　宣铜象格炉铭
　　哥窑印池铭
　　晋唐小楷铭
　　茶条杖铭
　　断纹古琴铭
　　宣德填漆盒铭
　　羊脂玉鲲鹏图书匣铭
　　吕文安糕拙砚铭
　　吕吉士汉玉昭文带戒尺铭
　　杨繇之三弦子铭
　　钱子方古镜铭
　　李锦城龚春台铭
　　定窑水中丞铭
　　宣铜反复莲花水盂铭
　　白瑛石铭
　　大绳耳分裆宣铜炉铭
　　白定砚头瓶铭
　　石皮砚铭
　　官窑分裆铜炉铭
　　王二公徐氏家藏壶铭
　赞
　　准提菩萨颂
　　汉前将军关侯赞
　　梓橦帝君赞
　　又赞
　　白衣观音赞　并序
　　题我法方朔于今再见图
　　自题小像
　　周戬伯像赞
　　张子旉像赞
　　王季重先生像赞
　　陆德先像赞
　　伯凝弟抚琴图赞
　　季弟山民像赞
　　燕客三弟像赞
　　钱充符像赞
　　冰雪大师像赞
　　言冲之像赞
　　蝶庵题像
　　水浒牌四十八人赞
　祭文
　　祭少师朱恒岳公文
　　祭外母刘太君文
　　祭秦一生文
　　祭义伶文
　　祭伯凝八弟文
　　祭祁文载文
　　公祭张亦寓文
　　祭周戬伯文
　　公祭张噩仍文
　　公祭祁夫人文
　琴操
　　天下士操　鲁仲连解邯郸围作
　　从井救人操
　　中山狼操
　　脊令操
　　让肥操
　　就烹操
　　完卵操
　　投杼操
　　吾舌尚存操
　　莝豆操
　　〔附〕燕客和操十首
　　天下士操
　　从井救人操
　　中山狼操
　　脊令操
　　让肥操
　　就烹操
　　完卵操
　　投杼操
　　吾舌尚存操
　　莝豆操
　杂著
　　张灯致语
　　疏通市河呈子　崇祯七年十二月
　　课儿读諟
　颂
　　孝友颂
　　义方颂
　　令德颂
　　洪才颂
　　箕畴五福
　　南山万寿
　　华封三祝
　　天保九如
　　寿周霞城八十
　词
　　远阁新晴　蝶恋花为祁世培作
　　通台夕照
　　清泉沁月
　　峭石冷云
　　小径松涛
　　虚堂竹雨
　　平畴麦浪
　　曲沼荷香
　　林寺钟声
　　镜湖帆影
　　长堤杨柳
　　古岸芙蓉
　　隔浦菱歌
　　孤村渔火
　　三山霁雪
　　百雉朝霞
　　丁亥中秋　念奴娇寓项里作
　旧刻序跋
　　王雨谦序
　　祁豸佳序
　　黎培敬刻琅嬛文集序
　　王惠跋
　　王介臣书琅嬛文集后
　　〔附〕毛西河寄张岱乞藏史书
　点校后记




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　







琅嬛文集 - (明清)张岱



版权信息


琅嬛文集/（明）张岱著.—长沙：岳麓书社，2016.1

ISBN 978-7-5538-0414-9

I.①琅…　Ⅱ.①张…　Ⅲ.①中国文学—古典文学—作品综合集—明代　Ⅳ.①I214.82

中国版本图书馆CIP数据核字（2015）第195366号



* * *





LANGHUAN WENJI

琅嬛文集

作者：（明）张岱

点校：云告

责任编辑：彭卫才

责任校对：舒舍

封面设计：吴颖辉　贺红梅

岳麓书社出版发行

地址：湖南省长沙市爱民路47号

直销电话：0731-88804152　88885616

邮编：410006

岳麓书社网址：www.yueluhistory.com

岳麓书社天猫网：http：//lzfts.tmall.com



* * *



2016年1月第1版第1次印刷

开本：787×1092　1/32

印张：8.5

字数：142千字

印数：1-5000



* * *



ISBN 978-7-5538-0414-9/I·1229







代前言


绝代的散文家张宗子

黄裳

生于明末的山阴张岱（宗子），是一位历史学家，市井诗人，又是一位绝代的散文家，是我平素非常佩服的作者。很久以前就写下这样一个题目了，可是一直踌躇着没有动笔。我总是担心“绝代”两个字是不是有点说“绝”了。后来又想，在他生活的那个时代里，论他在散文上的成就与特色，这样说也许还是可以的。他当然不是空前绝后的，也不可能概括、代表了整整一个时代，这些都用不着多说。

严又陵曾为翻译提出过“信、达、雅”的三字标准，很久以来，人们对文学批评也提出过“才、学、识”三个字，作为衡量的尺度。我觉得直到今天这也还不失为一种比较全面、科学的看法，而且也不只在文学批评中才适用。“才”，包括了才能、文采、写作的本领等等，这大约是没有什么争论的。“学”就不同，通常只是狭窄地理解为读的书多，其实这是一种误解。“学”不只包含了书本上的知识，还有更重要的生活知识的内容。社会上的一切事物与它们之间的内在联系，这是比起书本来更为丰富、深刻、生动的。“读万卷书，行万里路”，其实司马迁早已说得清清楚楚了。“识”当然是识见，即立场、观点也受到前面两个条件制约的见解、看法，也不是什么孤立的东西，有了这样三条标准，似乎就要好得多。因为它注意到了生活、实践这个重要方面，并使三者有机地结合了起来。

如果用这样的标准来衡量一下张岱，就将发现，他最突出的特点还是写作上的才能，他的主要成就也正在这里。他的学问并不怎样了不起，就文化素养来说，大约也不过是封建社会中等文士的水平；不过他的兴趣是很广泛的，平时非常注意社会上的各种人物、动态、人民生活、风俗习惯，以至食物、蔬果等许多方面，而且有加以欣赏、纪录的兴趣与勇气。这许多，往往正是旧时代的正宗文士所不屑一顾的。说到“识”，恐怕要算最差。只是在生活态度、美学思想等方面多少突破了封建文化的某些习惯势力，至于他的主导思想还不能不是传统的。三百年前发生的那一场翻天覆地的大变化，那一次猛烈的冲击，确曾给像张岱这样的封建知识分子以巨大的震撼，但到底未能给他带来根本性的改变。

张岱出身于一个封建社会的“世家”。看他所写的《家传》，在官僚地主群中，张家还算不得是最阔气的，但他到底是世家子弟，是一位大少爷。他的曾祖张元汴是隆庆辛未科的状元，我曾得到过他所作的《不二斋文选》，不曾细读，只记得前面附有一张小像，是穿了官服的一个精瘦的老头儿。不知怎的，我总想张宗子一定也是这模样。张岱写过一篇《自为墓志铭》，非常坦率地承认他“少为纨袴子弟，极爱繁华。好精舍，好美婢，好娈童，好鲜衣，好美食，好骏马，好华灯，好烟火，好梨园，好鼓吹，好古董，好花鸟。兼以茶淫桔虐，书蠹诗魔，劳碌半生，皆成梦幻”。这简直是极精确地勾勒出了醉生梦死地生活在那个封建末世的一切地主阶级大少爷的形象和他们的精神世界，可以作为我们了解这批高级寄生虫的一把有用的钥匙。曾经作过如此坦率自白的人，在晚明，我还没有看到过第二个。

他的这些“生活经验”，全部写在他的两部著名的回忆录中了：《（陶庵）梦忆》与《西湖梦寻》。在五十四年前，《梦忆》就曾由俞平伯先生重印，是为“朴社重刊”本，根据的大约是伍崇曜的丛书本，是据乾隆甲寅仁和王文诰刻本重雕的。这原本我在傅惜华家中曾见到过，好像也流传得非常少了。我后来得到的则是道光二年王文诰重刻巾箱本，却也刻得很精。在二十八年之后，王氏又重刻此书，可以看出他对《梦忆》的赏识与珍重。

《梦忆》的主要内容，也就是张岱在《自为墓志铭》中所说的那些内容，是一个地主阶级大少爷的“忏悔录”。它的价值所在，是给后世的读者留下了晚明社会生活一个侧面的真实而生动的速写、记录。这无论是《武林旧事》，还是《东京梦华录》都无法与之相比的。张岱后来写下了《石匮书》，成为有名的历史学家，但他在写《梦忆》时，却没有写历史或地志的“雄心壮志”，因而挣脱了那些传统的束缚。张岱实在是三百年前一位出色的“新闻记者”。他写的那些速写、通讯、报告文学，都是很短的。少者几十字，比较长的如《扬州瘦马》，也不过六七百字，却已将明末扬州人肉市场的形形色色统统写了出来。他写出了有那么一批特意赶到扬州来“娶妾”的大老倌，因而产生了一大批等待选购的“货物”——“瘦马”，这名目在唐诗中就早已出现，可见是一种有长远历史传统的风暴了。随之产生的是一大批“牙婆驵侩”，“日饮食于瘦马之身者数十百人”。他细写了从挑选、付费、送“货”上门的全过程。从全篇中我们看不出张岱是反对这种人肉买卖的，他似乎并不反对纳妾；但他对这种种的厌恶还是鲜明的。有时候忠实的“客观报道”，就会产生这样的力量。他细写了挑选货色的全过程，用的是白描的方法，还记下了当时所用的口语。

至瘦马家，坐定，进茶。牙婆扶瘦马出，曰：“姑娘拜客”，下拜。曰：“姑娘往上走”，走，曰：“姑娘转身”，转身向明立，面出。曰：“姑娘借手睄睄”，尽褫其袂，手出，臂出，肤亦出。曰：“姑娘睄相公”，转眼偷觑，眼出。曰：“姑娘几岁了？”曰：“几岁”，声出。曰：“姑娘再走走”，以手拉其裙，趾出。然看趾有法，凡出门裙幅先响者，必大；高系其趾，人未出而趾先出者，必小。曰：“姑娘请回”，一人进，一人又出……

这不但介绍了过程，还写出了声口、动作。牙婆录音机似的指挥，“瘦马”婉转顺从的姿态，买主虽不曾正面写，作为背景人物，这一切就全都像活的一样，同样的情形，不是直到解放前夕还在全国许多地方大同小异地存在着吗？张岱还特别介绍了鉴别小脚的“经验”，不只说明他是“内行”，也暴露了他的立场与低级趣味。

晚明出现了一种新的文学流派。在表现形式上尽量采用新的句法结构、奇奇怪怪的形容词，作者们企图闯出一条新路的努力是值得注意的，但有时就不免流于怪诞、艰涩，如《帝京景物略》中的有些写景文就是如此。但在张宗子这里却并不如此。他力图简洁，但显得平易；苦心铸辞，却不失自然。特别是他用这样短的篇幅，写出如此丰富、生动的内容，是值得佩服的。

同是写伎家生活的还有一篇是写出身于南京低级妓院的“朱市妓”王月生。她虽然出身于“曲中羞与为伍”的朱市，连同辈也看不起，但因品格容貌的出众，终于成为头等的红倌人。张岱写这个女人，只抓住“矜贵寡言笑”这一特点，用两三件小事，就把人物写活了。全篇三百二十字。

这是一位无论费尽了姐妹、帮闲们怎样的心思、手段也无法使之一笑的少女。但她却喜欢吃茶，天天都要到闵老子（一位著名的茶道专家）家“啜茶数壶”，并在那里与知心朋友会晤。如此看来，王月生的“矜贵寡言笑”就并非生来的怪癖。文章结尾说有一位“公子”，和她鬼混了半月之久，“不得其一言。一日，口嗫嚅动。闲客惊喜，走报公子曰：‘月生开言矣。’哄然以为祥瑞。急走伺之。面頳，寻又止。公子力请再三，噻涩出二字曰：‘家去。’”寥寥五十几个字，公子之恶俗庸愚，帮闲的无聊凑趣，一场果戈理笔下才会出现的闹剧，一霎时开场，一霎时又收了梢。而王月生这人物，却活生生地站在读者面前了。她终于开了口，但只说了“家去”两个字，可这中间包含了多少内容啊！王月生怎么说，又能向谁去说呢？

张岱是秦淮河上的常客，他对这种生活是非常熟悉的。但也只有他在热闹中能看出冷静，喧笑中发现眼泪。他有一双与众不同的敏锐的眼睛。

南京雨花台附近的报恩寺塔久已焚毁了。三十多年前我还看到过扔在废墟上的一角琉璃瓦残余构件，现在恐怕连废墟也将无从寻觅。但张宗子看到的却是完整的原物，他称之为“中国之大古董，永乐之大窑器”。这确是惊人但异常贴切的定义。永乐窑的瓷器现在已经成为宝贝，这塔却正是永乐时烧出的特号琉璃窑器，一座不折不扣的“大”古董。像高明的漫画家，他一下子就抓住了事物的本质。从中得出怎样的结论，则是读者自己的事。

有时候他也爽性地说出结论来。《二十四桥风月》篇说扬州夜晚的景色，涂脂抹粉在茶馆酒肆之前“站关”的可怜的卖春妇。“灯前月下，人无正色。所谓‘一白能遮百丑’者，粉之力也。”这些可怜的终于找不到主顾的女人，挨到很晚，“夜分不得不去。悄然暗摸如鬼，见老鸨，受饿受笞俱不可知矣”。

张岱有许多写西湖的名篇。他的看西湖，也绝不与别人相同。《湖心亭看雪》一文说：

崇祯五年十二月，余住西湖。大雪三日，湖中人鸟声俱绝。是日，更定矣，余拿一小舟，拥毳衣炉火，独往湖心亭看雪。雾淞沅砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。

湖心亭是许多人都去玩过的，可是有多少人看到过张岱这里描写的景色呢？描写西湖风景的人也可谓多矣，可是谁又曾用精炼至极的笔墨如此凸现地勾画出山水的精英？

张岱从不花费大量笔墨写风景，他写的风景又总是充满了动态生机的。《闰中秋》篇写他在绍兴与许多朋友在夜里在蕺山亭吃酒看戏，直到四鼓方散。“月光泼地如水，人在月中，濯濯如新出浴。夜半白云冉冉起脚下，前山俱失。香炉、鹅鼻、天柱诸峰，仅露髻尖而已。”

张岱说过两句话，他自己非常得意，曾屡次提起。“人无癖不可与交，以其无深情也；人无疵不可与交，以其无真气也。”这话初看似乎有些偏激，但细想却颇有意思。那下半句简直就否定了所谓“足赤”的“完人”，即“伪君子”，可谓“伤心悟道”之言。其实这些也无非是平平常常的道理，谁又没有或多或少一点个人癖好呢？张岱自己是个爱玩的人，已在为自己写的《墓志铭》里做过老实的交代。他喜欢玩的事物真是非常广泛，在这些领域内他是个真正的内行，有很高的欣赏水平。从不同的角度看，这些事物既是封建地主阶级荒唐享乐的表现，同时也是通过劳动者的双手创造出来的封建文化的精华。

张岱喜欢看戏，也深通戏剧艺术的每个方面。他家从祖辈起就养着戏班子，他的亲戚祁彪佳也是爱看戏并收藏了丰富剧本的戏剧评论家。《梦忆》中谈到演剧的文字不下十篇之多，中间有许多珍贵的戏剧史料，奇怪的是一直没有受到研究戏剧史的学者应有的重视。

他记崇祯二年夜半在镇江金山寺演出“韩蕲王金山及长江大战诸剧，锣鼓喧阗，一寺人皆起看”。记一个老地主朱云崃训练家蓄女乐的方式方法。记他祖父自己创建的私家戏班，先后有“可餐班”等六个之多。其中“吴郡班”中演员有王畹生，是与柳如是同时有名的人物，王玉烟的妹妹，李因有赠畹生诗在《竹笑轩吟草》中。《刘晖吉女戏》篇则记录了明末即已出现的舞台布景切末。

如唐明皇游月宫，叶法善作（场）。场上一时黑魆地暗。手起剑落，霹雳一声，黑幔忽收，露出一月，其圆如规，四下以羊角染五色云气，中坐常仪，桂树吴刚，白兔捣药。轻纱幔之，内燃赛月明数株，光焰青黎，色如初曙。徼布成梁，遂蹑月窟。境界神奇，忘其为戏也。

这是非常珍贵的早期舞台装置的精确记录。三四十年前我们在舞台上看到的《天香庆节》等戏，大致也不过就是如此，也许还没有这里所写的精妙。而场上多重幕的使用，在明末也早已开始了。

张岱记女演员朱楚生与姚益城“讲究关节、妙入情理”，演出《江天暮雪》《霄光剑》《画中人》等剧。“虽昆山老教师，细细摹拟，断不能加其毫末也”。虽然没有举出具体实例，但艺人进行舞台创造的艰苦，读者是可以领略到的。

《过剑门》篇写他以戏曲行家的身份，在演员中拥有的威望；《冰山记》记魏忠贤败后，他删改重排了一时涌现的“十数本”反映同一斗争题材的剧本，并取得成功的故事。不只显示了当时运用戏剧艺术进行政治斗争的热潮，也说明他自己对上演这种“现代戏”的饱满热情。张岱和阮大铖是朋友，他说：“阮圆海大有才华，恨居心勿静。”这和《续幸存录》的说法有些相近，是带有回护意味的怨词。他对阮大铖训练的“家优”给予了很高的评价。着眼点不只放在剧本上，更着重于场上的功夫。“讲关目，讲情理，讲筋节”，“余在其家看《十错认》《摩尼珠》《燕子笺》三剧，其串架斗笋、插科打诨、意色眼目，主人细细与之讲明，知其义味，知其指归，故咬嚼吞吐，寻味不尽”。还指出在每本戏中安排了“龙灯”“紫姑”“走解”“猴戏”等不同关目的创造性，实在应该算是一篇有内容、有深度、在戏剧史上有重要史料价值的评论。

这里只是约略触及了张岱有关戏剧的记述与见解，此外还有许多方面，他都观察得细致，领会得深刻，传达得巧妙。他是个市井诗人，他的回忆录不愧是晚明社会文化风俗史的出色评述，同时又是一束绝美的散文。

人们有时会误解张岱只是一位小品文作者，这是不确的。他晚年写下的《石匮书》，是具有一代国史规模的大著作，不必说了。他还有一部《史阙》，煌煌六大册稿本，也不能说是小品。在序文中他说明了自己的史学见解和文艺见解。他认为流传的正史是不完备的，于是“为之上下古今搜集异书，每于正史世纪之外，拾遗补阙。得一语焉，则全传为之生动；得一事焉，则全史为之活现”。他这种为正史“剔牙缝”的工作，是有效的。不只往往能揭出历史真相，也提高了文学感染力。他举出两例说明这种见解：

苏子瞻灯下自顾，见其颊影，使人就壁摸（摩）之，不作眉目。见者皆失笑，知其为东坡。盖传神正在阿堵耳。余又尝读唐正史，太宗之敬礼魏徵，备极形至。使后世之拙笔为之，累千百言不能尽者，只以“鹞死怀中”四字尽之。则是千百阙而四字不阙也。

这是很高明的文艺评论见解，他也在自己的创作中努力付之实践了。这样做需要写作才能，是不待说的；但更重要的是对生活的深刻认识和反映现实的忠实态度。这些张岱也是做得好的。

1981年12月26日





卷之一


序

石匮书自序

能为史者，能不为史者也，东坡是也。不能为史者，能为史者也，弇州是也。弇州高抬眼，阔开口，饱蘸笔，眼前腕下，实实有非我作史更有谁作之见，横据其胸中。史遂不能果作，而作不复能佳，是皆其能为史之一念有以误之也。太史公其得意诸传，皆以无意得之。不苟袭一字，不轻下一笔，银钩铁勒，简练之手，出以生涩。至其论赞，则淡淡数语，非颊上三毫，则睛中一画，墨汁斗许，亦将安所用之也。后世得此意者，惟东坡一人。而无奈其持之坚，拒之峻，欧阳文忠、王荆公力劝之不为动，其真有见于史之不易作与史之不可作也。嗟嗟！东坡且犹不肯作，则后之作者亦难乎其人矣。

余之作史，尚不能万一弇州，敢言东坡！第见有明一代，国史失诬，家史失谀，野史失臆，故以二百八十二年总成一诬妄之世界。余家自太仆公以下，留心三世，聚书极多。余小子苟不稍事纂述，则茂先家藏三十余乘，亦且荡为冷烟，鞠为茂草矣。余自崇祯戊辰，遂泚笔此书，十有七年而遽遭国变，携其副本，屏迹深山，又研究十年而甫能成帙。幸余不入仕版，既鲜恩仇，不顾世情，复无忌讳。事必求真，语必务确，五易其稿，九正其讹，稍有未核，宁阙勿书。故今所成书者，上际洪武，下讫天启，后皆阙之，以俟论定。余故不能为史，而不得不为其所不能为，固无所辞罪。然能为史而能不为史者，世尚不乏其人，余其执简俟之矣。

一卷冰雪文序

鱼肉之物，见风日则易腐，入冰雪则不败，则冰雪之能寿物也。今年冰雪多，来年谷麦必茂，则冰雪之能生物也。盖人生无不藉此冰雪之气以生，而冰雪之气必待冰雪而有，则四时有几冰雪哉！

若吾之所谓冰雪则异是。凡人遇旦昼则风日，而夜气则冰雪也；遇烦燥则风日，而清静则冰雪也；遇市朝则风日，而山林则冰雪也。冰雪之在人，如鱼之于水，龙之于石，日夜沐浴其中，特鱼与龙不之觉耳。故知世间山川、云物、水火、草木、色声、香味，莫不有冰雪之气；其所以恣人挹取受用之不尽者，莫深于诗文。盖诗文只此数字，出高人之手，遂现空灵；一落凡夫俗子，便成臭腐。此其间真有差之毫厘，失之千里。特恨遇之者不能解，解之者不能说。即使其能解能说矣，与彼不知者说，彼仍不解，说亦奚为？故曰：诗文一道，作之者固难，识之者尤不易也。

干将之铸剑于冶，与张华之辨剑于斗，雷焕之出剑于狱，识者之精神，实高出于作者之上。由是推之，则剑之有光铓，与山之有空翠，气之有沆瀣，月之有烟霜，竹之有苍蒨，食味之有生鲜，古铜之有青绿，玉石之有胞浆，诗之有冰雪，皆是物也。苏长公曰：“子由近作《栖贤僧堂记》，读之惨凉，觉崩崖飞瀑，逼人寒栗。”噫！此岂可与俗人道哉！笔墨之中，崖瀑何从来哉！

张子说铃序

说何始乎？《论语》始也。说何止乎？《论语》止也。《论语》之后无《论语》，而象之者《法言》也。《论语》卒不可象，而止成其为《法言》者，亦《法言》也。何也？象者像也，方相氏虎目执戈以怖鬼，童子蒙虎皮以怖人，鬼与人卒不可怖。而方相氏、童子止自怖者，自怖然后谓可怖鬼、可怖人也。

余之为说也，则异于是。食龙肉谓不若食猪肉之味为真也，貌鬼神谓不若貌狗马之形为近也，余主何说哉！言天则天而已矣，言人则人而已矣，言物则物而已矣，余主何说哉！尝片脔而定其为猪肉，则其味不能变也；见寸鞹而呼其为狗马，则其形不能遁也，何论大小哉！亦得其真、得其近而已矣。大块，风也；窍，亦风也。又海，水也；人之津液涎泪，无不水也。扬雄氏之言曰：“好说而不要诸仲尼，说铃也。”铃亦何害于说哉！秦始皇振铎驱山而山如鹿走，铃，铎属也。

史阙序

《春秋》“夏五”，阙文也，有所疑而阙之也。如疑，何不并“夏五”而阙之？阙矣而又书“夏五”者，何居？孔子曰：“其义则丘窃取之矣。”书之，义也；不书，义也；不书而又书之，亦义也。故不书者，月之阙也。不书而书者，月之食也。月食而阙，其魄未始阙也，从魄而求之，则其全月见矣。

由唐言之，六月四日，语多隐微，月食而匿也。太宗令史官直书玄武门事，则月食而不匿也。食而匿则更之道不存，食而不匿则更之道存。不匿则人得而指之，指则鼓，鼓则驰，驰则走，走者救也，救者更也。使太宗异日而悔焉，则更之道也；太宗不自悔而使后人知鉴焉，亦更之道也，此史之所以重且要也。虽然，玄武门事，应匿者也。此而不匿，更无可匿者矣。

余读唐野史，太宗好王右军书，出奇吊诡，如萧翼赚《兰亭》一事，史反不之载焉。岂以此事为不佳，故为尊者讳乎？抑见之不得其真乎？余于是恨史之不赅也，为之上下古今搜集异书，每于正史、世纪之外，拾遗补阙。得一语焉，则全传为之生动；得一事焉，则全史为之活现。苏子瞻灯下自顾，见其颊影，使人就壁摸之，不作眉目。见者皆失笑，知其为东坡，盖传神正在阿堵耳。

余又尝读正史，太宗之敬礼魏徵，备极形至。使后世之拙笔为之，累千百言不能尽者，只以“鹞死怀中”四字尽之，则是千百言阙而四字不阙也。读史者由此四字求之，则书隙中有全史在焉，奚阙哉！

奇字问序

夫《尔雅》不识蔜，字书不见挕，字学之难穷也，自古记之矣。余内手扪心，胸中贮有几字，敢学扬子云乃来玄亭问字也？然余尝见人读书及自读书，目数行下，奇字历落，不究训诂，混入眼中，若可解，若不可解。如人忙中吃饭，泥沙与餴饽同咽，胾骼与沫饽同啜者多矣。有旁观者，摘一二字诘之，始茫然不能置对。如或不问，则终身安之无忤也。

余不能博闻洽记，近取《左》《国》《史记》两《汉》《文选》《庄》《列》《韩》《管》诸书在人耳目前者，聊摘其一二奇字解释之，以自问问人，颇有奥义，犹之天台雁宕五泄洞岩近在鞋靸下，天下人裹粮宿舂，千里来游，问之山下里人，鲐背苍耇，多有不至者。咫尺松楸，茫然如云雾，亦是大可笑事。又有如越人食蟛蜞桀步，稚子狎弄，而山东人见之，以为鲨虎，无不惊走。举以告越人，越人亦第笑之而已。余所辑字义，有如蟛蜞桀步之类，人见之而惊者，存以待人之问；又有如天台雁宕，人问及而余之不知者，存以自问以待人之问。故名之曰《奇字问》焉。

虽然，余以为奇，而人且耳而目之者久矣。渔者握鳣，妇人拾蚕，则是其所见不同也。以此嘲余，余不任受。

老饕集序

世有神农氏，而天下鸟兽虫鱼草木之滋味始出。盖咸酸苦辣，着口即知。至若鸡味酸，羊味辣，牛酪与栗之味咸，非圣人不能辨也。中古之世，知味惟孔子。“食不厌精，脍不厌细”，“精细”二字，已得饮食之微。至熟食则概之“失饪不食”，蔬食则概之“不时不食”。四言者，食经也，亦即养生论也。

孔子之后，分门立户，何曾有单？韦巨源有《食经》，段文昌有《食宪章》五十卷，虞宗有《食方》十卷，谢讽有《食史》十卷，孟蜀有《食典》百卷。煎熬燔炙，杂以膟膫膻芗，食之本味尽失。于今之大官法膳，纯用蔗霜乱其正味，则彼矫强造作，罪且与生吞活剥者等矣。

后来解事，止有东坡。《老饕赋》与《猪肉颂》，清馋领略，口口流涎。但知有“熟”之一字，则思过半矣。嗣后宋末道学盛行，不欲以口腹累性命，此道置之不讲，民间遂有东坡茶撮泡肉之诮。循至元人之茹毛饮血，则几不火食矣。我兴，至宣庙，始知有饮食器皿之事。语云：“三代仕宦，着衣食饭。”世虽概论平民，要之帝王家法亦不能外也。

余大父与武林涵所包先生、贞父黄先生为饮食社，讲求正味，著《饔史》四卷，然多取尊生八笺，犹不失椒姜葱㳿。用大官炮法，余多不喜，因为搜辑订正之。穷措大亦何能有加先辈！第水辨渑淄，鹅分苍白，食鸡而知其栖恒半露，啖肉而识其炊有劳薪，一往深情，余何多让？遂取其书而铨次之，割归于正，味取其鲜，一切矫揉泡炙之制不存焉。虽无《食史》《食典》之博洽精腆，精骑三千，亦足以胜彼羸师十万矣。鼎味一脔，则在尝之者之舌下讨取消息也。

四书遇序

六经四子，自有注脚，而十去其五六矣；自有诠解，而去其八九矣。故先辈有言，六经有解不如无解，完完全全几句好白文，却被训诂讲章说得零星破碎，岂不重可惜哉。

余幼遵大父教，不读朱注。凡看经书，未尝敢以各家注疏横据胸中。正襟危坐，朗诵白文数十余过，其意义忽然有省。间有不能强解者，无意无义，贮之胸中。或一年，或二年，或读他书，或听人议论，或见山川云物鸟兽虫鱼，触目惊心，忽于此书有悟，取而出之，名曰《四书遇》。盖“遇”之云者，谓不于其家，不于其寓，直于途次之中邂逅遇之也。古人见道旁蛇斗而悟草书，见公孙大娘舞剑器而笔法大进，盖真有以遇之也。古人精思静悟，钻研已久，而石火电光，忽然灼露，其机神摄合，政不知从何处着想也。举子十年攻苦于风檐寸晷之中，构成七艺，而主司以醉梦之余，忽然相投，如磁引铁，如珀摄刍，相悦以解。直欲以全副精神注之，其所遇之奥窍，真有不可得而自解者矣。推而究之，色声香味触发中间无不有遇之一窍，特留以待深心明眼之人，邂逅相遇，遂成莫逆耳。

余遭乱离两载，东奔西走，身无长物，委弃无余。独于此书，收之箧底，不遗只字。曾记苏长公儋耳渡海，遇飓风，舟几覆，自谓《易解》与《论语解》未行世，虽遇险必济。然则余书之遇知己，与不遇盗贼水火，均之一遇也。遇其可易言哉。

昌谷集解序

长吉诗自可解，有解长吉者，而长吉遂不可解矣。刘须溪以不解解之，所谓“吴质懒态，月露无情”，此深解长吉者也。吴西泉亦以不解解之，每一诗下，第笺注其字义出处，而随人之所造以自解，此亦深解长吉者也。有此二人，而余可不复置解矣。乃余之解长吉也，解解长吉者也。

凡人有病则药之，药之不投，则更用药以解药，所谓救药也。药救药，药复救救药，至于不可救药，而病者真死矣。故余之解，非解病也，解药也。夫药亦有数等，庸医杀人，着手即死者无问矣。乃有以偏锋劫剂，活人什三，杀人什七者；有以大方脉、官料药，堂堂正正而手到病除者；乃有草泽医人，名不出于里，而以丹方草头药起人于死者；乃有不用刀圭，不用针砭，而第吸其夜半沆瀣之气，而使其自愈者。疗之之法不同，而用以疗病则一。至病一愈，而药与不药等，等不一之药，皆可勿用矣，安用救药哉！故徐青藤、董日铸，用劫药者也；吴西泉，用官料药者也；刘须溪，则不用药者也。

若余则何居？余则远谢雷公，不问岐伯，服参术多，则用山药萝菔汁解之；服生熟多，则用大黄、芒硝解之。道听途说，为一日草泽医人，而病已霍然除矣。故曰：余之解，非解病也，解药也。

梦忆序

陶庵国破家亡，无所归止，披发入山，駴駴为野人。故旧见之，如毒药猛兽，愕窒不敢与接。作自挽诗，每欲引决，因《石匮书》未成，尚视息人世。然瓶粟屡罄，不能举火。始知首阳二老，直头饿死，不食周粟，还是后人妆点语也。

饥饿之余，好弄笔墨。因思昔人生长王谢，颇事豪华，今日罹此果报。以笠报颅，以篑报踵，仇簪履也；以衲报裘，以苎报絺，仇轻暖也；以藿报肉，以粝报，仇甘旨也；以荐报床，以石报枕，仇温柔也；以绳报枢，以瓮报牖，仇爽垲也；以烟报目，以粪报鼻，仇香艳也；以途报足，以囊报肩，仇舆从也。种种罪案，从种种果报中见之。鸡鸣枕上，夜气方回，因想余生平：繁华靡丽，过眼皆空，五十年来，总成一梦。今当黍熟黄粱，车旋蚁穴，当作如何消受？遥思往事，忆即书之，持向佛前，一一忏悔。不次岁月，异年谱也；不分门类，别志林也。偶拈一则，如游旧径，如见故人，城郭人民，翻用自喜，真所谓痴人前不得说梦矣。

昔有西陵脚夫，为人担酒，失足破其瓮，念无以偿，痴坐伫想曰：“得是梦便好。”一寒士乡试中式，方赴鹿鸣宴，恍然犹忆非真，自啮其臂曰：“莫是梦否？”一梦耳，惟恐其非梦，又惟恐其是梦，其为痴人则一也。余今大梦将寤，犹事雕虫，又是一番梦呓。因叹慧业文人，名心难化，政如邯郸梦断，漏尽钟鸣，卢生遗表，犹思摹拓二王，以流传后世。则其名根一点，坚固如佛家舍利，劫火猛烈，犹烧之不失也。

合采牌序

太史公曰：凡编户之民，富相什则卑下之，佰则畏惮之，千则役，万则仆，物之理也。古人以钱之名不雅驯，荐绅先生难言之，故易其名曰赋，曰禄，曰饷，天子千里之外曰采。采者，采其美物以为贡，犹赋也。诸侯在天子之县内曰采，有地以处其子孙亦曰采，名不一，其实皆谷也，饮食之谓也。周封建多采胜，秦无采则亡，采在下无以合之，则齐桓晋文起矣。列国有采而分析之，则主父偃之谋也。由是而亮采服采，好官不过多得采耳。充类至义之尽，窃亦采也，盗亦采也，鹰虎豹，由此其选也。然则奚为而不禁？曰小役大，弱役强，斯二者天也。皋陶曰：载采采。微哉之哉，庶哉。

陶庵肘后方序

泰昌改元冬十一月，先大夫病伤寒，诸名医咸集，竞以销导药投之，勺水不入口者，旬有八日矣。气喘舌短，须着手即折，诸医却走，势在垂尽，子女绕床泣。老医吴竹庭者迟迟至，诊脉已，却坐而笑。余曰：“奈何？”竹庭呼余至厅事，附耳曰：“病至万死，尔能万死，尔父或得不死。”余曰：“何说也？”竹庭曰：“余医法奇，人不识，集天下医人具不识。尔不视若父为万死，余不医；余不视若父为万死，余亦不医。”余曰：“医亦死，不医亦死，不医死，不若医而死也。”竹庭曰：“信然。房中止留病人，侍人出，若亦出。若止备地黄一二十斤，清河参一二斤，水火药铛一二事。予自携苍头一人司火，假我以一昼夜，弗余问。”余洒泪而出。

药饵水火俱备，竹庭先用熟地黄一两煮汁灌之，眼稍合，竹庭喜曰：“是矣。”遂以大铜锅煮熟地黄五六斤，一昼夜啜尽之，齁齁睡去。竹庭呼余，入视惊喜。竹庭曰：“未也，肠胃燥结，积食不得出。”又服地黄五六斤，曰：“可矣。”遂服大黄下之，及下，皆肥鹅肉，生吞不化者。盖半月前先大夫啖鹅半只，又啖雪数升压之，肉不化亦不败，泻后疲几脱。竹庭曰：“无害。”又以大锅煮参斤许，亦一昼夜啜尽之，眼能左右视。竹庭曰：“痰来矣。”先大夫翘首起，呕痰数盆，稠如缣帛，牵扯不断。余曰：“奈何？”竹庭曰：“无别法，亦即以熟地黄治之。”仍煮地黄五六斤灌之，痰立止。又一日，竹庭附耳曰：“神且归舍，防之。”余兄弟环坐床笫，至丙夜，先大夫忽然起立，握拳乱筑人，若具数百斤勇士力者。逮至五鼓，即省人事矣。一时竹庭之名，不减扁鹊。

曾记竹庭与余说：“一日，梦中喧嚷杂沓，说上帝宴天医，多人赴宴，竹庭与焉。及在席，衣冠者三四人，而内多缁衣黄冠、乞儿贫子、鹑衣百结、提囊负笈之辈。盖草泽医人，其以丹方草头药活人为多，故天宴亦多此辈也。”余家向有大父所集《方书》二卷，葆生叔所集《丹方》一卷。余闻竹庭言，遂有意丹方草头药，凡见父老长者，高僧羽士，辄卑心请问，及目击诸病人有服药得奇效者，辄登记之。积三十余年，遂得四卷，收之傒囊。邂逅旅次，出以救人，抵掌称快。因忆欧阳文忠公语，人有乘船遇风惊悸而得疾者，取多年柁牙为长年手汗所渍处，刮末服之而愈。良医用药，多以意造。若吴竹庭之疗吾先大夫，匠意独出，不拘古方，与草泽医人用草头药者，亦复何异！盖竹扇止汗，破盖断疟，此中实有至理，殆未易一二为俗人道也。

桃源历序

天下何在无历？自古无历者，惟桃花源一村人。以无历，故无汉无魏晋；以无历，故见生树生，见死获死，有寒暑而无冬夏，有稼穑而无春秋；以无历，故无岁时伏腊之扰，无王税催科之苦。鸡犬桑麻，桃花流水，其乐何似。桃源以外之人，惟多此一历，其事千万，其苦千万，其感慨悲泣千万。乃欲以此历历我桃源，则桃源之人亦不幸甚矣。虽然，余之作历也，则异于是。

余读《四民月令》，有曰：“河射角，堪夜作，犁星没，水生骨。”又曰：“蜻蛉鸣，衣裘成；蟋蟀鸣，懒妇惊。”无事玑璇，推开灰葭，仍以星出虫吟，推人耕织。不存年号，无魏晋也，不立甲子，无壶官也。春蚕秋熟，岁序依然；木落草荣，时令不失。桃源人见之，曰：“是历也。”非以历历桃源，仍以桃源历历历也。无历而有历，历亦何害桃源哉！作《桃源历》。

纪年诗序

毅儒方有《明诗存》之选，盖欲选明诗以存明诗也。乃先自选其诗，欲自选其诗，则又先自存其诗。因取甲子以来诸诗编年记之，遂尔成帙。诸诗存矣，然则何以待之？毅儒又辄自丹铅甲乙弹谪之，一笔不阿，一笔不苟，是盖以选选存，则亦不外乎以存存选矣。毅儒发未燥，辄以全力为诗，受知于王季重、倪鸿宝两先生，迭相酬和，诗亦辄不得自苟。故毅儒诸诗，其深心厚力，真有出两先生之上者。无论知己，即有投溷之仇，亦决不忍轻弃。毅儒即不欲自存其诗，不得也。虽然，毅儒岂苟存哉？

悉怛太子析骨还父，析肉还母，弃其骨肉，政是存其父母。佛菩萨于自己一身，无不割弃，方能出其手眼，割弃众生，割弃诸天王修罗饿鬼畜生，取其所为骨肉者，屠裂而搜剔之。骨之无损于父者，始堪还父；肉之无损于母者，始堪还母；其不堪还父母者，即不堪饲饿鬼喂畜生。地狱生天，判于一瞬，是无中立无等待也。毅儒佞佛乎？见经则棒，遇佛则拜，有存佛，无选佛也。

茶史序

周又新先生每啜茶，辄道白门闵文水。尝曰：“恨不令宗子见。”一日，文水至越，访又新先生，携茶具，急至予舍。余时在武陵不值，后归，甚懊丧。

戊寅余至白门。甫登岸，即往桃叶渡访文水。时日晡矣，余至文水家，文水亦他出。余坐久。余意文水一少年好事者，及至，则瞿瞿一老子，与余叙款曲，愕愕如野鹿不可接。方欲纵谈，而老子忽起曰：“余杖忘某所，去取杖。”起席竟去。余曰：“今日岂可空去？”待其返，更定矣。老子睨余曰：“客尚在耶？客尚在何为者？”余曰：“周又老尝道闵先生精饮事，愿借余沥以解渴思。”文水喜，即自起当炉，茶旋煮，速如风雨。导至一室，幽窗净几，荆溪壶及成宣窑瓷瓯十余具，皆精绝。余问老子曰：“此茶何产？”老子曰：“阆苑茶也。”余再啜之，曰：“莫绐余，是阆苑制法而味不似。”老子昵笑曰：“客知是何产？”余再啜之，曰：“何其似罗甚也？”老子吐舌曰：“奇！奇！”余问水曰：“何水？”老子曰：“惠水。”余又曰：“莫绐余，惠水至此千里，岂有水之圭角毫芒不动，生磊若是乎？”老子曰：“不复敢隐。舍间取水，必俟惠山人静夜分涸其井，淘洗数次，至黎明，涓流初满，载以大瓮，藉以文石。舟非风则勿行，水体不劳，水性不熟，故与他泉特异。”又吐舌曰：“奇奇！”言未毕，老子自去。少顷，一壶满斟余曰：“客啜此。”余曰：“香扑烈甚，味浑厚，此春茶也，向瀹者的是秋采。”老子大笑曰：“余年七十，精饮事五十余年，未尝见客之赏鉴若此之精也。五十年知己，无出客右，岂周又老谆谆向余道山阴有张宗老者，得非客乎？”余又大笑。遂相好如生平欢，饮啜无虚日。

因出余《茶史》细细论定，劂之以授好事者。使世知茶理之微如此，人毋得浪言茗战也。

越绝诗小序

忠臣义士多见于国破家亡之际，如敲石出火，一闪即灭，人主不急起收之，则火种绝矣。我太祖高皇帝，于元末忠义，如余阙、福寿、李黼之辈，宝恤之不啻如祥麟威凤。积薪厝火，其焰立见，革除之际，已食其报矣。成祖灭灶扬灰，火星已尽，而吾烈皇帝身殉社稷，光焰烛天，天下忠臣烈士闻风起义者，踵顶相籍。譬犹阳燧，对日取火，火自日出，不薪不灯，不木不石，盖其所取种者大也。某以蜀人住越，得之闻见者二十六人，何况天下之大乎？

昔田常作乱，移兵伐鲁，而孔子以鲁为坟墓所处。命子贡一出，本欲存鲁，遂至乱齐强晋，破吴而霸越。越人既霸，因有《越绝》一书。然则越绝者，越之所以不绝也。当绝不绝，越亦尚有人哉！

水浒牌序

余友陈章侯，才足掞天，笔能泣鬼。昌谷道上，婢囊呕血之诗；兰渚寺中，僧秘开花之字。兼之力开画苑，遂能目无古人。有索必酬，无求不与。既蠲郭恕先之癖，喜周贾耘老之贫，画《水浒》四十人，为孔嘉八口计。因使宋江兄弟，复睹汉官威仪。伯益考著《山海经》，兽毨乌氄，皆拾为千古奇文；吴道子画《地狱变相》，青面獠牙，尽化作一团清气。收掌付双荷叶，能月继三石米，致二斛酒。不妨持赠，珍重如柳河东，必日灌蔷薇露，熏玉蕤香，方许改观。非敢阿私，愿公同好。

补孤山种梅序

盖闻地有高人，品格与山川并重；亭遗古迹，梅花偕姓氏俱香。名流虽已代迁，胜事自须人补。在孤山逸老，高洁韵同秋水，孤清操比寒梅。疏影横斜，远映西湖清浅；暗香浮动，长陪夜月黄昏。今乃人去山空，依然水流花放。瑶葩洒雪，乱点冢上苔痕；玉树迷烟，恍堕林间鹤羽。兹来韵友，欲步先贤，补种千梅，重开孤屿。凌寒三友，蚤结九里松篁；破腊一枝，远谢六桥桃柳。想水边半树，点缀冰花；待披雪后横枝，低昂铁干。美人来自林下，高士卧于山中。白石苍厓，拟筑草亭招素鹤；浓山淡水，闲锄明月种梅花。有志竟成，无约不践。将与罗浮争艳，还期庾岭分香。实为林处士之功臣，亦是苏东坡之胜友。吾辈常劳梦想，应有宿缘。哦《曲江诗》，便见孤芳风韵；读《广平赋》，尚思铁石心肠。共策灞水之驴，且向段桥踏雪；遥期漆园之蝶，群来林墓寻梅。莫负佳期，用追芳躅。

赠沈歌叙序

天下柔莫如水，及其结为层冰，则坚不可犯。天下糯莫如秫，及其酿为酽酒，则猛不可咽。若世间之刚柔相错，与人心之强弱迭更，真有不可测识者。吾友沈素先弱不胜衣，见人呐呐似不能言者，及其临大事，当大难，则其坚操劲节，侃侃不挠，固刀斧所不能劘，三军所不能夺矣。国变之后，寂寞一楼，足不履地，其忠愤不减文山，第不遭柴市之惨耳。人琴俱亡，颇劳梦寐。今乃见其嗣君歌叙，婉恋柔顺，屏气循墙，律身谦谨，大有父风。而朋侪邻里，有称其肝肠如火，侠气如云，不可一世者。余之不信歌叙，亦犹昔日之不信素先也。

然余闻其一事，要非人所能为者。歌叙与倪文正公次公子封比闾而居，子封以时疫暴死，贫不能殓，凡衣衾棺椁，皆歌叙为之。惨淡经营，卒能成礼。此时尚有奴婢妻孥，共为襄事。不及一月，子封之配郑院君相继死，奴婢逃散，四壁徒存，仅一幼子长号尸侧。歌叙不忍坐视，破家竭力，为措棺衾。时方溽暑，停阁数日，骨肉零落，不堪举手。独歌叙一人，与藐孤一子，昏暗一灯，举其糜烂之尸，庄严入殓。盖棺之后，伴其孤儿，相守数月。阴风凄惨，于血肉臭腐中蹲踞盘旋，毫无秽忌。此一段侠肠高义，即求之古人中，亦不可多得者矣。

忆昔素先与王予安交厚，后予安以事相累，素先为其被逮落狱，略无怨词。盖素先生平极敦友谊，素先与予安友也，故生死以之。若歌叙之与倪氏邻也，亦生死以之。则歌叙之意气肝胆，较之素先，又变本而加厉矣。以此推之，其居常而克敦孝义，其用世而必效忠贞，余于歌叙尤有厚望焉。嗟夫！素先墓木已拱矣，其以予言告之墓前，博其九泉一笑。

印汇书品序

会稽胡兰渚，为冏卿璞完先生之文孙。少年博洽，家有赐书，留心字学，更精篆刻，其铁笔之妙，实出文三桥、何雪渔之上。而近刻《印汇书品》，凡古今人之精于字学者，人赠一印，以存其姓氏。盖以其沉酣学海，考核精详，有功于金石者，亦即以金石报之也。

近世俗工，字皆杜撰，不足与语。余因忆王太史之评唐寅、周臣画，谓二人稍落一笔，其妍丑立见。或问臣画何以不如伯虎？太史曰：“但少伯虎胸中数千卷书耳。”今兰渚之与俗工，其妍丑相去，确确由此。呵嘱诸人，其再读十年书，方可与兰渚语痛痒也。余酷好印章，亦曾深加考究，咄咄兰渚，幸勿以门外汉目之。

又序

图书一道，真为《越绝》而求之四方，继古人而兴起者，亦罕见其人。何者？盖此道不传于俗工贱艺，而必传于才士文人。篆法藐远，寻其奥窍，非得之《汲冢》《周书》，必传之《辟雍》《石鼓》，此兰渚所以不汇印薮，而直汇书品也。兰渚为世家子，金简玉字，既发宛委之藏，而鸟迹虫书，复穷书契之始。乃作《印汇书品》一卷，以上接图书正统。盖其搜狩于《训纂》《韵会》诸书，吸其精华，以永金石，自非俗工所到。

昔王仁裕梦人剖其肠胃，以西江水涤之，见江中砂石皆成篆籀。则是仁裕胸中之篆籀，尚梦幻于砂石；而兰渚胸中之篆籀，且永寿之金玉也。实恨古人不及见我。

雁字诗小序

余友赵我法，诗名噪天下，近偶家居，以《雁字诗》三十首见示。余读之再三，口张而不能噏，曰：“兄诗大长。”我法瞠目睨我曰：“诗长哦，老诗坛而曰长哦。”余曰：“嘻，长可易言耶？”孔子七十，武公九十，时时皆有个长字在。李杜之诗，亦偶然至是，亦世之学诗者不能至是，乃奉为李杜之诗。若再加以李杜之年，再加以李杜之学，其所造宁止李杜哉！

余少而学诗，迨壮迨老。三十以前，下笔千言，集如风雨。逾数年而才气无所用之，逾数年而学问无所用之，再逾数年而性情亦无所用之。目下意色沮丧，终日不成一字。而兄与弟同学，既绝去诸累，而复能下笔千言，集如风雨，较弟更进哉。由是观之，兄之长且无限，则弟之长兄之长亦且无限，奈何以弟为非人，乃比为荆卿之鲁勾践哉。

弇州曰：李沧溟死，予诗文未免信笔。而王谑庵少刻及幼草，后作痒言，而人谓之不及幼草。则是弇州、谑庵两先生才名如许，一至晚年，后人论定，决不肯以长之一字妄以媚之也。咄咄我法，其再瞠目视我。

大易用序

夫《易》者，圣人用世之书也。后之读《易》者，亦思用《易》，而卒不得《易》之用者，其所蒙蔽者有三：一曰卜筮，二曰训诂，三曰制科。夫卜筮以象数为主，举天下之事物皆归之象数。训诂以道理为主，举天下之事物皆归之道理。制科以时务为主，举天下之事物皆归之时务。盲人摸象，得耳者谓象如簸箕，得牙者谓象如槊，得鼻者谓象如杵，随摸所名，都非真象。则《易》之不为世用也，亦已久矣。

余少读《易》，为制科所蛊惑者半世矣。今年已六十有六，复究心《易》理，始知天下之用，咸备于《易》。如屯如蒙，如讼如师，如旅如遁，一卦之用，圣人皆以全副精神注之，曲折细微，曾无罅漏。顺此者方为吉祥，悖此者即为患祸。因见古之人虽不学《易》，其见于行事者，必有一端之合，任圣贤之聪明睿知，奸雄之机械变诈，总不能出《易》之外也。故知《易》之道全矣，而不可以全用。人虽至圣若文王、箕子之流，仅守其一卦，复于一卦之中守一爻，以终其身，足矣。非其余者，圣人不足以知之，时有所不能，势有所不可也。故古之成大事者，必审于时势之当然，又察夫己之所履，于是得其一说而执之，可以无患。

凡卦之德，虽处极凶，至于险而不至于杀，至于危而不至于亡。其至于杀与亡者，每不在于守而在于变。故《易》之为用，不可以不变，而又不可以不善变。何也？鹰化为鸠，鸠化为鹰，此以天时变者也。鹬渡汶则死，橘过淮为枳，此以地气变者也。田鼠之为鴽，腐草之为萤，刺猬之为蝶，变蠢冥而为文物，此善变者也。雉入大水为蜃，雀入大水为蛤，燕与蟹入山溪而为石，变飞动而为潜植，此不善变者也。善变者乘几构会，得之足以成大功；不善变者背理伤道，失之足以致大祸。用《易》而不善于变，《易》亦无贵于用《易》者矣。

故尝就学《易》者而深究之，执之失二：谬也，杂也；变之失一：反也。谬者失时，杂者失势，反者失几。李膺、范滂，处蒙而执同人，孔融处坎而执离，刁刘处小畜而执中孚，所谓谬也。苻坚处刚行柔，乾坤紊矣；嵇康内文外污，离遁乱矣；霍光当难忘安，否泰睯矣，所谓杂也。宋武德在师，急于受命，变而为革；唐德宗志在震，三藩一决，变而为需，所谓反也。

呜呼！成败之不可以论人也，固矣。审夫《易》之为用，又岂无说乎？能成天下之务者，愚不可也，智不可也。愚则不知其所操，而智者必亟亟乎屡更其道。夫《易》，如药也，能生人，亦能杀人。不知其病，数易其方，几何而不死哉！

诗韵确序

诗之有韵，以沈约为宗，而沈尚简严，用不多字。后渐广之，江河日下，几不识孰为沈韵矣。吾想一韵之中，只有数字可用，余皆奇险幽僻，诗中屏弃不用者，多可删去。总之，用险韵决无好诗，查《韵府》必多累句。昔人因险韵难和，倡韵脚诸书，小部如升庵《韵藻》《韵府群玉》《五车韵瑞》，穷酸寒俭，既不足观；大部如先大父《韵山》，多至数千余卷，册籍浩繁，等身数倍。踵而上之，更有《永乐大典》一书。胡仪部青莲先生尊人，曾典禁中书库，携出三十余本，一韵中之一字，犹不尽焉。世宗盖一便殿以藏此书，堆砌几满。烈皇帝时，廷议再抄一部，计费十万余金，遂寝其议。一卷韵书，做出如许大事业，书囊宁有底哉。

余尝论诗之一道，途径甚狭，不特篇中韵脚甚少，即句中字法亦甚少。唐人妙句天生，只有一字，得之者便妙，失之者便不妙。如贾阆仙用“推敲”二字，大费沉吟，然“推敲”之外，更无有第三字为之陪伴，则诗道之精严，亦概可见矣。然则余所删定之韵，岂独简便可入傒囊，即以练篇练句，造诣成李杜大家，亦宁有出此数字也哉？

历书眼序

轩辕氏命大挠探五行之情，占斗纲所建，作甲子。而诹日者与推命者必相辅而行，而后二者之说始得无蔽。何者？纣以甲子亡，武王以甲子兴，诹日者语塞矣。救之者曰：“武王命喜甲子，而纣恶甲子”，则诹日之说可以长世。长平坑卒，未闻共犯三刑；南阳贵士，岂必俱当六合？推命者语塞矣。救之者曰：“长平出师，适遇往亡；南阳应选，刚临煞贡”，则推命之说可以长世。互相穷则互相遁，互相遁则互相救，互相救则互相解。盖诹日与推命之说，合则双美，离则两伤。故天下之人言及星学，验者什之三，不验者什之七，避凶趋吉，实亦疑信相半焉。余则断之曰：“禄命之学，固深奥难测；诹日之说，则亦不可难诬。”余尝取其小者以概其大者，绝气可以缠足，伏断可以截乳，四绝可以断疟，九空可以绝产。小既有验，大亦可征。语曰：“阴阳家使人拘而可畏。”考其应验，毫忽不爽。人言可畏，诚哉其可畏也。

此书径寸，藏之行囊，旺相孤虚，灿若指掌；吉凶悔吝，皎若列眉。昔人有身压墙下，犹问今日可动土与否？则其信历书，本欲重性命，今性命在顷刻，而犹问历书，是又律学中之尾生者已矣。

皇华考叙

昔越裳氏重译而来献白雉，使者迷其归路。周公作指南车，命使者载之，期年而至其国。此在大海茫茫，犹借指南为向导，则海道得以不迷。今水陆舟车，虽总在中国之内，若无路程舆考记其道里短长，古驿庄亭志其州县交界，亦犹之大海茫茫，渺无津逮矣。后汉光武，自将以征隗嚣，迷路不敢入。马援于帝前聚米为山谷，开示众军所从道径，往来分析，昭然可晓。帝喜曰：“贼在吾目中矣。”可见按图索骥，山谿道路，一目了然，则进退攻取，披掌可睹，此《皇华考》之所以继《舆图》而作也。

今天下盗贼蜂起，道途隔绝，譬如洪水横行，怀山襄陵，大浸滔天，将神州汩没。安得神禹复出，辟除开导，使河洛江淮，各循故道，则昔人所云南人归南，北人归北，薮泽既清，烽烟尽熄，则四方兵气，皆消为日月光矣。此时版图画一，途路分明，毋使越裳之人迷其疆界，则此书与周室之指南车无以异矣。

夜航船序

天下学问，惟夜航船中最难对付。盖村夫俗子，其学问皆预先备办。如瀛洲十八学士，云台二十八将之类，稍差其姓名，辄掩口笑之。彼盖不知十八学士、二十八将，虽失记其姓名，实无害于学问文理，而反谓错落一人，则可耻孰甚？故道听途说，只办口头数十个名氏，便为博学才子矣。余因想吾越，惟余姚风俗，后生小子无不读书，及至二十无成，然后习为手艺。故凡百工贱业，其性理纲鉴，皆全部烂熟。偶问及一事，则人名、官爵、年号、地方，枚举之未尝少错。学问之富，真是两脚书橱，而其无益于文理考校，与彼目不识丁之人无以异也。或曰：“信如此言，则古人姓名总不必记忆矣。”余曰：“不然。姓名有不关于文理，不记不妨，如八元、八恺、厨俊、顾及之类是也。有关于文理者，不可不记，如四岳、三老、臧穀、徐夫人之类是也。”

昔有一僧人与一士子同宿夜航船，士子高谈阔论，僧畏慑，卷足而寝。僧听其语有破绽，乃曰：“请问相公，澹台灭明是一个人，是两个人？”士子曰：“是两个人。”僧曰：“这等，尧舜是一个人两个人？”士子曰：“自然是一个人。”僧人乃笑曰：“这等说起来，且待小僧伸伸脚。”余所记载，皆眼前极肤极浅之事，吾辈聊且记取，但勿使僧人伸脚则亦已矣。故即命其名曰《夜航船》。

白岳山人虎史序

凡古之作史者，以记人也。其所记之人，必成其为人者也。不然，则不成其为人者也，故不可以不记也。白岳山人之作《虎史》，以记虎也，其所记之虎，又皆不成其为虎者也。不成其为虎，又甚于其为虎者也，尤不可以不记也。夫虎有虎道，斗谷於菟，则虎之仁也；荆溪除暴，则虎之义也；拔刺餽膰，则虎之礼也；虎北渡河，则虎之智也；夜出晓归，则虎之信也，凡此皆虎之所以成其为虎者也。若夫不成其为虎，则贪而似狼也，淫而似猱也，媚而似狐也，巧而似猩也，险而似猬也，残而似猰也，此虎不似虎而反似诸兽者也。虎不似虎而反似诸兽，则虎不足以为耻也。何也？虎亦兽也。今之为虎者则不然，似狼而不见其贪也，似猱而不见其淫也，似狐而不见其媚也，似猩而不见其巧也，似猬而不见其险也，似猰而不见其残也。为虎而不露其为虎，与为诸兽而不露其为诸兽，则虎而人者也。人而虎与虎而人，均足耻也。人而虎者，山人以虎治之；虎而人者，山人以人治之。以人治之，故史之也。

史之者何？仿朱子《纲目》之例，大书特书其为虎，发明纂注其为虎，使不得隐匿而闪藏之也。若夫字挟秋严，笔蓄霜断，其间发奸擿伏，疑鬼疑神，使虎果有石渠柱下，吾必以白岳山人为虎之董狐。

博浪椎传奇序

老庄之学，一变而为申韩，再变而为孙吴，三变而为苏张，四变而为荆聂。太史公曰：凡此辈虽极惨礉少恩，皆原于道德之意，而老子深远也。“深远”二字，乃老子一生藏身妙用。而无奈申韩以后，其意渐趋渐薄，其术愈变愈浅。其于用世，日处危险，后且不可救药矣。张子房从忠孝起家，其于申韩之流，本欲自异，而博浪一椎，误堕荆聂。则其学问浅薄，如何克为帝者之师？故黄石老人爱之惜之，乃向圯上教之也。

余曾见轶书，张良为老人纳履。老人曰：“孺子可教。”良曰：“愿闻也。”老人曰：“两眉致其美于人，而人卒不以眉为功，眉无事也。孺子居功，其以眉乎？两手致其伤于人，而人卒不以手为怨，手无心也。孺子处怨，其以手乎？”张良怃然为问曰：“敬受教。”只此数语，已将张子房一生之功业心术，倾囊道破。子房得此数语，真如画龙点睛，从此飞腾变化，莫可测识者矣。余宗兄公琬深得此意，故以博浪椎谱为传奇。总以见子房用气而卒能不为气用，取其深情远识，以提醒英雄豪杰，为功大矣。

余向作怒蛙，纯以气性用事，遇越王或在所凭式，遇子房则必望之而却走矣。余故留此一卷床头，以当黄石素书。

鸠柴奇觚记序

东坡曰：木有瘿，物之病也。瘿为人所弃，则木以病全其身。而朱羲人刊山伐谷，必罗致之以为饮器，则是木反为瘿累矣。夫人亦有瘿，籧篨戚施，骫骳盩，悬疣䠥躃之辈，为世间废人。乃有人焉，因材而器，使之筑垣司火，挫针治，鼓箧播精，舍短就长，反得其用。亦犹之裁取木瘿，使为器具，即轮囷磊块，无不称奇。是虽病以累人，瘿以累木，而人反藉其病，就其瘿，以得其用，则瘿仍无害，病亦何妨？而为之制器用人者，不反受其累乎？虽然，余友濮仲谦，雕刻妙天下，其所制剔帚麈柄，筋瓶笔斗，非树根盘结，则竹节支离，略施斧斤，遂成奇器，所享价几与金银争重。则人固可以重瘿，而瘿亦可以重人矣。

彼仲谦一假手之劳，其所制器，置之商彝、周鼎、宣铜、汉玉间，而毫无愧色。倘不加物色，而一入樵夫之手，不过地炉中一榾柮火已耳，岂不重可惜哉！故予不奇觚而奇朱羲人与周陈二子制觚之人。

一卷冰雪文后序

余选《一卷冰雪文》而何以附有诗也？余想诗自《毛诗》为经，古风为典，四字即是碑铭，长短无非训誓。摩诘佞佛，世谓诗禅；工部避兵，人传诗史。由是言之，诗在唐朝，用以取士，唐诗之妙，已登峰造极。而若论其旁引曲出，则唐虞之典谟，三王之诰训，汉魏之乐府，晋之清谈，宋之理学，元之词曲，明之八股，与夫战国之纵横，六朝之华赡，史汉之博洽，诸子之荒唐，无不包于诗之下已。则诗也，而千古之文章备于是矣。至于余所选文，独取冰雪，而今复以冰雪选诗者，盖文之冰雪，在骨在神，故古人以玉喻骨，以秋水喻神，已尽其旨；若夫诗，则筋节脉络，四肢百骸，非以冰雪之气沐浴其外，灌溉其中，则其诗必不佳。是以古人评诗，言老、言灵、言隽、言古、言浑、言厚、言苍蒨、言烟云、言芒角，皆是物也。特恨世无解人，其光华不得遽发耳。

昔张公凤翼刻《文选纂注》，一士夫诘之曰：“既云‘文选’，何故有诗？”张曰：“昭明太子所集，于仆何与？”曰：“昭明太子安在？”张曰：“已死。”曰：“既死不必究也。”张曰：“便不死亦难究。”曰：“何故？”张曰：“他读得书多。”余藉斯语亦以解嘲，故仍题之曰《一卷冰雪文》。

廉书小序

王白岳先生所著《廉书》，书同晒腹，帙过等身，博奥极矣。乃反其名曰廉，则其愿益奢，其心益猛矣。何者？学海无边，书囊无底，世间书怎读得尽？只要读书之人眼明手辣，心细胆粗。眼明则巧于掇拾，手辣则易于剪裁，心细则精于分别，胆粗则决于去留。先生浏览群书，博中求约，如烧丹抱朴，止取九转灵砂；煮海张生，但索百朋宝母。烹天得渣，炼道取髓，四库五车，收拾略尽。然余尝检阅《廉书》，偶取一二事，考之《六帖》、《天中》、《说郛》、秘笈《稗海》、《韵山》等书，凡属隐僻，遗漏实多。盖先生以俊俏眼，从书隙中偶然觑着几笔，勾勒其书法章法句法字法，与人各别，遂成异书。丹头入手，自然点铁成金；珠母在怀，何待燃犀见宝。以是知烧丹煮海，不在水火铅汞，止在燃锅爇鼎之人。苟非其人，即聚炭怀山，积薪襄陵，究成何益哉！先生胸藏记事之珠，笔握开山之斧，参寥言坡老牙颊间，别有一副炉鞴，他人断不能学。

昔欧阳公在翰林时，与同院出游，有奔马毙犬。文公曰：“试书其事。”一曰：“有犬卧于通衢，逸马足而杀之。”一曰：“有马逸于街衢，犬遭之，毙。”公曰：“使子修史，万卷不足矣。”曰：“内翰云何？”公曰：“逸马杀犬于道。”诸人皆服。他人记事，连篇累牍所不能尽者，先生以数语赅之；烦言缕所不能断者，先生以数字了之，故曰廉也。他人之廉，以大能取小之谓廉；先生之廉，以小能统大之谓廉也。阳羡口中，吐奇不尽；邯郸枕里，变幻无穷。冷协律以一瓯水，能藏其七尺之躯，至碎拾屑，片片皆应；宋景濂能于一粒米中写“孝弟忠信礼义廉耻”八字，点画分明，皆廉之类也，则廉岂易为也哉！

萧邱谵述小序

熊岩叔氏之作《谵述》也，如东坡之作《志林》，弇州之作《外纪》，举生平知己隆遇，戚属恩私，罔不一一志之。每一展卷，如游旧境，如逢故人，悲喜交集。即余少时见大父之珍惜叔氏，锦褓绣，负剑辟咡，宛在目前，洵异书也。家文恭生二子一女，长则余大父学使公，次则季祖廷尉公祖姑则居幼。祖姑生而颖异，才识不亚二兄，人称之女博士，适范大夫青城公，得子最晚。叔氏年方舞象，二舅皆老，见叔氏必置诸怀抱，煦妪教育口授塾书。犹记叔氏童子试，时中尊让木彭师录置高等，大父携之往谢。中尊奇其表，谓大父曰：“此子灼然玉质，酷似其舅，殆何无忌一流人也。”大父笑而颔之，彭师藻鉴，今果不爽，骏发之后，初李南康，再尉广信，揆文奋武，治行为天下第一。而鼎革之际，更能保护善类，周旋名宿。凡豫章之文人才士，无不出汤镬而衽席之。盖叔氏禀性谦和制行醇谨，昼卜羹墙，夜卜衾影。其所出言，皆鼎彝金玉，未尝一字苟且。

乃于是书，独诡其名曰《谵述》，殊为不伦。余见而笑曰：“嘻！此叔氏之呓也，非叔氏之谵也。”盖呓与谵异，呓者醉梦之余，凡有深恩宿怨，鲠闷在胸，咄嗟嚄唶，乃以魇呓出之，是名曰呓；谵者非梦非幻，疑鬼疑神，若图谶，若镜听，若童谣，人所奉为蓍蔡，以卜休咎，是名曰谵。今叔氏所述，满腔忠爱，郁郁芊芊，发于笔墨之间，仍是格言正论，其于谵义奚取！第详语其意，或有如东坡之眷念子由，至欲再世复为兄弟；汉武之情深伉俪，犹思环佩再见夫人；顾况之抱痛西河，尚想轮回仍为子嗣。吾叔氏之谵，其亦有类是者乎？孔子志在东周，而辄叹“甚矣吾衰，不复梦见周公”，此孔子之呓语也。而自后人视之，其即以斯言为孔子之谵语也亦可。

孙忠烈公世乘序

概观古今死忠义与立功业之臣，大略务名者什之七，务实者什之三。务名者出于意气，其发扬尚浅；务实者本之性情，其蕴酿甚深。某尝以宸濠之叛观之，因变故而立功业者，王文成、伍吉安是也，伍吉安务名，而王文成则务实。遭变故而死忠义者，孙忠烈、许忠节是也，许忠节则务名，而孙忠烈则务实。

夫实岂易言哉！桃李不言，下自成蹊者，以实也。李广口呐呐不能吐，而亡之日，无识不识哀者，以实也。黄宪、郭林宗无功名事业文章于世，而天下颂之，后世信之者，以实也。忠烈公知宸濠必变，不敢擿伏发奸，实意实心，早防预备。实结民心，则缓征宽役；实剪羽翼，则捕盗除凶；实防要害，则筑城浚隍；实置声援，则设板选锐；实备挽输，则编船储粮。公盖缜密绸缪，不露声色。日后除残戡乱，非公预为之计，则斩使者不能斩，守城者不能守，集兵者不能集，挽饷者不能挽，起义者不能起，擒王者不能擒。总计平濠勋绩，皆本于忠烈公一人之性情。后当临难，公蚤知必有此事，亦持重端严，从容就义。许忠节公呼公骂贼，公只侃侃正言，伸明大义，不以声音笑貌之末，乱我靖恭坚忍之心。“天无二日，民无二王”，以此八字留之天壤，直与日月争光，可令狐狸猯貉遂能啖尽之乎。于是知公惟一实，实则可以格豚鱼，可以伏豺虎，可以动天地，可以泣鬼神。务名者天以名报，书绩旗常，勒名钟鼎，施之后世，斯亦已矣。务实者天以实报，子孙繁衍，科第连绵，传忠传孝，允文允武。今观公之云礽五世后且玉树盈阶，方兴未艾，天之酬报忠贞，何其蕴隆若此耶？

昔范尧夫属东坡序文正公集，东坡曰：轼总角时闻范公名，即疑为天人，焉敢妄加论著？第得挂名文字中，自附门下士之末，则深幸矣。今中翰君嘱某序《世乘》，忠烈公固属天人，而某视东坡，犹虫臂之与麟定，尤为惭恧。第东坡之颂文正公以一诚，某之颂忠烈公以一实，此皆发千古确论，余小子亦何敢多让焉！

柱铭抄自序

昔人未有以柱对传者，传之自文长始。昔人未有以柱对传而刻之文集者，刻之自余刻文长之逸稿始。自逸稿刻柱对，而越之文人竞作柱对。然越之文人之竞作柱对，未作时先有一文长横据于其胸中，既作时又有一文长遮盖于其面上。故用学问者多失之板实，用俚语者多失之轻佻。文人之学文长者，实多为文长所误。然学文长而全学文长之恶套者，则文长又为学文长者所误。余故学文长，而不及文长，今又不敢复学文长，则伥伥乎其何适从耶？我越中崛强，断不学文长一字者，惟鸿宝倪太史，而倪太史之柱对有妙过文长者，而寥寥数对，惜其不及文长之多。则余之学文长而不及文长者，又何取乎其多过文长耶？

乃友人不以宗子为不及文长，而欲效宗子之刻文长，每取文长以夸称宗子。余自知地步远甚，其比拟故不得其伦。即使予果似文长，乃使人曰“文长之后，复有文长”，则又何贵于有宗子也？余无面目见鸿宝太史，何况后之文人。

西湖梦寻序

余生不辰，阔别西湖二十八载。然西湖无日不入吾梦中，而梦中之西湖实未尝一日别余也。前甲午、丁酉，两至西湖，如涌金门、商氏之楼外楼、祁氏之偶居、钱氏余氏之别墅，及余家之寄园一带湖庄，仅存瓦砾。则是余梦中所有者，反为西湖所无。及至断桥一望，凡昔日之歌楼舞榭，弱柳夭桃，如洪水渰没，百不存一矣。余乃急急走避，谓余为西湖而来，今所见若此，反不若保吾梦中之西湖为得计也。因想余梦与李供奉异，供奉之梦天姥也，如神女名姝，梦所未见，其梦也幻。余之梦西湖也，如家园眷属，梦所故有，其梦也真。

今余僦居他氏，已二十二载，梦中犹在故居。旧役小傒，今已白头，梦中仍是总角。夙习未除，故态难脱。而今而后，余但向蝶庵岑寂，蘧榻纡徐，惟吾旧梦是保，一派西湖景色，犹端然未动也。儿曹诘问，偶为言之，总是梦中说梦，非魇即呓也。余犹山中人归自海上，盛称海错之美，乡人竞来共舐其眼。嗟嗟，金齑瑶柱，过舌即空，则舐眼亦何救其馋哉？第作《梦寻》七十二则，留之后世，以作西湖之影。

琅嬛诗集序

余少喜文长，遂学文长诗。因中郎喜文长，而并学喜文长之中郎诗，文长、中郎以前无学也。后喜钟、谭诗，复欲学钟、谭诗，而鹿鹿无暇，伯敬、友夏，虽好之而未及学也。张毅儒，好钟、谭者也，以钟、谭手眼选明诗，遂以钟、谭手眼选余之好钟、谭而不及学钟、谭之明诗，其去取故有在也。毅儒言予诗酷似文长，以其似文长者姑置之，而选及余之稍似钟、谭者。予乃始知自悔，举向所为似文长者悉烧之，而涤骨刮肠，非钟、谭则一字不敢置笔。刻苦十年，乃问所为学钟、谭者又复不似。盖语出胞胎，即略有改移，亦不过头面，而求其骨格，则仍一文长也。余于是知人之诗文，如天生草木花卉，其色之红黄，瓣之疏密，如印板一一印出，无纤毫稍错。世人即以他木接之，虽形状少异，其大致不能尽改也。

余既取其似文长者而烧之矣，今又取其稍似钟、谭而终似文长者又烧之，则余诗无不当烧者矣。余今乃大悟，简余所欲烧而不及烧者悉存之，得若干首，抄付儿辈，使儿辈知其父少年亦曾学诗，亦曾学文长之诗，亦曾烧诗之似文长者，而今又复存其似文长之诗。存其似者，则存其似文长之宗子；存其似之者，则并存其宗子所似之文长矣。宗子存而文长不得存，宗子文长存而烧文长，文长之毅儒，亦不得不存矣。

向年余老友吴系曾梦文长说余是其后身，此来专为收其佚稿。及予选佚稿，而其所刻诸诗，实不及文长以前所刻之诗，则是文长生前已遂不及文长矣。今日举不及文长之文长，乃欲以笼络不必学文长而似文长之宗子，则宗子肯复受哉。古人曰：“我与我周旋久，则宁学我。”

甲午八月望日，陶庵老人张岱书于快园之渴旦庐。





卷之二


记

琅嬛福地记

晋太康中，张茂先为建安从事，游于洞山。缘溪深入，有老人枕书石上卧，茂先坐与论说。视其所枕书，皆蝌蚪文，莫能辨，茂先异之。老人问茂先曰：“君读书几何？”茂先曰：“华之未读者，二十年内书，若二十年外书，则华固已读尽之矣。”老人微笑，把茂先臂，走石壁下，忽有门入，途径甚宽，至一精舍，藏书万卷。问老人曰：“何书？”曰：“世史也。”又至一室，藏书愈富。又问何书，老人曰：“万国志也。”后至一密室，扃钥甚固，有二黑犬守之，上有署篆，曰“琅嬛福地”。问老人曰：“何地？”曰：“此玉京，紫微、金真、七瑛、丹书、秘籍。”指二犬曰：“此痴龙也，守此二千年矣。”开门肃茂先入，见所藏书，皆秦汉以前及海外诸国事，多所未闻。如《三坟》《九邱》《连山》《归藏》《梼杌》《春秋》诸书，亦皆在焉。茂先爽然自失。老人乃出酒果饷之，鲜洁非人世所有。茂先为停信宿而出，谓老人曰：“异日裹粮再访，纵观群书。”老人笑不答，送茂先出。甫出门，石忽然自闭。茂先回视之，但见杂草藤萝，绕石而生，石上苔藓亦合，初无缝隙。茂先痴㾂伫视，望石再拜而去。

嬴氏焚书史，咸阳火正炽。此中有全书，并不遗只字。上溯书契前，结绳亦有记。由前视伏羲，已是其叔季。海外多名邦，九州一黑痣。读书三十乘，千万中一二。方知余见小，春秋问蛄蟪。石彭与凫毛，所见同儿稚。欲入问老人，路迷不得至。回首绝壁间，荒蔓惟薜荔。懊恨一出门，可望不可企。坐卧十年许，此中或开示。

岱志

张子曰：应劭记封禅而岱之事尽，钟惺记岱而记事尽，李士登记十六字而诗文之事尽。此外再益一字，是不知岱者也，是不知岱而并不自知者也。世岂有不知岱并不自知之人而可与言封禅，可与言游观，可与言诗文哉。故余之志岱，非志岱也。木华作《海赋》曰：“胡不于海之上下四旁言之。”余不能言岱，亦言岱之上下四旁已耳。一字不及岱，而岱之事亦缘是而尽。

言泰山高者曰四十里。四十里之内，有盘旋焉，有曲折焉，有下上焉，不全乎其为四十里也。乃四十里之内，而天时为之七变，自州城发脚而漆漆大雨，至红门而霁，至朝阳洞而日出，至御帐崖而阴曀，至一天门而大风，至三天门而云雾，至登封台而雪而冰。时凡七变，而天几不能自主。雨旸寒燠，其听之天乎？听之地乎？抑听之山之高下乎？至半山而日，而日之下又有雨，日之上又有雪。雨旸变幻，寒燠错杂，天且不自知，而况于人乎。

看泰山，意想之所至，皆山也。至汶河而遂行水道中，沙际淤大海船三四，留为夏秋所用。而泰安州十里之外，皆坎堑起伏，洪水冲激之地。人马走泥峡中四五十里，无非水道。泰山之下，虽不见水，而凡石痕沙迹，无非水也。雷域中而雨天下，其汪洋之势，恍然在目。

离州城数里，牙家走迎，控马至其门。门前马厩十数间，妓馆十数间，优人寓十数间。向谓是一州之事，不知其为一店之事也。到店，税房有例，募轿有例，纳山税有例。客有上中下三等，出山者送，上山者贺，到山者迎。客单数千，房百十处，荤素酒筵百十席，优傒弹唱百十群，奔走祗应百十辈，牙家十余姓。合计入山者日八九千人，春初日满二万。山税每人一钱二分，千人百二十，万人千二百，岁入二三十万。牙家之大，山税之大，总以见吾泰山之大也。呜呼泰山！

东岳庙大似鲁灵光殿。棂星门至端礼门，阔数百亩。货郎扇客，错杂其间，交易者多女人稚子。其余空地，斗鸡蹴踘，走解说书，相扑台四五，戏台四五，数千人如蜂如蚁，各占一方。锣鼓讴唱，相隔甚远，各不相溷也。

入仪门，仙官高三丈，颙颙欲动。丹墀下有古松八九棵，蝌盘虬结，空翠逼人。下列奇石数十株，樾暗苍冥，环行错愕。入大殿，圣像庄严，罗列阴森，不敢久立。

问汉柏，在东庑之外，木可两抱，文纽横斜，铮铮铁响。六棵皆汉武手植，《水经注》载赤眉斫一树，见血而止，今其斧创尚存，叶细如虬，色同翡翠。鲁之乔木孔子桧、子贡楷、大夫松、峄阳桐仅存朽株，老而能寿，则输汉柏矣。西庑唐槐一枝，别具轮囷离奇之致。金谷园尺许珊瑚，不足挂齿。

五鼓，檐有滴沥，余意迟之，牙家促起盥漱。山樏在户，樏杠曲起，不长而方。用皮条负肩上，拾山蹬则横行如蟹，已歇而代，则旋转似螺，自成思理。出门，天未曙。山上进香人上者下者，念阿弥陀佛。一呼百和，节以铜锣。灯火蝉联四十里，如星海屈注，又如隋炀帝囊萤火数斛，放之山谷间，燃山熠谷，目炫久之。

甫上舆，牙家以锡钱数千搭樏杠。薄如榆叶，上铸阿弥陀佛字，携以予乞。凡钱一贯七分，而此直其半。上山牙家付香客，下山乞人付牙家。此钱只行于泰山之乞，而出入且数百余金。出登封门，沿山皆乞丐，持竹筐乞钱，不顾人头面。入山愈多，至朝阳洞少杀。其乞法扮法叫法，是吴道子一幅地狱变相，奇奇怪怪，真不可思议也。山中两可恨者，乞丐其一，而又有进香姓氏，各立小碑，或刻之崖石，如“万代瞻仰”“万古流芳”等字，处处可厌。乞丐者，求利于泰山者也；进香者，求名于泰山者也。泰山清净土，无处不受此二项人作践。则知天下名利人之作践世界也，与此正等。

红门望泰山，甚易之，谓高不越吾乡秦望。过御帐崖，始壁立万仞，陡上陡下。盖前所谓泰山者，非泰山，獓来山也。上黄岘岭，泰山始露其顶；登玉皇阁，泰山始分其身；至快活三，泰山始坦其肩背，至朝阳洞，泰山始出其肺肝。此时獓来山且在鞋靸之下，不能望泰山，敢蔽泰山耶？

大夫松一朽株耳。一天门以上，曾无拱把木，以泰山风高，木不易长。意当年大夫松，其躯干亦不甚伟也。今人称五大夫松，谓是五株树，至不得其数以为疑。黄美引《史记》：秦始皇上泰山封祀，祀下，风雨暴至，休于树下，遂封其树为五大夫。五大夫，秦官名，第九爵也。今此朽株，乞骸亦一。

御帐崖，宋真宗于此驻跸，故名。前此皆泰山之路，曲道盘旋，未始斗绝。至此缘崖而上，蹬皆壁立。背插百丈崖，大小龙峪，奇石骨支，树皆黧瘦，如鸟枝暗塞。一气直上，至崖顶，望三天门，尚在云际。行之半日，泰山高仍端然未动。

朝阳洞，泰山之半矣。洞仄砑不可容几。泰山元气浑厚，绝不以玲珑小巧示人，故无洞府，无邃壑。凡言崖者洞者，皆约略形似，取其意可也。上振衣亭，喜晴。见泰山日，浓云之下日光逗之。汶河沙条条如绩麻分缕，山下见白云一股，从半岭堕地。州城仍漆漆大雨。大小龙口，夹壁天穿，鸟道猿崖，止削一缝。如大窖层冰，一斧劈开，万寻雷烈。走其下者，阴阒冷腥，时有龙气。

自此上为盘之始。石蹬险滑，上此者尻脊兼用，肘踝共支。一气直上，留一步即股栗不能伫立。至半盘，忽失三天门。为重云所护，迷蒙目不见掌。在舆茫茫，谓信舆不若信步。趋而下，见道旁悬铁绠，猿引而升。入三天门，罡风射之，手足木强。

顶上牙家有土房，延客入向火。余寒颤不能出手，爇炙移时，方出问顶。出门，白云缠住，如败絮，从者觌面不相见。摸索而行，手先于趾。

走里许，如入村落。左折而上，为碧霞宫门，左进右出。入门，十数人负予而前，坐其肩上，乱扑香客，导余见元君金面。铁栅如椽，从窗棂中见佛像不甚大。盖天下名山，如补陀、武当、齐云、天竺，前门诸圣像，俱不大。元君像不及三尺，而香火之盛，为四大部洲所无。

应劭《封禅记》：汉武至泰山下，未及上。百官为上跪拜，置梨枣钱于道，为帝求福。置钱之例，其来已久，然未有盛于今时。四方香客日数百起，醵钱满筐，开铁栅向佛殿倾泻，则以钱进。元君三座，左司子嗣，求子得子者，以银范一小儿酬之，大小随其家计，则以银小儿进。右司眼光，以眼疾祈得光明者，以银范一眼光酬之，则以银眼光进。座前悬一大金钱，进香者以小银锭或以钱在栅外望金钱掷之，谓得中则得福，则以银钱进。供佛者以法锦，以绸帛，以金珠，以宝石，以膝裤、珠鞋、绣帨之类者，则以锦帛、金珠、鞋帨进。以是堆垛殿中，高满数尺。山下立一军营，每夜有兵守宿。一季委一官扫殿，鼠雀之余，岁数万金。山东合省官，自巡抚以至州吏目，皆分及之。

出碧霞宫，云仍缠裹不能步。自念三千里来，不得一认泰山面目，此来何为？心甚懊恨。谋宿顶，不见人，且不见路。从人饥寒，万不可住，舆人掖之，竟登舆从南天门急下。股速如溜，疑是空堕，余意一失足则齑粉矣。第合眼据舆上，作齑粉观想。常忆梦中有此境界，从空振落，冷汗一身时也。顷刻下二十里。至朝阳洞，天霁如故，日犹在崖，山上只一片云。弄我如许，惆怅山灵。

出红门，牙家携酒覈洗足，谓之接顶。夜剧戏开筵，酌酒相贺，谓朝山归，求名得名，求利得利，求嗣得嗣，故先贺也。余怏怏了故事，蚤宿，谋再游。中夜起，见天高气肃，檐前星历历如杯大，私心甚喜。

黎明，叱苍头目山樏。牙家喃喃作怪事，谓余曰：“朝山后无再上山法，犯者有祟。”余佯应之。从间道走至一天门，始得山樏。山中儿童、妇女昨识一面者，辄指笑曰：“是昨日朝顶过者，今日又来何也？”走问舆人不住口。盖从来有一日一宿顶者，无两日两朝顶者，千年朝山例，余卒破之。

入山路如遇熟友，一看而馋，再看而饱。过黄岘岭，望三天门，纤云不起。舆夫言今日有顶，方知有顶亦不易得事。

上新盘，皆余身到而目不到之境。昨日幸不失足，思反战栗。以无山符，不复进见元君。由祠左礼青帝宫、玉皇殿，看唐玄宗摩崖碑、苏颋东封颂。东封颂字大如拳，蒲田林以“忠孝廉节”四大字劖盖之，怒不欲观，再去则无字碑也，高丈许，石润如玉。秦始皇欲以无字愚万世，即“泰山”二字亦思抹杀，立碑即焚书之兆矣。余入泰山，见摩岩勒字，无一字堪入眼。而林劖盖苏许公颂，亦胸中有此四字作祟，故余反以无字碑为寒山一片石。

登封台，为泰山绝顶。台上一方石，色青如蛋，与天无二。山后一望，千山万山皆驯伏趾下。如大海波涛，翻腾蹴踊，砑雪惊雷，滂薄无际，信是大观。

日观望海，实不见海。极目缥缈，恍惚见沧。应劭云：秦观见长安，吴观见会稽，周观见济。兖州二百里地，尚不能见其郛廓，何况寥廓？然吴门白练，实出自《家语》，圣贤岂欺我哉！

五花冈一块顽石，进香烧藏者日数百人，烈山而焚，其火大炽。山下人扫灰烬，淘洗熔锡者凡十余家，故石虽烟煤，扫剔甚洁。

回篮无云缠，较昨更速。至石经峪，下而复上。山峡中有石，五倍虎丘。传唐三藏曝经于此，又名曝经石。石上镌汉隶《金刚经》，字如斗，随石所之，尽经而止。闻秋时有水铺过，晶映可读。傍有儒者刻《大学》圣经一章敌之。辟佛尊儒，此刻石人意也。

泰山不让土壤，故能成其高，是未到泰山者。泰山壁立千丈，不藉尺土，栉沐甚净。故山无大木，无深岩，无鸟兽虎狼。应是草昧时洪水漱涤，南方卑窟，土尚粘疐，此则地势高卷，一荡直去，靡有孑遗耳。余见兖州地土，掘下数尺，便见石岩。故其葬法，虽在平洋，具有岳渎之气。则是江北地土，其中多有千岩万壑，特无九年洪水为之洗涤盥漱，一出其真面目耳。

到岳宫寻碑碣读之，目不给，日亦不给。归至兖，刘半舫贻余以《岱史》。卒读之，自应劭《封禅》外，亦步快心之作。盖入史者必大老，必当道，而卑官冷局无力入之。如王季重《泰山记》，钟伯敬《岱记》，俱不得入秩，况其他乎？此一史，其埋没高文典册者不可胜计。人而有意于高文典册，《岱史》其不读可也。

张子曰：山高数十仞，尽十里而没；山高数百仞，尽百里而没。岱至州城望之，不觉其甚高；及至黄河舟次，七百里而遥矣，然犹及见岱之螺髻焉，则其高可胜计哉？且山东地势之高出于江南者，不知几千万仞，而岱又高出于山东几千万仞。则自江南发足之地，凡从鞋靸下高一咫尺，皆岱之高也。呜呼岱哉！

海志

张子曰：“补陀以佛著，亦以佛勿尽著也。”补陀去甬东三百里，海岸孤绝，山无鸟兽，无拱把木，微佛则孰航海者，无佛则无人矣。虽然，以佛来者，见佛则去。三步一揖，五步一拜，合掌据地，高叫佛号而已。至补陀而能称说补陀者，百不得一焉。故补陀山水奇绝横绝，而《水经》不之载，《舆考》不之及，无传人则无传地矣。余至海上，身无长物足以供佛，犹能称说山水，是以山水作佛事也。余曰：“自今以往，山人文士，欲供佛而力不能办钱米者，皆得以笔墨从事，盖自张子岱始。”

二月十六日，大风阴曀。登招宝山，风劲甚，巾折角，覆顶上，衣觱觱翻腷，箴率自绽。僵卧石上，以尻拾磴，一级一卧。见同侪，第睁睛视，口欲言，风塞之辄咽。自辰至未，始抵寺。周寺有城，风大几不能寺焉。寺后见海，无所辨海，惟见玄黄攫夺，开眦眩迷而已。坐阁上，视山脚，如俯瞰绝壑，舟如芥，人如豆，闻人声嘤嘤如瓮中蝇。私念少顷舟过，余亦芥中豆也。

返舟中，风稍弱。舟人曰：“风大却顺，可出口。”余怖惑，不能自主，听之而已。张帆，卒过招宝山，舟人撒纸钱水上，仆仆亟拜。余肃然而恐，毛发为竖。问渠何拜？答曰“有龙也”。舟如下溜，顷刻见蛟门，无去路。前舟出山胁，知有道径通。抵其下，山且三焉。从前视，或二或一，舟中人自异其见，山故三也。

出蛟门十里许，为三山大洋。山多磁石，舟板有铁，傍山恐吸住，故牵舟沙上住。夜潮平水落，舟勿颠动。五鼓潮来岸失，悉为大洋，赖缆固不漂没。风号浪炮，轰怒非常，或大如五斗瓮，跃入空中，坠下碎为零雨。或如数万雪狮，逼入山礁，触首皆碎。自卯至酉，舟起如簸，人皆瞑眩。蒙被僵卧，懊丧此来，面面相觑而已。

夜半风定，开篷视之，半规月在山峡。风顺架帆，余披衣起坐，渡龙潭清水洋。风弱水柔，波纹如縠，月色䍡金，镞镞波面。山奥月黑，短松怒吼，张髯如戟，吞吐海氛，蠢蠢如有物蠕动。舟人戒勿抗声以惊骊窟。

金塘山，首尾数十里，山下沃野二三万亩。国初居民繁衍。汤信公奉命备倭，绸缪牖户，徙其民三十万户入内地。立碑山下，子孙朝有奏开金塘山者，全家处死。地遂荒废。汤信公立烽戍数十余处，其徙金塘固自有见。但舟山、昌国皆在其外，乃不徙舟山、昌国，而独徙金塘，则又何说也？

渡横水洋，水向北注，潮从东来，如出奇兵犯其左翼，故横水洋最险。五鼓过舟山，城头漆漆，天犹未曙。濒岸战船数十艘，军容甚壮。附舟山者，七十二岙，人家多居篁竹芦苇间，或散在沙岙。山田少人多，居人皆入海捕鱼及蝤蛑、水母、弹涂、桀步，攘嚷沙除。

自青垒头至十六门，大山四塞、诸小山环列如门者，十有六焉。向谓出蛟门，大海沧漭，缥缈无际耳。乃自定海至此三里，海为肠绕，委蛇曲折于层峦叠嶂之中。吞吐缩纳，至此一丸泥可封函谷矣。此是八越尾闾，天似设意为之。

沈家门，日高舂矣。门以外是大洋海，带鱼船鳞集。触鼻作气，江闻鱼腥，徘徊不肯去。掷以鱼肠，则攫夺如战斗。白翎朱咮，鹤鹤可爱。余戏曰：或是观音大士白鹦鹉千百化身。

渡莲花洋，横顺风。抢风使帆，船旁刺刺入水。樯曲如弓，舟急如箭，桅杆戛戛有损声，船头水翻浡如蹴雪。余胆寒股栗，视舟人言笑，心稍安。见海外诸山，火焰直竖，如百千骈指，合掌念阿弥陀佛拜向补陀者。过金钵盂山，进石牛港短姑道头，则恍如身到彼岸矣。

上岸数百武，董玄宰出入三摩地，石路开霁，夹道多松楸，疏疏清樾。路凡三折，至梵山，梵山，寺案也。由背达面，梵山尽而殿角始露，蒲牢金碧，灼灼出林薄。后山嵯峨，乱石杂沓，如抱如捧。寺正门有海印池，池以外磥石数仞。勿令见寺，行过寺，始见寺门。登永寿桥，桥左有太子塔，是外国太子所造，形如阿育王寺舍利塔，而规制大之。石色异常，非中国所有。

桥北有货郎芦舍、市海贝蛳螺、风藤风兰、佛图山累之属。寺门伫立，皆四山五岳之人，方言不辨，中多漳州人，绛帻赭衣，是钓船上水手。进山门，礼大士，入方丈茶罢，历怀阙亭而北，有大石数株，意甚苍古。剥藓视之，有陶石篑先生及余外祖陶兰风先生题名，徙倚其下。

坐僧舍少顷，日犹未晡。余纵步从左行，至一门曰法华洞。余径入。石如残塔半株，螺旋而上，穴洞玲珑，有余地，辄作团瓢佛龛。直上三四层，如芙蓉矗起。入其中，从花瓣中穿度，层折见之。钟定，请看宿山。至大殿，香烟可作五里雾，男女千人鳞次坐。自佛座下，至殿庑内外，无立足地。是夜多比丘、比丘尼，燃顶燃臂燃指，俗家闺秀亦有效之者。爇炙酷烈，惟朗诵经文，以不楚不痛不皱眉为信心，为功德。余谓菩萨慈悲，看人炮烙，以为供养，谁谓大士作如是观？殿中訇轰之声，动摇山谷。是夕，寺僧亦无有睡者，百炬齐烧，对佛危坐，睡眼婆娑。有见佛动者，有见佛放大光明者，各举以为异，竟夜方散。

蚤命呼笋舆游后寺，度舆未即至，从太子塔南走。渡二小岭，沙松如絮没鞋靸，先至普同塔，后至潮音洞。洞开颐颏拄水，石啖啮如獠牙，噏海水漱盥，吞吐怒潮，作鱼龙吼啸声。天窗下瞰，外巉中裂，大石壁紫黑旁罅，而两岐乱石，断圭积刀，齿齿相比。再前为善才礁、龙女洞，排列可厌。余问住僧：“志中言潮音洞大士现种种奇异，若住此，曾见乎？”僧曰：“向时菩萨住此，因万历年间龙风大，吹倒石梁，遂移去梵音洞住矣。”余不敢笑，作礼而别。

归途见日出，天涂朱无光泽，日呆白而扁，类果盒，渐升始满，方有铓角射人。吴莱谓日初出大如米筛，薄云掩蔽，空水弄影，恍若铺金僧伽黎衣，或见或灭。此言其光满注射之状，非初起时也。余所言扁，意天际阔大，方升时，远处倚徙，尚见其仄。昔人云日如蒸饼，或形似之。

笋舆至，从北走过岭，至千步沙。沙至镇海寺，约有千步，故名。海水淘汰，沙作紫金色，日照之有铓。是沙步为东洋大海之冲，不问潮之上下，水辄一喷一噏。余细候之，似与人之呼吸相应；无昼无夜，不疾不徐，其殆海之消息于是也。

五里至镇海寺，是为后寺。壁宇洪丽，不减补陀，而香火荒凉，不及前寺十分之一。盖前寺自登岸至寺门，有市廛庐舍。近海而实不见海，犹之泰山元君殿，在山而实不见山，形家谓之纳气藏风，遂与城市无别。若后寺，则入门见山，出门见海，宽敞开涤，潮汐烟岚，一目了晓。地气于此，未免单薄矣。

过饥饱岭，缘山皆静室。岭上见钓船千艘，鳞次而列，带鱼之利，奔走万人，大肆杀戮。可恨者，岭以下礁石岩穴，无不尽被鱼腥，清静法海，乃容其杀生害命如恒河沙等。轮回报应之说，在佛地又复不灵，奈何！

去后寺又十里，至梵音洞，洞似潮音而狭。石窟中，穿羊肠而下，上悬索，磨胸石，身如守宫。至洞前，横亘石桥，望洞中黝黑。人摩眼日光下，谛视之，见洞中蓬勃有烟气。从明视暗，见石迹藓斑，随人意想所至，便成形相。或见菩萨，或见鬼王，或见神道，所言种种，赞叹而已。

山上东望，窅窅无际。三韩、日本、扶桑诸岛，青螺一抹，杳霭苍茫。远近诸山，大者如拳，小者如栗，低而平者如眉。向皆土山碚礌，风涛吞啮之，非石胎不能存活，如础如限，特其趾耳。近梵音洞有三礁，形似香炉烛台，遂名香炉烛台峰。盖自东天门以来，多奇石，象岩佛手鹰嘴，形皆酷肖，人人得以意呼之，不必问也。

反辙，不及看茶山，直至前寺。殿上嚷嚷打合山斋，僧五六千人皆趺跏坐。绕殿前后，丹墀上下，栉比如鱼鳞，次第食已。有好事者，畀栗梨针线之类，皆来布施，名曰结缘。妙在五六千人杂坐，无蚊虻声。《水经注》所谓“疏班绳坐，器钵无声”，想见此境。

中食后，穷西天之胜，由寺门折而西。坛壝整饬者，盘陀庵也。老僧无边有才略，言及创庵之始，饭数僧不给，因发愿曰：四方斋僧者日月至，合山斋百两百斛，为寺僧一饱。曷节此一飧，得金二百，可垦山下田五十亩，岁可得米五十斛，用以斋僧，永劫不断。施主多从其说。今垂二十年，垦田至千亩矣。盘陀香火之盛埒常住，行此法也。余谓常住各房，何不共行此法？自舟山循至金塘，有田可佃，稽其数可至二三万亩。田上止设芦舍，倭至可毁；岁升其科，可饱戍卒，不开金塘而金塘已开矣。谋国者曾弗筹之。

白象庵石奇横，余所嫌者庵太逼石，然不逼石亦无所为庵矣。剪拂数十年，青萝碧藓，为之衣食，当大发光怪。

西天门，枨皆具，宛若人为，过此则盘陀石也。石类吾乡吼山云石，此特委蛇可上。坐石上，南望桃花、马秦诸小山，嵌空玲珑，屹立巨浸。风平浪白，如一幅鹅绫铺设几上。磊磊置米颠袖石数十余座，令杨次公见，便攫夺。

再前为二龟听法石，一龟在石上回头视，一龟直立岩下作蹒跚起势，肖其情理。观音洞有鹦哥石，飞动如生，皆曹能始所谓天戏成之，人戏名之者也。至必以观音卷细细配合，如盘陀石前有五十三石，必配五十三参，则劳而拙矣。

倦归僧房茶话，更定矣。闻炮声，或言贼船与带鱼船在莲花洋厮杀。余亟往，据梵山冈上，见钓船千艘，闻警皆避入千步沙。十余艘在外洋后至者，贼袭之，斫杀数十人，抢其三舟去，焚其二舟。火光烛天，海水如沸。此来得见海战，尤奇。

次日归，风大顺。比晚下舟，鸡未喔，已泊招宝山下矣。余素清馋，不能茹素，补陀之行，家人难之。余先到四明，礼天童、阿育、雪窦诸古刹，计海上往来，持斋一月余矣。舟至定海，小傒市黄鱼食新，余下箸即呕。不谓老饕如余，亦有此素缘。

山中无古碑，无名人手迹，无文人题咏，寥寥一志，记感应祥异兴建沿革而已。吴渊颖《甬东山水古迹记》稍可读。今陵谷迁变，如史官说盘古前事，荒唐不可信也。屠长卿碑记数篇，志在宣扬佛法，了不及山水。余谓天下之水，至海则观止，而更有奇峰绝壑，足以副海之奇。四大名山，无出其右。

天童寺饭僧三千。观其厨库厩，茶者、饭者、汲者、柴者、菜者、捣者、磨者，各以数十人领之。今补陀常住食者，不过数百人，又皆不常住食者也，似逊天童。后观补陀分房五十七，而缘山净室二百余所，使皆共锅而食，则天童焉敢颉颃？

吴莱曰：“海际山童，无草木。”或小槿如筋，辄刈以鬻盐，事亦有之。但海风寒冽，至春深，松髯尚赤而虬。经数十年，长不能丈，补陀山在在有之。松黧瘦，干短而多瘿，似黄山松而针稍长。历年多岂无乔木？乃海上类多童阜，因知斥卤硗确，风雪虐之，木不能寿，纵寿不能大也。泰山上松亦如之。

下香船是现世地狱。香船两槅，上坐善男子，下坐信女人，大篷捆缚，密不通气。而中藏不盥不漱、遗溲遗溺之人数百辈，及之通嗜欲言语饮食水火之事，皆香头为之。香头者何？某寺和尚也。备种种丑态，种种恶臭，如何消受？余谓有事补陀，非唬船不可。唬船有官舱，既可行立坐卧，而日间收敛箬篷，合数舱成一战场，两傍用十八桨，荡桨者水营精勇，其领袖捕盗，又惯习水战，出没波涛者也。遇风浪则弃帆而桨，百足之虫，死而不僵，以其扶之者众也，唬船以之矣。余游必拉伴，语及补陀，辄讷缩不应。诸友中闻招即赴，冠及于寝，佩及于堂，履及于闾门之外者，则秦一生也。一生坐卧舟中，诟谇负约诸友。余曰：“莫怪，蔡端明寻夏得海甚难，孔门三千弟子，乘桴浮于海，也只得子路一人。”一生然大啸。

村中夫妇说朝海，便菩萨与俱，偶失足一蹶，谓是菩萨推之；蹶而仆，又谓是菩萨掖之也。至舟中，失篙失楫，纤芥失错，必举以为菩萨祸福之验，故菩萨之应也如响。虽然，世人顽钝，护恶如痛，非斯佛法，孰与提撕？世人莫靳者囊橐，佛能出之；莫溺者贪淫，佛能除之；王法所不能至者妇女，佛能化之；圣贤所不能及者后世，佛能主之，故佛法大也。

山中所产者，风兰、风藤、白杜鹃、白瑞香，极繁衍者红薯，方言蕃也。味甘而易饱，谓藏之复壁，可以救荒。最奇者相思石。相思石，石也，用醋浸之，则能移动，两石置东西，必移向一处，故名相思石。但不晓当时何见而知石之能移，又何见而知醋之能移石也。无意无义，不可解也。

小洛伽，莲花洋南，有僧守山，五十余年。粮尽举火，常住令船送之。僧与一大蛇同起居，饭熟辄与蛇同食，夜即卧其榻傍。

灌门雷，在海北，大石立海中，石底蓬蓬有声，风雷即至。渔船至，以食物投之，得稳渡。

桃花山，安期生炼药于此。以墨汁洒石上成桃花，雨过则鲜艳如生。

北海有沙山，细沙所积。手攫则霏屑下，渐成洼穴，潮过又补，终不少损。旁有石龙苍白，爪鳞鬣皆具。蜿蜒跨亘百余丈，舟过见之。

昌国北界有蓬莱山，众山四围峙立。中有小屿，如千丈楼台，通明层折。潮水退，人可入游。或云人不可到。隐隐有神仙题墨，漫不能辨。

张子曰：余登泰山，山麓棱层起伏，如波涛汹涌，有水之观焉。余至南海，冰山雪，浪如岳移，有山之观焉。山泽通气，形分而性一。泰山之云，不崇朝雨天下，为水之祖。而补陀又簇居山窟之中，水之不能离山，性也。使海徒瀚漫，而无山焉为之固肌肤之会，筋骸之束，是有血而无骨也。有血而无骨，天地亦不能生人矣，而海云乎哉。

越山五佚记　有小序

越中山水，曹山、吼山为人所造，天不得而主也。怪山为地所徙，天不得而圉也。黄琢蛾眉，为人所匿，天不得而发也。张子志在补天，为作越山五佚，则造仍天造，徙仍天徙，匿仍天匿也。故张子之功，不在女娲氏下。

曹山

曹山，石宕也。凿石者数什百指，绝不作山水想。凿其坚者，瑕则置之；凿其整者，碎则置之；凿其厚者，薄则置之。日积月累，瑕者堕，则块然阜也；碎者裂，则岿然峰也；薄者穿，则砑然门也。由是坚者日削，而峭壁生焉；整者日琢，而广厦出焉；厚者日磥，而危峦突焉。石则苔藓，土则薜荔，而蓊蔚兴焉；深则重渊，浅则滩濑，而舟楫通焉；低则楼台，高则亭榭，而画图萃焉。则是先之曹山，为人所废，而人不能终废之；后之曹山，为人所造，而人不及终造之，此其间有天焉。人所不能主，而天所不及料也。

昔余大父游曹山，盛携声妓，石梁先生作《山君檄》讨之曰：“尔以丝竹，污我山灵。”大父作檄答之曰：“谁云鬼刻神镂，竟是残山剩水。”石篑先生曰：“文人也，可撄其锋，不若自认。”遂以此四字摩崖勒之。吾想山为人所残，残其所不得不残，而残复为山；水为人所剩，剩其所不得不剩，而剩还为水。山水崛强，仍不失其故我。而试使此山于未凿之先，毫发不动，则亦村中一坵垤已耳，弃之道旁，人谁顾之？又使此山于既凿之后，铲削都尽，如笠诸山，形迹不存，与土等埒，弃之道旁，又谁顾之？则世有受摧残之苦，而反得摧残之力者，曹山是也。何也？世不知我，不如杀之，则世之摧残我者，犹知我者也。

吼山

吼山云石，大者如芝，小者如菌，孤露孑立，意甚肤浅。陶氏书屋则护以松竹，藏以曲径，则山浅而人为之幽深也。水宕水胜，而亭榭楼台，意全在水，一水之外，不留寸址。非以舟中看水，则以槛中看水。舣舟其下，则悄然骨惊，肃然神怖，顷返欲堕，不可久留。旱宕水不甚胜，而意不在水。多留隙地，以松放其山，而山反亲昵；以疏宕其水，而水反萦回。造屋者只为丛林，不为山水。有厨而山水以厨妙，有回廊而山水以回廊妙，有层楼曲房而山水以层楼曲房妙。有长林可风，有空庭可月。夜壑孤灯，高岩拂水，自是仙界，决非人间。肯以一丸泥封其谷口，则窅然桃源，必无津逮者矣。

余遭兵燹，三十年不至吼山，今岁携儿辈往游。至旱宕，见门径整戢，屋宇遹皇。于禅堂中见一老尼，鹤发鸡皮，意颇矜饬，余定睛视之，乃余渭阳舅母，陶兰亭先生之季媳也。先生在日，富且甲越中，今宅第已属其族人，万亩之产，不存尺土，而山斋寂寞，反以一弱媳留之。数十年来不易其姓，则弱媳之功，为不小矣。

昔李文饶《平泉草木记》：以吾平泉一草一木与人者，非吾子孙也。文饶去不多时，而张全义与其孙延古争醒酒石，而致杀其身。平泉胜地，亦遂鞠为茂草，文饶所属之言，问之谁氏？故古人住宅，多舍为佛刹，如许玄度之能仁，王右军之戒珠，至今犹在。苏子瞻以吴道子四菩萨画板，舍僧惟简曰：“若得此，何以守之？”答曰：“吾盟于佛，而以鬼守之。”人苟爱惜平泉，亦当赠以此法。

怪山

浙江山飞来者二：虎林有飞来峰，来自天竺灵鹫；越城有飞来山，来自琅玡东武。然虎林有西天僧慧理识之，越城不闻有识之者。《吴越春秋》第记曰：怪山者，东武海中山也。一夕飞至，居民怪之，故名怪山。盖山既无人识之，而又言是东武海上山，此言殊属妄诞。余曰不然。想此山飞来，必其上尚有居室人民，述其来处，后人遂传有是名。然考之《水经注》，又云：越王无疆为楚所伐，去琅玡山，东武人随居山下。远望此山，其形似龟，故又有龟山之称。又言越王勾践筑怪游台于山上，以灼龟，又用以仰望天气，观天怪也。信如其言，则龟山之称，以灼龟故名；怪山之称，以怪游故著；琅玡之称，又以琅玡之民相随居此，故有是号。前所言一夕飞来，不其荒唐甚乎？

余又见古逸书干宝所著《山亡》，谓夏桀无道，东武山一夕亡去，堕于会稽山阴之西门外，此语似非无据。《山阴县志》又载：怪山上有灵蟃井，蟃大如柱，祷之能致云雨，疑是东武海中带来异物。则山亡怪，飞来复怪；怪游台怪，观天怪尤怪；灵蟃怪，能致云雨更怪；总以其山怪，故无所不怪也。虎林灵鹫峰，以其飞来，恐复飞去，故缘岩都勒佛像，以镇压之。今怪山上尽构佛庐，又造浮屠七级，想昔人亦是此意。

黄琢山

越城以外，万壑千岩，屈指难尽。城以内，其为山者八：一卧龙，二戒珠，三怪山，四白马，五彭山，六火珠，七鲍郎，八蛾眉。岂知华岩寺后，尚有黄琢一山，则越城内之山，当增而为九。

且黄琢大过蛾眉，而名又甚古，前人总计城中诸山，一目可了，乃复于鞋靸下失之，亦大异事。故向年陈海樵先生筑曲池，遂称第十山。让檐街王氏宅右，亦有一土山，戏呼之十一山。他日于旁坎得一石，有“第十一山”字，按题则宋思陵笔也。事有奇合若此。余祖醉林老人有“而今海上添三岛，不复城中问八山”之句，然第十山与第十一山皆土山，而黄琢则石山也。土山可增减，而石山不可澌灭，则越城九山，当是定案。今犹不入志书，是郡中一大缺典也。

若余所叹息者，以绍兴府治，大如蚕筐，其中所有之山，磊磊落落，灿若列眉，尚于八山之外，犹遗黄琢；则郡城之外，万壑千岩，人迹不到之处，名山胜景，弃置道旁，为村人俗子所埋没者，不知凡几矣。温州雁宕山，去永嘉不远。谢康乐素有山水之癖，入山搜剔，惟恐不深，而咫尺雁山，足迹不得一至。康乐有知，应抱终天之恨。

云迷芒砀，路塞桃源，此中殆有天意，其作合信有机缘，要不可以旦夕诡遇也。或曰：“桑钦作《水经》，宙合之水，无不递及，而犹不及补陀，山水故有难尽。”余曰：“补陀实在海外，黄琢近在城市，何可取以解嘲。”

蛾眉山

蛾眉为八山之一，然实不见山。越之人恒取蛾眉土谷祠几下一块顽石，以足八山之数。余初疑曰：“一块顽石，可以名山，则城中顽石多矣，何以山此而不山彼也？”

天启五年，姑苏周孔嘉僦居于轩亭之北，余每至其家，剧谈竟日。一日，至其屋后厨之下，有石壁丈余，苍蒨逼人。余曰：“此鼎彝青绿，真三代法物也，何以屈居于此？”问其邻老，邻老曰：“此蛾眉山麓也。山高丈余，阔三丈，长数十丈，南至轩亭，北至香橼同。石皆劈斧皴法，望之如蛾眉一弯，横黛拖青，浑身空翠。”余以梯踞屋脊上，栉比观之，得其约略形似，又向左右邻缘墙摸索，皆从鸡栖豚栅灶突溷厕之下，得其寸趾尺麓，便大叫称快。量其长短阔狭，与邻老所言不爽。余遂妄想，安得一日尽伐其墙垣，尽撤其庐舍，使此山岿然孤露，亦宇宙间一大快事。至二十年后，陵谷变迁，遭兵遭火，外屋燔尽，而缘墙一带，仍得无恙，则是天意，欲终秘此山，勿使人见。奇峦怪石，翠藓苍苔，徒与马浡牛溲两相污秽，惜哉已矣！此柳河东之所以赋囚山也。

余因想世间珍异之物，为庸人所埋没者，不可胜记。而尤恨此山，生在城市，坐落人烟凑集之中，仅隔一垣，使世人不得一识其面目，反举几下顽石以相诡溷，何山之不幸一至此哉！虽然，干宝记山亡，桑钦志石走，山果有灵，焉能久困？东武怪山，有例可援，余为山计，欲脱樊篱，断须飞去。

西施山书舍记

凡天下名山古迹，影响者什三，附会者什七，后之品题者亦只宜以淡远取之。如土城以西施得名，佳人姓氏，偶落兹土，乃造园者一肚皮学问故典，无处着落。扁额如“响屧廊”“脂粉塘”之类，门帖如“沼吴伯越”“锦帆苎罗”等语，将西施、范大夫句句配合，字字粘撚，见者无不哕噫欲呕。我西子绝代佳人，如此刻画，真村庄农妇之不若矣。且考《越绝书》《吴越春秋》所载土城事，并称越王勾践筑舞台于土城山，以教西施、郑旦，用以献吴。又曰：恐女朴鄙，故令近大道。夫台曰舞台，城曰土城，道曰大道，必其上平夷宽展，可容其长袖周旋，方为歌舞善地。今乃遍步山上，石皆波涌浪蹴，龈龈腭腭，行立坐卧，皆不快意，何况歌舞？盖山水之间，有以石胜者，曰岩曰峦，有以土胜者，曰阜曰垤。后之造园者，见山脚有石，加意搜剔，未免伤筋动骨，遂露出一片顽皮，是则好事者之过也。美人浴起，脱巾露髻故妙，而冠笄贴钿，亦未始不妙。

余欲辇土，仍铺石上，使为平台，不失当年故态，而悉出其扁额门帖，止留“商山”二字。是犹西子蒙不洁，用水涤之，必洗尽其脂粉膏腻，而西子之本来面目皎然自出矣。袁石公昔游此山，盘桓数日始去。后陶文简作书调之曰：“记昔年与石公宿几夜娇歌艳舞之山。”石公笑曰：“此语须注明，勿累弟他日谥文恪公不得也。”石公虽谑，亦可以扫尽从前一切西施厌语。

快园记

快园为御史大夫五云韩公别业，有剪韭亭，载郡志，此则其遗址也。诸公旦先生为韩氏倩，改为精舍，读书其中。妇翁曰：“快婿也。”因以名园。园在龙山后麓，山既尾掉，是背弗痴，水复肠回，是腹勿阏。屋如手卷，段段选胜，开门见山，开牖见水。前有园地，皆沃壤高畦，多植果木。

公旦在日，笋橘梅杏，梨楂菘蓏，闭门成市。池广十亩，豢鱼鱼肥。有桑百株，桃李数十树。收其直，日可得耘老一义钱。春时煮箨龙以解馋，培木奴以佐绢，相时度地，井井有条。余幼时随大父常至其地，见前山一带，有古松百余棵，蜿蜒离奇，极松态之变，下有角鹿、麀鹿百余头，盘礴徙倚。朝曦夕照，树底掩映，其色玄黄，是小李将军金碧山水，一幅大横披活寿意。园以外，万竹参天，面俱失绿。园以内，松径桂丛，密不通雨。亭前小池，种青莲极茂，缘木芙蓉，红白间之。秋色如黄葵、秋海棠、僧鞋菊、雁来红、剪秋纱之类，铺列如锦。渡桥而北，重房密室，水阁凉亭，所陈设者，皆周鼎商彝，法书名画，事事精辨，如入琅嬛福地。痴龙护门，人迹罕到，大父称之谓别有天地非人间也。

及今陵谷变迁，先生蜕去未久，子孙零落，为余所僦居者二十四年，于此败屋残垣，稍为补葺。从前景物，十去八九，平泉木石，亦止可仅存其意也已矣。余尝谑友人陆德先曰：“昔人有言，孔子何阙，乃居阙里。兄极臭，而住香桥；弟极苦，而住快园。世间事，名不副实，大率类此。”闻者为之喷饭。

兴复大能仁寺因果记

晋丞相许玄度，舍住宅为大能仁寺，千二百六十四年并无变故。嘉靖丙辰，胡总制豪夺为吕相国花园，匠石数千，仓皇入寺，天宫化城，金身宝相，顷刻间尽成齑粉。住僧无漏，目击其惨，抱佛长号，忿恨自经。临死谓其徒曰：“五十年后我必复此寺！我来有奇兆，以门前古槐再生为验。”邻居少年共闻其语。造园之后，伽蓝显圣，常变为大蟒出现。主人震恐，乃造无量庵于城西墙下，以为本寺伽蓝香火。

万历甲辰，刚五十年矣，门前大槐半株枯死者果然复活。是年我大父雨若公典吕氏园住，邻少年有存者皆七十余矣，见大父，诧异曰：“庞眉赭鼻，何其似无漏和尚也。”大父进卧房，有雌雄文雉携五雏从床上飞出；携两鹿往，开樊有三鹿。邻老复诧异，言无漏和尚言有奇兆，其在此乎？于是相传大父为无漏后身，大父闻之骂曰：“许玄度舍为寺，方得我心，何物老秃，恋恋此刹，竟以身殉，我恨不得一棒打杀此秃，料与狗吃，乃谓我是其后身耶？”大父既生退悔，而吕氏闻老僧言，深恶之，遂归大父直，乃塑吕文安、葵阳、姜山三先生像，誓以永守。

又迟三十六年，祁德公以三千金复此寺，吕氏子孙实共成之。而主其事者，又为无量大巧师。名与庵名，适相符合，应是伽蓝化身，以了此一段因果。而吾大父后乃大悔，晚年造无漏庵于砎园，请湛老和尚摩顶受记，而仍其号曰无漏居士。

启

贺鲁国主册封启

伏以苍龙乘令，千秋庆世及之贤；凫绎增荣，三鲁荷维新之辟。护卫全凭夫宗国，昌期正值于中兴。尧分天下为十二支，衡嵩恒华长子出震，自以东岳为尊；周封同姓为五十国，郑卫燕韩兄弟同宗，必以鲁邦为重。庆归宗社，喜溢臣邻。恭逢鲁王殿下，瑶牒奇英，天潢领袖。郊分海岱，司青帝以乘权；国应奎娄，璇玑衡以永历。卫武作戒，处藩邑而预知周召之能；河间好书，在郡邸而遂精邹鲁之学。桐封素著，庙廊久重珪璋；宝册初颁，朝野快赡纶綍。周家有圣瑞，由泰伯仲雍以至季历，使古豳之世业，递及于昌；汉室重藩封，举寿张阳橐以益东平，罄宗邸之隆施，无过于宪。丕应纯嘏，茂对遐休，允怀德以维宁，信为善而最乐。某愧非乔木，实为世臣；爰食土毛，应居编户。先臣某追随花萼，曾设穆生之醴，献赋兔园，尚识邹阳之裾。旧堂贺燕，欣逢宝殿之鼎新；故苑鸣蛙，喜见藩垣之巩固。伏愿黄河如带，泰山如砺，同心只欲尊周；大宗维翰，大邦维屏，眉寿自能保鲁。德业隆而凤仪东土，仁声著而麟至西郊矣。临启不胜欢舞颂祝之至。

迎一金和尚启

九里山表胜庵成，迎一金和尚还山住持者，伏以丛林表胜，惭给孤之大地布金；天瓦安禅，冀宝掌自五天飞锡。重来石室，戒长老特为东坡；悬契松枝，对回师却逢西向。去无作相，住亦随缘。伏惟九里山之精篮，实是一金师之初地。偶听柯亭之竹笛，留滞人间；久虚石屋之烟霞，应超尘外。譬之孤天之鹤，尚眷旧枝；相彼弥空之云，亦归故岫。况兹胜域，宜兆异人。了住山之因缘，立开堂之新范。护门容虎，洗钵归龙。茗得先春，仍是寒泉风味；香来破腊，依然茆屋梅花。半月岩似与人猜，请大师试为标指；一片石政堪对语，听生公说到点头。敬藉山灵，愿同石隐。倘净念结远公之社，定不攒眉；若居心如康乐之流，自难开口。立返山中之驾，看回湖上之船，仰望慈悲，俯从大众。

丝社小启

中郎音癖，清溪弄三载乃成；贺令神交，广陵散于今不绝。器由神以合道，人易学而难精。幸生岩壑之乡，共志丝桐之雅。清泉磐石，援琴歌水仙之操，便足移情；涧响松风，三者皆自然之声，政须类聚。偕我同志，爰立琴盟，约有常期，宁虚芳日。杂丝和竹，因以鼓吹清音；动操鸣弦，自令众山皆响。非关匣里，不在指头，东坡老方是解人；但识琴中，无劳弦上，元亮辈正堪佳侣。既调商角，翻信肉不如丝；谐畅风神，雅羡心生于手；从容秘玩，莫令解秽于花奴；抑按盘桓，敢谓倦生于古乐。共联同调之友声，用振丝坛之盛举。

游山小启

幸生胜地，鞋靸间饶有山川，喜作闲人，酒席间只谈风月。野航恰受，不逾两三；便榼随行，各携一二。僧上凫下，觞止茗生。谈笑杂以诙谐，陶写赖此丝竹。兴来即出，可趁樵风：日暮辄归，不因剡雪。愿邀同志，用续前游。

凡游以一人司会，备小船坐毡茶点、盏箸、香炉、薪米之属，每人携一簋一壶二小菜。游无定所，出无常期，客无限数。过六人则分坐二舟，有大量则自携多酿。约×日游×舟次×右启。某老先生有道。司会某具。

疏

龙山文帝祠募疏

爰自云蒸霞蔚，岩壑自有文章，筿簜琨瑶，贡赋必须竹箭。岣嵝苔蚀，秦皇立山海之碑；宛委云封，夏后发箕畴之匮。是以上会稽，寻禹穴，太史公早储探奇之心；修禊事，会兰亭，王右军远寄斯文之慨。遂使梁间花字，取以锦绣山川；更有椽底竹音，用以鼓吹经传。代多名士，方信经纬之由人；上见神明，应念图书之有祖。则吾龙山文帝祠者，左邻县治，尚无翦伐之虞；右并城隍，赖有金汤之固。揆文三百里，重天宝者尤重地灵；君子六千人，有文事者必有武备。追思吾先正，海涵地负，大放厥辞；佑启我后人，泽媚山辉，共章斯道。乃今沧桑既改，庙貌无存；钟徒移，榱题亦朽。何敢望僧寮佛刹，皆换新图；更不如里社村墟，尚存原庙。一城弃为枝指，如燕人之视越，漠不关心；八邑奉若缀旒，犹七国之尊周，仅存虚貌。近喜隍祠璀灿，忍见文庙隤颓。衣缊袍与衣狐貉者立，自知羞涩难堪；食藜藿与食钟鼎者俱，尤觉逡循不敢。以故通郡而计，抡科第者城市不及于乡村；为此画地以观，纡金紫者东南常盛于西北。皆因文星薄蚀，半壁遂乏光华；斗柄阴霾，八越都无气色。修我墙屋，曾子将反自武城；复我冠裳，子贡预占于曲阜。期吾同志，岂遂无人；嗟我旧盟，尚亦有子。因诹二月，束牲载书；遂约端阳，庀材鸠众。风雨洊至，卧龙附以跃渊；星斗重明，文雉因之升鼎。山呼必应，殿上自响琳琅；草指先知，阶下必多桂杏。

凡我同盟诸子，嗣此心灯夜聚，光分太乙之藜；笔蕊晨飞，采散文通之锦。冲天有气，非绣虎即属雕龙；掷地成声，是敲金还为戛玉。鹏搏九万，且将扶羊角而图南，騋牝三千，亦思随骥尾而空北。但愿鸡在口，盟不复寒，牛耳当盆，愿须再发。群策毕集，贺孱主之获中兴；众力可支，喜工师之得大木。果能精卫，衔来不择夫泥沙；真惜铜驼，到处先除其荆棘。扶衰起废，势足以倒拔九牛；继长增高，才可以添修五凤矣。

募造无主祠堂疏

余读《祭法》，天子立七祀而有泰厉，诸侯立五祀而有公厉，大夫立三祀而有族厉。盖泰厉者，古帝王之无后者也；公厉族厉者，古诸侯大夫之无后者也。古之帝王，古之诸侯大夫，其留心于无主之厉，不忍其烝尝中断而灵爽无依，设为坛壝，筑为宫室，焄蒿凄怆，以招魂魄，亦可谓仁之至义之尽矣。余又尝考越郡祀典，清明、中元、十月朔有孤魂三祭，余曾阅其祭版，则西楚霸王为国殇之首。千古英豪，后裔沦没，非越郡孤魂一祭，则拔山盖世之雄，几几乎其为若敖氏之鬼矣。

余感此意，乃命儿辈与诸同志，择地于龙山之麓，创立无主一祠，奉祀古今之名公巨卿，及高人逸士。家势荒凉，子孙湮灭，如山阴方干、唐钰、唐锜，诸暨杨维祯，余姚严光、虞翻，上虞王充，新昌支遁，嵊县戴逵，其嫡系缥缈，皆当祀之祠中。即如近世之徐文长，胤嗣无存，韭麦罔荐，非藉数楹清秘，倘玉楼赋召，瑶池宴罢，则脔雉琅嬛，亦何所安其魂魄乎？况入而寝室，下而两庑，凡一切门户衰绝，家属流移，力不能供一主者，亦得比例陈情，寄之庑下。则此一举，非惟上体古帝王民胞物与之盛心，抑且下协士君子肉骨生死之美意，盖亦断断乎其不可缓者也。

昔萧山魏文靖公骥，每年除夜，肃衣冠立于大门之外，祝曰：“凡无主孤魂，今夕无处栖止者，都到骥家过岁。”堂皇则盛设牲醴以享之。元旦昧爽，复衣冠送出。萧人至今传为美谈。今日特建一祠，寒暑昼夜，得有栖迟，而郁垒神荼，永无驱逐，则萧山除夕，不必暂为主人。凡我同志，幸助成之，勿使魏文靖公独为君子也。

募修岳鄂王祠墓疏

西湖固多祠庙，梵宫之外，其合于祭法者三：汉之前将军关帝，宋之岳鄂王武穆，明之于少保忠肃。帝君之崇祀既久，其轮奂巍峨，更新再造，代不乏人。于坟僻处山麓，子孙世守，钟簴不移，庙貌如故。独岳坟距西湖闹地，水陆舟舆，游人杂沓，阅壁图者刻画宪、云，展墓道者掷击桧、卨，众怒之下，铁难保首，木亦剖心。

昔人卜葬鄂王于游观之地，歌舞之场，使朝簪瞻礼，士女嬉游，每于笙歌桃柳之中，说及庐墓涅肤之事。乾坤正气，世道所关，历代帝王，立祠致祭，俎豆千秋，旌忠旌孝，俾为万世臣子楷模，盖已历五百一十四年于此矣。日久倾圮，游人嗟叹。崇祯戊辰，折毁逆珰魏忠贤生祠，议以木石修葺王墓，卜之王，王弗许。以此蹉跎，颓败益甚，后人观感，无不动念重修。

然往往锐意兴造，而力辍半途者有之；猛思合嵿，而功亏一篑者有之。余谓天下凡事必须量力为之。其进锐者其退速，其愿奢者其就小。不能如田单一日下齐七十余城，止须学范雎远交近攻之法，得尺则尺，得寸则寸。如燕窠衔泥，如鹊巢集木，循序渐进，以至落成。盖众擎易举，独力难支，与其修而未完，不若不修之为愈也。故古之善举事者，如攻坚木，先其易者，后其节柢。诚有发愿营缮者，必先葺后楹，次及坟茔，次及大殿，次及墙壁，次及戟门，凡修一处，务责完工。既遇矢心，还期竭力。为作募疏，令庙祝赍捧，以俟檀那，且告之曰：尔观鄂王，宝殿虽圮，决不肯用魏忠贤一木一石，其灵爽若是。故凡修祠修墓，必欲得正人君子以董其役。且窥王意，即布金大地之人，苟非居心诚洁，立意坚凝，亦不肯轻受毫末。尔第随缘募化，若有贤士大夫，解囊乐助，自为王所式凭。而下及编氓，即村农野叟，妇女儿童，瞻拜宫墙，起敬起畏，木材瓦甓，施及锱铢，则亦王所欣受也。董太史曰：“视王弃取，以占人品”，不信然哉！





卷之三


檄

征修明史檄

盖闻才胆识实有三长，《左》《史》《汉》皆成一手。传世以二十一史，数属有明；垂统以一十六朝，代多令主。宋景濂撰《洪武实录》，事皆改窜，罪在重修；姚广孝著《永乐全书》，语欲隐微，恨多曲笔。后焦芳以佥壬秉轴，邱濬以奸险操觚。正德编年，杨廷和以掩非饰过；明伦大曲，张孚敬以矫枉持偏。后至党附多人，以清流而共操月旦；因使力翻三案，以阉竖而自擅纂修。黑白既淆，虎观石渠尚难取信；玄黄方起，麟经夏五不肯阙疑。博洽如王弇州，但夸门第；古炼如郑瑞简，纯用墓铭。《续藏书》原非真本，《献徵录》未是全书。《名山藏》有拔十得五之誉，《大政记》有挂一漏万之讥。床头俱有捉刀，舌底不无按剑。九方皋相马而失，竟是虾蟆；魏伯起积秽以成，方为蝴蝶。

自幸吾先太史有志，思附谈、迁；遂使余小子何知，欲追彪、固。梅花屋书积如山，宛委峰笔退成冢。浮湘溯沅，无暇三过其门；探穴搜奇，不觉五易其稿。肯学《三国志》以千斛见饷，遂传其尊公；深鄙《五代史》以一妓相持，乃诬其先祖。洛蜀朔党，勿乱其胸中；人鬼仙才，杂见于笔下。意气所动，真能肉视虎狼；节义所关，何难冰顾汤镬。枋头之直书可恶，不顾子孙；兰台之著述自明，何烦弟妹。但成宏而上，杞宋无征；庆历以来，文献不足。倘藏书尚在，王粲之倒屣堪追；若秘笈未传，蔡琰之笔札可给。助修五凤，不遗半瓦半椽；共造凌云，非是一手一足。昔卫庄敬尚有鼎铭，岂郭林宗反无墓碣？共期倒箧，各出搜遗，倘得成编，实为厚幸。贾太傅以高言见教，尔惠何难；胡定之以万卷随行，吾事其济。但恐传言市虎，必有先讹；且尔詈及苍鹰，难为后嗣。故发端自至正末季，备考其甲坼勾萌；断简至天启七年，余俟其事久论定。

嗟嗟！郊锄麟折，鲁哀绝笔于《春秋》；湖鼎龙升，汉武阙编于《史记》。且迟日月，再续琬琰；敢告兰茝，勿吝珠玉。此檄。

斗鸡檄

在昔纪渻治戎，特选淮南精锐；迨后贾昌振旅，复募河北强梁。毛都护飞扬，当其前队；髯将军持重，任以中坚。顶拥莲花，不乱蔡州鹅鸭；声随茅月，岂俟朝宁苍蝇。斗鹌鹑，斗画眉，孙武阵尽师鸷鸟；斗山蚁，斗促织，穆王军半属虫沙。

惟尔统军某者，系出会稽，曾以一啼杀吴郡；材如苟变，肯将二卵弃干城。扫净中原，须效枕戈以待旦；赚开函谷，何烦吹角而启关。变碧扬旐，祃帅实兼金马；联绳带焰，摄敌疑是火龙。谈向宋窗，下马能草露布；鸣当桑树，登高善测风云。张两翼以战垓心，敢辞踯躅；拔一毛而利天下，何惜飘零。蓄锐桃源，留作穴中之斗；争雄巨鹿，藉为壁上之观。磨喙垂头，有如季犁之战象；绘衣散彩，无异田单之火牛。翎堕而血溅桃花，冠碎而肉攒罂粟。煦妪喌食，旋踵只欲乘虚；腷膊交拳，偷觑辄思伺隙。势宜缓取，翰音岂可登天；利在急攻，鸡肋忍教弃地。阮步兵见项刘战处，窃叹时无俊杰，竖子乃得成名；蜀武侯擒孟获诸酋，稽首公乃天威，南人不敢复反。凯旋饮至，当加禄米千钟；纪录叙功，应晋羽林一级。画形麟阁，不必忧走狗之烹；记续凌烟，乃可比鹰扬之烈。声教远颁于雁塞，军威直振于鸡林。肯拜下风，许尔倒戈以纳款；思图再举，不妨裹甲而重来。羽檄星驰，髦头电发。

讨蠹鱼檄

盖闻鹤晓检书，萤能照读，蛇堪悟学，鸽解传笺。凡此羽毛，下及虫豸，皆能垂名于艺苑，亦思效用于文坛。志固可嘉，事皆不朽。

惟此蠹鱼者，赋质轻微，存心残忍。寸喙之犀利类蟊，因名曰蠹；双尾之轻盈似燕，乃号为鱼。秽史得资粮，似魏收笔下之蝴蝶；奇书能致富，如范蠡缶内之鲲鲕。盘礴残编，谓好学不如求饱；钻研故纸，信煮字真可疗饥。无稿储胸，枉却王子安之磨墨作汁；有刀在口，窃比隋炀帝之剪纸成花。假道箓以欺人，诳诸脉望窥天，而神仙立降；借江淹以惑众，妄言壁鱼幻化，而野茧缫丝。发尽书仓，乃效汲黯之矫节；收完图籍，何待刘季之开关。恣蚕食以忘休，肆鼠伤而无忌。比火焚更惨，何异烧坟典于秦坑；较土掩犹凶，谁复发周书于汲冢？罪真难挽，死有余辜。尔乃出没惊惶，骇骇如脱樊之兔；行藏闪烁，忙忙如漏网之鱼。欲缚欲禽，难言唾手；倏来倏去，不及停睛。纵有书城，谁为墨守？虽加石匮，怎避输攻？是以东壁褫衣，白若何郎之傅粉；南巢卸甲，光如商纣之衣银。尔盖开罪斯文，磔死非酷；负辜先圣，碎首允宜。

呜呼！满口图书，胸无只字，以枵腹而冒名饱学；盈眸文墨，目不识丁，以曳白而搅乱文场。以此遇冻则僵，惟惧见形于雪案；闻香即遁，还思走死于芸窗。自当法严武之发奸，破妾喉而验字；亦须效洪乔之邮简，剖鱼腹而取书。毋使潜逃，致骫律法。

癸丑兰亭修禊檄

禹穴兰亭，为会稽之胜地；乌衣瑞草，乃晋代之高门。一时偶集名山，千古遂成佳会。自永和到此，已历一十六朝；纪癸丑至今，又周二十二度。适当今岁，正值兹辰；欲践古风，仍修禊事。为此邮筒远播，无论齐楚燕韩；冠冕沓来，不问东西南北。茂林修竹，呼之或出，若见右军；明月清风，速之使来，辄思玄度。解衣盘礴，可仿祓禊清溪；席地班荆，何异流觞曲水。挥毫作字，岂无换鹅之书；搔首问天，尚有惊人之句。盖水流花放，岩壑自有文章；燕话莺鸣，禽鸟实系丝竹。人似西园雅集，皆可入米芾题名；时无天朗气清，当不弃《昭明文选》。无诗勿罚，谢胜辈曾有一十五人；痛饮何妨，金谷数不止二十四盏。但恐年华屡易，山水亦有升沉；时代迭更，笔墨徒存感慨。

嗟嗟！禊帖已殉昭陵，不图复有今日，斯文尚留艺苑，犹能感动后人。会不多期，敢以杂心拒康乐；人无限数，可因蹙頞失渊明。千里驾务期有约必来，剡溪船莫教兴尽而返。先驰青鸟，远致赫蹄；更遣飞奴，遥迎凫舄。谨启。

碑

修大善塔碑

慈锡高飞，卓梵世一锥之地；法轮峻峙，护东南半壁之天。鹤立九市之通衢，霞光均照；鳌距四维之去水，风气攸关。东武遥连，海外飞来宝杼；南浮并耸，座中涌起青莲。越郡似舟航，两道桅竿，前见石帆连棹；禹陵如几案，二条玉烛，远看炉岫生烟。背负卧龙，带山襟水而头生文笔；肘回采蕺，鞭雷掣电而爪得戒珠。肇惟天监初成，正值梁武舍身之日；后经永乐再造，适当建文逊国之时。岁月迁延，已至千一百八十年于此；檀那荒废，更无千二百五十人与俱。

住僧觉源、法生等，蚁行塔下，蜗处穴中。围薜荔而坐蓬蒿，居惟颓败；蹑芒而衣褛，貌类懒残。半升铛那讨取十方布施，一粒米怎想起七级浮屠？人闻皆笑尔痴㾂，自忖亦疑为梦幻。身余有几，只遗此四肢百骸；计复无他，全仗尔三步一拜韦驮尊者，叫破杜鹃；多宝如来，叩残啄木。犹思行云绕栱，将献巧于层霄；妄想度鸟惊幡，欲建标于危臬。然非普请众力，精卫嘴岂得填河；苟不共发信心，鹞子头定难栖鸽。须达多布金满地，方营精舍于祗陀；佛图澄咒水生莲，尚假露台于阿育。

因此启请万休法座，乃祈圆满九级神龛。珀可摄刍，移山入芥；醐能证蜜，变海成酥。深幸玄度重来，共倡捐环之妙果；更喜鲁班再世，能了合顶之夙缘。不日成功，诸天助力。善男发愿，即为武肃贤裔；信女随缘，便是肇兴法嗣。散天花于宝树，种是娑罗；聚金粟于琼林，邻为仓库。江东庙合关壮缪，同作伽蓝；接引佛与乌龙神，共为檀越。八风不动，遥瞻凤飞莲合之祥；六合无妨，再睹佛日凌云之象。巍峨宝顶，直与日月争光；摇曳金铃，遂使风云借力。但愿辉煌雁塔，冲霄插汉，郡多文武科名；巩固鸿图，浴日补天，代有公侯将相。登临者顿超十洲三界，即此脚底阶梯；修持者当证七宝五宗，非有眼前层级。直须进步，莫更回头，永奠龟趺，用光螭额。

普同塔碑

爰自周室肇兴，西伯泽留枯骨；夏室初造，大禹泣向死囚。故掩骼埋胔，载在孟春月令；营邱封墓，特存大诰周书。乃王者之风，百年则变；君子之泽，五世而湮。漏泽园中，累累者不封不树；北邙山下，隆隆者若釜若堂。帷盖能有几人，穿埋不过数武。孰若普同一塔，列峙郊原；接引群生，诞登净域。不必刘伶荷锸，随地可埋；但使柳灿燃薪，普天共照。乾坤窝里，原是一家之人；生死关头，并无三岔之路。历风水火三界，总见其空；合胎湿卵众生，同归于化。皮囊虚幻，不知骷髅叹尔，尔叹骷髅；梦醒因循，还是蝴蝶化我，我化蝴蝶。民同胞物吾与也，佛门意合古《西铭》；魄葬此魂无不之，骨塔义同吴札冢。

兹惟虞子咨岳，悯恤残骸；特简和尚湛芝，收埋暴骨。逢人说鬼，非坡老之姑使妄言；望垅消魂，致曹公之车过腹痛。慨发是愿，一诺无异黄金；力践斯言，三复敢忘白璧。舍卫国乞食，应让遂先；恒河沙布施，请从隗始。浮图数级，只要居士替我合尖；业障千重，且待老僧为尔举火。从前烧却，止剩劫火一团灰；随后堆来，谁取长陵半抔土？勿填沟壑，肯容狐貉磨牙；免荫蓬蒿，忍使蚋蝇果腹。非是陷人坑堑，真为渡世慈航。白骨如山，无非菩萨前身，安问修行十世；青磷化碧，即是苌宏当体，何须郁结三年？一炬光明，照见衣冠剑佩，金玉文犀，一件怎拿得去；半锥突兀，搬却恩爱冤仇，妻孥臧获，半个也唤不来。免他一个土馒头，堪为棒喝；还尔千年铁门限，便是灯传。迁谷不迁陵，藉此砖石；改邑不改井，何用棺衾？既鲜道殣之嗟，永绝若敖之哭。国殇山鬼，敢为厉乎？君子仁人，斯其主矣。惠州界内，原有官葬碑铭；无定河边，自少春闺恶梦。遍求善信，同转法轮；各发慈悲，共成胜果。皈依佛地，东西南北，罔非四山五岳之人；倚傍蠡城，水火坎离，悉合九宫八卦之位。流传碑石，永镇雷门。殉葬昭陵，用存禊帖。

余乃合掌为作偈曰：佛门造塔，乃葬佛子。今所焚瘗，类多道死。是犹精舍，溷以犬豕。师曰不然，我无二视。上至金天，下及虫豸。皆有道心，不灭不毁，同入冶中，炼道取髓。譬如点铁，刀圭在指；铁亦成金，更无渣滓。白骨如山，莫作秽矢。慧眼观之，佛种在此。

辨

古兰亭辨

会稽佳山水，甲于天下，而霞蔚云蒸，尤聚于山阴道上。故随足所至，皆胜地名山。王右军卜居兹土，于千岩万壑中，独取兰亭一席地。其景物风华，定当妙绝千古。且余少时见兰亭墨刻，岩峦奇峭，亭榭巍峨，曲水流觞，浴鹅涤砚。开卷视之，不禁神往。

万历癸丑，余年十七，以是岁为右军修禊之年，拉伴往游。及至天章寺左，颓基荒砌，云是兰亭旧址。余伫立观望，竹石谿山，毫无足取，与图中景象，相去天渊。大失所望，哽咽久之。故凡方外游人，欲到兰亭者，必多方阻之，以为兰亭藏拙。因此裹足不到，又六十年所矣。

今年又值癸丑。自永和至今，凡二十二癸丑。余两际之，不胜欣幸。因檄同志，于三月上巳，会于兰亭，仿古修禊。是日天气晴和，偕吾弟登子，轻身济胜，陟岭登岩。坐天章方丈，寻览古碑。始知旧日兰亭与天章古寺，元末火焚，基址尽失。今之所谓兰亭者，乃永乐二十七年郡伯沈公择地建造。因其地有二池，乃构亭其上。甃石为沟，引田水灌入，摹仿曲水流觞，尤为儿戏。盖此地撇却崇山，推开修竹，制度椎朴，景色荒凉，不过田畴中一邮表畷耳！且地方隘，亭榭卑污，兰亭图上四十二人大会于此，舆马冠盖，驺从多人，黑子弹丸，于何驻足？其为影射，不问可知。

寺僧言此原非故址，半里外尚有古兰亭焉。余与登子乱踏荆棘，急往视之。及至其地，偏颇僻仄，愈不足观。傍有石门，勒“古兰亭”三字。余细视之，乃是入兰亭之古道，盖路也，而非亭也。还至方丈，复捡商吏部碑文。言万历三年，西蜀刘见蒿、王松屏诸公得地于崇山之麓，溯流曲折，稍存永和之旧。捐金若干，委寺僧修葺。有亭翼然，匾曰兰亭遗迹。后建厅事五间，以供宴会。曾不多时，寺复摧残，亭亦旋废，其基址亦无所考矣。

余谓登子曰：“右军，文人也，韵人也。其所定亭址，必有可观。盍于荒草丛木中栉比寻之？”乃于天章寺之前得一平壤，右军所谓崇山峻岭者有之，所谓清流激湍者有之，所谓茂林修竹者有之，山如屏环，水皆曲抱。登子招手呼曰：“是矣，是矣。”乃席地铺毡，解衣盘礴，幽赏许久，日晡方归。

余谓兰亭古迹，埋没千年，一如兰亭真本，辨才死守，什袭藏之，不许人见。后被萧翼赚出，走至半途，袖中偷看，遍地花开。此是寺中故典。余急欲于此地建一草亭，还其故址。一为兰亭吐气，一为右军解嘲；亦犹梁上兰亭，被余、登子等闲赚出之也。亭名墨花，窃附萧翼。

春王正月辨

《春秋》书“春王正月”，左氏曰：“此周正也。周建子而改月，盖以十一月为正月也。”胡氏曰：“此孔子作经始笔，孔子欲行夏时，故夏时冠周月也。”王文成曰：“孔子从周，岂敢私改周正？盖周之建子，非独改月，时亦改也。”信左氏之说，则当冬王正月。何者？《周书》并无改冬为春之令，及秦代周，又无改正前朝以冬易春之令，则书王正月自不当书春。信胡氏之说，则当书春一月。何者？古帝王以孟春颁政，故称政月。后以秦始皇名政，故改政为正。若不以是月颁政，则止当称一月，不当称正月。如《周书·武成》，有“惟一月壬辰”，其例也。夫子欲易夏时，则书春正月，不当书王。王则周王耶？抑夏王耶？信文成之说，当书春王三月。何者？周建子，既改十一月为正月，则次年一月亦当改称三月；则书春王，不应书正月。

说既不一，余尝考之诸史，只有周武王十三年改建子月为岁首，一如商建丑、秦建亥之例。然商周二代，止书建某月岁首，之外并无他辞。惟秦记齐人邹衍论著始终五德之建，始皇采用其说，以为周得火德，秦代周，从所不胜为水德。始改年，朝贺皆用十月朔，衣服旌旗皆尚黑。由是观之，则建子、建丑、建亥，皆以是月为颁政朝贺之始，而孟春正月仍是建寅，五帝三王未之或变也。

乃今之凿凿据为周之改月而复改时者，则以朱晦庵“七八月之间旱”，与“岁十一月徒杠成，岁十二月舆梁成”之注，谓周七八月，夏五六月也；周十一月，夏九月；周十二月，夏十月也。且据夏令“十月成梁”之语，谓“确不可易”。而余又据晦庵《告朔章·注》：“古者常以季冬颁来岁之朔于诸侯。”只此一语，可据为不改夏正之本。其曰季冬，则明是前岁之十二月矣，曰来岁十二月之朔，则明是正月为岁首，以十二月为岁终矣；其曰古者天子，则明是历代帝王皆以寅月为正月矣。

商周朝会，颁政授时，用十一月、十二月。亦犹今之朝廷，以十月朔颁历，即建亥之遗意；十一月冬至贺年，即建子之遗意也。且闻外国有以中元重九为年者，而时令节序，竟何曾改换乎？如确确谓周之春王正月为仲冬十一月，则孟仲季三时，亦当改换。世岂有十一月为孟春，而立春反在季春之月，而孟夏之月始为春分？二月为孟夏，而立夏反在季夏之月，而孟秋之月始为夏至？五月为孟秋，而立秋反在季秋之月，而孟冬之月始为秋分？八月为孟冬，而立冬反在季冬之月，而孟春之月始为冬至？节气乖暌，时序紊乱，时不成其为时，历不成其为历，王亦不成其为王矣。以此推之，则《论语》云“暮春者”，当是夏之正月。此时而欲“浴乎沂，风乎舞雩”，万万不能。冬衣未能卸却，而乃言“春服既成”耶？且考之周幽王九年戊辰，夏六月陨霜。家南轩断之曰：“当。盛夏生长之时而陨霜，是阴盛阳衰之变也。褒姒之灭周，见于此矣。”既曰盛夏生长之时，则此六月是夏正建寅之六月，断非周正建子之六月矣。据此一节，非周室不改月亦不改时之明证乎？

然而不特此也。《夏小正》者，夏后氏之书，孔子得之杞者也。夏建寅，故其书始于寅。周建子，虽改岁于十一月，而授民时、巡狩、燕享皆与夏时同，故其书始于春。此周之不改时月，可证之夏书也。殷建丑，如《伊训》，惟元祀十有二月乙丑；《大甲中》，惟三祀十有二月朔。举元祀、三祀而只云十二月，此周之不改时月，可证之《商书》也。《豳风·七月》之诗，周公作以训成王。而“七月流火，九月授衣”，“蚕月条桑”，“四月秀葽，五月鸣蜩”，“六月食郁及薁，七月烹葵及菽，八月剥枣，十月获稻”，“九月肃霜，十月涤场”，其于月令岁时，事事皆协。而前言“一之日觱发”，十一月也；“二之日栗烈”，十二月也。“无衣无褐，何以卒岁”？明以十二月为卒岁也。而人犹疑于十月之下，便云：“嗟我妇子，曰为改岁”，正以十一月为岁首，乃以建子之月为改岁也。此周之不改时月可证之《豳风》也。又《周官》者，朱子常信其为周公运用天理烂熟之书，而其中仲春逆暑，仲秋逆寒，“季春出火”，“季秋纳火”，“仲夏斩阴木”，“仲冬斩阳木”，此周月也，又何以与夏同也？此周之不改时月，可证之《周礼》也。

然有难之者曰：“《礼记·杂记》有曰：‘孟献子曰：正月日至，可以有事于上帝；七月日至，可以有事于祖。七月而禘，孟献子为之也。’以改月论之，则正月日至，是为冬至；七月日至，是为夏至。”冬至郊天，于礼合矣；夏至祭地，未闻禘祖。今云“有事于祖”，又云“孟献子为之”，则“七月禘祖”，与“夏父弗綦”“燔柴于爨”，皆讥其非礼也，何足以证周之改时与月？且考之《明堂位》，亦《礼记》也，其曰“季夏六月，以禘礼祀周公于太庙”。是六月谓之季夏，则七月日至，非仲夏之日至，不待辨而自明矣。

又有难者曰：“周既不改夏正，何以孔子论为邦，而首曰行夏之时？”夫夏时，孔子谓其授时出政，无过于建寅为妥。如后世衣冠，有晋巾唐巾之类。时莫妙于夏时，犹言巾莫妙于晋巾也。如谓周不用夏时，而孔子思以设政，则服周之冕，岂周之后代皆不服周冕，而孔子亦思改正之耶？况周王者，功成作乐，治定制礼；一代之王，自有一代之乐。韶舞虽妙，岂可袭而用之？孔子说为邦作乐，必尽善尽美，与韶舞一样方妙耳。以此推之，则“行夏之时”，语意自明，不必矫强穿凿，乃以常人之心忖度圣人也。使周天王不用夏正，而孔子突然用之，则生今反古，自蹈逆乱，乡党自好者不为，而谓我孔子为之乎？盖胡氏以附会孔子欲行夏时起见，而王文成又以发明孔子决不用夏时起见，故未免旁引曲据，以自申其说。几将周家八百年之干支，春秋二百四十年之笔削，颠倒错乱，紊若乱丝，是皆贤者拘泥圣言之过，岂定论也哉？

制

戏册禳侯制

《禹贡》之书，蚤称橘柚；楚骚之颂，独著穰橙。嗅之香，食之甘，荔枝比美；赤如日，甜如蜜，萍实争奇。江陵千户，既有素封；湘甸三衢，可无徽号？咨尔具官臣金衣者，发迹洞庭，驰名荆郢，广、闽、浙散处四方，朱、陆、谢胪分三族。卢乃易姓，翻恨遇夏即黄；北不改操，宁许渡淮为枳？津能解渴，无劳曹孟德之望梅；性可补脾，实似顾长康之食蔗。囊中二叟，其乐不减商山；袖里双柑，厥孝还同陆绩。映日真如鹤顶，经霜即见鸡皮。

朕才乏涂林，廷鲜益智。喜闻箴砭，同汝听鹂；畏见蛴螬，用尔除蠹。每怀饥渴以求士，无藉酪奴；欲设醴酒以待宾，爰思长友。允称花露，不犯楂酸；既绝茶淫，岂为橘虐？丹阳守呼奴勿受，汝能崛强，羞与卫车骑同出曹封之门；东篱老同姓不亲，尔独迂疏，肯学郭崇韬乃拜汾阳之墓。是用宠之喉舌，寄以腹心。安枣为朋，钻核幸非戎李；哀梨作伴，刊皮有似邵瓜。列诸草瓠，香浮新雉；况以木实，味胜来禽。蠡自尔知甜，硕果讵能不食。捣齑烧薤，鲈鱼怎配夫金橙；炼月烹天，橘井应邻于银杏。仙掌玉露，降自铜人；方朔蟠桃，来从金母。特遣上林苑从事甘茂持节，册命尔为穰侯。

呜呼！魏冉相秦，乃有穰侯之号；苏轼草制，遂封万户之侯。尔其风播清凉，病除消渴。分壤袭邓郢之美，提封擅蜀汉之尊。毋恃甘荠，尚思冰糵。

戏册侯制

玉川伯甘露，以平夏功，晋秩侯。制曰：

自古喉舌之司，盟同带砺；腹心之寄，重若干城。惟商汤有负鼎之臣，故《说命》得甘盘之佐。咨尔玉川伯甘露者，系出东南，名驰西北。少年入贡，遂将瑞草抡魁；壮岁选锋，乃以紫云树帜。涤肝似雪，允称清白传家；吹气胜兰，雅羡芬芳遍族。居心以金石为性，尝钦其圭角磷磷；赋形以龙凤成名，每见其羽仪肃肃。碧涧明月，佐尔帷幄运筹；乳窟玉泉，胜彼青州从事。以此戎生草野，藉展旗枪；凡遇变起烽烟，特司刁斗。仙人掌只手擎天，惊雷荚一声震地。素瓷传静夜，密若衔枚；雀舌报先春，急如号箭。锐气罔失，鼎沸于扬子江心；塘报勿讹，瓶罄于石头城下。每逢征调，于囊于橐，无烦玉女洞之破竹为符；若遇分茅，载璧载圭，有似唐叔虞之剪桐作册。建绩宁为草虎，立品肯受酪奴？所至能激浊扬清，谁诮王蒙之水厄；从来皆浴膏饮德，敢嘲陆羽之茶淫。濯魄冰壶，济世皆峨眉雪水；勒名玉柱，标格如蒙顶石花。启沃从心，遇三焦则可解；厥功在目，虽百损亦何妨。

尔既立勋，救民于水火；朕思图报，锡汝以土田。今特遣春官持节，晋尔为侯，原官如故。尔其食禄宜兴，以罗虎丘，为汝汤沐之邑；剖符顾渚，以松萝阆苑，为汝刍牧之场。特进官阶，复加轩冕。羡尔臭味，人昏望而知珍；咀汝甘芳，朕实喜而不寐。钦哉！

乐府

荆轲匕

荆轲为燕太子刺秦王，奉地图以献。秦王发图，图穷而匕首见。轲左手把秦王袖，右手持匕首揕之。秦王惊起，环柱走，拔剑。剑恋室，不能即拔。轲逐秦王。仓卒不知所为。左右曰：“王负剑！”负剑遂拔，断荆轲左股。荆轲废，乃引其匕首，以摘秦王。不中，中铜柱。秦王复击轲，轲被八创。轲自知事不就，倚柱而笑，箕踞而骂曰：“事所以不成，吾欲生劫之，必得契约以报太子也。”左右既前，击斩之。遂被杀。

刺韩相，聂轵里。刺王僚，吴专诸。不了事，荆佽飞。鬼夜哭，樊於期。秦舞阳，若死灰。提药囊，有夏医。摘铜柱，中副车。易水祖道尽白衣，壮士一去不复归。怒发冲冠空涕洟，呜呼！怒发冲冠空涕洟！

渐离筑

高渐离，燕人，屠狗于燕市，与荆轲友善。荆轲既死，渐离变姓名为人庸保，匿作于宋子。久之，作苦，闻其家堂上客击筑，徬徨不能去。每出言曰：某善，某不善。从者以告其主，主乃使前击筑，悲歌慷慨，座客皆惊。既而秦王召见之。有识者曰：高渐离也。秦王惜其善击筑，重赦之。乃矐其目，使击筑，未尝不称善。稍益近之。渐离乃以铅置筑中，复进。得近，举筑扑秦王，不中。于是遂诛高渐离，终身不复近诸侯之人。

天雨粟，马生角。太子丹，日夜哭。轲断臂，离矐目。尔献图，余击筑。置锡铅，只一扑。眼中出火口生烟，肘后风雷来迅速。轲死为丹复为光，於期授首舞阳族。尔为死友报强秦，尔死不为人所促。

博浪椎

张良，韩人。秦灭韩，良年少。家僮三百人，弟死不葬。悉以家财求客刺秦王，为韩报仇，以大父、父五世相韩故。良因东见沧海君，得力士，为铁椎重百二十斤。秦皇帝东游，良与客狙击秦皇帝博浪沙中，误中副车。秦皇震怒，大索天下，卒莫能得。

黄石公，赤松子。报秦仇，立韩祀。先见沧海君，千金募壮士。博浪只一椎，大索出秦市。圯上书未传，神奇已若此。赖汝一击功，明年祖龙死。副即辒凉车，鲍鱼臭方始。行将作帝师，肯与荆聂齿。满腹储风雷，貌一好女子。是不是，问太史。

伍孚刃

越骑校尉汝南伍孚，忿董卓凶毒，志手刃之。乃朝服怀佩刀以见卓。孚语毕，辞去。卓起送，至阁，以手抚其背。孚因出利刃刺之，不中。卓自奋得免，急呼左右执杀孚，而大诟曰：“汝欲反耶？”孚大言曰：“恨不得磔裂奸贼于都市，以谢天下。”言未毕而毙。

殿前校，如蠓蠛。腰下刃，白于雪。遇奸雄，思屠裂。事不成，反饮铁。曾闻安禄山，腹大如丘垤。赖有李猪儿，刺出一囊血。今有大脐奴，肝肠寸寸截。咸阳三月火，脐轮烧不灭。厉鬼日夜号，噬脐悔不迭。

赤壁火

曹操伐吴，屯军赤壁，轴轳千里，带甲百万。周瑜对敌，诸葛亮筑台于江口，祭风，东南风大作。命黄盖诈降，驾小舟直入舟次。舟中装硝黄，仓卒火发，烟焰涨天，江水尽赤。吴兵乘势击之，尸积如山。曹瞒须鬓俱焚，仅以身免。剩十八骑走华容道，遇关公义释，始得脱归。谓长江天堑，终身不敢再犯。

烧曹瞒，走赤壁。烧敬业，浴血立。果是奸雄，火烧不得。诸葛祭风，周瑜对敌。江口筑台，烟迷焰急。楚尾吴头，山焦水赤。夜走华容，割须弃革。摇尾乞怜，关公义释。出祁山，诛汉贼。终三分，不得一。但愿保残骸，疑冢至七十。

司农笏

唐司农段秀实，谋诛朱泚，适泚召李忠臣、源休、姚令言及秀实等议称帝事。秀实勃然起，夺源休象笏，前唾泚，而大骂曰：“狂贼，吾恨不斩汝万段，岂从汝反耶？”因以笏击泚，中其额，溅血洒地。泚党杀之。

有舞象，触禄山。有弄猴，击朱泚。禽兽耳，亦为主。段秀实，勃然起。夺象笏，扑狂兕。破贼头，出脑子。血迸流，污当宁。笏下如轰雷，恨不万段汝。姚李皆唐臣，附贼真无耻。禽兽且不如，夫颡亦有泚。

施全剑

施全，宋殿前司军人。秦桧入朝，全持斩马刀，邀于望仙桥下。断轿子一柱，而不能伤。被执。桧叱之曰：“你莫心风否？”全曰：“我不心风。举天下要杀金人，汝独不肯杀金人，我故来杀汝。”遂斩于市。观者甚众，中有一人朗言曰：“此不了事汉，不斩何为。”闻者皆笑。

五国城，青衣泣。风波亭，少保磔。殿前少校气填胸，斩马刀锋如霹雳。望仙桥，遇奸贼。透革车，山棚客。刺汝原不是心风，尔与金人何亲戚？官家倚尔作长城，口吃南朝心向北。不了汉，授首级。桧贼遇此魂胆失，惟向车前加护卒。

唐琦石

唐琦，绍兴卫士。高宗南渡，事急，欲航海。金将琶八追至绍兴。李邺为守，以城降。方与琶八并马行，琦从后持一大石，祝曰：“愿天一击杀两贼。”伏道旁，俟其骑过，击之。不中，被执。琶八诘之，琦曰：“欲碎尔首，为赵氏鬼耳。”琶八曰：“使人人如此，赵氏岂至是哉。”令牵出斩之。琦曰：“若止斫我，不足为奇。吾愿以布裹灌油，焚烧竟日，示愧降贼之臣。”依其言，自顶烧至踵。为时已久，高宗遂得脱去。事闻，赠将军，立庙祀之，赐名旌忠。

穆骏飞，追将及，袖石何人卫小卒。李邺、琶八并辔行，愿天一击杀两贼。被生禽，取膫膟。照天空，苌弘碧。骨肉烧残飞作灰，清烟散入五侯宅。汉高远去柏人城，凤起犹然视薮泽。天折谁能补不周？唐琦手是女娲石。

景清刺

景清，初为北平参议。燕王与语，悦之。及即位，诣上自归。燕王曰：“吾故人也。”仍其官。清旦伏铅刀以朝。先一日，太史奏文曲星犯帝座甚急，其色赤。旦，清衣绯入，上疑之。有顷，默然而前。左右收之，得其铅刀。清知事不成，跃而訽。上大怒曰：“毋谓我王，即王，敢尔耶？”清曰：“今日之号，尚称王哉！”命抉其齿。立且訽，则含血前淰御衣。上益怒，剥其肤，刷之以铁帚，以刍椟肤，械系长安门。上寝，梦清环殿追劫之。旦日辇过长安门，清肤前者三，如欲犯驾状。上曰：“尚欲劫我耶？”赤其族，掘夷其先冢，籍其里。转相攀染，至数千百家，命之曰“瓜蔓抄”。

文曲星，犯帝座。绯衣人，入朝贺。佩铅刀，藏膝髁。太史奏，机谋破。不称王，向前坐。对御衣，含血唾。鸱夷皮，实刍。辇过长安门，犯驾尚数步。再加瓜蔓抄，梦逐常惊怖。文皇践祚数十年，未得一日安稳卧。

天一砚

江天一，休宁人，与金声友善。声起义，天一身任赞画。声败被禽，传送留都。天一请从，声曰：“此死路也，而兄往何耶？”天一曰：“兄往成仁，弟往取义。”遂与声同至留都，羁公馆。督师遣使慰劳再三，天一恐声意游移与同起居，不离跬步。及见督师，天一掖声往。语稍不振，即大声代答。近督师座，天一出袖中石砚掷之，中案前吏。督师大怒，左右刀交下，天一立死。

金中丞，受梏桎。有客哱啐来，与公同对质。恐公语嗫嚅，代公为呵叱。尔无姜维胆，我有常山舌。尔无朱亥椎，我有唐琦石。吁嗟乎！使尔委弃中丞岸然不顾也，真风马牛之不相及。

书牍

王谑庵年祖

向年搜青藤佚稿，年祖曾语某：“选青藤文，如拾孔雀翎；只当拾其金翠，弃其羽毛。”某以年少，务在求多，不能领略。今见佚稿所收，颇多率笔，意甚悔之。今二集俱在，求年祖大加删削。某谓幕中代笔，如《白鹿表》之类，悉应删去。使后人追想高文，如王勃《斗鸡檄》，其妙处正在想象之间。此某愚见及此，不识有当于尊意否也？幸践夙言，以救前失。

与祁世培

造园亭之难，难于结构，更难于命名。盖命名俗则不佳，文又不妙。名园诸景，自辋川之外，无与并美。即萧伯玉春浮之十四景，亦未见超异。而王季重先生之绝句，又只平平。故知胜地名咏，不能聚于一处也。西湖湖心亭四字扁，隔句对联，填楣盈栋。张钟山欲借咸阳一炬，了此业障。果有解人，真不能消受此俗子一字也。寓山诸胜，其所得名者，至四十九处，无一字入俗。到此地步大难。而主人自具摩诘之才，弟非裴迪，乃令和之，鄙俚浅薄，近且不能学王谑庵，而安敢上比裴秀才哉！丑妇免不得见公姑，䩄焉呈面；公姑具眼，是妍是丑，其必有以区别之也。草次不尽。

与毅儒八弟

见示《明诗存》，博搜精选，具见心力。但窥吾弟立意，存人为急，存诗次之。故存人者诗多不佳，存诗者人多不备。简阅此集，大约是明人存，非明诗存也。愚意只以诗品为主。诗不佳，虽有名者亦删；诗果佳，虽无名者不废。盖诗删则诗存；不能诗之人删，则能诗之人存；能诗之人存，则能诗之明人亦与俱存，仍不失吾弟存人与存明之本意也。且子房不见词章，玄龄仅辨符檄；不能诗，无害于人。不能诗而存其人，则深有害于诗也。吾弟以余言为然否？

与陈章侯

晓起，简笥中有章侯未完之画百有十帧。一日完一帧，亦得百有十日。况其中笔墨精工，有数十日不能完一帧者，计其岁月，屈指难尽。弟见之，徒有浩叹而已。文与可画竹，见人多持缣素而请者。与可厌之，投诸地而骂曰：“吾将以为袜。”缣素纯白，尚中袜材。兄所遗，涂抹殆遍。一幅鹅溪，不堪为妇作裈。弟之双荷叶，又不善收藏。以此无用之物，虽待添丁长付之无益也。兄将何法，用以处我？

又与毅儒八弟

前见吾弟选《明诗存》，有一字不似钟谭者，必弃置不取。今幾社诸君子盛称王李，痛骂钟谭；而吾弟选法又与前一变，有一字似钟谭者，必弃置不取。钟谭之诗集，仍此诗集；吾弟手眼，仍此手眼。而乃转若飞蓬，捷如影响，何胸无定识，目无定见，口无定评，乃至斯极耶？盖吾弟喜钟谭时，有钟谭之好处，尽有钟谭之不好处；彼盖玉常带璞，原不该尽视为连城。吾弟恨钟谭时，有钟谭之不好处，仍有钟谭之好处；彼盖瑕不掩瑜，更不可尽弃为瓦砾。吾弟勿以幾社君子之言横据胸中。虚心平气，细细论之，则其妍丑自见，奈何以他人好尚为好尚哉！况苏人极有乡情，阿其先辈。见世人趋奉钟谭，冷淡王李，故作妒妇之言，以混人耳目。吾辈自出手眼之人，奈何亦受其溷乱耶？且吾浙人极无主见，苏人所尚，极力摹仿。如一巾帻，忽高忽低；如一袍袖，忽大忽小。苏人巾高袖大，浙人效之；俗尚未遍，而苏人巾又变低，袖又变小矣。故苏人常笑吾浙人为“赶不着”，诚哉其赶不着也！不肖生平崛强，巾不高低，袖不大小，野服竹冠，人且望而知为陶庵，何必攀附苏人，始称名士哉？故愿吾弟自出手眼，撇却钟谭，推开王李。毅儒、陶庵还其为毅儒、陶庵，则天下能事毕矣。学步邯郸，幸勿为苏人所笑。

答袁箨庵

传奇至今日怪幻极矣！生甫登场，即思易姓；旦方出色，便要改妆。兼以非想非因，无头无绪，只求闹热，不论根由，但要出奇，不顾文理。近日作手，要如阮圆海之灵奇，李笠翁之冷隽，盖不可多得者矣。吾兄近作《合浦珠》亦犯此病。盖郑生关目，亦甚寻常，而狠求奇怪。故使文昌、武曲、雷公、电母，奔走趋跄。热闹之极，反见凄凉。兄看《琵琶》《西厢》，有何怪异？布帛菽粟之中，自有许多滋味，咀嚼不尽。传之永远，愈久愈新，愈淡愈远。东坡云：凡人文字，务使和平知足；余溢为奇怪，盖出于不得已耳。今人于开场一出，便欲异人；乃装神扮鬼，作怪兴妖。一番闹热之后，及至正生冲场，引子稍长，便觉可厌矣。

兄作《西楼》，只一情字。讲技，错梦，抢姬，泣试，皆是情理所有，何尝不闹热？何尝不出奇，何取于节外生枝，屋上起屋耶？总之，兄作《西楼》，正是文章入妙处，过此则便思游戏三昧，信手拈来，自亦不觉其熟滑耳。汤海若初作《紫钗》，尚多痕迹。及作《还魂》，灵奇高妙，已到极处。《蚁梦》《邯郸》，比之前剧，更能脱化一番。学问较前更进，而词学较前反为削色。盖《紫钗》则不及，而“二梦”则太过。过犹不及，故总于《还魂》逊美也。今《合浦珠》是兄之“二梦”，而《西楼记》为兄之《还魂》。“二梦”虽佳，而《还魂》为终不可及也。承兄下问，故敢尽言。伏望高明，恕弟狂妄。

与祁文载

庾子嵩读《庄子》，开卷一尺许，便放去，曰：“了不异人意。”殷中军见佛经，云：“理亦应阿堵上。”此二人者，方可与注经，方可与解经。何者？注经者，于旧注外为解义，必须妙析奇致，大畅玄风。解经者，于字句中寻指归，必须烂熟白文，漫加咀嚼。弟阅《金刚经》诸解，深恨灶外作灶，硬入人语，未免活剥生吞；又恨于楼上造楼，横据己见，未免折桥断路。故余之解《金刚经》，与余之解四书五经，无有异也。

余解四书五经，未尝敢以注疏讲章先立成见，必正襟危坐，将白文朗诵数十余过，其意义忽然有省。古人云：“熟读百遍，其义自见。”盖古人正于熟读时深思其义味耳。佛家以香花灯烛，虔诵经文，亦欲人思其意义。无奈今之徒众，止知以诵经了愿，砰訇之外，不更着想，所以终无进路耳。故人能熟读经文，深思义味，庄子所谓“思之思之，神鬼通之”，政谓此也。诸解具在，皆弟于朗诵白文，忽然有得；第恐错入魔境，专望明眼人为弟指迷。颙祷！颙祷！

与李砚翁

弟《石匮》一书，泚笔四十余载，心如止水秦铜，并不自立意见。故下笔描绘，妍媸自见。敢言刻画？亦就物肖形而已。蒙兄台过誉，谓“当今史学，无逾陶庵”。伯乐一顾，遂多索看之人。而中有大老，言此书虽确，恨不拥戴东林，恐不合时宜。弟闻斯言，心殊不服，特向知己辨之。

夫东林自顾泾阳讲学以来，以此名目，祸我国家者八九十年。以其党升沉，用占世数兴败。其党盛，则为终南之捷径；其党败，则为元祐之党碑。风波水火，龙战于野，其血玄黄。朋党之祸，与国家相为始终。盖东林首事者实多君子，窜入者不无小人；拥戴者皆为小人，招徕者亦有君子。此其间线索甚清，门户甚迥，作史者一味模糊，不为分别，则是魏收集秽，陈寿报仇，颠倒错乱，其书可烧也。东林之中，其庸庸碌碌者，不必置论。如贪婪强横之王图，奸险凶暴之李三才，闯贼首辅之项煜，上笺劝进之周钟，以至窜入东林，乃欲俱奉之以君子，则吾臂可断，决不敢徇情也。东林之尤可丑者，时敏之降闯贼曰：“吾东林时敏也”，以冀大用。鲁王监国，蕞尔小朝廷，科道任孔当辈犹曰：“非东林不可进用。”则是“东林”二字，直与蕞尔鲁国及汝偕亡者！手刃此辈，置之汤镬，出薪真不可不猛也。吕东莱曰：“见辱于市人，越宿而已忘；见辱于君子，万世而不泯。”君子所以口诛笔伐于荜门圭窦之间，而老奸巨猾，心丧胆落，得恃此权也。

今乃当东林败国亡家之后，流毒昭然，犹欲使作史者曲笔拗笔，仍欲拥戴东林，此某所痛哭流涕长太息者也。兄台胸无成见，不落方隅，故可痛快言之。若语他人，则似荆轲与盖聂论剑，怒目视之，所不免矣。

与何紫翔

昨听松江何鸣台、王本吾二人弹琴，何鸣台不能化板为活，其蔽也实；王本吾不能练熟为生，其蔽也油。二者皆是大病，而本吾为甚。何者？弹琴者，初学入手，患不能熟；及至一熟，患不能生。夫生，非涩勒离歧遗忘断续之谓也。古人弹琴，唫揉掉注，得手应心。其间勾留之巧，穿度之奇，呼应之灵，顿挫之妙，真有非指非弦，非勾非剔，一种生鲜之气，人不及知，己不及觉者。非十分纯熟，十分淘洗，十分脱化，必不能到此地步。盖此练熟还生之法，自弹琴拨阮，蹴踘吹箫，唱曲演戏，描画写字，作文做诗，凡百诸项，皆藉此一口生气。得此生气者，自致清虚；失此生气者，终成渣秽。吾辈弹琴，亦惟取此一段生气已矣。今苏下之人弹琴者，一字音绝，方出一声，停搁既久，脉络既断，生气全无。此是死法，吾辈不学之可也。吾兄素以钟期自任，其以弟言为然否？

与王白岳

弟读《廉书》，而知《廉书》之不廉也。先生曰：“善读《廉书》者，必能详我所略。”夫《廉书》之不廉，以其详也。而先生犹以略自少，则《廉书》之不廉，殆无底矣。弟爱《廉书》者，猛思急救《廉书》，则止有割爱一法。

夫割爱之法，必旷观于未有《廉书》之前，更置身于既有《廉书》之外。大着眼孔，冷着面皮，硬着心肠，浓磨墨，饱蘸笔：凡正史鸿书，为人所烂熟者则涂之；凡御览广记，为人所生造者则涂之；凡稗官小说，语近于谐谑者则涂之；凡佛道记录，事涉于怪诞者则涂之；凡就成艳异，意属于淫冶者则涂之。其所摘入者，丽水淘金，必求赤箭；玄圃积玉，无非夜光。其所旁及者，邯郸磁枕，忽然另辟乾坤；其所附存者，海外扶余，隐然复有世界。其所芟润者，刀圭所及，便能起死回生；丹汞所加，遂欲以金点铁。其所广搜博览者，上入九天，下入重渊，摘星辰于弱水，探骊龙于延津。想见其一股锐气，一片苦心，一番猛力。热则挥汗成浆，冷则呵冰出水。埋头折肱，穴砚髡毫。三十年以来，真非一朝一夕之功，亦非一手一足之烈也。废楮为山，退笔成冢，其张罗于艺林，举网于学海，先生之书厨经库，自有明至此，非杨升庵、王弇州、唐荆川，不足与之语痛痒、较丰啬矣。今书犹未竣，而帙已等身，何况以之杀青，以之寿木哉！

弟惟极爱《廉书》，故欲急救《廉书》，如良工以栴檀减塑佛像，去一斧妙一斧，加一凿则精一凿。盖其繁枝错节，惟先生自知之，亦惟先生自削之。若欲假手他人，又工倕匠石之所指而却走矣。珍重先生，勿吝淘汰，勿靳簸扬，以冀成此异宝也。愚弟清馋，颛望果腹。

与张噩仍

不肖以废弃陈人，株守泉石，并不与闻户外之事。而郡县不知何所见闻，乃以会稽志事相属。不肖辞让再三，不得俞允。正在踧踖，赖有宗兄肯毅然任事，不吝糗，纠集多人，抄写誊录；兼之对神立誓，决不受一钱，决不啜人杯酒，匠心笔削，真使游、夏不能赞助一辞。不肖在局，亦仅可坐啸画诺，饮酒食肉而已。故于凡例之外，不敢多赘一字，盖至慎也。卷首书名，自当以宗兄为首事纂修，不肖列名较阅，亦邀荣甚矣。不晓当事何意，又以贱名篡列兄前；而并不用兄原本，乃属董兄舜邻。倒颠错乱，考之原书，挂一漏九，留三增七。有所作好，则踵事增华；有所作恶，则变本加厉。王德迈大为诧异，言之府公，劈板数十余块，严饬中尊，命其聘人再订。

今虽得赓之俞兄力除前弊，为之易辙改弦；然滓秽甚多，实难湔涤。譬之舂米，糠秕稊稗，搀和既多，则拣择为难；虽鉴别如碧眼波斯，亦不能簸扬尽净也。不肖力请当事，欲除贱名，又不得请。在当日兄之著述，弟乃窃之，则吾兄为向秀，弟为郭象；在今日弟所窃取者，又被他人窃之，则他人为齐邱，弟为谭峭矣。心中愤懑，实不自安。古云：“万斛之舵，操之非一手。”则捷捽拈抒，不能尽如己意。临事不得专操舟之权，而偾事乃与同覆舟之罪，此所谓难也。弟与兄同病，故特向兄道之。使后之读志者，知此一段苦楚，则狐窃虎皮，难瞒具眼，或能见谅吾辈，未可知也。

与周戬伯

吾兄朴茂，长厚人也，言事讷讷，不易出诸口。而为弟较正《石匮书》，则善善恶恶，毫忽不爽，欲少曲一笔，断头不为，则兄又刚毅崛强人也。细观诸传，见吾兄笔削之妙，增一字如点龙睛，删一字如除棘刺。张乖厓以萧楚材为一字之师，弟受兄千字万字赐，则弟当百世师之，又不止一世之师矣。至于传中之依附东林，借名窃禄，吾兄耻之，弟亦耻之。趋奉要典，媚珰邀荣，吾兄恨之，弟亦恨之。皮里阳秋，不谋自合。示我高言，真如饥十日而飨以太牢也。弟向修明书，止至天启。以崇祯朝既无实录，又失起居；六曹章奏，闯贼之乱，尽化灰烬；草野私书，又非信史，是以迟迟以待论定。今幸逢谷霖苍文宗欲作《明史记事本末》，广收十七年邸报，充栋汗牛。弟于其中簸扬淘汰，聊成本纪，并传崇祯朝名世诸臣，计有数十余卷，悉送文几，祈着丹铅，以终厥役。弟盖以先帝鼎升之时，遂为明亡之日，并不一字载及弘光，更无一言牵连昭代。兄可任意较雠，无庸疑虑也。专此奉恳，伏望垂俞。

与包严介

前承垂顾，弟偶他出，不及倒屣迎兄，殊为懊恨。今承邮致兰亭属和诸诗，如金谷园石崇斗富，火浣布衣及仆从珊瑚树堆垛阶墀，弟如范丹，望之却走矣。后见《画诗楼诗》，又复奇妙，真得诗画合一之理。弟独谓诗中有画，画中有诗，因摩诘一身兼此二妙，故连合言之。若以有诗句之画作画，画不能佳；以有画意之诗为诗，诗必不妙。如李青莲《静夜思》诗：“举头望明月，低头思故乡”，有何可画？王摩诘《山路》诗：“蓝田白石出，玉川红叶稀”，尚可入画；“山路原无雨，空翠湿人衣”，则如何入画？又《香积寺》诗：“泉声咽危石，日色冷青松。”泉声、危石、日色、青松，皆可描摩；而“咽”字、“冷”字，则决难画出。故诗以空灵才为妙诗，可以入画之诗，尚是眼中金银屑也。画如小李将军，楼台殿阁，界画写摩，细入毫发，自不若元人之画，点染依稀，烟云灭没，反得奇趣。由此观之，有诗之画，未免板实，而胸中丘壑，反不若匠心训手之为不可及也。吾兄精于藻鉴，故以此言就正高明，惟祈晋而教之。

与胡季望

金陵闵文水死后，茶之一道绝矣。绍兴惟鲁云谷略晓其意，然无力装载阳和山泉，恒以天泉假充玉带，则茶香不能尽发。且以做茶日铸，全靠本山之人，是犹三家村子，使之治山珍海错，烹饪燔炙，一无是处。明眼观之，只发一粲。盖做茶之法：俟风日清美，茶须旋采；抽筋摘叶，急不待时；武火杀青，文火炒熟。穷日之力，多则半斤，少则四两。一锅一小锡罐盛之，煮水尝试，其香味一样，则合成一瓶。如一锅焦臭，则不可搀和；倘杂一片，则全瓮败坏矣。瑞草雪芽，其托胎具在于此。吾兄精于茶理，故向兄言之。且吾兄家多建兰茉藜，香气熏蒸，纂入茶瓶，则素瓷静递，间发花香。此则吾兄独擅其美，又非弟辈所能几及者矣。异日缺月疏桐，竹炉汤沸，弟且携家制雪芽，与兄茗战，并驱中原，未知鹿死谁手也。临楮一笑。





卷之四


传

家传

张岱曰：李崆峒之族谱，钟伯敬之家传，待崆峒、伯敬而传者也。岱之高曾自足以传，而又有传之者，无待岱而传者也。岱之大父亦自足以传，而岱生也晚，及见大父之艾，艾以前无闻焉；岱即欲传之，有不能尽传之者也。岱之先子，岱知之真，积之久，岱能传之，又不胜其传焉者也。是以岱之传吾高曾祖考，盖难于李、难于钟者也。虽然，其可终无传哉！终无传，是岱能传我有明十五朝之人物，而不能传吾高曾祖考，则岱真罪人也已。岱乃泚笔而志曰：传吾高曾如救月，去其蚀，则阙者可见也；传吾大父如写照，肖其半，则全者可见也；传吾先子如网鱼，举其大，则小者可见也。岱不才，无能为吾高曾祖考另开一生面，只求不失其本面真面笑啼之半面也已矣。厉之人，夜半生其子，遽取火而视之，汲汲然惟恐其似己也。岱之高曾祖考，幸而不为厉之人。而岱之传而不能酷肖吾高曾祖考，则夜半取火而视之惟恐其似己，与惟恐其不似己，其心则一也。

高祖讳天复，姓张氏，号内山，生正德癸酉。太高祖以二伯子既儒，令高祖贾。高祖泣曰：“儿非人，乃贾耶？”壮其语，仍命业儒。及冠，补县诸生。华亭徐文贞行学，得高祖牍，置第一。明年复按越。一夕叩户急，举火视之，则文贞也。谓高祖曰：“若往助我。”拉之去。各县牍出，颇得人。阅山阴，高祖以嫌辞。文贞曰：“以若首，第二以下，若自定之。”是年，遂与伯兄汉阳公读书天衣寺。先辈萧静庵先生精青鸟术，卜兆天衣山，期其门人陈司李者佥主。司李至，谓穴非是，与萧师争论再三，龃龉不入。司李散步寺中，问寺僧：“此地有读书人否？”僧曰：“有张茂才者，读书守寺。”询其名，大喜曰：“吾门人也。”亟召见，遂屏人携高祖至山椒曰：“此地当大贵，萧师盲耳。若留意。”高祖志之，后竟得为五世祖葬地。

既葬，方嘉靖改元，汉阳公先举于乡。高祖举癸卯，丁未成进士，授祠部主事，历吏兵二部，视全楚学政，调云南臬副。沐氏纵恣不法，高祖佩臬司篆，屡以强项见左。后武定乱，高祖提兵出讨，与元戎会间道，驱巨象四十有二，杂毡衫铁铠，出入洞菁猩狖间，俘名酋以十数，斥地二千余里。惟时功当伯。沐氏辇金巨万，饵高祖曰：“孰不闻沐氏滇者？功出尔，则无沐矣。盍以金归公，而功归沐，则两得。”高祖以辇金相鬻，非人臣所宜，严词绝之。

沐氏知不可饵，乃辇金至都，赂当事者，啮龁之。时高祖已迁甘肃道行太仆卿，方抵家，疏入，逮对云南。文恭掖之走万里，往对簿滇中。当道皆沐氏私人，惟直指稍持公道。滇中传其丁忧，报且至。文恭急走，问计于黔抚麟阳赵公。赵公者，高祖戚也，称文恭曰舅。且曰：“按君报逮马上，将入境矣。而尊人对簿事，得一月方了，奈何？事在今夕，吾与舅熟思之，迟则不可为矣。”文恭彻夜走庭除，计无所出，则泣。公于暗中出，呼舅曰：“有策乎？”对曰：“无有。”复泣，公亦泣。如是者至再至三。天曙，文恭须鬓皤然成颁白矣。公见之，大惊曰：“孝子孝子，吾计已定；若第至滇，速了对簿事。”公嘱一胥至屠香驿伺之，有差马入滇，侦是下檄按院者，拉得之，以斗殴喊辕门，吾自有说。胥奉命，果得下檄者，喊辕门。公问之，辄应曰：“斗殴。”公曰：“斗殴巡抚耶？”发所司，将二人监后经月，取出讯之，乃曰：“某下按院丁忧檄者，此人拉至，累羁候者月余矣。”公曰：“若不蚤言。”亟释之。驰至滇，高祖事已得雪，遂归里。

归则构别业于镜湖之阯，高梧深柳，日与所狎纵饮其中。命一小傒踞树颠，俟文恭舟至，辄肃衣冠待之。去即开门，轰饮叫嚎如故也。辛未，文恭魁大廷，高祖益喜，召客啸咏豆觞，日淋漓，遂病痹，六十二乃卒。

刘安人有远识。高祖视学湖湘，文恭领乡荐。安人曰：“可以知足矣。”因讽高祖作归计。后诖误云南，备诸苦，深悔不用安人之言。及文恭登第，安人愈作忧危曰：“福过矣，福过矣。”是冬，文恭以星变上疏触忌讳，人皆危之，恐骇安人，不以闻。会有族人自外至，骤言之。安人谓王宜人曰：“有是乎？”宜人曰：“有之，不敢言耳。”安人笑曰：“儿能效忠，吾何忧？”已而疏中留不报，安人乃雪涕谓文恭曰：“汝父母老矣，奈何出位言以冒不测耶？”文恭亦垂涕，自是缄口不复言。

玄孙张岱曰：岱家发祥于高祖，而高祖之祥正以不尽发，为后之人发。高祖之所未尽发者，未免亵越太甚。华繁者鲜其实，天地不能常侈常费，而况于人乎？文恭方魁大廷，而刘安人遽忧福尽。呜呼，高祖母之心何心哉！

曾祖讳元汴，号阳和。少椎鲁，六行书读竟日，然熟则不复忘。六岁从太仆公葬天衣墓，黑气出圹中，眯瞒山谷，匠石急舁土覆之。曾祖曰：“此杀气也，纵之使出。”太仆公从其言，顷之，黑气尽而青气继之，遂掩圹。

年十七，太仆官议部。杨椒山弃西市，曾祖设位于署，为文哭之，悲怆愤鲠，闻者吐舌。戊午归娶，遂举于乡。是冬，走湖湘，省太仆公，遂止不会试。次年归，筑室龙山，遂邀太外祖朱金庭先生，少宗伯罗康洲先生，读书其中，十年不辍。戊辰，同上春官，独曾祖不第。而太仆公又以武定功为忌者所中，有诏逮讯于滇。曾祖自都中驰归，身掖太仆公至滇对簿，幸而得雪。又虑有中变，嘱所亲护太仆公归，而自以单骑并日驰京师，白当道，始得俞旨。旨下，则又以单骑驰归，慰太仆公于家。一岁而旋绕南北者三，以里计者三万。年三十，而发种种白。辛未胪唱，中官见曰：“今日那得此老状元。”盖嫌其发白也。

曾祖举礼闱，实出康洲先生门。填榜发覆，康洲见曾祖名，乃大笑曰：“此余结发老友，今屈作门生，是大可笑事。”放榜后，曾祖投门生刺，往见康洲。康洲曰：“二十年好友以一日弃之，可乎？”因谢之。曾祖睇目熟视康洲，乃叹曰：“诚哉言也。虽然，非罗康洲不肯，非我张阳和不敢。”遂坐上座。明年星变，上疏言切直。既上，以揭帖诣座师张江陵。江陵不出见，第遣谓曰：“如此门生，十五年即望代我，何见小如此？”又曰：“既如此，我亦不为渠地。”曾祖曰：“待为地，当不上疏矣。”竟出。语传入，江陵曰：“是子病狂矣。”疏入不报。曾祖乃请告归，遂遇太仆之变。

里居四年，私刺不入公门。遇乡里有不平事，辄侃侃言之不少避。徐文长以杀后妻下狱，曾祖百计出之，在文长有不能知之者。一日文长在座丐一小傒，曾祖不答。戊寅北上，属大父曰：“天池喜此僮，我去，汝往送之，勿告以我意可也。”

至京，江陵骄恣日甚。曾祖岁时旅进，一揖而已，更不私谒。尝语人曰：“某门人也。皂囊白简，以让他人。乃若丧请留，病请祷，某总死不为也。”壬午，以皇嗣诞生，赍诏告楚中六王。事竣，省太安人於越。太安人病，上疏请告。太安人曰：“汝吉行，不可以病请。”强之行。不百里，忽心动驰归，五日而太安人逝矣。居庐修《绍兴府志》及《会稽县志》，《山阴志》则向出太仆公手。三志并出，人称谈、迁父子。

丁亥复职，升左谕德，侍经筵。先是以覃恩上疏乞复父官，诏予冠带。至是，复申前请，诏格不许。曾祖乃伏地哭曰：“痛哉，吾不能以至诚动天，昭雪父冤，何以见吾父地下乎？”於邑不已，遂成臌疾。戊子三月增剧，竟不起。临革一语不及私，伏枕呼“陛下”者再，曰：“朝臣亦多有人。”目瞑，门人曾凤仪呼曰：“师平日功夫，正在此际用。”复张目拱谢之，乃瞑。

曾祖家居嗃嗃，待二子、二子妇及二异母弟、二弟媳动辄以礼。黎明击铁板三下，家人集堂肃拜。大母辈颒盥不及，则夜缠头护䯰，勿使髿。家人劳苦，见铁板则指曰：“此铁心肝焉。”曾祖诞日，大母辈衣文绣，稍饰珠玉。曾祖见，大怒，褫衣及珠玉，焚之阶前。更布素，乃许进见。平居无事，夜必呼二子燃炷香静坐，夜分始寝。王宜人，六湖王公女也，天性俭约，不事华靡。日惟结线网巾一二顶，易钱数十文，辄用自喜。傒奴持出市，人辄曰：“此状元夫人所结也。”争售之。

曾孙张岱曰：吾文恭一生以忠孝为事，其视大魁殿撰为吾忠孝所由出，则大魁殿撰是吾地步，非福德也。其视为福德者，则为享福之人；其不视为福德而视为地步者，则仍为养福之人也。不然，而饮食宫室之奉，文恭何求不得，而种种之不如后人何也？

祖讳汝霖，号雨若。幼好古学，博览群书。髫时以文恭命，入狱视徐文长先生。见囊盛所着械悬壁，戏曰：“此先生无弦琴耶？”文长摩大父顶曰：“齿牙何利！”案头有阙编序，用怯里赤马。大父曰：“徐先生！怯里马赤，那得误怯里赤马？”文长咋指，曰：“几为后生窥破。”少不肯临池学书，字丑拙，试有司辄不利，遂输粟入太学。淹蹇二十年，益励精古学，不肯稍袭占毕以冀诡遇。文恭捐馆，家难渐至，县官修旧隙鱼肉人。大父读书龙光楼，辍其梯，轴轳传食，不下楼者三年。田产居积，多为人豪夺。不敢阻，直听之而已。

江西邓文洁公至越吊文恭，文恭墓木已拱，攀条泫然，悲咽而去。大父送之邮亭，文洁对大父邑邑不乐。盖文洁中忌者言，言大父近开酒肆，不事文墨久矣，故见大父辄欷歔。是日将别，顾大父曰：“汝则已矣，还教子读书，以期不坠先业。”大父泣曰：“侄命蹇，特耕而不获耳，藨蓘尚不敢不勤。”文洁曰：“有是乎？吾且面试子。”乃拈“六十而耳顺”题。大父走笔成，文不加点。文洁惊喜，击节曰：“子文当名世，何止科名？阳和子其不死矣。”

是年当入试，方束装而王宜人又逝。襄事毕，仍上龙光楼，辍梯传食者又三年。甲午正月朔，即入南都，读书鹤鸣山，昼夜不辍。病目眚，下帏静坐者三月。友人以经书题相商，入耳，文立就。后有言及者，辄塞耳不敢听。入闱日，未午即完牍。牍落一老教谕房。其所取牍，上大主考九我李公。詈不佳，令再上。上之不佳，又上至四至五。房牍且尽矣，教谕忿恚而泣。公简其牍，少七卷，问教谕。教谕曰：“七卷大不通，留作笑资耳。”公曰：“亟取若笑资来。”公一见，抚掌称大妙，洗卷更置丹铅。易经以大父拟元，龚三益次之，其余悉置高等。填榜，南例无胄子元者，遂首龚，抑置第六。公后语人曰：“不以张肃之作元，此瞒心昧己事也。”揭榜后，大父往谒房师，房师阖门拒之曰：“子非我门人也，无溷我。”

乙未，成进士，授清江令，调广昌。僚采多名下士。贞父黄先生善谑弄，易大父为纨袴子。巡方下疑狱，令五县会鞫之。贞父语同寅曰：“爰书例应属我，我勿受，诸君亦勿受，吾将以困张广昌。”大父知其意，勿固辞，走笔数千言，皆引经据典，断案如老吏。贞父歙然张口，称“奇才奇才”，遂与大父定交，称莫逆。满六载，考卓异第一，拟铨部。朱文懿公以石门舅祖方在文选，力辞之，授兵部武选司主事。丙午，副山东。大父感李文节以落卷见收，至闱中，颛以搜落卷为事。于落卷中得李延赏者，文古崛，每篇字不满三百，多不作结语，排众议中之。解卷，部讦，落职归。

数年间，颇畜声妓。磊块之余，辄以丝竹陶写。辛亥朱恭人亡后，乃尽遣姬侍，独居天镜园，拥书万卷，日事䌷绎。暇则开山九里，每日策杖于猿崖鸟道间，作《游山檄》，遍游五泄、洞岩、天台、雁宕、玉甑诸峰，诗文日进。

甲寅，当事者以南刑部起大父，与贞父先生复同官白下。拉同志十余人为读史社，文章意气，名动一时。丁巳，贞父视学江右，大父视学黔。黔固鬼方，而所得士瑰异多轶才。有杨文者，冠郡庠而经义失旨，扑之十日，属教官日理经三卦。完，则押至所按地方送背。是科文遂魁黔榜。入彀者三十五人，无不冠军。而第二人梅豸者，则初试受扑，而大收则又冠军者也。黔中谓三百年来无此提学。十月主武闱，策中独问奢蔺二酋，谓其变在旦夕，其为防御计甚悉。不逾年，变起重庆，而大父之言如左券。川督张凤皋先生重大父才，凡帷幄事悉与参酌之。寻晋广西参议，瑶僮乱，大父提兵往讨。有苗人龙阿者归部下，大父请于制台，授指挥衔，自粤至黔千有余里悉底定。龙阿练卒五千，曰张家，所向无敌。天启辛酉，大父以病归。龙阿携兵送尽黔界，恸哭而去。

归即筑园于龙山之趾，啸咏其中。壬戌，起湖西道。过清江，父老携妇子出酒肴茶核，走舆前跪送，曰：“我恩主父母也。”追随数十里，欢呼不绝。癸亥还山，明年又转副闽臬。大父意不欲出，勉强之福宁，缴凭即归。己丑三月，病瘰疬不起。

朱恭人者，朱文懿公女也。文懿公与文恭读书龙山，嘉靖丙辰七月七日，与文恭指腹为姻娅。所割襟，岱犹及见之，其色灰蠡，盖重浣白布也。甲辰，文懿公当国，子孙多骄恣不法。文懿公封夏楚，贻书大父，开纪纲某某，属大父惩之犹我。大父令臧获捧夏楚，立至朱氏，摘其豪且横者，痛决而逐之，不稍纵，其子孙至今犹以为恨。

长孙张岱曰：我张氏自文恭以俭朴世其家，而后来宫室器具之美，实开自舅祖朱石门先生。吾父叔辈效而尤之，遂不可底止。大父自中年丧偶，尽遣姬侍。郊居者十年，诗文人品，卓然有以自立，惜后又有以夺之也。倘能持此不变，而澹然进步，则吾大父之诗文人品，其可量乎哉！

先子讳耀芳，字尔弢，号大涤。少极灵敏，九岁即通人道。病瘵几死，日服参药；大父母夹持之，同宿。至十六而方就外傅。时文恭与郡守萧公讲学于阳明祠，先子善歌诗，声出金石，太守厚赉之。十四补邑弟子，遂精举子业。大父教之，惟读古书，不看时艺；先子独沉埋于帖括中者四十余年，双瞳既眊，犹以西洋镜挂鼻端，漆漆作蝇头小楷，盖亦乐此不为疲也。

先大父世产仅足供饘粥，通籍令清江，疲敝萧条，鬻产佐费。先子家故贫薄，又不事生计，薪水诸务，一委之先宜人。宜人辛苦拮据，居积二十余年，家业稍裕。后以先子屡困场屋，抑郁牢骚，遂病翻胃。先宜人忧之，谓岱曰：“尔父冯唐易老，河清难俟，或使其适意园亭，陶情丝竹，庶可以解其岑寂。”庚辰以来，遂兴土木，造船楼一二，教习小傒，鼓吹剧戏；一切繁靡之事，听先子任意为之。宜人不辞劳苦，力足以给。故终宜人之世，先子裒然称富人也。泰昌改元，先宜人厌世，而先子又遘奇疾，凡事，不出三年，家日落矣。天启辛酉，复就试南雍，几得复失。甲子丁卯，闱牍佳甚，而又不售，是年五十有三矣。诸叔父劝驾，乃以副榜贡谒选，授鲁藩长史司右长史。

鲁献王好神仙，先子精引导，君臣道合，召对宣室，必夜分始出。自世子郡王以至诸大夫国人，俱向长史庭执经问业，户屦常满。是年，山东妖贼猖獗，围兖州城三匝。先子任城守，出奇退贼。时当道抚军宏所沈公，监军半舫刘公，巡道盘初蒋公，皆敬礼先子，称莫逆。一日，在半舫座中。半舫善署书，滕李宰请额。半舫曰：“苦无佳语。”先子曰：“薛归于滕。今李宰晋秩郡司马，宜书薛大夫。”一座叫绝。先子起，亦请署额。半舫曰：“能工确如前语，即为公署之。”先子曰：“季孟之间，非鲁右史而何？”半舫复大噱称赏。

嘉祥令赵二仪物故，欠库银千八百两无抵。沈宏所强先子署篆。启王，得俞旨。先子至邑，见赵令妻子羁广柳车中，凄其可悯，乃出己橐为代偿，而复以百金为麦舟之赠。嘉祥人德之，为立张国相捐金之碑。

嘉祥狱中死囚只七案，先子悉为平反之：杀人者曰义士，盗曰侠客，报仇者曰孝子。谳上，司道笑之，为减二人死。先子犹申请再三。或劝已之，先子曰：“地狱不空，誓不成佛。”解事归，益究心冲举之术，与人言多荒诞不经，人多笑之。

先宜人去世，先子内妾周氏席卷资斧，恐以宦况归遗诸子，乃劝先子置产兖州，请必无归，以罄其橐。辛未罢职，先子欲一省先人坟墓，绐周氏曰：“吾家尚有剩产，当为子拔宅再来。”九月抵家，日促先子行。而先子见子妇孝敬，心安之；然又不肯伤周氏意，犹日日戒束装不置口。先子喜诙谐，对子侄不废谑笑。一日，周氏病，先子忧其死。岱曰：“不死。”先子曰：“尔何以知其不死也？”岱曰：“天生伯嚭，以亡吴国；吴国未亡，伯嚭不死。”先子口詈岱，徐思之，亦不觉失笑。壬申十二月，先子强健如常，忽言“二十七日吾将去”，三日前遍辞亲友，果于是日午时无疾而逝。

先子善饭，是日早膳，犹兼数人之餐。盖先子身躯伟岸，似舅祖朱石门公而稍矮。壮年与朱樵风表叔较食量，每人食肥子鹅一只，重十斤。而先子又以鹅汁淘面，连啜十余碗。表叔捧腹而遁。

陶宜人生于会稽。陶氏外大父兰风府君，为清白吏子孙。宜人以荆布遣嫁，失欢大母。后以拮据成家，外氏食贫，未尝以纤芥私厚，以明不负先子所托。大母朱恭人性卞急，待宜人严厉，克尽妇道，益加恭慎。辛亥，先子客鄞，大母卒于三叔之僦居，湫隘不能成礼。大父欲迁祖居，以俗忌旅榇不宜入宅，迟疑不决。宜人力请归宗，以凶煞自认。大父喜曰：“女中曾闵也。”后屡遭祸祟，终不自悔。

长子张岱曰：先子少年不事生计，而晚好神仙。宜人以戮力成家，而妾媵子女臧获，辄三分之。先子暮年，身无长物。则是先子如邯郸梦醒，繁华富丽，过眼皆空。先宜人之所以点化先子者，既奇且幻矣。不肖岱妄意先子之得证仙阶，或亦宜人之助也。

附传

张岱曰：家传之有附，何也？附吾仲叔葆生、三叔尔含、七叔尔蕴也。仲叔死七年，三叔死十年，七叔死三十六年，而尚未有传，则是终无传也已。人之死而寂寂终无传者有之矣，惜乎吾三叔者，皆可传之人也。三叔者，有瑜有瑕；言其瑜则未必传，言其瑕则的的乎其可传也。解大绅曰：“宁为有瑕玉，勿作无瑕石。”然则瑕也者，正其所以为玉也，吾敢掩其瑕以失吾三叔之玉乎哉！

仲叔讳联芳，字尔葆，以字行，号二酉。生而头仄向左，文恭公忧之，乃以大秤锤悬髻上，坠其右。坐乡塾，命小傒持香伺左，稍偏则焠其额。行之半年，不复仄。仲叔少先子一岁，兄弟依倚。文恭公以假满入都，仲叔方四龄。文恭公钟爱先子，携之北上。仲叔失侣，悲泣不食者数日。时刘太安人在堂，遣急足追返。迨先子归，而仲叔始食。嗣是同起居食息、风雨晦明者，四十年如一日。

先子专攻帖括家言。仲叔喜习古文辞，旁攻画艺。少为渭阳石门先生所喜，多阅古画。年十六七，便能写生，称能品。后遂驰骋诸大家，与沈石田、文衡山、陆包山、董玄宰、李长蘅、关虚白相伯仲。仲叔复精赏鉴，与石门先生竞收藏，交游遂遍天下。癸卯落第，至淮安，有贾客以铁藜天然几货者，淮抚李修吾以百金相值，仲叔以二百金得之，放舟亟行。李修吾飞骑追蹑，见朱文懿勘合，不敢问而返。自是收藏日富。大江以南，王新建、朱石门、项墨林、周铭仲，与仲叔而五焉。丙午，造精舍于龙山之麓，鼎彝玩好，充牣其中，倪迂之云林秘阁，不是过矣。

戊午拆卷，填名三十五，而本房以次经稍注诖误。大主考慎之，特问监临王墨池先生，且曰，“山阴与京兆同里，若是名士，不妨中之。”墨池不答，遂易以他卷。及榜定，墨池始叹曰：“此天下名士，不佞受业弟子也，顷避嫌不敢对耳。”主师大懊惜之。丁卯，小草一出，遂倅太平。次年，调苏州府。倅之有调繁，自仲叔始。辛未大计，中忌者以不及镌级。司道曰：“张倅而不及，谁有余者？”乃谓仲叔曰：“人言尔不及，尔只行有余事。”遂以镌级官，委解白粲到京补河南臬幕，署篆陈州。时贼逼宛水，刀戟如麻。仲叔登陴死守，日宿于戍楼，夜尚烧烛为友人画，重峦叠嶂，笔墨安详，意气生动。识者服其胆略。次年升孟津县令，谪官之得转正印，亦自仲叔始。孟津有城无濠，仲叔至，为掘濠，不日而就。邑人王铎为作《灵濠碑记》。满六载，升扬州司马，分署淮安，督理船政。史道邻廉仲叔才，漕事缓急一以委之，无不立办。癸未，流贼破河南，淮安告警。仲叔练乡兵守清江浦，以积劳致疾，遂不起。

仲叔一子萼，任诞不羁，不事生业，仲叔计数万辄尽，宦橐又数万亦辄尽。仲叔好古玩，其所遗尊罍卣彝、名画法锦以千万计，不数日亦辄尽。仲叔姬侍盈前，岱曾劝叔父出之。姬诗曰：“奴何出？作张氏鬼耳。”仲叔喜，亟呼岱听之。姬侍对如前。岱曰：“幸甚。”甲申，岱同萼弟奔丧，姬侍林立，请曰：“得蚤适人，相公造福。”岱笑曰：“张氏鬼奚适耶？”姬侍曰：“对老爷言耳！年少不得即鬼，即鬼亦不张氏待矣。”萼弟笑而遣之，亦辄尽。

犹子张岱曰：以吾叔父之相貌才略，术数权谋，可作戎政司马，其功名断不在张铜梁、吴寰洲之下。惜乎其宫室器具之奉，实埒王侯。岱所谓亵越之太甚者，正谓此也。仲叔嗜古，即一隃麋不肯轻弃。而铜雀诸妓可谓朝夕西陵，乃不移时而散如泡幻。则是货利嗜欲之中，无吾驻足之地，何必终日劳劳持筹握算也？

三叔讳炳芳，号三峨。幼时佻傝，与群儿嬉，见文恭公，一跳而去，走匿诸母房，不能即得也。文恭公恶之，乃以薄瓦磨砻，裁如履趾，缀之屦下。见文恭一跳，其瓦底碎，即缚而笞之。少有机颖，与人交辄洞肺腑，谈言微中，无不倾心向之。云间何士抑、金斗许芳谷官於越，三叔居幕下，不咨询不敢理郡事。三叔以诸生遂创大厦，土木精工，费且巨万，皆赤手立办之，不为苦。天启丁卯，不携寸镪走京师，以一席言，取内阁秘书如取诸寄。三叔曾语岱曰：“恩留三相，费省七千。”盖实录也。

三叔机警善应变，目所见辄终记不忘。凡台省部寺，朝上疏，夕必伺于三叔之门，探问消息。车马填拥，行者不得路。而夜归见客，必四鼓。旨一出，有喜事即以赫蹄走报，时人称之张喜雀。间日入直，则衙署稍闲；一出直则蝇附蜂攒，撩拨不去矣。外省藩臬诸公出京，有所属，必走辞。大老在座，伺于邻居，或旬日不得一见焉。粤抚许芳谷走万金于宜兴，托三叔为介。三叔颔之，而金不至。其差官迟回简不得，性卞急，直走问宜兴。宜兴谢无有，问谁居间，曰张中书。亟召三叔，三叔趋至。宜兴迎而问曰：“粤抚事果否？”曰：“有之。”宜兴出一拇指，曰：“有之。曰不至，何也？”三叔请间，遂屏人语曰：“太师何言之遽耶？粤差官不慎密，厂卫诇之急；伺稍闲，中书掷原物驱之去耳。”宜兴亟点头，曰：“甚善。”急遣之，且曰：“中书君爱我。”三叔出，呼差官詈曰：“暮夜金而欲相公当堂承认，有是理乎？无回简矣。我一书亟报若主。”驰至粤，许芳谷以差官偾事，立斩之。后有行金者，委之即去，无复敢问。

戊寅，九山伯为南户科，疏参巡漕史，赍本入，三叔持之勿上。以告，德之。九山伯以疏羁留不上，特参讷言。三叔惧，简疏即上，下狱。以三叔索谢不得，故佹留而佹上之，亦以疏抨三叔。齮龁者四年，而竟瘐死。三叔归里，见伯曰：“九山累我。”九山伯曰：“三峨累我。”语格格不相下。三叔恚怒，嚄唶不能语。归即发，不两月而殂。临终，诏诸子曰：“棺中多著笔札，我入地当遍告之。”壬午九月，九山伯以补官入邸，三叔见梦于贞子弟曰：“我与九山在临清结案，屈王司马峨云一行。汝明晚于家中设饯，多烧舆马从人，我且亟去。”贞子从其言，备牲醴致饯，设宾主席，上食如生前。祭毕浇灌，旋风起桌下，灯烛尽灭，步履踤，真若有车马行者。十月，九山伯殉难临清，而结案之言先于八月见梦，厉鬼之灵而狠也如此。

犹子张岱曰：三叔父其今之蔡泽乎？赤手入秦，立谈间即取大位；又能于卿相之前，颠倒侮慢，提挈而奴使之，是岂碌碌庸人所能遽办乎？心之所恨，力能致之于死，而又能厉鬼昼见以雪其愤，则杀气阴森，真有不可犯者矣。三叔须眉如戟，毛眼倒竖，未尝正视人，而人亦不敢正视。

季叔讳烨芳，号七磐。生而跋扈，不喜文墨。招集里中侠邪，相与弹筝蹴踘，陆博蒱摴，傅粉登场，斗鸡走马。食客五六十人，常蒸一豭飨客，啖者立尽，据床而嘻。性好啖橘，橘熟，堆砌床案间，无非橘者；自刊不给，辄命数僮环立剥之。冬月，诸僮手龟皲瘃黄，入肤者数层。更喜豢骏马，以三百金易一马，曰大青。客窃往躤柳，与他马争道，泥泞奔蹶，四蹄迸裂而死。叔知，即命帷盖葬之，恐伤客意，置不问。里中恶少年称曰主公。走赫蹄招之，不辄至，即有以谁何之。王某者，素崛强，又狎其弄儿。叔欲置之死地。某逃过江，至镇海楼下，有狰狞壮士数十人，手持应天巡抚大牌，云是越牢大盗，椎棒交下，立毙之，遽去。年二十，见诸父为文社，视所为制艺，曰：“徒尔尔，亦何极。”遂下帷读书。凡三年，业大成，挟一编走天下，海内诸名士无不倾倒。诸侠邪不能遣，而天下士又多就之，客日益。

后筑室炉峰，日游城市，夜必住山宿。山窗未曙，又督促入城；轻舟八楫，犹嫌其迟也。四方名宿，亦多入山访之。乙卯，宋羽皇、谢耳伯至山，破雨游云门。水涨，赤体走冷溪中，冲激过顶，致病两踝。九月，服劫药，有小效。医者曰：“药中有大毒，日食一分，药一囊，以百日尽。”季叔曰：“谁能耐此？”罄囊中药，一夕啖尽。毒发，遂死。季叔殡，宋羽皇、谢耳伯始去。后客有来吊，不通主人，径造殡所，留诗去者，则郑孔肩、吴伯霖、闵子将、严印持、黄元辰、李长蘅、陈明卿、文一起、陈古白、缪当时、方孟旋、艾千子、陈大士、罗文止、邱毛伯、章大力、韩求仲、宋比玉、萧伯玉、万茂先。

季叔死之六日，仲叔在燕邸，梦季叔乘大青马，角巾绯裘，仆从五六貌俱怪。问弟何来，曰：“候阿兄耳。弟有自度诗为兄诵之，曰：敛色危襟向友朋，我生聚散亦何辛。而今若与通音问，九里山前黄鸟鸣。”仲叔疑其不祥，逼前牵其袂，叔即上马去。仲叔尾而追之，则举鞭遥指曰：“阿爷思兄甚，兄其亟归。”人骑遂失。仲叔志其诗以归，盖即季叔死前三日所作自度诗也。自度诗凡五首。

犹子张岱曰：语云，千里马善蹄啮人，盖不蹄不啮，不成其为千里马也。见尔蕴叔于髫时，其蹄啮特甚；而二十而后，见鞭影而驰，遂能瞬息千里。岂马之善变哉？盖能蹄能啮而又能千里，始成其为千里马也。季叔好侠邪则侠邪至，好名宿则名宿至，一念转移而交游迭换，不知其人，则视其友，余于季叔见之矣。

张岱曰：岱次先世传以授诸子曰：“余之先世在是也，余之后世亦在是也。”诸子不解。岱曰：先世之浑朴，勿视其他，止视其兄弟。太仆公事汉阳公如事父；文恭公手出二异母弟于澡盆，而视之如子；大父与芝如季祖相顾如手足；而父叔辈尚不失为平交。自此以下，而路人矣，而寇仇矣。风斯日下，而余家之家世亦与俱下焉。吾子孙能楷模先世，珍重孝友，则长世有基。若承此漫不知改，则君子之泽，五世而斩，余之家世自此斩矣。故曰：余之先世在是，余之后世亦在是也。

五异人传

张岱曰：岱尝有言，人无癖不可与交，以其无深情也；人无疵不可与交，以其无真气也。余家瑞阳之癖于钱，髯张之癖于酒，紫渊之癖于气，燕客之癖于土木，伯凝之癖于书史，其一往深情，小则成疵，大则成癖。五人者皆无意于传，而五人之负癖若此，盖亦不得不传之者矣。作《五异人传》。

族祖汝方，号瑞阳，长余大父数岁。读书不成，去学手艺经纪，俱不成，贫薄无所事事。娶某氏，不能养，为富家浆浣缝纫，借以糊口。一日坐草，育长儿守正，方三朝，度不得朝食，乃泣曰：“我与若一贫如洗，若再恋栈豆，填沟壑必矣。欲北上，经营经年，以无路费辄止。今至此，出亦死，不出亦死。与其不出而死，吾宁出而死也。我身无长物，见汝衣领尚有银扣二副，盍与我措置之？”孺人剪其扣与瑞阳，瑞阳急走银铺熔之，得银三钱许。瑞阳与孺人各取其半，曰：“汝以是为数日粮，弥十日，仍往富家糊口。吾以是为路费，明日行矣。”二人哭别。明日昧爽，担簦即行。渡钱塘至北关门，买一纤搭，应粮船募为水夫。数月抵京师，投报房抄邸报，食其饭，一日得银一分。落魄者二十年，居积百余金。办事吏部，为王府科椽史。

吏部诸司极其熏灼，而王府科为冷局，门可罗雀。诸椽史到司公干者月不过几日，其余则闭门却扫，阒其无人。瑞阳独无事，亦复无家，无日不坐卧其中。又十余年，为椽史长。一日昼寝，方寤，闻梁上群鼠曳纸声甚厉。急起叱逐，有文书一卷堕地，拾起视之，乃楚王府报生公移也。瑞阳藏之簏底。又一日，无事昼寝，有数人扣门急。问之，则寻椽史查公案。瑞阳出见之。曰：“椽史焉往？”瑞阳曰：“我即是也。”来人曰：“吾侪楚府校余，为承袭国王事，至宗人府，失去报生文书，特来贵司查取。乞椽史向文卷中用心一查，倘得原委，愿以八千金为寿。”瑞阳曰：“我向曾见过，不知落何所？第酬金少，不厌人意耳。”来人曰：“果得原文，为加倍之。”瑞阳方小遗，寒颤作摇头状。来人曰：“如再嫌少，当满二十千数。”瑞阳私喜，四顾，乃附来人耳曰：“莫高言，明早赍银某处，付尔原案。”来人谢去。次日，瑞阳携案潜出付之，得银二万两。

人劝其纳官出仕。瑞阳叹曰：“人苦不知足，视吾妇领上扣，相去几何？将为田舍翁，苟得温饱，足矣足矣。”乃觅京卫幕告身一道，冠进贤，锦衣归里。孺人初生儿三十余岁，已列青衿，为娶妇生孙。父子相见，陌不相识。瑞阳为置田宅，家居二十余年，裒然称为富人。年逾八十，夫妇齐眉。

诸孙岱曰：瑞阳伯祖，贫如黔娄，嗟来之食，尚不能着口。乃以赤手入都，坚忍三十余年，于故纸堆中取二万金，易如反掌。昔日牛衣对泣，今乃富比陶朱，入之名利场中，谓非魁梧人杰也哉！乃其厚资入手，遂赋归来，鸥租橘俸，永享素封。霸越之后，不复相齐，其旷怀达见，较之范少伯又高出一等矣！

族祖汝森，字众之，貌伟多髯，称之曰髯张。好酒，自晓至暮无醒时。午后岸帻开襟，以须结鞭，翘然出颔下。逢人辄叫嚎，拉至家，闭门轰饮。非至夜分，席不得散。月夕花朝，无不酩酊大醉，人皆畏而避之。然性好山水，闻余大父出游，杖履追陪，一去忘返。庚戌年，大父开九里山，取道直上炉峰，命髯张董其役。至张公岭，力不继。髯张记是年从大父游雁宕，入罗汉洞，见圣像末设一老人像，二鬟立其侧。僧云：“此刘处士像也。处士发愿洗此洞，力窘乏，遂鬻二女以毕役，故到今庄严之。二鬟，即二女也。”髯张遂慨然欲鬻其姬，以自附于刘处士。大父谑之曰：“妾妇之道，君子不由。”于是闻者喷饭。顾因此稍有助髯张者，路遂成，而姬亦免去。

逾年壬子，筑室于龙山之阳，先构一轩以供客饮。问名于大父，大父题以“引胜”，为作《引胜轩说》曰：“吾弟众之，性嗜酒，一斗贮腹，即颓然卧，不知天为席而地为幕也。余尝许众之得步兵之趣。卜居龙山之阳，居未成，先构一轩以供客，曰：‘吾不可一日无酒。’因问名于余，余题以‘引胜’。众之瞪目视曰：‘此何语？我不解义，毋作义语相向。’予徐举王卫军‘酒正是引人着胜地’。语未绝，众之跳曰：‘义即不解，但道酒即得。’夫世人为文义缠结，至咿唔作苦，曾不得半字之用者，殆以义缚耳。且文义至细者也，粗至于富贵，大至于死生，纠绵结约，胶不可解，甚或慕富贵将捐死生，尊死生又将脱富贵，而不知两皆缚也。深于酒者有之乎？众之尝云：‘天子能骜人以富贵，吾无官更轻，何畏天子？阎罗老子能吓人以生死，吾奉摄即行，何畏阎罗？此所得于酒者全矣。’全于酒者，其神不惊，虎不咋也，坠车不伤也，死生且芥之矣，而况于富贵，又况于文义？然则众之即不解义，已解解矣。余因颜其轩为之说，而简来善又为之记。吾两人方操觚舐墨，而众之又跳曰：‘曷来饮酒？’余笑谓来善曰：‘酒是众之胜场，安可与争锋？且彼但知酒，而吾与尔复冥搜沉想，坠于义中，是为义缚也。’来善闻余言，口有流涎，遂弃觚趣众之饮焉。来善与众之拍浮酒中，曰：‘吾欲以鲸饮也，余量最下，效东坡老尽十五盏，为鼠饮而已矣。’”

髯张笑傲于引胜轩中，几二十年。后以酒致病，年六十七而卒。

诸孙岱曰：不善饮酒者得其气，善饮酒者得其趣。若真能得趣者，则自月夕花朝，青山绿水，同是一酒中之趣，但恨世人不能领略耳。昔人云：“痛饮读《离骚》，可称名士。”凡人果能痛饮，何必更读《离骚》？髯张虽不解文义，吾谓其满腹尽是《离骚》也。

十叔煜芳，号紫渊，为九山伯同母弟。少孤，母陈太君钟爱。性刚愎，难与语。及长，乖戾益甚。然好学，能文章。弱冠，补博士弟子。文宗慕蓼王公识拔之，食饩于黉序者三十余年。叔目空一世，无一人可与往来。其所称相知者，王耿西、刘迅侯、张全叔与王仲修兄弟四五人而已。此四五人者，一年之内以玉帛相见者，亦不过数日，其余又皆弓矢加遗，剑戟相向者矣。数年后，又皆成世仇，誓不相见。戊辰，兄九山成进士，送旗扁至其门。叔嫚骂曰：“区区鳖进士！怎入得我紫渊眼内？”乃裂其旗作厮养裈，锯其干作薪炊饭，碎其扁取束猪栅。

九山筮仕闽之南平，墨妙执犹子礼甚恭，百计将顺，以媚其叔。紫渊大喜，乃曰：“吾为尔往南平省母，一见汝父。”墨妙遣捷足驰告九山，九山集车马迎于仙霞岭下，衙役胥吏俱于百里外伏道左迎候。十叔见母夫人后，与九山一揖，不复开言。九山以好言之，只不应。一日，走书室，见所收状词有武举某告某者，大怒，掀播几案，持武举状砰訇噪而出。厮役奔告九山，九山大惊，急走问曰：“弟何故震怒？”紫渊气哱吷不出声，第指武举名曰：“此人可恶，亟使使缚来！”九山唯唯，亦不敢问，嘱胥吏曰：“出票。”紫渊顿足曰：“何慢事若此？用签拘犹缓，乃出票耶？”九山掣签，呼武举至。走问曰：“武举缚到矣，作何发落？”紫渊曰：“痛杖三十，发死囚牢牢之。”九山曰：“责时如何措词？”紫渊曰：“第痛责之是已，何必措词？”九山不得已，一如其意。紫渊在署内听敲朴声叫呼惨烈，抚其膺曰：“方吐吾气。”九山进署复之。紫渊曰：“杖否？”曰：“杖三十。”曰：“创否？”曰：“创甚。”曰：“牢否？”曰：“发重牢牢之矣。”紫渊曰：“好！好！”方与九山通话。越数日，九山乘其有喜色，乃低声问曰：“武举某诚死无赦，但不知渠于何地得罪吾弟，痛恨若此？”紫渊笑曰：“渠何曾得罪于我？我恨绍兴武举张全叔与我作难，阿兄为我痛杖此人，使全叔知武举也是我张紫渊打得的。”九山亦不觉失笑，乃出武举，纵之使去。武举受此重创，终身不解其故。不数日，紫渊束装遽去，九山唯唯从命，亦不敢留。

庚辰，以岁进士赴廷试。思宗皇帝恨廷臣不任事，欲破格用人，乃命吏部考选科道，兼取科贡，以收人才之用。已而以吏部考选，仍不列科贡，遂命贡士，与岁贡士六十三名，一榜尽赐进士，查京官现缺，悉为填补。紫渊名次第十九，得补刑部贵州司主事。紫渊淹蹇半生，遭此殊遇，意欲大展所学，以报答圣明。凡理部务，必力争曲直；稍有犄角，辄以盛气加入，为僚属所畏。常与大司寇公堂议事，语稍媕阿，辄加叱辱，至破口詈之。大司寇怦怦不平。在部数月，例当提牢。狱中多有缙绅两榜，紫渊至，必谯呵之不置。有冒犯者，命加鞭朴，狱吏力争之始已。秘署常设门簿，有见访者，书其名号。夜缴簿入，紫渊必署其名上，某鬼薪，某大辟，某凌迟，次日即以门簿发出。有见之者，皆咋舌去。或规之曰：“不可。”紫渊曰：“某刑官也，法应定罪，恨目中人无有可赦者耳。”部中旧例，贵州司稽察各部书办贤否。紫渊有所闻，辄语人曰：“某罪大恶极，必死我手。”书办有权谋者曰：“盍先下手。”遂嗾言官劾之，解任去。

紫渊恚怒，得臌疾，腹大如斛。至淮安，病甚。时二酉叔驻淮安理船政，寓紫渊于清江浦禅寺，延医调治。见医则詈医，见药则詈药，送薪米则詈薪米，送肴覈则詈肴覈，拨祗应人役则詈祗应人役。胥吏承值，见即唾骂，送二酉叔惩创之，日必数次，犹不畅。二酉叔乃送夏楚，请紫渊自惩；日挞之不足，又夜挞之，承值人皆逃去。又勒二叔更代之，如是者两月。一日疾革，口犹詈人，喃喃而死。未死前半月，阳羡李仲芳在二叔署中制时大彬沙罐，紫渊嘱其烧宜兴瓦棺一具，嘱二酉叔多买松脂。曰：“我死则盛衣冠殓我，熔松脂灌满瓦棺，俟千年后松脂结成琥珀，内见张紫渊如苍蝇山蚁之留形琥珀，不亦晶莹可爱乎？”其幻想荒诞，大都类此。

侄岱曰：紫渊叔刚戾执拗，至不可与接谈，则叔一妄人也。乃好读书，手不释卷，其所为文，又细润缜密，则叔又非妄人也。是犹荆轲身为刺客，而太史公独表而出之曰：“深沉好书。”则荆轲之使气刚狠，实与叔无异。而后能受鲁勾践之叱，而不与之校，则其陶铸于诗书颇为得力，而遂使世人不得徒以刺客目之也矣。

弟萼初，字介子，又字燕客。海内知为张葆生先生者，其父也。母王夫人，止生一子，溺爱之，养成一躁暴鳖拗之性。性之所之，师莫能谕，父莫能解，虎狼莫能阻，刀斧莫能劫，鬼神莫能惊，雷霆莫能撼。

年六岁，饮旨酒而甘，偷饮数升，醉死瓮下，以水浸之，至次日始苏。七岁入小学，书过口即能成诵。长而颖敏异常人，涉览书史，一目辄能记忆。故凡诗词歌赋，书画琴棋，笙箫弦管，蹴踘弹棋，博陆斗牌，使枪弄棍，射箭走马，挝鼓唱曲，傅粉登场，说书谐谑，拨阮投壶，一切游戏撮弄之事，匠意为之，无不工巧入神。以是门多狎客弄臣，帮闲蔑骗，少不当意，辄呵叱随之。昔者所进，今日不知其亡也。至于妾媵侍御，傒奴臧获，无不皆然。尝以数百金买妾，过一夜，不惬意，即出之。只以眼前不复见为快，不择人，不论价，虽赠与门客，赐与从人，亦不之惜也。

臧获有触其怒者，辄鞭之数百，血肉淋漓，未尝心动，时人比之李匡达之肉鼓吹焉。自弟妇商夫人死后，性益卞急，尝以非刑殴其出婢。其夫服毒以死之，其族人舁尸排闼入，埋尸于厅事之方中，不之动。观者数千人，见其婢皮开肉烂，喊声雷动，几毁其庐，亦不之动。使非妇翁商等轩先生、姻娅祁世培先生出与调帖，举国汹汹，几成民变矣。然犹躁暴如昨，卒不之改。有犯之者必讼，讼必求胜，虽延一二年不倦，费数千金不吝也。

先是辛未，以住宅之西有奇石，鸠数百人开掘洗刷，搜出石壁数丈，巉峭可喜。人言石壁之下，得有深潭映之尤妙，遂于其下掘方池数亩。石不受锸，则使石工凿之，深至丈余，畜水澄靛。人又有言亭池固佳，恨花木不得即大耳。燕客则遍寻古梅、果子松、滇茶、梨花等树，必选极高极大者，拆其墙垣，以数十人舁至，种之。种不得活，数日枯槁，则又寻大树补之。始极蓊郁可爱，数日之后，仅堪供爨。古人伐桂为薪，则又过其值数倍矣。恨石壁新开，不得苔藓，多买石青石绿，呼门客善画者以笔皴之。雨过湮没，则又皴之如前。偶见一物，适当其意，则百计购之，不惜滥钱。在武林，见有金鱼数十头，以三十金易之，畜之小盎。途中泛白，则捞弃之，过江不剩一尾，欢笑自若。极爱古玩，稍有破绽，必使修补。曾以五十金买一宣铜炉，颜色不甚佳，或云火煏之自妙。燕客用炭一篓，以猛火扇煏之，顷刻熔化，失声曰“呀”。昭庆寺以三十金买一灵璧砚山，峰峦奇峭，白垩间之，名曰“青山白云”，石黝润如着油，真数百年物也。燕客左右审视，谓山脚块磊，尚欠透瘦，以大钉搜剔之，砉然两解。燕客恚怒，操铁锤连紫檀座捶碎若粉，弃于西湖，嘱侍童勿向人说。故二酉叔所畜古董甚多，其断送于燕客之手者不知其凡几也。

二酉叔授燕客田产五百亩，白镪数千金，缘手尽。叔父宦游，公田当八百亩，所储租二十余年，燕客缚纪纲，欲置之死地，抄其家，尽喀出之，公田斥卖，缘手尽。并婶娘所藏宝玩绸缎衣饰之类，不下二三万金，亦缘手尽。二叔父卒于清江浦，岱与燕客奔丧，其积俸万余金，古玩币帛货物可二万余金，携归，未及半年，又缘手辄尽。时人比之“鱼弘四尽”焉。

乙酉，江干师起。燕客以策干鲁王，拟授官职。燕客释，即欲腰玉。主者难之。燕客怒，不受职。寻附戚畹，破格得挂印总戎。丙戌，大清师入越，燕客遂以死殉。临刑，语仆从曰：“我死，弃我于钱塘江，恨不能裹尸马革，乃得裹鸱夷皮足矣。”后果如其言。

兄岱曰：陶石梁先生曰：“秦桧千古奸人，亦有一言可取，谓‘做官如读书，速则易终而少味’。”吾弟自读书做官，以至山水园亭、骨董伎艺，无不以欲速一念，乃受卤莽灭裂之报。其间趣味削然，实实不堪咀嚼也。譬犹米石宣炉，入手即坏，不期速成，只速朽耳。孰意吾弟之智，乃出秦桧下哉！

弟培，字伯凝，乳名曰狮。五岁，从大父芝亭公为南直休宁县令。伯凝性嗜饴，休宁多糖食，昼夜啖之，以疳疾坏双目。大母王夫人钟爱，求天下名医医之，费数千金不得疗。识者以狮者师也，或为先兆云。

伯凝虽瞽，性好读书，倩人读之，入耳辄能记忆。朱晦庵《纲目》百余本，凡姓氏世系，地名年号，偶举一人一事，未尝不得其始末。昧爽以至丙夜，频听之不厌。读者舌敝，易数人不给。所读书，自经史子集，以至九流百家，稗官小说，无不淹博。尤喜谈医书，《黄帝素问》《本草纲目》《医学准绳》《丹溪心法》《医荣丹方》，无不毕集。架上医书不下数百余种，一一倩人读之，过耳亦辄能记忆。遂究心脉理，尽取名医张景岳所辑诸书，日夕研究，遂得其精髓。凡诊切诸病，沉静灵敏，触手即知。伯凝有力，多储药材，复精于炮制。凡煎熬蒸煮，一遵雷公古法，故药无不精，服无不效。且伯凝诚敬详慎，不盥手不开药囊。凡有病者至其斋头，未尝赍一钱而取药去者，积数十人不厌，舍数百剂不吝，费数十金不惜也。嗣是寿花堂丸散刀圭，倾动越中。吾家十世祖鉴湖府君为越郡名医，所开药肆，甲于两浙，后以阴功，子孙昌大。昔人云：“公侯之家，必复其祖。”伯凝殆即其后身矣。

伯凝尊人六符叔去世早，不得于我婶娘，屡遭家难。伯凝号泣旻天，卒得赋隧。而大父高年，问安视膳，大得欢心。族中凡修葺宗祠，培植坟墓，解释狱讼，评论是非，分析田产，拯救患难，一切不公不法、可骇可愕之事，皆于伯凝取直。故伯凝之户履常满，伯凝皆一一分头应之，无不满志以去。而伯凝有一隙之暇，则喜玩古董，葺园亭，种花木，讲论书画。更喜养鹁鸽，养黄头，养画眉，养驴马，斗骨牌，着象棋，制服饰，畜傒僮，知无不为，兴无不尽。其内弟督兵江干，伯凝为之措粮饷，校枪棒，立营伍，讲阵法，真有三头六臂，千手千眼所不能尽为者，而伯凝以一瞽目之人，掉臂为之，无不咄嗟立办。则其双眼真可矐，而五官真不必备矣。癸卯八月，以暴下之疾，遂至不起。举国之人，无不扼腕叹惜。

惜之者曰：“使伯凝而具有双目，其聪明才略，不知奚似？”有解之者曰：“使伯凝而具有双目，其聪明才略，未必至此。何也？则以世人之具有双目者，比比皆是也，而能似伯凝者，则有几人也哉？”

兄岱曰：余至云间，有唐士雅者，五岁失明，耳受诗书，不下万卷。其所著有《唐诗解》《人物考》诸书，援引笺注，虽至隐僻之书，无不搜到；其所作诗文，则出口如注，而缮写者手不及追。尝谓余曰：“某空有万卷，实不识丁，使果有轮回，则某之下世仍为不识一字之人，不其枉此一世哉！”余观其人，貌甚朴陋，闭户枯坐，无异木偶，其欲如吾伯凝之多才多艺，机巧挥霍，博洽精敏，盖万不及一者矣。故吾谓伯凝学问似左丘明，才识似晋师旷，慷慨侠烈似高渐离。咄咄伯凝，盖以一身而兼有之矣。

余若水先生传

余若水先生，讳增远，有明崇祯癸未进士。兄余武贞先生讳煌，天启乙丑廷试第一人，为翰林修撰。若水筮仕，得淮安宝应知县。时东平伯刘泽清驻匝淮安，强知县行属礼。若水不屈，莅任甫一月，即挂冠归。丙戌，我大清兵渡江，武贞先生渡东桥自沉死。若水悼邦国之云亡，痛哲兄之先萎，望水长号，誓不再渡，自是遂绝迹城市。

若水虽成进士，而家甚贫，敝庐三楹，与风雨鸟鼠共之。其旁僦田二亩，率其家人躬耕自食，常至断炊，妻孥晏如，亦无怨色。长吏多其义，因共就问之，亦罕见者，或拜门外以去。绍守道沈静澜，其故同年友也，自恃交谊，殷勤造请，称疾以辞。因直前托视疾，入门窥见若水卧绳床上，床上漏下穿，又有桯无脚，四角悉支败瓦。闻客入，欲起逾垣。静澜先已豫虑之，则要其同年四五人与俱往。见若水走匿床，诸君即共前遮之，曰：“若水！人生会有交亲，子何避之深也！”若水曰：“我非避世鸣高者，顾自料福薄，不堪谐世，聊引分自安，长为农夫以没世足矣。今诸公赫然见过，将共张之，是使我避名以求名，非所愿也。”客皆班荆，主人墙隅烋烋然，客从而睨之，有一破甑在瓦炉上，炊未熟；架上又蒙戎练裙，如原宪衣，余即无有。客有壶箪，取之以进，为勉行二觞，强之亦不再举。客语及世事，俯若无闻。即间有问答，晴雨而已。日欲晡，辞客而退。明日具钱米往遗之，再三辞。以此诸长吏皆重违其意，亦未敢数造焉。不入城市者三十六年。岁庚戌，无疾而终。身无长物，友人醵钱以殓。有遗命葬于原隐之丁斗垄。

外史曰：人臣称委质故主，回面而改向，非忠也。激愤而殉，以明节也。义卫志，智卫身，托农圃之弃迹，下可见故主，无辱先人，若余若水者足矣。然其节概为人所难及者，兄死止水，弟不渡河，一死于十五年之前，一死于十五年之后，俱不失为赵氏忠臣。而安心农圃，扼腕终身，呜呼，若水可以为难矣！

鲁云谷传

会稽宝祐桥南，有小小药肆，则吾友云谷悬壶地也。肆后精舍半间，虚窗晶沁，绿树浓阴，时花稠杂。窗下短墙，列盆池小景，木石点缀，笔笔皆云林、大痴。墙外草木奇葩，绣错如锦。云谷深于茶理，禊水雪芽，事事精办。相知者日集试茶，纷至沓来，应接不暇。人病其烦，而云谷乐此不为疲也。术擅痈疽，更专痘疹，然皆以聪明用事，医不经师，方不袭古，每以劫剂臆见，起死回生。人终疑其游戏岐黄，不尊不信。故凡患痘之家，非极险极逆，时医之所谢绝者，决不顾吾云谷也。然云谷亦诊视灵敏，可救则救，不可救则望之却走，未尝依回盼睐，受人一钱。性极好洁，负米颠之癖，恨烟恨酒，恨人撷花，尤恨人唾洟秽地。闻喀痰声，索之不得，几学倪迂，欲将梧桐斫尽。故非解人韵士，不得与之久交。自小多艺，凡羌笛、胡琴、凤笙、斑管，无不精妙，而尤喜以洞箫和人度曲。向与李玉成竹肉相得，后惟王公端与之合调，余皆非其敌手也。其密友惟陆癯庵、金尔和与余三人。非大风雨，非至不得已事，必日至其家，啜茗焚香，剧谈谑笑，十三年于此。今年庚戌三月之晦，与癯庵饮谢纬止家，及散，犹畚土移花。夜则与范成之剪烛谈心，二鼓方寝。次日呼之不起，排闼而入，则遗蜕在床矣。余与尔和闻之惊诧，仓皇走视，痴㾂植立，惝恍久之。谓生死大事，迅速若此，真如梦幻，痛悼不已。归坐山斋，忆其生平，遂为作传。夜静灯昏，觉有云谷在吾笔端，踽踽欲动。

张子曰：云谷居心高旷，凡炎凉势利，举不足以入其胸次。故生平不晓文墨，而有诗意；不解丹青，而有画意；不出市廛，而有山林意。至其结交良友，直是性生，非由矫强。数月前有客在座，命苍头取其所藏雪水煮茶，而大为室人所谪。云谷大怒，经旬不无交语，谓余弟道之曰：“某以朋友为性命，乃欲绝我朋友，不若去此蠢妇。”只此一语，具见侠肠，是岂不读书不晓文墨之人而能道此也哉？

王谑庵先生传

山阴王谑庵先生，名思任，字季重。年十三，即从漏衡岳先生馆于槜李黄葵阳宫庶家。先生落笔灵异，葵阳公喜而斧藻之，学业日进。万历甲午，以弱冠举于乡，乙未成进士。房书出，一时纸贵洛阳。士林学究，以至村塾顽童，无不口诵先生之文，及幼小题，直与钱鹤滩、汤海若争坐位焉。先生初县令，意轻五斗，儿视督邮，偃蹇宦途，三仕三黜。自二十一释褐，七十二考终，通籍五十年，三为县令，一为司李，一为教授，两为臬幕，三为主政，一为备兵使者。直至监国，始简宫詹，晋秩少宗伯，而国事又不可问矣。五十年内，强半林居，乃遂沉湎曲糵，放浪山水，且以暇日闭户读书。自庚戌游天台、雁宕，另出手眼，乃作《游唤》。见者谓其笔悍而胆怒，眼俊而舌尖，恣意描摩，尽情刻画，文誉鹊起。盖先生聪明绝世，出言灵巧，与人谐谑，矢口放言，略无忌惮。川黔总督蔡公敬夫，先生同年友也。以先生闲住在家，思以帷幄屈先生，檄先生至。至之日，宴先生于滕王阁。时日落霞生，先生谓公曰：“王勃《滕王阁序》，不意今日乃复应之。”公问故，先生笑曰：“落霞与孤鹜齐飞，今日正当落霞；而年兄眇一目，孤鹜齐飞殆为年兄道也。”公面赭及颈。先生知其意，襆被即行。

人有咎先生谑者，其客陆德先叹曰：“公毋咎先生谑。先生之莅官行政，擿伏发奸以及论文赋诗，无不以谑用事。昔在当涂，以一言而解两郡之厄者，不可谓不得谑之力也。”中书程守训奏请开矿，与大珰邢隆同出京，意欲开采，从当涂起，难先生。守训逗留瓜洲，而赚珰先至，且勒地方官行属吏礼，一邑骚动。先生曰：“无患。”驰至池黄，以绯袍投刺称眷生。珰怒呵，谓县官不素服。先生曰：“非也。俗礼吊则服素，公此来庆也，故不服素而服绯。”珰意稍解，复诘曰：“令刺称眷何也？”先生曰：“我固安阳状元婿也，与公有瓜葛。”珰大笑，亦起更绯，揖先生坐上座，设饮极欢。因言及横山，先生曰：“横山为高皇帝鼎湖龙首，樵苏且不敢，敢问开采乎？必须题请下部议方可。”珰曰：“如此利害，我竟入徽矣。”先生耳语曰：“公无轻言入徽也。徽人大无状，思甘心于公左右者甚众。我为公多备劲卒，以护公行。”珰大惊曰：“吾原不肯来，皆守训赚我。”先生曰：“徽人恨守训切骨，思磔其肉，而以骨饲狗。渠是以观望瓜洲，而赚公先入虎穴也。”珰曰：“公言是，我即回京，以公言复命矣。”当涂、徽州得以安堵如故，皆先生一谑之力也。

先生于癸丑、己未，两计两黜，一受创于李三才，再受创于彭瑞吾。人方眈眈虎视，将下石先生，而先生对之调笑狎侮，谑浪如常，不肯少自贬损也。晚乃改号谑庵，刻《悔谑》以志己过，而逢人仍肆口诙谐，虐毒益甚。甲申之变，弘光蒙尘，马士英称皇太后制，逃奔至浙。先生以书诋之曰：“阁下文采风流，吾所景羡。当国破众散之际，拥立新君，阁下辄骄气满腹。政本自由，兵权在握，从不讲战守之事；而但以酒色逢君，门户固党。以致人心解体，士气不扬。叛兵至则束手无措，强敌来则缩颈先逃，致令乘舆迁播，社稷丘墟。观此茫茫，谁任其咎！职为阁下计，无如明水一盂，自刎以谢天下，则忠愤之士，尚尔相原。若但求全首领，亦当立解枢柄，授之守正大臣，呼天抢地，以召豪杰。今乃逍遥湖上，潦倒烟霞，效贾似道之故辙，人笑褚渊，齿已冷矣。且欲求奔吾越，夫越乃报仇雪耻之国，非藏垢纳污之地也。职当先赴胥涛，乞素车白马，以拒阁下。此书出，触怒阁下，祸且不测，职愿引领以待麑。”书传，人大快之。

北使渡江，人具牛酒。有邀先生出者，先生闭其门，大书曰：“不降。”监国至越，请备顾问，仍以一席笑谈，遂致大位。江上兵散，屏迹山居。贝勒驻跸城中，先生誓不朝见，不剃发，不入城。偶感微疴，遂绝饮食僵卧。时常掷身起，弩目握拳，涕洟鲠咽。临瞑连呼高皇帝者三，闻者比之宗泽濒死三呼过河焉。

论曰：谑庵先生既贵，其兄弟子侄，宗族姻娅，待以举火者数十余家。取给宦囊，大费供亿，人目以贪，所由来也。故外方人言：王先生赚钱用似不好，而其所用钱极好。故世之月旦先生者，无不称以“孝友文章”。盖此四字，惟先生当之，则有道碑铭，庶无愧色。若欲移署他人，寻遍越州，有乎？无有也。





卷之五


墓志铭

山民弟墓志铭

季弟名岷，字山民，岱父之幼子。先宜人怀妊甫六月，以大母朱太恭人寿日，手治肴覈，过劳诞弟。弟逆生，俗言踏莲花生也，因呼之曰莲生。生时长不满尺，气息甚微，先宜人忧其弗育，且以幼子，故钟爱异诸儿。

先大夫老于场屋，无意教子，致弟失学。弟发愤曰：“人也而可弗学？”遂私自读书，自经书子史以至稗官小说，无不涉猎。吾辈皮相余弟未必能文，而弟随山东，一试有司，遂补博士弟子；再试国学，竟以高等积分。不识其于何时留心举业，其备豫若此。又皮相吾弟未必能诗，而吾弟与曾鹤江、赵我法、娄孺子辈私相酬和。其平生最喜谭友夏《岳归堂集》与陈木叔《寒山集》，所作古诗深厚古拙，出入晚唐。在国学时，为大司成姜公曰广、博士赵公维寰所深器。不识其何时摹仿古诗，其造诣若此。且吾弟生也晚，越中好古收藏家，如朱石门舅祖、王瑞楼先生与余家葆生二叔，俱不及见。而吾弟尤精于古董书画，鉴赏精核，以青绿辨古铜，以包浆辨汉玉，以火色辨旧瓷，指点细微，真赝立见。不识其于何时讲求博古，其当行若此。吾弟恂恂示人以朴，而胸中大有经济。淮阳史阁部道邻知其能，遣官币聘，题授军前赞画，命县官敦促就道。吾弟见时大坏，不肯轻出，屏迹深山，致书却聘。亦不识其于何时揣摩时务，其确见若此。凡此数者，皆吾辈皮相山民未必能此，而吾弟当局临机，咄嗟立办，则不可测识之矣。

盖吾弟资性空灵，识见老到，兼之用心沉着。凡读书多识，不专而精，不骛而博，不钻研而透彻。见古书善本，必以重价购之，锦轴牙签，常满邺架。鉴别古玩，留意收藏，凡至货郎市肆，偶有一物，见其注目视之，必古质精款，规制出人，见无不售，售无不确。一物入手，必旦晚抚摩，光怪毕露，袭以异锦，藏以檀匣，必求名手为之作铭。夜必焚香煮茗，挑灯博览。见诗文佳者，津津寻味，不忍释手。而尤于岱之拙作，见必击节赏之，评骘数语，必彻髓洞筋，搔着痛痒。家庭师友，当以吾弟为第一，而今亡矣，呜呼痛哉！

子镇择于腊月七日葬于梅山之麓，老兄抆泪为之铭曰：

才而若拙，慧而若痴，在市廛而饶丘壑，以贫士而富鼎彝。呜呼欷歔！是惟梅山高士，可与把臂而同嬉。

自为墓志铭

蜀人张岱，陶庵其号也。少为纨绔子弟，极爱繁华，好精舍，好美婢，好娈童，好鲜衣，好美食，好骏马，好华灯，好烟火，好梨园，好鼓吹，好古董，好花鸟，兼以茶淫橘虐，书蠹诗魔。劳碌半生，皆成梦幻。年至五十，国破家亡，避迹山居，所存者破床碎几，折鼎病琴，与残书数帙，缺砚一方而已。布衣蔬食，常至断炊。回首二十年前，真如隔世。

常自评之，有七不可解：向以韦布而上拟公侯，今以世家而下同乞丐，如此则贵贱紊矣，不可解一；产不及中人，而欲齐驱金谷，世颇多捷径，而独株守於陵，如此则贫富舛矣，不可解二；以书生而践戎马之场，以将军而翻文章之府，如此则文武错矣，不可解三；上陪玉皇大帝而不谄，下陪悲田院乞儿而不骄，如此则尊卑溷矣，不可解四；弱则唾面而肯自干，强则单骑而能赴敌，如此则宽猛背矣，不可解五；夺利争名，甘居人后，观场游戏，肯让人先，如此则缓急谬矣，不可解六；博奕摴蒱，则不知胜负，啜茶尝水，则能辨渑淄，如此则智愚杂矣，不可解七。有此七不可解，自且不解，安望人解？故称之以富贵人可，称之以贫贱人亦可；称之以智慧人可，称之以愚蠢人亦可；称之以强项人可，称之以柔弱人亦可；称之以卞急人可，称之以懒散人亦可。学书不成，学剑不成，学节义不成，学文章不成，学仙学佛、学农学圃俱不成，任世人呼之为败子，为废物，为顽民，为钝秀才，为瞌睡汉，为死老魅也已矣。

初字宗子，人称石公，即字石公。好著书，其所成者有《石匮书》《张氏家谱》《义烈传》《琅嬛文集》《明易》《大易用》《史阙》《四书遇》《梦忆》《说铃》《昌谷解》《快园道古》《傒囊十集》《西湖梦寻》《一卷冰雪文》行世。

生于万历丁酉八月二十五日卯时，鲁国相大涤翁之树子也。母曰陶宜人。幼多痰疾，养于外大母马太夫人者十年。外太祖云谷公宦两广，藏生牛黄丸盈数簏，自余囡地以至十有六岁，食尽之而厥疾始瘳。六岁时，大父雨若翁携余之武林，遇眉公先生跨一角鹿，为钱唐游客，对大父曰：“闻文孙善属对，吾面试之”，指屏上李白骑鲸图曰：“太白骑鲸，采石江边捞夜月。”余应曰：“眉公跨鹿，钱唐县里打秋风。”眉公大笑起跃曰：“那得灵隽若此，吾小友也。”欲进余以千秋之业，岂料余之一事无成也哉？

甲申以后，悠悠忽忽，既不能觅死，又不能聊生，白发婆娑，犹视息人世。恐一旦溘先朝露，与草木同腐，因思古人如王无功、陶靖节、徐文长皆自作墓铭，余亦效颦为之。甫构思，觉人与文俱不佳，辍笔者再。虽然，第言吾之癖错，则亦可传也已。曾营生圹于项王里之鸡头山，友人李研斋题其圹曰：“呜呼，有明著述鸿儒陶庵张长公之圹。”伯鸾高士，冢近要离，余故有取于项里也。明年，年跻七十，死与葬，其日月尚不知也，故不书。铭曰：

穷石崇，斗金谷。盲卞和，献荆玉。老廉颇，战涿鹿。赝龙门，开史局。馋东坡，饿孤竹。五羖大夫，焉肯自鬻。空学陶潜，枉希梅福。必也寻三外野人，方晓我之衷曲。

姚长子墓志铭

姚长子者，山阴王氏佣也。嘉靖间，倭寇绍兴，由诸暨掩至鉴湖铺。长子方踞稻床打稻，见倭至，持稻叉与斗。被擒，以藤贯其肩，嘱长子曰：“引至舟山放侬。”长子误以为吴氏之州山也。道柯山，逾柯岭，至化人坛。自计曰：“化人坛四面皆水，断前后两桥，则死地矣，盍诱倭入？”乃私语乡人曰：“吾诱贼入化人坛矣，若辈亟往断前桥，俟倭过，即断后桥，则倭可擒矣。”及抵化人坛，前后桥断，倭不得去，乃寸脔姚长子，筑土城自卫。困之数日，饥甚。我兵穴舟窒袽以诱之。倭夜窃舟为走计，至中流，掣所窒舟沉，四合蹙之，百三十人尽歼焉。乡人义姚长子，裹其所磔肉齑，葬于钟堰之寿家岸。

无主后者，纵为牛羊践踏之墟，邻农且日去一锸，其不为田塍道路者几希矣，余为立石清界，因作铭曰：

醢一人，醢百三十人，功不足以齿；醢一人，活几千万人，功那得不思。仓卒之际，救死不暇，乃欲全桑梓之乡；旌义之后，公道大著，乃不欲存盈尺之土。悲夫！

周宛委墓志铭

余生平不喜作谀墓文，间有作者，必期酷肖其人，故多不惬人意，屡思改过，愧未能也。余老友周宛委先生去世，其公郎嘉绩谓余与先生为文学知己，微余莫志其墓。余辞曰：“宛委先生时在余目前，第恐落笔又以唐突间得罪也。”嘉绩曰：“藉先生虎头之笔，得为先人写照，幸甚。”

先生姓周，讳懋明，濂溪先生之后。郡司寇涵宇公，则先生父也。甫离襁褓，即以先生为司寇仲兄后。少即颖敏异群儿。十八为日铸董公馆甥。董公为越中名宿，弟子数百人，一时英俊，皆在其门。先生自负过高，目诸同门，少所许可。及试有司，以奇文见斥，遂罢弃举业。下帷稽古，涉猎群书，以此浪荡不羁，家业日落。先生益蹇傲佯狂，见人矫骇愕窒，如野鹿山鸡，不可与接。家居无事，辄浩叹长吁，其一肚皮怨天尤人磊砢不平之气，时时陡发，不禁其性火上腾，妒河中决。凡有著作，诗则昌谷之《恼公》，文则韩非之《孤愤》，赋则屈原之《离骚》，如笑如嗔，如嘲如詈，如断岩之猿咽，如绝壑之泉悲。后作《史断》一书，眼前之人，不足以供其唾骂，乃进而评骘千古。虽谋如孙武，智如诸葛，忠如文山，义如豫让，廉如伯夷，功业如光弼、子仪，先生洗垢吹毛，寻其瘢痣，热唱冷嘲，乞一生活地不可得。昔有柳先生行九者，与徐文长先生评论古人，常恨孔明不善兵，历指可破魏擒操处皆失著，至欲裂眦。及去，文长先生送之，扉半阖，睨而曰：“不道短柳九，办杀曹瞒。”闻者绝倒。先生之《史断》，其抉隐擿伏，大率类此。

先生幼弟允恒，余女倩也。余尝造其庐，先生见余至，必仓忙扶杖而来，袖其所著书，出以示余。余捧读之，皆残篇断简，恶楮毛书，窜改涂抹，烟煤败黑，微有字形，余不能句。先生寻行觅字，为余诵之。读至刻画深沉，翻驳痛快，则握拳透爪，啮齿穿龈，嚄唶咨嗟，唾洟满面。听其奇论，真动地惊天。自午至酉，连读数帙，虽舌敝耳聋，不以为疲也。庚戌夏季，病剧且革，呼其长子嘉绩至前，手授数卷，曰：“此吾遗文也，近世无知之者，留之后日，以待桓谭。”言毕遂瞑。

其友张岱曰：先生著述盈笥，其所持论，皆出人意表。余独畏其舌锋犀利。饮其毒者，无不黧面折角。盖其笑则辅嗣，骂则灌夫，挝鼓如祢衡，击唾则曹操。如此异人，如此异才，求之天下，真不可无一，不能有二也。余尝谓先生位不偿德，命不酬才。王弇州著文人九命，先生乃占其四：一贫困，二嫌忌，三偃蹇，四恶疾。特以先生寿登七十，视履考，于夭折、玷缺、刑辱、流窜、无终，皆所获免。而先生一事胜人，独曰有后。先生丈夫子三，皆负轶才，自能名世。老泉偃蹇，轼、辙补之，则先生一生愤懑抑郁之气，亦可藉此以稍杀矣。

余以此语下慰九泉，遂拂石铭之。铭曰：

轩冕也而视如奴隶，英雄也而轻若儿稚，将相也而贱如狗彘，人则嗫嚅，尔惟诟詈。余之佩服先生，犹越王之式怒蛙也，惟取其气。

跋

跋梅花道人画竹卷

古人自不可尽其伎俩。元季高人皆隐于画史，如黄公望莫知其所终，或以仙去。梅道人吴仲圭自题其墓曰梅花和尚，后值兵起，以和尚墓独全。盖仲圭虽以笔墨自见，复时时韬晦，不使人尽知。今见此卷，方知其画竹之妙，又知其书法之精，如入龙宫海藏，宝母珠胎，无所不备。第少碧眼波斯，不能辨别之耳。

题葆生叔画

葆生叔于万历乙巳年作此画，余甫九岁。今传世已六十四年矣，而墨气淋漓，著纸犹湿，重岚叠嶂，于雨后观之，方尽其妙。

跋王文聚隶书兰亭帖

黄山谷曰：“世人但学兰亭面，欲换凡骨无金丹。”盖讥世之临摹禊帖，皆仅得面庞，而未得其精髓也。余友王文聚，为右军四十二代孙。楷法既精，复长汉隶，乃以蔡中郎《石经》笔法，为兰亭开一生面。银钩铁勒，古劲无比。若论其秀颖之气，则仍是《黄庭经》《笔阵图》所夺舍投胎者也。譬之祖父相貌，其子孙肥痴羸瘦或有不同，而至审其骨格规模，未有不相肖者也。昔人云：“公侯之家，必复其祖。”则文聚另具肉身，犹思剔骨还父。

跋祁止祥画

士人作画，当以草隶奇字之法为之。树如屈铁，山如画沙，绝去甜俗蹊径，乃为士气。止祥仿仲圭画，点画间笔笔有行草书意，盖取法仲圭，而又能解脱绳束。真是透网金麟，令人从何处捉摸？

跋蓝田叔米家山

崇祯甲申，余在淮上，与王宗伯觉斯同至武林。舟中讲究书画，见余所携箑为蓝田老所作“米家山”，重峦叠嶂。宗伯取快刀斫其上截，而以淡远山易之，更觉奇妙。因道米敷文居京，心见北固诸山，与海门连亘，取其境为潇湘白云卷。盖谓得其烟云灭没，便是米家神髓也。

题仲叔画

余叔守孤城，距贼垒三十里。有故人缒城来访，余叔多其高义，就灯下泼墨作山水赠之。此二事皆非今人所有，故此画皴法如猬毛倒竖，棱棱砺砺，笔墨间夹有剑戟之气。

跋张子省试牍　三则

刻张遗卷，非怪张子之不遇也。欲以明张子之不遇，张子自有以不遇之也。区区帖括家，为地甚窄，乃欲以太古篆作霹雳文，非李贺通眉长爪，能下榻便拜乎？刻成，张子持以示余。余读毕，张口而不能翕，曰：“此不是试官考童子文，乃童子考试官文也。”闻者大噱。

其二

笔笔存孤异之性，出其精神，虽遇咸阳三月火，不能烧失。龙醢而漦变，龟锯而甲灵，借兄淹蹇，以昌此文。

其三

读张子文，胸中猿咽，指下泉悲，不作眼前卫玠，欲问后世子云，扎茁辣刷，理自因之，复何怪焉？余语子省，杨子作《太玄经》，只自问玄不玄已耳，安问桓君山不桓君山耶？

跋寓山注　二则

寓山作记、作解、作述、作涉、作赞、作铭者多矣。然皆人而不我，客而不主，出而不入，予而不受，忙而不闲。主人作注，不事铺张，不事雕绘，意随景到，笔借目传，如数家物，如写家书，如殷殷诏语家之儿女僮婢。闲中花鸟，意外烟云，真有一种人不及知、而己独知之之妙。不及收藏，不能持赠者，皆从笔底勾出，如苏子瞻凤翔寺观王摩诘壁上画僧，残灯耿然，踽踽欲动。非其笔墨之妙，特其闻见之真也。区区门外汉，何足以深语。

其二

古人记山水手，太上郦道元，其次柳子厚，近时则袁中郎。读注中遒劲苍老，以郦为骨；深远冶淡，以柳为肤；灵巧俊快，以袁为修目灿眉。立起三人，奔走腕下。近来此事，不得不推重主人。

跋徐青藤小品画

唐太宗曰：“人言魏徵崛强，朕视之更觉妩媚耳。”崛强之与妩媚，天壤不同，太宗合而言之，余蓄疑颇久。今见青藤诸画，离奇超脱，苍劲中姿媚跃出，与其书法奇崛略同。太宗之言，为不妄矣。故昔人谓摩诘之诗，诗中有画，摩诘之画，画中有诗；余亦谓青藤之书，书中有画，青藤之画，画中有书。

再跋蓝田叔米山

画米家山者，止取其烟云灭没，故笔意纵横，几同泼墨。然不如其先定轮廓，后用点染，费几番解衣盘礴之力也。昔之善书者，谓忙促不及作草书，正须解会此意。

跋可一云林笔意

画家有皴法染法，如塑工增塑佛像，点染补缀，增一笔有一笔之妙。若云林笔意，则萧疏懒散，用笔如斧，用墨如金，佛家所谓灭塑也。展卷观摩，当想见其毫端珍惜。

跋蓝田叔枯木竹石

黄大痴九十而貌如童颜，米友仁八十而神明不衰，谓其以画中烟云供养也。蓝田叔年至望八，其画枯木竹石，笔力愈老愈健，盖得力于服食烟云者，应亦不少。

跋可上人大米画

天下坚实者空灵之祖，故木坚则焰透，铁实则声宏。可一师最喜宋画，每以板实见长，而间作米家，又复空灵荒率，则是其以坚实为空灵也。与彼率意顽空者，又隔一纸。

跋谑庵五帖

天下之有意为好者，未必好。而古来之妙书妙画，皆以无心落笔，骤然得之。如王右军之《兰亭记》，颜鲁公之《争坐帖》，皆是其草稿，后虽摹仿再三，不能到其初本。今观谑庵《五帖》，皆陆臞庵见其醉中属草，就手攫得之者也。纬止珍爱，亦如萧翼赚出《兰亭》，掩藏疾走，试展卷开看，亦见山花能遍地发否？

铭

木犹龙铭

夜壑风雷，神槎化石。海立山奔，烟云灭没。谓有龙焉，呼之欲出。

又铭

扰龙张子，尺木书铭。何以似之？秋涛夏云。

小砚铭

入谿山，坐清樾。携尔来，志日月。

修改宋砚铭

服则乡而貌则古，譬诸孔子少居鲁。衣逢掖之衣，长居宋而冠章甫。

紫袍玉带砚铭

碔也，藏玉之理；石也，发水之光；砚也，乃具人之冠裳。譬犹范也，腰有鞶带，是为蜂王。

小砚铭

薄如叶，赤如柿。郑虔学书，用以为纸。

松节砚铭

山川瑶，冰雪力。肘后风雷，老松化石。

又铭

出山泽，成龙文。前黄石，后赤松。

瓷壶铭

山民于市儿手攫得一壶，款式高古。余把玩一载，始得铭之。

沐日浴月也其色泽，哥窑汉玉也其呼吸，青山白云也其饮食。

耶子冠铭

苏子椰杯，即以覆首。学彼陶潜，葛巾漉酒。

竹皮冠铭

古者以冠，用夏变夷。不忘汉制，故用竹皮。

石皮砚铭

有石有石，存皮若何？笔攻墨守，弃甲则那？

又铭

皮则不刊，骨则不斫。言念君子，尚宝其璞。

小砚铭

左思作赋，门庭藩溷，皆著笔扎。砚薄如纸，以便于挟。

残铜水中丞　大父所遗

虽戕口，不起羞。虽折足，不覆。点点滴滴，毋忘手泽。

谢纬止砚山铭

米颠石，具丘壑；有云烟，无斧凿。袍笏拜之，公曰诺。

松橛砚铭

老龙鳞，在松橛。谁著书，多岁月。

刘云砚铭

泰山云，奔如马。不崇朝，雨天下。

又铭

芒砀云，归刘氏。君子得之，昌其文字。

只履砚铭

遇黄石，授素书。孺子可教，圯桥进履。

又铭

匪革则石，匪凫则舄。仙吏朝天，几几斯翼。

端砚铭

润如玉，能发墨。面无鹧斑，而眸无鸜鹆，此石瑶也，而近乃出端族。

莺砚铭

莺石砚，以米名。画朱竹，写黄庭。配松雪，管夫人。

又铭

出奁匣，付侍鬟。勿谓黛浅，中有远山。

宋砚铭

拙则厚，朴则寿。梦涤锦江，砂文篆籀。

宠泉窑鱼耳炉铭

枫冷吴江，秋水澄碧。其口淰淰，其耳湿湿。谓有鱼焉，呼之欲出。

章侯竹臂阁铭　画松化石钩勒

松化石，竹飞白。阁以作书，银钩铁勒。谁为为之章侯笔。

又枯木竹石臂阁铭

枯木竹石，雪堂云林。运笔如铁，惜墨若金。用以作字，阁臂沉吟。

定窑莲子杯铭

玉吾属，莲吾族。伶酒羽茶，惟尔所欲。

白定葵花水中丞铭

水得臣心，葵得臣貌。

宣窑茶碗铭

秋月初，翠梧下。出素瓷，传静夜。

宝瓶砚铭

口戕口，在管城。古君子，守如瓶。

天石砚铭

但曰玉，尔不服；攻隃麋，则尔独。

竹臂阁囊铭

玉有璞，竹有箨。君子师之，示人以朴。

为赵我法铭杖

度索度索，挟杖而噱。人或笑之，则应曰：余武人也，凡遇赋诗，则横之如槊。

为陆臞庵铭杖

君所嗔，借人力。杖于家，过七十。

又为赵我法铭杖

坐勿肯坐，卧勿肯卧。步履如飞，有杖则荷。如言尔杖国之年也则唾。

夔龙砚铭

肤寸云，兴麋隃不崇朝，遍区宇。诚盛世之夔龙也，帝曰俞，汝霖雨。

龚春壶铭

古来名画，多不落款。此壶望而知为龚春也，使大彬骨认，敢也不敢？

二十八友铭序

陶庵曰：庐陵嗜奇，六一为号；老铁好古，七客著名。余家旧物，失去强半，而余尚识其姓氏，如得故友，故曰友也。

雨花石铭

大父收藏雨花石，自余祖余叔及余，积三世而得十三枚，奇形怪状，不可思议。

怪石供，将毋同。

砚山铭

二酉叔收藏。层峦叠嶂，方坛髻螺，罔不毕具。而灵璧之产，尤难于皱瘦。

来米岳，无斧凿，余见则攫。

兰花小厂盒铭

大父收藏蒸饼盒，重枝叠叶，铁画银钩，永乐厂造。

匪木匪石，珊瑚琥珀。

白定炉铭

二酉叔收藏白定炉，松文惨澹。嘉禾项墨林以五百金售之，二叔辞，以殉葬。

五百缗，岂余诳？固辞之，以殉葬。

小美人觚铭

二酉叔收藏汉铜小美人觚，长尺有三寸，半截花纹，浑身翡翠。

觚不觚，翡翠之都。

哥窑卮铭

二酉叔收藏哥窑卮，傍着一把，如竹箨初解，大块冰裂。

于箨于箨，其光在弱。

哥窑丱髻瓶铭

二酉叔收藏丱髻瓶，高六寸许，下截如纸堆；而色泽浏漓，入手欲堕。

持之弗易，一跌百碎。

碧玉簪铭

尔蕴叔收藏西碧水料簪，长三寸许，遍体文螭。上有“言念君子，温其如玉，陆子冈制”阳篆文十二字。

不我丑，伴白首，是我结发之友。

宣铜象格炉铭

尔蕴叔收藏象格炉，妙在不高而浅，浑身韵色，熟落无比。

盘根错节，正而不谲。

哥窑印池铭

尔蕴叔收藏印池，纵二寸，横寸半，处州色，而纹片疏爽。

观其纹片，自不能贱。

晋唐小楷铭

尔蕴叔收藏晋唐小楷十八本，王麟洲先生所集。摹拓之精，的系贞观。

纸与墨与拓之精，呜呼！古人。

茶条杖铭

陶庵收藏茶条杖，浑身轮囷，而足下稍蹩。

自蹩躠，扶人蹶，尔拙！

断纹古琴铭

陶庵收藏。断纹之妙，棱棱如剑锋，毫发不毨。

吾与尔言，尔亦予诺。

宣德填漆盒铭

陶庵收藏宣德盒，脱尽漆木之气，上有昙花，赤如珊瑚，绿如祖母。

层复层，既鲜且明。

羊脂玉鲲鹏图书匣铭

燕客收藏紫檀匣，包浆甚古，玉刻鲲化为鹏，蹴浪如雪。

赞尔曰雪，尔犹不屑。

吕文安糕拙砚铭

燕客收藏糕拙砚，甚浑朴，池开一锭墨，著墨处稍涌起一痕。

磨棱倒角，尔只一朴。

吕吉士汉玉昭文带戒尺铭

燕客收藏昭文带，如一块腊猪肉，皮中多血皴，光润异常。

非敢为佞，汉玉之圣。

杨繇之三弦子铭

燕客收藏弦子，出范崑白手，檀干蛇蜕精绝。燕客以文犀作轸，汉玉作把，遂享重名。

华其饰，是范崑白乃直。

钱子方古镜铭

道子收藏素秦驼，厚半寸，浑身水，古署曰“寒潭秋月”。有紫檀架，以汉玉嵌之。

婆娑婆娑，稍有弇阿，照胆则那。

李锦城龚春台铭

道子收藏。泥细如面，出款卓荦，气楼一耸，大非今人所及。

诸妙毕备，惭愧惭愧。

定窑水中丞铭

道子收藏水中丞，是石门舅祖家藏，的是定窑，而火色未去，人多疑之。

出世数百年也，而火色未去，譬如老年人尚性气。

宣铜反复莲花水盂铭

道子收藏。乌斯藏物。其质其色之妙，认宣铜者，此是对牌。

水火可入，不失其色。

白瑛石铭

山民收藏石，棱如刀环相比，遍体雪痴，不灵不动。

决不似玉，我自落落。

大绳耳分裆宣铜炉铭

山民收藏。炉口甚宕，肚囊一束，无限筋节，非甘文台、施银匠辈所能梦见。

宽而不拓，囊而不落，此宣炉之忖度。

白定砚头瓶铭

山民收藏。瓶甚波俏，意在减省，惜料如金。

何以立定窑之品？惟其省。

石皮砚铭

山民收藏天然糕拙砚，旁带松皮，肉地细润，而发墨如砥。

内马肝，外犀革。此谓砚皮，不裹痴骨。

官窑分裆铜炉铭

山民收藏。粉白地，海棠花口，下分裆，如三桃鼎立。

其色萼萼，其光濯濯，呼桃则诺。

王二公徐氏家藏壶铭

山民收藏。肉眼视之，未免浇薄，而气厚质坚，盖如铁响。

硗硗壳壳，其气不薄。

赞

准提菩萨颂

佛现神通，一十八臂。既得器用，还为器滞。闲着双手，反得如意。结印在空，如月印地。大地山河，两手握住。

汉前将军关侯赞

由大将军而得度，现帝王身而说法。其义在髯，其忠在颊，其忧在眉，其怒在发。虽以武夫，克配圣贤，且以杀人，得证菩萨。

梓橦帝君赞

孝友文章，主持风雅。席帽白骡，游行华夏。彩笔簪缨，尽归陶冶。兵气纵横，文星退舍。太史龙门，走问牛马。学彼顽童，装聋做哑。

又赞

七十化身，璇玑再造。去簪而缨，改冠而帽。大人君子，变虎变豹。五星聚斗，光乃四照。文锦既成，虽丑登庙。

白衣观音赞　并序

岱离母胎，八十一年矣，常常于耳根清净时，恍闻我母念经之声。盖以我母年少祈嗣，许念《白衣观音经》三万六千卷也，故岱生时遂有重胞之异。此经声是胎里带来，虽遭劫火，烧之不失也。于是焚香顶礼，作白衣大士赞曰：

鹰以胎教，自抛其卵。螟以声教，裸遂肖我。胞里闻经，八十一祀。一闻母声，一见我母。振海潮音，如雷灌耳。

题我法方朔于今再见图

于思方朔，颜丹睛绿。所索者长安之米，所饱者侏儒之粟。所攫者王母之桃，所遗者细君之肉。人谓将军，不负此腹。

自题小像

功名耶落空，富贵耶如梦，忠臣耶怕痛，锄头耶怕重，著书二十年耶而仅堪覆瓮？之人耶有用没用？

周戬伯像赞

有东坡之文章，而世不之忌；有步兵之放达，而众不之异；有文山之声伎，而人不之议。盖人皆着其迹也，而先生只嗅其气。故余谓先生，下可以陪悲田院乞儿，上可以陪玉皇大帝。

张子旉像赞

书五车，才八斗；云梦在胸，若耶在手；愉色婉容，醇然如酒。貌子旉者，其见子旉于菽水承欢，而上事其八旬之母。

王季重先生像赞

拾芥功名，生花彩笔，以文为饭弈为律。谑不避谑，钱不讳癖。传世小题，幼不可及。宦橐游囊，分之弟侄。孝友文章，当今第一。

陆德先像赞

谑庵任诞，德先牢骚。水乳自合，遂与定交。两人名起，磔磔云霄。则德先真英雄也，而能为魏武捉刀。

伯凝弟抚琴图赞

金玉尔音，珪璋尔相。两耳眈眈，气宇遒上。腹笥便便，诗书跌宕。胸中惟古圣贤之与俱也，而目前之人不足以当其一盼。昔以其学富五车也，则以为作《左传》之丘明；今以其精警六律也，则以为听濮音之师旷。

季弟山民像赞

身在朱门邪，而神游岳渎。迹混市廛邪，而胸存松菊。貌若仙人邪，而心持金粟。其所嗜好邪，米颠石，子猷竹，桑苎茶，东坡肉。其所住家邪，舟居非水，而陆处非屋。之人邪不俗。

燕客三弟像赞

介甫执拗，郅都暴虐。始慕横财之燕公，后羡骤贵之桂萼。人称为丘壑中之秦皇也，剩水残山，任其开凿。又称为古董中之桀纣也，汉玉秦铜，受其炮烙。其任性乖张，恃才放纵，而终及于祸也。不为博物之茂先，则为伐山之康乐。

钱充符像赞

山水有情，金石有味。松柏有心，兰桂有气。孝友文章，乐只岂弟。与公瑾交者，如饮醇醪，不觉自醉。

冰雪大师像赞

香之妙，妙在无烟；泉之妙，妙在无味。龙入石而不知，鱼狎水而不去。故吾师之得悟道于双松也，而双松无树。

言冲之像赞

医则鹊，地则璞，公皆自许，而人不之诺。曾夸得地，而余言凡地皆发子孙，而公独发祖宗也，乃得袭守祠于孔门之文学。

蝶庵题像

嗟此一老，背鲐发鹤。气备四时，胸藏五岳。禅既懒参，仙亦不学。八十一年，穷愁卓荦。水到渠成，瓜熟蒂落。沉醉方醒，恶梦始觉。忠孝两亏，仰愧俯怍。聚铁如山，铸一大错。

水浒牌四十八人赞

托塔天王晁盖

盗贼草劫，帝王气象。

呼保义宋江

忠义满胸，机械满胸。

行者武松

人顶骨，一百八，天罡地煞。

短命二郎阮小五

仇首既得，玩之不释。

活阎罗阮小七

蓼儿洼，碣石岸，惟鱼鳖是见。

美髯翁朱仝

美髯翁，释曹操，走华容。

病尉迟孙立

百战百胜，谥曰鄂。尔其后，身当不错。

双鞭呼延灼

公侯之家，必复其祖。

花和尚鲁智深

和尚斗气，皆其高弟。

青面兽杨志

花石纲，生辰纲，予及汝偕亡。

黑旋风李逵

面如铁，性如火。打东京，只两斧。

一丈青扈三娘

娘子军，锦伞套，著者莫笑。

两头蛇解珍

断竹续竹，飞土逐肉。

霹雳火秦明

于思于思，弃甲复来。

智多星吴用

网虎者，步步松，步步急。诸葛、曹瞒，合而为一。

入云龙公孙胜

松文剑，出雷电。

插翅虎雷横

救吾母，杀一狐，胜杀四虎。

急先锋索超

周公斧，召公钺，谁敢亵越？

九纹龙史进

有高手，愿为牛马走。

小旋风柴进

孟尝好客，其族几赤。

混江龙李俊

有民人，有土地，大伙并不若小结义。

大刀关胜

作者奇异，刻画关帝。

浪子燕青

有其胆智，无其精细。

小李广花荣

广射虎，荣射鸟，其至尔力中乃巧。

双枪将董平

两股明枪，不使暗箭。

神机军师朱武

棋下于局，杀气满腹。

没羽箭张清

唐琦石，忠于宋。满地皆是，人不能用。

赤发鬼刘唐

尔则赤发，见蓝面则杀。

神医安道全

能杀人，能活人。

母大虫顾大嫂

既为虎，复为母，毒如蛊。

金枪手徐宁

一勾一搭，徐宁枪法。

鼓上蚤时迁

其亡其亡，入我室，登我堂，颠倒我衣裳。

浪里白跳张顺

苕溪水涨，逆流而上。

双尾蝎解宝

尔有母遗，是狄梁公姨。

金眼彪施恩

快活林，复霸业，能交人于缧绁。

玉麒麟卢俊义

不敢轻诺，平分水泊。

豹子头林冲

小夺泊，唐之李郭。

矮脚虎王英

王矮虎，性粗卤，借尔娄猪，定吾艾豭。

震天雷凌振

霹雳手，沙飞石走。

混世魔王樊瑞

五雷玄妙，此子可教。

扑天雕李应

一刺客，二游侠，三货殖，至尔身则一。

神行太保戴宗

朝苍梧，暮碧落。

拚命三郎石秀

战战兢兢，谁肯拚命？

母夜叉孙二娘

击晋鄙，如豚羖，惟是屠者，其养可取。

病关索杨雄

天生杨雄，以友为命。妇人之言，慎不可听。

没遮拦穆弘

出吾胯，揭阳一霸。

没面目焦挺

投身水国，倒有面目。

圣手书生萧让

笔豪茂茂，陷水可活，陷文不可脱。





卷之六


祭文

祭少师朱恒岳公文

殷际中兴，鬼方滑夏。周当共和，淮夷鲠化。钺弓矢，天讨勿赦。召虎甘盘，崛起其下。公蚤释褐，久为循吏。处处思之，岘山堕泪。藩宣蜀岷方安其位。变起仓卒，乃御魑魅。公之勋业，自在鼎彝。肱股既竭，身死边陲。古名将相，堪与齐驱公之福德，则远过之。成都一郡，死守睢阳。罗雀掘鼠，增垣浚隍。孤城失守，中丞被创。公也独异不失封疆。蔺囚负固，滇池孟获。七纵七禽，视如几肉。武侯天威，南人慑服。公也独异，一战即服充国屯田，瓯窭丰穰。用佐军输，蓘藨鞅掌。老将远谋，零稽颡。公也独异，不动公帑。水西倾巢，伏波交趾。马革裹尸，男儿愿止。马援丧归，后车招訾。公也独异，不载薏苡。坐镇天南，安危所系。垂二十年，功存带砺。汾阳居之，不胜绮丽。公也独异，不蓄声伎。伏波诸葛，功在剑南。峨嵋嵲屼，瞿塘深湛。蜀之二杰，得公而三。浙有留侯，青田诚意。忠肃再造，新建禽伪。半壁龙川，谁立汉帜？三大功臣，得公而四。方藉匡襄，奠安社稷。扬我国威，施及蛮貊。胡天不造？夺我忠贞。大星一陨，枥马皆惊。祁山不出，谁救苍生？减膳撤乐，哀动殿廷。吾辈悲思，匪为私戚。梁木其萎，为天下惜。才非吉甫，难书公绩。譬若蚊虻，以撼霹雳。公之功烈，如岳如崧。公之遇合，非罴非熊，有志之士，愿拜下风。良金写像，世世祀公。

祭外母刘太君文

岁崇祯戊寅夏四月，余外母刘太君病剧。其子倩张岱为之求医药，俱不疗；为之祷于社，祷于东岳之神，俱不见格。不幸于二十日诀而瞑，弥留五昼夜，而溘焉气尽。

岱躬视含殓，哀号痛裂，呜咽不能出一语。逮至十四日，是五月之九日矣。于是先一日，延僧至灵寝，礼水忏十二部，以资冥福。会薄治牲醪，率女及外孙、外孙女为文以哭之曰：

岱自痛别我母十有九年，而恃有我外母在，鞠育之犹母也，教训之犹母也。鞠育之而恐任余性，教训之而恐伤余意，其委曲而详慎之犹母也。至今日吾外母死，而岱之母道绝矣。则岱之母不幸死于十九年之前，而死于余外母之死日，是余母与外母交丧矣。故岱之痛外母，一如痛岱之母，而岱思苦筋骨以报外母至死，一如报岱之母。而今兹不能，则有五内痛裂，抱恨终天，一如思岱之母，哭岱之母而已。

吾外母虽生华屋，其生平丁骨肉之戚，抱零丁之苦，自为女为妇为媳为母为姑，未尝履一日之顺境，享一日之安闲。六十年来，计其开笑口者，指不能三四屈，而余皆其悲思涕之日矣。十六字余外父，二十七而遂称未亡人，事十一年积疴尪羸之夫，奉三十七年严厉琐屑之舅，抚三十三年髫龀遗腹之孤，其间苦情百出，如吞炭吮瘏，无可告语。而耳又重听，见人眉目气色，辄自揣摩忖度，至废寝食，其苦又百倍常人。外父殁后，所倚以为命者，上则生父王镜石先生及母王太君，下则一儿二女及二女倩而已。乃天不慭遗一老，镜石先生痛罹水厄，而王太君性极褊急，家人至难与言。余外母迎养十五年，百计将顺，而诟谇甘之。寻亦以病夺。而长女及女倩又相继夭折，骨肉零星，在十去五，其痛心何如！而不肖岱头颅如许，无尺寸竖立，食指百人，颇蒙母虑。更有一事，其所朝夕凝盻者，愿得一孙，以下报宣武，乃麟定尚艰，愁眉勿展。则是终母之身，其忧勤辛苦，求似一监门老妪骨肉团聚、子孙盈前者，尚不可得，矧望其他耶？今且终母之身，百苦备尝，而卒遘蛊疾，竟以苦死，其可伤孰甚耶？

外母性坚忍，待家人子侄一以慈惠。昔为方伯公理家政，凡方伯公之诸弟若侄有匮乏，辄周其急，而缙绅先生之以孝友著者，必首推方伯公。自外母致家政，而庭除自无闲言，则其所以曲体尊人，加惠子侄，有所以助成之者，一妇人力也。素性笃孝。方伯公留心于竹头木屑，有陶晋公之风，凡其一楮一箑，决不敢轻以予人。曾忆余少时，偶见所藏黄慎轩墨迹甚富，余乞一帧，而母不之许，他可知已。见亲戚故旧，一以和煦迎之，使人皆饱德而去。故死之日，奔走哭者无不尽哀，而至有言自太孺人死，而此路从此可绝矣。吾外母得此一言，其亦可以瞑矣。

嗟嗟！旁人有哭之哀者，不必其子与媳也；道路有称其贤者，不必其亲与戚也；空言有佩其德者，不必其施与积也。若岱则何以颂吾母哉？岱今则谓终母之身，其为女孝，为妇贞，为媳慎，为母辛，为姑惠，有数者，虽百苦备尝，亦可以含笑入地矣。然则生平丁骨肉之戚，抱零丁之苦，未始非天之所以玉成吾外母也。呜呼尚享！

祭秦一生文

崇祯戊寅八月二十日，秦子一生以病暴死。越五日，其友人某等谋所以荐之，而属岱告其灵。盖一生无日不与岱游，一生一死，岱忽忽若有所失。举笔辄叹而起，以是不果。至九月三日，岱以事至西湖，既乏伴侣，独步堤上，见湖中山水，意色惨淡，殆为一生也。因为文以招之曰：

世间有绝无益于世界，绝无益于人身，而卒为世界人身所断不可少者，在天为月，在人为眉，在飞植则为草本花，为燕鹂蜂蝶之属。若月之无关于天之生杀之数，眉之无关于人之视听之官，草花燕蝶无关于人之衣食之类，其无益于世界人身也明甚。而试思有花朝而无月夕，有美目而无灿眉，有蚕桑而无花鸟，犹之乎不成其为世界，不成其为面庞也。

余友秦一生，家素封，鸥租橘俸可比千户侯，而自奉极淡薄。家常无大故，则不杀雁凫。踽踽凉凉，一介不以与人，而又不鸣不跃，以闲散终其身。于世界实毫无损益，尽人而知之也。乃一生性好山水声伎、丝竹管弦、摴蒱博弈、盘铃剧戏，种种无益之事；顾好之，实未尝自具肴覈，为一日谿山之游，亦未尝为一日声乐，以供知己纵饮。乃其所以自娱者，往往借他人歌舞之场插身入之。故凡越中守土有司及豪贵肆筵设席，或于胜地名园，或于僻居深巷，一生无日不以微服往观。至夜静灯残，酒阑客散，其于楹础之间，两目烂烂如岩下电者，非他人，必一生也。大率无事，日以为常，非大故，非外出，非甚疾病，虽水火勿之避，风雨勿之阻也。死之数日前，犹在某氏观剧，喃喃向余道之。濒死前一日，余期一生游寓山；至易箦之际，犹掷身数四，口中呼“寓山，寓山”而死。一生从中道夭折，田宅子女多未了事，凡所以萦其忧虑者不可胜计，而独以寓山不到，抱恨而殁，此亦可以想其痴㾂一往之致矣！虽然，世人日寻于名利之中，如蛆唼粪、蝇逐膻，幢幢无已时，不知山水声伎为何物，一生既唾而贱之。而世更有粗豪卤莽，山水园亭，酒肉腥秽，声伎满前，顽钝不解，而一生以局外之人，闲情冷眼，领略其趣味，必酣足而归。则是他人之园亭，一生之别业也；他人之声伎，一生之家乐也；他人之供应奔走，一生之臧获奴隶也。一生生五十五年，十五年以前，以幼稚不解，四十年之风花雪月，无日无之。昔人所谓三万六千场，一生所得，已一万四千有奇矣。真目厌绮丽而耳厌笙歌，一生之奉其耳目者，亦不减王侯矣。

古者有山村人从闽海归，说其所见海错，奇形异味，里人争来共舐其眼。今一生在夜台，其中亦有富贵而死，如所谓山水声伎不知为何物者，一生绎言之，争来舐其眼者，应亦不少。吾以此言解一生之忧愤，一生必冁然而笑，畅饮此觞矣。呜呼尚飨！

祭义伶文

崇祯辛未，义伶夏汝开死，葬于越之敬亭山。明年寒食，其旧主张长公属其同侪王畹生、李生持酒一瓯，割羽牲一，至其陇，招其魂而祭之，并招其同葬之父凤川同食。谕之曰：

夏汝开，汝尚能辨余说话否耶？汝在越四年，汝以余为可倚，故携其父母幼弟幼妹共五人来。半年而父死，汝来泣，余典衣一袭以葬汝父。又一年，余从山东归，汝病剧，卧外厢，不得见。阅七日，而汝又死。汝苏人，父若子不一年而皆死于兹土，皆我殓之，我葬之，亦奇矣，亦惨矣。汝为人跋扈而戆直。今死后，忘其为跋扈，而仅存其戆直，余安得不思之，不惜之？汝未死前，以弱妹质余四十金。汝死后，余念汝，旧所逋俱不问，仍备粮糈，买舟航，送汝母与汝弟若妹归故乡，使汝妹适良人，汝知耶？不知耶？汝母临别，言汝妹得所，当来收汝父子骸骨，今竟杳然，何耶？余忆天下有无心之言，遂为奇谶。余四年前，纠集众优，选其尤者十人，各制小词。夏汝开曰：“羁人寒起，秋坟鬼语。阴壑鸣泉，孤舟泣婺。重重土绣声难发，钟出峡。惊雷触石，石初裂，声崩决。狂风送怒涛，千层万叠，直至樯颠柁折方才歇。”见者可谓酷肖。今试读之，语语皆成谶矣，异哉！今汝同侪十人，逃者逃，叛者叛，强半不在。汝不幸而蚤死，亦幸而蚤死，反使汝为始终如一之人，岂天玉成汝为好人耶？

汝生前，傅粉登场，弩眼张舌，喜笑鬼诨，观者绝倒，听者喷饭，无不交口赞夏汝开妙者。绮席华筵，至不得不以为乐。死之日，市人行道，儿童妇女，无不叹惜，可谓荣矣。吾想越中多有名公巨卿，不死则人祈其速死，既死则人庆其已死，更有奄奄如泉下，未死常若其已死，既死反若其不死者比比矣。夏汝开未死，越之人喜之赞之，既死，越之人叹之惜之，又有旧主且思之祭之，汝亦可以瞑目于地下矣。汝其收泪开怀，招若父同饮酒食肉，颓然醉焉。余有短歌一阕，汝其按拍而歌之。

歌曰：彼山之阿兮汝可以嬉，白骨粼粼兮青冢累累。凄风苦雨兮群鬼聚语，疑汝父子兮不辨汝乡语。见汝茕茕兮或来欺汝，今见有人来祭兮，当不嗤汝为他乡之馁鬼。

祭伯凝八弟文

康熙二年，岁在癸卯，九月一日乙丑，老兄岱以香烛楮镪、鸡黍清醑之奠，致祭亡弟御医大夫伯凝先生之灵曰：

痛余八弟，乃遂遐升。余虽昆季，义犹友朋。兰摧玉折，实难为情。嗟余平昔，见两异人。唐氏士雅，系出华亭。在吾於越，乃有伯凝。两人同病，五岁失明。性皆嗜学，扫净耳根。倩人诵读，倾耳以听。遂成博洽，心史腹经。胸有万卷，目无一丁。居常谈笑，博古通今。愧余两目，不如其盲。讵意师友，近在家庭。余更有幸，居于比邻。安乐患难，甘苦与分。始因母氏，变起雷霆。终得赋隧，先为遗羹。弟为郑伯，余也封人。常遭横逆，心负不平。握拳透爪，嚼齿穿龈。弟也渐离，余也荆卿。谈论典籍，学海书城。错分帝虎，讹辨淄渑。余也公谷，弟也邱明。生平好洁，人称水淫。辋川缚帚，临邛涤巾。余也海岳，弟也云林。刀圭服食，济世好生。病者得药，为之体轻。余也坡老，弟也越人。少喜茗战，日铸驰名。雪芽空翠，瑞草兰馨。余也桑苎，弟也端明。量能豪饮，不较斗升。弦庵兄弟，为之却兵。余也王导，弟也刘伶。无所不备，德行才能。后来领袖，先辈典型。且也道貌，硕大丰盈。轮廓坚厚，两耳棱层。法应上寿，窃比老彭。如何奄忽，遂失人琴。河鱼作祟，误食参苓。溘焉朝露，速若风轮。余长吾弟，十有一龄。中散身后，拟托子孙。奈何先我，梦奠两楹。眩然反袂，泪若河倾。生刍孺子，鸡黍巨卿。神其来享，进此兕觥。呜呼尚飨！

祭祁文载文

癸丑八月十五日，祁文载先生解蜕而去。其友人陈箴言等，以月之二十六日，割羽牲一，从以果羞黄流，至其帏前而哭之。乃命张岱作赞飨之，词曰：

昔人谓香在未烟，茶在无味，盖以名香佳茗，一落气味，则其气味反觉无余矣。人如知此，则可以悟道，可以参禅。祁文载少年博学宏文，以五经拔贡，取两榜如拾芥，而文载固一代之才子也，而无才子气。庚辰释褐，令延平五年，而北变之后，遂解绂遄归，文载固三十余年之纱帽也，而无纱帽气。其居乡，一循礼法，里中人有不公不法之事，刑罚甘受，而但求不使王彦方知之者，则文载又乡里中之道学人也，而无道学气。甲申三月，龙蜕鼎湖，文载削发披缁，坐破蒲团，十有余载，而参叩精猛，丛林释子皆奉佛门龙象，则文载一付法之和尚也，而无和尚气。即诸小事言之，棋为国手，独步江南，而留心字艺，游戏词坛，教习梨园，有老优教师所不曾经见者，则文载真绝世之聪明智慧人也，而无聪明智慧气。淘洗湔涤，一切气味不著分毫，窃谓世间慧业文人，成佛在前，生天在后者，屈指吾党，更无有第二人矣。旧岁与岱偶谈禅理，阐扬佛法，真能使顽石点头。而为岱评阅《金刚》如是解，澈髓洞筋，更无疑义。弁首一序，机锋棒喝，横说竖说，乱堕天花。正与相订禁足寓山，深究佛理，而今乃电光石火，一现即灭，何其闪我之奇，弃我之速也？文载心同止水，眦决层云，举世间之功名富贵，死别生离，恩爱冤仇，子女玉帛，皆不足以入其胸次。而吾辈尚以世俗靡文，生刍絮酒，薤露哀词，以志悲痛，文载以道眼观之，不足以当其一哂。而吾辈所深惜者，第以文载之猛力深心，入道如箭，使彼苍肯再加数年，其精进不知几许，而今竟止此，可胜懊叹哉！以此二三老友，薄设羹芼，虽不成享，然犹是范张之鸡黍也。伏望鉴临，一加匕鬯。呜呼尚飨！

公祭张亦寓文

吾辈之获交于张亦寓也，有交之总角者，克见亦寓之豪放；交之少壮者，克见亦寓之繁华；交之暮年者，克见亦寓之高旷。至其百折不回之性，一往不挠之气，则自少至壮而老，实未尝纤毫少变也。

亦寓当日五陵年少，裘马翩翩，名噪文坛声施芹沼，雕龙绣虎，不受樊笼。王季重先生欲致之门下，百计诱之，冠雄鸡，佩猳豚，抗拒多年，方请委贽。时人以谑庵之得亦寓，比之孔门之得仲由。此时缔盟者，止吾辈数人，未能广及。殆亦寓壮盛，贾生入洛，望重辟雍，声伎满前宾朋满坐，倾酒如泉，挥金似土，拨阮弹筝，以昼卜夜。被放归里，时时凝碧，日日梨园，演剧征歌，缠头撒缦，此时结交颇盛，珠履三千，今存无几。亦寓晚年淡然入道，蒯履布袍，闭门却扫。橘虐茶淫，诗魔书蠹，宿习未除，则教数童子按拍清讴，选声叶律，韵辨中州。咬钉嚼铁，一时兴至，握管沉吟，雨竹风兰，淋漓泼墨，然过自矜贵，不妄与人。造门请见者，稍不当意，即举手楗户，匿不见人。以是庭无杂客，门可张罗。由今追昔，凡豪放繁华高旷之事，石火电光，过眼即灭，独其性气，则始终如一，不肯模棱。凡遇侪辈，或其性之所喜，即遢伎衰童，蠢僧村老，煮茗焚香，剧谈终日，不以为厌。或其性所不喜，即王公大人，轩冕冠盖，亦寓科头箕踞，白眼相向，旁若无人。盖亦寓具用世大才，生不逢辰，贫病相寻，赍志以老。其胸中真有一段不可磨灭之气，巨鱼失水，老骥伏枥之悲。不能如祢衡之挝鼓，灌夫之骂座，范亚父之撞破玉斗，曹孟德之击碎唾壶，徒厄塞终身，胸怀莫吐，以致磊块郁结，安得不昏昏闷闷，鲠咽以死也？呜呼痛哉！

兹以二七，吾辈知交，以鸡黍一提，抚棺痛哭。李白夜台，恐未必有故人之酒也。唯神有知，举杯釂此。

祭周戬伯文

昔虞翻放弃海南，恨无交际！思以青蝇为吊客，谓天下有一知己，亦足无恨。余独邀天之幸，凡生平所遇，常多知己。余好举业，则有黄贞父、陆景邺二先生、马巽青、赵驯虎为时艺知己。余好古作，则有王谑庵年祖、倪鸿宝、陈木叔为古文知己。余好游览，则有刘同人、祁世培为山水知己。余好诗词，则有王予庵、王白岳、张毅儒为诗学知己。余好书画，则有陈章侯、姚简叔为字画知己。余好填词，则有袁箨庵、祁止祥为曲学知己。余好作史，则有黄石斋、李研斋为史学知己。余好参禅，则有祁文载、具和尚为禅学知己。至如周戬伯先生，则无艺不精，无事不妙。与之为制艺，则才同冯许；与之为古文，则笔过欧苏；与之匿迹商山，则衣冠甪里；与之怡情剧戏，则顾曲周郎；与之编纂史记，则一出一入，字挟风霜；与之唱和诗词，则一吟一咏，声出金石；与之摹仿书法，则细楷麻姑，抄书盈箧；与之参研禅理，则提撕谑笑，各出机锋。得吾戬伯一人，则数十人之精华，皆备于一人之身。而虞翻交籍，不求多人，思得天下一人以为知己，亦足无恨，殆吾戬伯一人之谓也。

余与戬伯结发为知己，相与共笔砚者六十三载。婆娑二老，形影相怜，正欲偷生以娱迟岁，今乃一旦洒然舍我遽去。兄既玉碎，弟尚瓦全，回首思之，有何趣味？乃不自遄死，犹然视息人世，亦孙子荆所谓乃使若辈存而令此人死也。兄去弥月，弟贫无可将意，止携絮酒生刍，走向灵，亦如王茂宏之哭卫洗马，曰叔宝风流名士，海内所瞻，可修薄祭，以敦旧好云耳。弟有哀些，缕不尽，抚棺号痛，以当驴鸣。兄其鉴之。

公祭张噩仍文

呜呼！吾张噩仍先生之仙逝也，凡在知交者，或惜乡党中失一善士，或惜世法中少一通人，或惜文坛中折一名宿，或惜风雅中缺一韵友，或惜朋侪中殂一任侠，凡所以悼惜噩仍者，譬如画竹，皆得其一节矣。吾辈忝在久要，窃谓其知之尚未尽也。

噩仍为思溪先生之文孙，其积德累仁不止一世，而思翁之功行在因果，噩仍之功行在名教。如于公之有阴德，而子孙济美，自当高大其门。噩仍谦和柔婉，未尝以一语忤人。而胸中月旦，洞若观火，即其会稽修志，一出一入，字若风霜，不肯稍为曲笔，如褚裒之外无臧否，而皮里自有阳秋。噩仍蜚声黉序，食于二十人中者四十余年。人称其举子业，而不知其下帷稽古，博览群书，所作诗文，真足颉颃古人，如李谧之拥书万卷，而不肯以枵腹欺人。噩仍精于音律，其所著三剧，皆写其胸中郁勃。而见有梨园子弟歌喉清隽，必鉴赏精详，盘旋不去，如公瑾之按拍审音，而半字差讹，必得周郎之一顾。噩仍少年豪放，狎客满门，挥金如土，而后乃澹然入道，闭户自精，厌弃繁华，一归约啬，鸥租橘税，不失素封，如武攸绪之清净寡欲，耕桑谋野，而尝自逍遥于岩壑。

是以吾辈之得交噩仍者，钦其道义，如松柏之有心；挹其丰采，如竹箭之有筠；读其诗文，如云霞之有色；聆其词曲，如金玉之有音；羡其风韵，如芝兰之有气；念其交情，如醇醪之有味。盖噩仍生平百美具备，足以系人之思者，不知凡几。乃更多材多艺，诊脉则仓公扁鹊，刀圭所及，能以良药起生；相地则郭璞青田，杖履所至，能以粒粟择葬；且复怡情丝竹，适意花鸟，放怀风月，寄傲烟霞。文章声气之士，既加结纳；博徒卖浆之辈，亦所包容。哲人云亡，人皆痛惜。先生去后，求一真诚君子、博雅通儒，以为越中翘楚者，其谁为之继乎？

兹以二七，凡我同人，车过腹痛，薄具羹芼，用伸哀悃。惟神鉴之，为展匕鬯。

公祭祁夫人文

眉公曰：“丈夫有德便是才，女子无才便是德。”此语殊为未确。愚谓丈夫有德而不见其德，方为大才，女子有才而不露其才，方为大德。先辈祁止祥先生，经济文章，琴棋书画，皆臻神妙，与人接见，言语简涩，粥粥若一无所能。而临事当场，才堪八面，实备诸德而不屑以一德见长，非其海涵地负，才大使然乎？复闻其夫人冯太君者，清静寡欲，长斋绣佛，阃外之事，毫不与闻，人皆称其盛德，而吾独称其大才。

夫人生丈夫子二，生道蕴女五。一子才如长吉，召赋玉楼；一子英迈出群，亭亭玉立。非夫人之画荻丸熊，焉能有此令嗣乎？五女颖敏知书，才高柳絮，施鞶结缡，皆适阀阅大家，非夫人之胎教身仪，焉克有此淑女乎？劝夫力学，篆刻雕虫，文成龙虎，掇取高魁，非夫人之警鸡断织，焉克有此佳耦乎？盖夫人之才大如许，决不肯稍露其才，而使人止钦其德，渊渟岳峙，蕴蓄高深。

且古之大露其才者，莫如谢太傅刘夫人。常帏诸婢在前作伎，太傅见辄下帏曰：“恐伤盛德。”刘夫人之才大矣，而多此嫉妒。先生有周郎之癖，声伎满前，夫人未尝顾而一问。且有如夫人者数院，家政一委贤能，与先生相敬如宾，无一言交谪。则先生之风流旷达，皆夫人有以玉成之也。太傅在东山，兄弟已有富贵者，翕集家门，倾动人物。刘夫人常曰：“大丈夫不当如此乎！”太傅捉鼻曰：“正恐不免。”刘夫人之才大矣，而多此艳羡。先生兄弟皆显要，而夫人视之淡如，虽服瑜珈，无异荆布。近且先生黄冠道服，散诞逍遥，齐眉相守，同至耄耋，并不以簪缨轩冕，一动其心。则先生之持重高尚，又皆夫人有以辅相之也。夫人具此才德，不特为一家之母范，实且为通国之女师；不特为行地之神仙，兼且为度世之古佛。盖以慧业文人之妇，成佛生天，皆其分内之事。如夫人者，真可以洒然解蜕，一无所憾者矣。

凡我戚属，一聆讣音，痛失仪型，共挽薤露，敬陈沼芷，用荐灵。

琴操

张子作琴操，非以解嘲也，志耻也。曷耻之？耻为长者也，耻为赤子也。使虞芮之人见之曰：“吾所争，周人所耻也。”

天下士操　鲁仲连解邯郸围作

鲁连一言，邯郸围解。旁观者言：“何藉鲁连？邯郸自解。”邯郸人则曰：“罪惟鲁连，欲解则解。”

从井救人操

井有人焉，其从之也，痴莫痴于宰予。作从井救人操。

谁则挤之，乃堕于窟？我则援之，乃捽其发。既登于阀，问谁捽发？余实捽发，余罪当杀。尔既捽余之发，尔则偿余之簪与袜。

中山狼操

东郭先生匿中山狼。绐猎者去，狼磨牙欲食之。悔而有作。

吁嗟狼兮，尔乃食予，予不尔救，尔将食谁？狼曰：“余饥，所见惟食，不问恩仇，不择肥瘠。”狼兮，终忍食余兮！终忍食余兮，狼兮！

脊令操

秦府僚属，劝秦王世民行周公之事，伏兵玄武门，射杀建成、元吉。魏徵伤之作。

脊令在原，缯弋在地。兄为弟来，弟绐兄去。弟则自去，以兄予鸷。吁嗟乎鸷，吁嗟乎弟！

让肥操

后汉赵孝，天下乱，人相食，弟礼为贼所得。孝闻之，诣贼曰：“弟久饥，羸瘦，不如孝肥，请啖之。”

兄认肥，贼啖余，余心则娱。兄认肥，弟朵颐，不知其所为。弟曰：“兄既认肥，可以弟啖。”而变其言曰“癯”。

就烹操

韩信使郦食其说齐，下之。蒯彻曰：“郦生伏轼掉三寸舌，下齐七十余城。将军为将数岁，反不如一竖儒之功乎？”信袭破齐，齐王烹食其而走。

三寸舌，下齐城，竖儒之功洵可惊，何不杀之夺其名？后被云梦之缚，而信自悔，曰：“狡兔尽，走狗烹。”

完卵操

孔北海被收，顾谓使者曰：“冀罪止于身，二儿可得全否？”儿曰：“大人岂见覆巢之下，复有完卵乎？”含沙下石者，非其父执，则其祖执也。

不相识，难入室，覆我巢而破我卵者，皆我之父执。呜呼！我曰“父执”，彼语人曰：“我与若父，本不相识。”

投杼操

曾子处费，有人与曾子同名族者而杀人。人告曾子母曰：“曾参杀人。”曾子之母曰：“吾子不杀人。”织自若。有顷焉，人又曰：“曾参杀人。”其母尚织自若也。顷之，一人又告之曰：“曾参杀人。”其母惧，投杼逾墙而走。

昔曾子作《孝经》，而玄云聚于北极。苍苍者天，惟孝能格。奈何曾参杀人，而母犹信之不及？吾终母之信之不及也，而尚谓是曾参之凉德。

吾舌尚存操

张仪从楚相饮，楚相亡璧，疑张仪，笞掠之。其妻曰：“子毋读书游说，安得此辱乎？”仪指其口曰：“视吾舌尚在否？”其妻笑曰：“舌自在也。”仪曰：“足矣。”

纵横舌，不敢吼。楚相笞，不敢走。负剑忍辱，斤斤自守。珍重张仪，无非自爱其舌也，故以一丸泥封其口。

莝豆操

范雎受魏齐辱，为须贾所卖也。雎相秦，贾入见，膝行谢罪。雎乃大供具请诸侯宾客，置莝豆其前，而马食之。

故交也而先下之石，绨袍也而先裹之箦，宾客也而置莝豆者侧。呜呼噫嘻！此即卖友之须贾也。马若知之，不与同食。

张子好义，受人反噬。时阴雨，坐梅花书屋，愤懑不平，腹胀几裂，因作琴操十首。援琴歌之，觉鲠闷之气，拂拂从十指出去也。庚辰闰三月，琴张记事。

〔附〕燕客和操十首

伯子有不平之鸣，栖志徽弦，乃作琴操。恐世无知其心者，因目其晜弟，弟亦援琴而和之。

天下士操

排难兮解纷，薄卿相兮重鸿名，谈微中兮全危城，连兮连兮挥其金。挥其金兮，世多负心，多负心兮，是以有戒心。

从井救人操

井中处矣，生则蛙兮。死则泥矣，谁则出之？出反噬之。以怨报德，虑有德色。

中山狼操

吁嗟先生兮，狼兮尔何救之？既全其躯，当果其腹。大恩不报，不如杀之。狼兮而何救之？吁嗟先生兮！

脊令操

武公杀兄，睿圣称之。周公杀弟，元圣颂之。六月四日，语多隐微。成王败贼，史能饰词。

让肥操

昆季让肥，义能感贼。贼尚能感，彼何人斯？彼何人斯，无所感之。

就烹操

郦生既烹，走狗亦死。卖彼郦生，归功于己。信无死道，死于此。

完卵操

面谄背诟，谁则不负？乐其倾巢，尚焉翼覆？不恤其友，遑恤友后。

投杼操

繄谁信目咸以耳，讹言三至兮惑其母，曾参杀人市有虎。

吾舌尚存操

秦相印，楚相璧，孰者重？乃遭掠。不捉鼻，且折舌，富贵逼人，尚有齿颊。

莝豆操

折胁拉齿兮，何有于故交？裹箦加溺兮，何有于绨袍？马食而终贳汝兮，毋污吾之佩刀。

伯氏变北鄙杀伐之音，为挥弦送鸿之概。伯氏绿绮，其干羽欤？弟亦转紾，当整槊矣。勿谓虚无人，隐然敌国在也。寒香子记。

杂著

张灯致语

崇祯庚辰岁闰正月，越士民公约重张五夜灯者。伏以两逢元正，岁成闰于摄提之辰；再值孟陬，天假人以闲暇之月。《春秋传》详纪二百四十二年事，春王正月，孔子未得重书。开封府更十七、十八两夜灯，乾德五年，宋祖犹烦钦赐。今兹闰正月者，三生奇遘，何幸今日而当场；百岁难逢，须效古人而秉烛。

况吾大越，蓬莱福地，宛委洞天。大江以东，民皆安堵；遵海而北，水不扬波。含哺嘻兮，共乐太平之世界；重译至者，皆言中国有圣人。千百国来朝，白雉之陈无算；十三年于此，黄耈之说有征。乐圣衔杯，宜纵饮屠苏之酒；较书分火，应暂彻太乙之藜。

前此元宵，竟因雪妒，天但知点缀丰年；后来灯夕，欲与月期，人不可蹉跎胜事。六鳌山立，只说飞来东武，使鸡犬不惊；百兽宫悬，毋曰下守海澨，唯鱼鳖是见。笙箫括地，竹椽出自柯亭；花艳盈街，禊帖携来兰渚。士女潮涌，撼动蠡城；车马雷殷，唤醒龙屿。况时逢丰穰，呼庚呼癸，一岁自兆重登；且科际辰年，为龙为光，两榜必征双首。莫轻此五夜之乐，眼望何时；试问那百年之人，躬逢几次？敢期同志，勿负良宵，敬藉赫蹄，喧传口号。

疏通市河呈子　崇祯七年十二月

为城市命河，急宜开导，恳乞天台，立赐疏通，以复水利，以弭火灾事。窃见府城南利植门至北昌安门，市河一带，中分两县，直达三江。口吸万壑千谿，由肠胃腹心而脉归尾闾；足履九宫八卦，合丙丁壬癸而位济坎离。是以舟楫一通，则城野交利；生克既合，则火患永除。奈河当市廛之冲，户列编民之杂，刍芥积若投鞭，尘垢多如囊土。通城隧道，忽作泥封；分壤界河，几同茅塞。以致乡村不便趋市，颇多负载之劳；遂使闾市常罹火灾，竟无灌溉之利。某等居皆近市，利害切肤，急则呼天，哀号同口。

幸遇天台加意民灾，留心水利。祈即敕更事耆老，内举功正数人，兼使募好义富民，乐助粮钱多许，即日兴工，浃旬卒役。方瞻经始，顿还旧观。况今闸工既竣，理纬方能合经；且迩回禄屡灾，克火先须储水。凿斯池也，教民七年而戎事备；冬则役之，岁十二月而舆梁成。弭灾兴利，福国奠民，两邑齐心，千门翘首。为此激切上呈。

课儿读諟

一战不胜，当思裹甲复来；再则弗售，何惜抱荆三献。淮阴胯岂可屈而不伸；张仪舌喜得端然还在。要投俗眼，必多买胭脂；若爱细腰，须先忍饥饿。今落魄甫经半载；遂荒废已越三冬。只欲攀安，仅同走卒；但知御李，便属舆人。挟刺通名，半是题门凡鸟；随行逐队，全为学步驽骀。君子为朋，谈剑论文，素心人可与共晨夕；小人有母，坐荐截髲，无米妇难以作居停。慎勿滥交，止求益友；唤回㤭鸽，叱退懒龙。焚倦目于秦坑，出薪须猛；囚酒星于天狱，下钥加严。吞刀既用刮肠，饮炭复思涤胃。须记取那张黄榜，原不是绝世稀奇；尝想着这领蓝皮，怎好作终身结果？少壮不努力，老大徒伤悲；平日弗用功，自到临期悔。针能定向，必要指南；射可中钩，无妨败北。故抑奇才，涂抹不取，欧文忠还中刘几；仍将落卷，誊录无差，陆宣公终售韩愈。秦祖龙之屡摇铁铎，决要移山；精卫鸟之急吐泥沙，猛思填海。阶前立雪，尚是虚文；座右书铭，方为实意。

颂

孝友颂

世有伟人，必敦伦理。爱物仁民，施由亲始。所读何书？《孝经》《曲礼》。所习何仪？操杖捧几。何以为养？鱼鲊鹿乳。何以为欢？舞斑设醴。茅容烹雌，惟供甘旨。黄香扇枕，为亲销暑。宗族称孝，书之敦史。赫赫具赡，高山仰止。道德之庐，麟軿会此。自古神仙，无不孝弟。敬进兕觥，祝公高齿。

义方颂

赡彼古人，必获麟趾。安石有言，吾自教子。重傅尊师，佳肴甘醴。夜聚心灯，晨飞笔蕊。货与王家，学成文武。鹗荐连登，鹏程怒起。推恩所生，龙章诰紫。小宋云兴，莒公山峙。黉序蜚声，豸冠可俟。奕奕文孙，鸣珂佩玘。玉树芝兰，森森阶阯。艺苑所钦，文中龙虎。克继书香，皆公福祉。方识顽仙，不宿峦雉。

令德颂

翳我福人，必有令德。凡在乡邦，受其世泽。昆季姻亲，解衣推食。贫户监门，疗饥拯溺。救拔颠危，衽席金革。笃好缁衣，授餐授室。放雀放麑，不网不弋。错节盘根，芟除荆棘。乐善好施，国人矜式。乃产凤毛，金玉其质。允文允武，簪缨采笔。夺锦虎闱，传胪北极。鲲化眉山，先辙后轼。甲第绵绵，遐龄千亿。

洪才颂

於维巨公，才华雄杰。典剧理繁，力能振刷。陶侃勤俭，竹头木屑。刘晏精详，租庸盐铁。公佐鹾台，纲引透彻。有弊亟除，有冤必雪。排难解纷，灶商胥悦。于公高门，公侯奕叶。速营菟裘，归老于越。种秫柴桑，唯事曲糵。漉酒接䍠，陶陶饮歠。满腹精神，自臻耄耋。儿正黑头，应建节钺。百岁称觞，巍巍阀阅。

箕畴五福

粤稽洪范，禹锡自天。向用五福，惟寿为先。康宁骈集，好德是绵。老人矍铄，南极星躔。色同赤芍，丹合青莲。年登八百，桃熟三千。青衣鸟使，召赴仙筵。甜如崖蜜，有枣如拳。凉同冰雪，有藕如船。言念君子，崧岳齐年。

南山万寿

菊水有杞，南山有枸。根似龙蛇，干同错绣。饮泉而甘，莫不眉寿。服食飞升，无容仙授。黄精天姥，丹砂勾漏。振振麟趾，兰葩芝茂。腹饱珠玑，胸藏篆籀。尔有福田，子孙耕耨。尔有利薮，子孙蒐狩。乐只君子，保艾尔后。

华封三祝

华封三祝，富寿多男。闻之悚息，尧亦辞焉。多男多惧，授职则安。多富多事，分任则闲。寿虽忍辱，遗世登仙。安期为友，师则偓佺。朝游沧海，暮宿桑田。取麟作脯，驱鹿驾軿。化舃为凫，掷米成丹。嘉乐君子，三祝斯全。

天保九如

天保定尔，以莫不兴。如山如阜，如冈如陵。百川方至，日升月恒。松柏并茂，南山以增。受天百禄，遐福骈臻。齐眉举案，相对如宾。青藜照读，纺绩同灯。有女择配，玉润冰清。文孙燕翼，祖武是绳。岂弟君子，无不尔承。

寿周霞城八十

香山九老，洛社耆英。硕德长者，必享遐龄。旌阳初任，两袖风清。后车所载，薏苡轻身。洒然解绂，五斗腰伸。居乡朴茂，不露簪缨。祁公社衍，傀儡盘铃。蝇头细楷，著书满籝。申公待聘，安车蒲轮。帝思黄发，召修老更。杖朝有日，三寿作朋。问年几许，窃比老彭。

词

远阁新晴　蝶恋花为祁世培作

山水精神莺燕喜，好似乾坤，又做乾坤起。柳濯疏眉口剌齿，如人新浴弹冠始。涩日遮藏羞欲死，一抹轻烟，横截青山趾。欲画秋江多仗纸，远峰一角余皆水。

通台夕照

西望柯亭真怪绝，方叠螺青，团簇多层折。古壑苍崖如老耋，招提辟咡成童孽。收拾残山藏绣襭，霞湿瘢痕，坟起丹丘血。孔雀惊飞收不迭，疏羽片片留金屑。

清泉沁月

月与清泉居处角，何事幽人，忽与泉通著？闻道江声精草格，江声不与书同作。说向庸人徒啸噱，汲水倾来，那见连金魄？试思吴刚将月琢，月华片片成飞瀑。

峭石冷云

一片奔云来此驻，雪湿冰团，弱翼难飞去。剥藓镌名多受记，平泉草木皆登志。思在襄阳袍袖住，芒砀云深，个里藏刘季。喜得嘉朋常觅至，愚公谷口观云气。

小径松涛

步到寒林声谡谡，龛赭潮生，喷薄来山麓。卧听檐前风雨速，秋涛八月惊枚叔。入寺知微呼笔墨，奋袂如风，汹汹能崩屋。四壁烟云倾百斛，江声入手成飞蹴。

虚堂竹雨

如听秋声军令急，奉诏周昌，口作期期吃。疾走含枚风雨集，千人步履争呼吸。更似冰丝清欲泣，著意吟揉，手重弦声涩。宛在潇湘波上立，琵琶怨洒千行湿。

平畴麦浪

昔日东坡思栗里，良穗怀新，写尽澄心纸。今见平畴如绿绮，翻来白浪潮头起。野老豚蹄心更侈，篝满瓯窭，奢愿还无已。处处军输如吸髓，敢云畎亩忘庚癸。

曲沼荷香

冯谧虽招玄武辱，几个知章，消得山阴曲。剪叶为桐封晋叔，若耶带砺分符箓。鸡帻传更香气簇，露掌仙人，叶上浮轻玉。叶底田田鱼凫宿，翠氤为廓香为国。

林寺钟声

嶰谷寒灰寸管定，林寺松筠，自有黄钟应。十六椽头枕上听，耳根更比中郎净。钟到钟山声更劲，大地山河，响彻凭谁证？铜澡盆中宫徵正，洛钟知奉铜山令。

镜湖帆影

山似芙蓉青百叠，隔住林峦，穿度轻如蝶。树底疏疏时闪灭，依稀深浅湘裙折。伫立高冈随宛折，剡水归帆，犹带山阴雪。遮在人家林外堞，墙头又露他山缺。

长堤杨柳

但是长堤杨柳胜，遭际隋炀，赐与隋炀姓。千树桃花相掩映，官家殿脚宝装靓。脂粉六桥淘洗净，移植柴桑，便得柴桑性。斗酒双柑长往听，阴阴黄鸟呼陶令。

古岸芙蓉

闻道芙蓉能走獭，多剪柔条，都向池边插。叶底离披藏睡鸭，崖前红蓼连蒲箑。吹老蕖荷黄褪甲，独自轻盈，卿自为卿法。秋水澄澄清似峡，倒垂花影鱼吞呷。

隔浦菱歌

画舫笙簧顷刻过，只有菱歌，不拾人间唾。口既如簧眼似簸，几回看得兴亡破。至此乾坤方觉大，这艇清讴，那艇能追和。剥了红菱三四个，侏儒不受官厨饿。

孤村渔火

何必微萤量数斛，遇夜嬉游，囊火燃山谷。怎比渔灯千万簇，星星炤出田畴绿。疑是天河成反覆，遍野疏星，连住招摇宿。此际神槎乘博陆，支机石冷空杼柚。

三山霁雪

雪晴光如缺列，闪烁凝晴，入眼翻成瞥。一幅鹅绫无缁涅，条条水道如轨辙。山入秋湖皆小垤，滋蔓难图，迢递如瓜瓞。余到洛伽心胆裂，银狮蹴起潮头雪。

百雉朝霞

远阁晨曦窗外紫，雉堞依稀，望见龙山趾。塔影双尖云外峙，吴门白练多如齿。截断红尘三十里，烟火城中，远隔蒹葭水。城内居民垤内蚁，颙颙蠢动蚕筐里。

丁亥中秋　念奴娇寓项里作

雨余乍霁，见重云堆垛，天无罅隙。一阵风来光透处，露出半空鸾翮。凉冽无翳，玲珑晶沁，人在玻璃国。空明如水，阶前藻荇历历。叹我家国飘零，水萍山鸟，到处皆成客。对影婆娑，回首问，何夕可方今夕？想起当年，虎丘胜会，真足销魂魄。生公台上，几声冰裂危石。





旧刻序跋


王雨谦序

有大文之人而文始传，文也者，人也。其人为天地之所属，则凡天地之所焕不能郁，与郁而不克告之天下万世者，皆汇而委诸其人。由是而日星之蒸变，河岳之苞孕，勤勤焉提以成之也。然其所际有显晦，且有不即内之于显，而困苦拂乱与以晦晦之遇，而别有以显之，则天下文章莫大乎是矣。如昔左氏《春秋》，龙门《史记》，皆不屑以爵禄荣之，而特荣以三曾之大也。吾故于陶庵张子之文，而知天地之成之显之者深且宏也。陶庵为雨若先生之孙，而阳和公其曾祖父也。阳和公以文章大魁天下；雨若先生成进士，以理学推醇儒。陶庵尊人大涤公，抱命世才，虽烺烺仕籍，竟不克大展其学，乃举累代清淑之气，尽以钟之陶庵。陶庵自束发为文，发藻儒林，以彼其才，使其立取一名，身都显要，自当复命造物，爽爽不怍。而以才大莫器，有识者咸为裂眦问天，而陶庵怡然听之，遂潜名成《石匮》一书，上与左史等。鼎甲申以后，屏弃浮云，益肆力于文章，自其策论、辞赋、传记、笺赞之类，旁及题额、柱铭，出其大力，为能登之重渊，而名诸日月，题曰《琅嬛文集》。盖其为文不主一家，而别以成其家，故既能醇乎其醇，亦复出奇尽变，所谓文中之乌获，而后来之斗杓也。余与陶庵以气谊文章为世外交，每一篇出，无不披华食实，如李才江之范金呼岛佛，柳柳州之盥薰读昌黎集也。兹者百家争喙，俾斯集行之于世，则震风凌雨，应知夏屋之为帡幪也。陶庵其先蜀产也，其近则越产也，其人其文，几几各争有之。余则曰：“此非蜀之有，越之有，而天下之有也，张子天下才也。”曲辕王雨谦撰。

祁豸佳序

越故多才，其所最著者，宋有陆放翁，元有杨铁崖，明有徐青藤。后来才士，所生不少，以沉埋帖括，淹屈多人。间有进贤纱帽，游戏古作，视为绪余。神宗朝，吾越中以古文名者三先生：一为陆景邺，一为王谑庵，一为倪鸿宝。陆长于武断，其蔽也敢；王长于撮巧，其蔽也狎；倪长于征僻，其蔽也鬼。较之前代三贤，尚难学步，而其所刻文集，又皆荣不择茅，金常夹砾，此虽作者之过，而选之者亦不得不任其责矣。钟伯敬曰：“选者之力，能使作者读者之精神心目为之顿易。故夫选而后作者，上也；作而自选者，次也；作而待人选者，又次也。”陶庵所作诗文，选题选意选句选字，少不惬意，不肯轻易下笔。凡有所作，皆其选而后作者也。其后汇所存稿，悉简其代作应付诸篇什，尽付一炬，有所存贮，又皆其作而自选者也。今兹选刻稿尚盈笥，王白岳又为之痛芟雠校，在十去七。所定《琅嬛》一集，譬之文豹留皮，但取其神光威沉；孔雀堕羽，只拾其翡翠金辉，淘汰簸扬，选择最核。以视前代，即放翁之剑南、渭南，铁崖之乐府、史钺，青藤之樱桃、馆阙编，何遂能过之也？盖陶庵先为蜀产，后生会稽，以嵯峨渫之奇，席万壑千岩之秀，其始脱胎结撰，自合磊砢韵秀，亮拔不群，此其生质使然，岂可与之争锋角胜乎！昔李研斋见《石匮书》，力争陶庵决非浙产，言及先世，始然大笑，自谓知人。其藻鉴之确，信有以也。雪瓢祁豸佳撰。

黎培敬刻琅嬛文集序

从来文字之流传，每关气数。一代魁杰之才，其所著作，有传有不传，有郁之久而后传。如有明山阴张陶庵先生所著《琅嬛文集》，其明证也。陶庵当明之季，肥遁逊荒，迁流展转，此稿犹得于余老友王个峰处藏之。个峰与余共事薇垣，凡八阅寒暑，生平耽吟咏，工楷隶，精数学，而于奇书古画，尤钟爱特甚。每当焚香煮茗，促膝谈心，辄斤斤以陶庵《琅嬛文集》未及梓行为念。光绪丙子春，余于公退之暇，偶一披览，见其文闳深渊懿，劲折奥衍，诡谲瑰奇，各尽其致。陶庵所著书甚多，惜未获见，即此已窥一斑。爰促付剞劂，工竣聊缀数语于简端，盖以识个峰佩服陶庵之深。而陶庵是集不至湮没于数百年之后，毋抑有气数存乎其间耶？是为序。光绪三年岁在丁丑季秋月，湘潭黎培敬。

王惠跋

余束发时，读书于山阴余浣公侍御家。检其藏书，有《琅嬛文集》一帙，蚊脚细草，蟫蠹缡，盖张陶庵后裔世传，而尚未付雕者也。余见而攫之。五十年来，藏之敝簏，时一披阅，不少废离。今半肩襆被游黔，山川万里，与之偕来。儿子介臣见而悦之，以为陶庵吾越名宿，才盖当世，闻其生平有徐文长之癖，今读是篇，笔挟风霜，气吞庄列，实出文长之上，较余犹加珍重。属同人录出，乞余校正，分为六卷，合作一函，什袭藏之。俟客囊稍裕，将付剞劂，以垂久远，庶不负陶庵一生心血所存，浣公夙昔收藏之意。天下之宝，当与天下共之，岂敢独作枕中之秘哉！道光戊戌良月，会稽王惠识。

王介臣书琅嬛文集后

右《琅嬛文集》六卷，有明於越陶庵张先生岱著也。吾越有明一代，才人称徐文长、张陶庵，徐以奇警胜，先生以雄浑胜。先生他著，次第传世。《石匮书》则毛西河修明史作为蓝本，《西河集》中上先生书，言之详矣。惟是卷当时经王雨谦、祁止祥两先生，编次评点，会国变未刊。家藏蝇头本，相传为先生自携以避难者，后归越城余浣公文毅侍御家。当时大观楼藏书之富甲东南，此书为先君子兰上公借观，楼不戒于火，万卷顷刻成烬，是书以借出独完。先君子来黔，独袖是书。厥后越城失守，家藏悉尽，是书亦以携出独完。黔乱二十年，介臣携是册出入荆棘灰烬中，率无恙，岂造物欲存是书，人亦赖以存耶？书藏浣公及余家二百余年，迄未付梓，亦不轻示人。昔惟郑广文珍见之曰：“精浑胜归、唐，何论二十四家耶？箧中有此，盗贼水火不能近也。”竭数昼夜力抄录去，此外无人见也。丙子春，黎简堂中丞见而爱之，急劝付梓，因述其颠末于后。光绪丙子春正月，个峰王介臣识。

〔附〕毛西河寄张岱乞藏史书

居故乡时少，但及壮岁，即亡名走四方，从未经抠衣得一登君子之堂，快读异书。每中夜起忆，辄成恨事。今吾乡老成，渐若晨星，而一代文献如先生者，犹幸得履修容，享耆齿，护此石纽，则夫天之厚属先生者，原有在矣。

夫名山之藏，本待其人，久闷不发，必成物怪。方今圣明右文，慨念前史，开馆修辑，已幸多日。乃荐辟再三，究无实济，翰音鼓妖，于今可见。向闻先生著作之余，历纪三百年事迹，饶有卷帙。即监国一时，亦多笔札。顷馆中诸君，俱以启、祯二朝记志缺略，史宬本未备，而涿州相公家以崇祯一十七年邸报全抄送馆，编辑名为实录，实则挂一漏万，全无把鼻。顷总裁启奏，许以庄烈皇帝《本纪》，得附福王、鲁王、唐王、桂王诸纪于其末。而搜之书库，惟南都一年有泰兴李映碧廷尉《南渡录》，西南建号有冯再来少司寇《滇黔诸记》，稍备考索。至鲁国隆武，始终阙然。今总裁竟以是纪分属某班，旋令起草，此正惇典殷献之时也。

不揣鄙陋，欲恳先生门下，慨发所著，汇付姜京兆宅，抄录寄馆，以成史书。夫汉书蓝本肇于叔皮，然而远胜他书者，以史官分严，虑有得失，反不若茂才闭户之闿而公也。若夫欧阳《五代》成于私著，然后宋直用之而迥不及他史者，以匹士疏漏三家言事，万不若史局之审而核、博而通也。今以先生之学力，媲美茂才，然且家有赐书，远过欧九。其苦心撰著，原不欲藏之井中。而一旦移入史乘，传之其人，将先生慷慨亮节，必不欲入仕，而宁穷年矻矻以究，竟此一编者，发皇畅茂，致有今日，此固有明之祖宗臣庶，灵爽在天，所几经保而护之，式而凭之者也。仲尼云：贤者识其大者。向使仲尼复生，亦当啧啧称献贤矣。

若其中忌讳，一慨不禁，只将本朝称谓一易便了，至其事则正无可顾虑也。且史宬呈进，当详列诸书所自，不敢蔑沫。况此书既付过史馆，则此后正可示人，无庸再閟，尤为朗快。书到即乞启钥，确付京兆宅抄付，悚惕不具。





点校后记


此次点校《琅嬛文集》，以光绪三年贵州刻本为底本。民国二十四年刘大杰校点、上海杂志公司印行的《中国文学珍本丛书》本，传世较广，但错字、错句较多。鲁迅先生所曾举出过的“不称王向前”，便是一例。光绪刻本亦间有错字。如卷一第十六页三行“人有乘船遇风，惊悸而得疾者，取多年拖牙，为长年手汗所渍处，刮末服之而愈”（《陶庵肘后方序》），“拖牙”当为“柁牙”。“柁”通“舵”，“柁牙”即木船上的舵把子，故有“长年手汗所渍处”。又如卷一第二十九页一行“王白岳先生著《廉书》，书同晒腹，秩过等身，博奥极矣”（《廉书小序》），句中“秩”当为“帙”。凡此等等，凡我们力所能及的，此次都作了校正。但由于我们学识疏浅，可能仍有些错字未能看出，标点也可能出现错误，敬希读者指正。

1984年11月2日





