后山全集 - (北宋)陈师道
　后山诗话
　后山谈丛
　　●卷一
　　●卷二
　　●卷三
　　●卷四
　　●卷五
　　●卷六
　后山诗注
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十
　　卷十一
　　卷十二
　后山集
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十
　　卷十一
　　卷十二
　　卷十三
　　卷十四
　　卷十五
　　卷十六
　　卷十七
　　卷十八
　　卷十九
　　卷二十
　　卷二十一
　　卷二十二
　　卷二十三
　　卷二十四
　　记跋










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　










后山全集 - (北宋)陈师道





陈师道(1053-1102)北宋诗人。字履常，一字无己，号后山居士。徐州彭城(今江苏徐州)人。幼即刻苦好学,年十六以文谒曾巩,巩见而称奇,遂留受业。熙宁中,心非王安石经义之学,绝意仕进。元丰四年,曾巩荐其修史,以布衣米用。章惇高其义,托秦观致意,希耒见而荐于朝,终不往。元祐初,苏轼、傅尧俞、孙觉荐于朝,为徐州教授。又因梁焘荐,为太学博士。尝在官私至南京见苏轼,论者以其“昌法越境”,罢为颍州教授。又论其进用非由科第,罢归。调彭泽令,未赴。元符三年(1100)召为秘书省正字，次年末病卒。平生沉沦下僚，家境贫寒，但立身处世讲究风节操守，尊师重道，不趋附权贵，深得时人好评。以其曾出苏轼之门，被列入“苏门六君子”。他把主要精力用于诗文创作，欲以诗文传之后世。自云：“于诗初无师法”，后见黄庭坚诗，遂尽焚旧稿而学之。吕本中把他列入《江西诗社宗派图》，宋末元初方回更推他为江西诗派“三宗”之一。他是宋代著名的苦吟诗人，作诗用力极勤，创作态度严肃认真，每有诗思，便急归闭门，拥被而卧，苦吟累日，诗成乃起。黄庭坚称他是“闭门觅句陈无己”。他的诗受黄庭坚影响较深。在典故运用，词语锤炼以及结构安排方面，与黄诗有相似之处。他又是北宋学习杜甫用功较深的诗人之一，但他多在格律句法方面追步杜诗，虽然形式上有逼肖之处，但往往缺乏杜诗的深广雄浑。最擅长五七言律诗，颇能显出学习杜甫近体诗的功夫。他的古体诗亦有朴实而真挚之作，如《示三子》、《别三子》等。亦工词，颇自负，但所存作品佳作不多。著有《后山居士文集》20卷，有上海古籍出版社影印南宋蜀刻大字本。诗有宋人任渊《后山诗注》12卷，有《四部丛刊》本。


后山诗话

又称《后山居士诗话》或《陈无己诗话》。诗论专著。宋陈师道撰。南宋陈振孙《直斋书录解题》卷十七别集类中著录《后山集》时称《诗话》一卷,而同书卷二十二文史类下又著录《后山诗话》二卷。一卷本与二卷本无大异。书中对苏轼、黄庭坚的创作俱有不满之词,与陈氏思想、创作倾向不符,且记有陈师道身后之事,故南宋陆游疑非陈氏所作(见陆游《老学庵笔记》)。《四库全书总目提要》从其说。但师道的门人魏衍编《后山集》时已提及此书,胡仔《苕溪渔隐丛话》也曾称引。郭绍虞在《宋诗话考》中认为“师道确有诗话”,但“原稿未及刊行,他人得之复加增益,遂致事实牴牾,启人疑窦”。

王师围金陵，唐使徐铉来朝，铉伐其能，欲以口舌解围，谓太祖不文，盛称其主博学多艺，有圣人之能。使诵其诗。曰，「秋月」之篇，天下传诵之，其句云云。太祖大笑曰：「寒士语尔，我不道也！」铉内不服，谓大言无实，可穷也。遂以请。殿上惊惧相目。太祖曰：「吾微时自秦中归，道华山下，醉卧田间，觉而月出，有句曰：『未离海底千山黑，纔到天中万国明。』」铉大惊，殿上称寿。 

孟嘉落帽，前世以为胜绝。杜子美〈九日诗〉云：「羞将短发还吹帽，笑倩旁人为正冠。」其文雅旷达，不减昔人。故谓诗非力学可致，正须胸肚中泄尔。 

望夫石在处有之。古今诗人，共享一律，惟刘梦得云：「望来已是几千岁，只似当年初望时。」语虽拙而意工。黄叔达，鲁直之弟也，以顾况为第一云：「山头日日风和雨，行人归来石应语。」语意皆工。江南有望夫石，每过其下，不风即雨，疑况得句处也。 

欧阳永叔不好杜诗，苏子瞻不好司马《史记》，余每与黄鲁直怪叹，以为异事。 

费氏，蜀之青城人，以才色入蜀宫，后主嬖之，号花蕊夫人，效王建作宫词百首。国亡，入备后宫。太祖闻之，召使陈诗。诵其〈国亡诗〉云：「君王城上竖降旗，妾在深宫那得知。 

十四万人齐解甲，更无一个是男儿。」太祖悦。盖蜀兵十四万，而王师数万尔。 

韩退之〈南食诗〉云：「鲎实如惠文。」《山海经》云：「鲎如惠文。」惠文，秦冠也。蚝相黏为山。蚝，牡蛎也。 

白乐天云：「笙歌归院落，灯火下楼台。」又云：「归来未放笙歌散，画戟门前蜡烛红。」非富贵语，看人富贵者也。 

杨蟠〈金山诗〉云：「天末楼台横北固，夜深灯火见扬州。」王平甫云：「庄宅牙人语也，解量四至。」吴僧〈钱塘白塔院诗〉曰：「到江吴地尽，隔岸越山多。」余谓分界堠子语也。 

黄鲁直云：「杜之诗法出审言，句法出庾信，但过之尔。杜之诗法，韩之文法也。诗文各有体，韩以文为诗，杜以诗为文，故不工尔。」 

黄鲁直谓白乐天云「笙歌归院落，灯火下楼台」，不如杜子美云「落花游丝白日静，鸣鸠乳燕青春深」也。孟浩然云「气蒸云梦泽，波撼岳阳城」，不如九僧云「云中下蔡邑，林际春申君」也。 

苏子瞻云：「子美之诗，退之之文，鲁公之书，皆集大成者也。」 

学诗当以子美为师，有规矩故可学。退之于诗，本无解处，以才高而好尔。渊明不为诗，写其胸中之妙尔。学杜不成，不失为工。无韩之才与陶之妙，而学其诗，终为乐天尔。 

退之诗云：「长安众富儿，盘馔罗膻荤。不解文字饮，惟能醉红裙。」然此老有二妓，号绛桃柳枝，故张文昌云「为出二侍女，合弹琵琶筝」也。又为李于志叙当世名贵，服金石药，欲生而死者数辈，着之石，藏之地下，岂为一世戒耶！而竟以药死。故白傅云「退之服硫黄，一病竟不痊」也。荆公诗云：「力去陈言夸末俗，可怜无补费精神。」而公平生文体数变，暮年诗益工，用意益苦，故知言不可不慎也。 

子美〈怀薛据〉云：「独当省署开文苑，兼泛沧浪学钓翁。」「省署开文苑，沧浪忆钓翁」，据之诗也。 

王摩诘云：「九天阊阖开宫殿，万国衣冠拜冕旒。」子美取作五字云：「阊阖开黄道，衣冠拜紫宸」，而语益工。 

杨大年〈傀儡诗〉云：「鲍老当筵笑郭郎，笑他舞袖太郎当。若教鲍老当筵舞，转更郎当舞袖长。」语俚而意切，相传以为笑。 

吴越后王来朝，太祖为置宴，出内妓弹琵琶。王献词曰：「金凤欲飞遭掣搦，情脉脉，看取玉楼云雨隔。」太祖起，拊其背曰：「誓不杀钱王。」 

武才人出庆寿宫，色最后庭，裕陵得之。会教坊献新声，为作词，号〈瑶台第一层〉。 

宋玉为〈高唐赋〉，载巫山神遇楚襄王，盖有所讽也。而文士多效之者，又为传记以实之，而天地百神举无免者。余谓欲界诸天，当有配偶，其无偶者，则无欲者也。唐人记后土事，以讥武后尔。 

黄诗、韩文，有意故有工，左、杜则无工矣。然学者先黄后韩，不由黄、韩而为左、杜，则失之拙易矣。 

永叔谓为文有三多：看多、做多、商量多也。 

余以古文为三等：周为上，七国次之，汉为下。周之文雅；七国之文壮伟，其失骋；汉之文华赡，其失缓；东汉而下无取焉。 

陈绎批答〈曾鲁公表〉云：「爰露乞骸之请。」黄裳为曾侍读制曰：「备员劝讲。」乞骸，备员，乃表语，非诏语也。曾鲁公谓人曰：「使布何所道。」 

诗欲其好，则不能好矣。王介甫以工，苏子瞻以新，黄鲁直以奇。而子美之诗，奇常、工易、新陈莫不好也。 

熙宁初，有人自常调上书，迎合宰相意，遂丞御史。苏长公戏之曰：「有甚意头求富贵，没些巴鼻使奸邪。」有甚意头、没些巴鼻，皆俗语也。 

某公用事，排斥端士，矫饰伪行。范蜀公咏〈僧房假山〉：「倏忽平为险，分明假夺真。」盖刺之也。 

鲁直谓荆公之诗，暮年方妙，然格高而体下。如云：「似闻青秧底，复作龟兆坼。」乃前人所未道。又云：「扶舆度阳焰，窈窕一川花。」虽前人亦未易道也。然学二谢，失于巧尔。 

苏诗始学刘禹锡，故多怨刺，学不可不慎也。晚学太白，至其得意，则似之矣。然失于粗，以其得之易也。 

王荆公暮年喜为集句，唐人号为四体，黄鲁直谓正堪一笑尔。司马温公为定武从事，同幕私幸营妓，而公讳之。尝会僧庐，公往迫之，使妓踰墙而去，度不可隐，乃具道。公戏之曰：「年去年来来去忙，暂偷闲卧老僧床。惊回一觉游仙梦，又逐流莺过短墙。」又杭之举子中老榜第，其子以绯裹之，客贺之曰：「应是穷通自有时，人生七十古来稀。如今始觉为儒贵，不着荷衣便着绯。」寿之医者，老娶少妇，或嘲之曰：「偎他门户傍他墙，年去年来来去忙。采得百花成蜜后，为他人作嫁衣裳。」真可笑也。 

熙宁初，外学置官师，职简地亲，多在幕席。徐有学官喜谇语，同府苦之，咏蝇以刺之曰：「衣服有时遭点染，杯盘无日不追随。」 

唐人不学杜诗，惟唐彦谦与今黄亚夫庶、谢师厚景初学之。鲁直，黄之子、谢之婿也。其于二父，犹子美之于审言也。然过于出奇，不如杜之遇物而奇也。三江五湖，平漫千里，因风石而奇尔。 

谢师厚废居于邓。王左丞存，其妹婿也，奉使荆湖，枉道过之。夜至其家，师厚有诗云：「倒着衣裳迎户外，尽呼儿女拜灯前。」 

世称杜牧「南山与秋色，气势两相高」为警绝。而子美才用一句，语益工，曰「千崖秋气高」也。 

鲁直有痴弟，畜漆琴而不御，虫虱入焉。鲁直嘲之曰：「龙池生壁虱。」而未有对。鲁直之兄大临，且见床下以溺器畜生鱼，问知其弟也，大呼曰：「我有对矣。」乃「虎子养溪鱼」也。 

欧阳公谪永阳，闻其倅杜彬善琵琶，酒间取之，杜正色盛气而谢不能，公亦不复强也。后杜置酒数行，遽起还内，微闻丝声，且作且止而渐近。久之，抱器而出，手不绝弹，尽暮而罢，公喜甚过所望也。故公诗云：「座中醉客谁最贤？杜彬琵琶皮作弦。自从彬死世莫传。」皮弦世未有也。 

尚书郎张先善着词，有云「云破月来花弄影」，「帘幕卷花影」，「堕轻絮无影」，世称诵之，号张三影。王介甫谓「云破月来花弄影」，不如李冠「朦胧澹月云来去」也。冠，齐人，为〈六州歌头〉，道刘、项事，慷慨雄伟。刘潜，大侠也，喜诵之。 

往时青幕之子妇，妓也，善为诗词。同府以词挑之，妓答曰：「清词丽句，永叔、子瞻曾独步，似恁文章，写得出来当甚强。」 

黄词云：「断送一生惟有，破除万事无过。」盖韩诗有云：「断送一生惟有酒，破除万事无过酒。」才去一字，遂为切对，而语益峻。又云：「杯行到手更留残，不道月明人散。」谓思相离之忧，则不得不尽。而俗士改为「留连」，遂使两句相失。正如论诗云，「一方明月可中庭」，「可」不如「满」也。 

子瞻谓孟浩然之诗，韵高而才短，如造内法酒手而无材料尔。 

鲁直〈乞猫诗〉云：「秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。」虽滑稽而可喜。千载而下，读者如新。 

龙图孙学士觉，喜论文，谓退之〈淮西碑〉，叙如《书》，铭如《诗》。 

子瞻谓杜诗、韩文、颜书、左史，皆集大成者也。 

少游谓〈元和圣德诗〉，于韩文为下，与〈淮西碑〉如出两手，盖其少作也。 

王夫人，晁载之母也。谓庶子功名贵富，有如韩魏公，而未有文事也。 

退之作记，记其事尔；今之记乃论也。少游谓〈醉翁亭记〉亦用赋体。 

庄、荀皆文士而有学者，其〈说剑〉、〈成相〉、〈赋篇〉，与屈《骚》何异。 

扬子云之文，好奇而卒不能奇也，故思苦而词艰。善为文者，因事以出奇，江河之行，顺下而已。至其触山赴谷，风抟物激，然后尽天下之变。子云惟好奇，故不能奇也。 

欧阳公谓退之为樊宗师志，便似樊文，其始出于司马子长为〈长卿传〉如其文，惟其过之，故兼之也。 

退之以文为诗，子瞻以诗为词，如教坊雷大使之舞，虽极天下之工，要非本色。今代词手，惟秦七、黄九尔，唐诸人不迨也。 

韩退之〈上尊号表〉曰：「析木天街，星宿清润，北岳医闾，神鬼受职。」曾子固〈贺赦表〉曰：「钩陈太微，星纬咸若，昆仑、渤澥，波涛不惊。」世莫能轻重之也。后当有知之者。 

国初士大夫例能四六，然用散语与故事尔。杨文公刀笔豪赡，体亦多变，而不脱唐末与五代之气。又喜用古语，以切对为工，乃进士赋体尔。欧阳少师始以文体为对属，又善叙事，不用故事陈言而文益高，次退之云。王特进暮年表奏亦工，但伤巧尔。 

元佑初，起范蜀公于家，固辞。其表云：「六十三而致仕，固不待年；七十九而造朝，岂云知礼！」是时文潞公八十余，一召而来，人各有所志也。 

昔之黠者，滑稽以玩世。曰彭祖八百岁而死，其妇哭之恸。其邻里共解之曰：「人生八十不可得，而翁八百矣，尚何尤！」妇谢曰：「汝辈自不谕尔，八百死矣，九百犹在也。」世以痴为九百，谓其精神不足也。又曰，令新视事而不习吏道，召胥魁问之，魁具道笞十至五十，及折杖数。令遽止之曰：「我解矣，笞六十为杖十四邪？」魁笑曰：「五十尚可，六十犹痴邪！」长公取为偶对曰：「九百不死，六十犹痴。」 

唐语曰：「二十四考中书令。」谓汾阳王也，而无其对。或以问平甫，平甫应声曰：「万八千户冠军侯。」不惟对偶精切，其贵亦相当也。 

范文正公为〈岳阳楼记〉，用对语说时景，世以为奇。尹师鲁读之曰：「传奇体尔。」《传奇》，唐裴铏所着小说也。 

柳三变游东都南、北二巷，作新乐府，骫骳从俗，天下咏之，遂传禁中。仁宗颇好其词，每对酒，必使侍从歌之再三。三变闻之，作宫词号〈醉蓬莱〉，因内官达后宫，且求其助。仁宗闻而觉之，自是不复歌其词矣。会改京官，乃以无行黜之，后改名永，仕至屯田员外郎。 

宁拙毋巧，宁朴毋华，宁粗毋弱，宁僻毋俗，诗文皆然。 

魏文帝曰：「文以意为主，以气为辅，以词为卫。」子桓不足以及此，其能有所传乎？ 

鲁直与方蒙书：「顷洪甥送令嗣二诗，风致洒落，才思高秀，展读赏爱，恨未识面也。然近世少年，多不肯治经术及精读史书，乃纵酒以助诗，故诗人致远则泥。想达源自能追琢之，必皆离此诸病，漫及之尔。」与洪朋书云：「龟父所寄诗，语益老健，甚慰相期之意。方君诗，如凤雏出鷇，虽未能翔于千仞，竟是真凤凰尔。」与潘邠老书曰：「大受今安在？其诗甚有理致，语又工也。」又曰：「但咏五言，觉翰墨之气如虹，犹足贯日尔。」 

老杜云：「长镵长镵白木柄，我生托子以为命。黄独无苗山雪盛，短衣数挽不掩胫。」往时儒者不解黄独义，改为黄精，学者承之。以余考之，盖黄独是也。《本草》赭魁注：「黄独，肉白皮黄，巴、汉人蒸食之，江东谓之土芋。」余求之江西，谓之土卵，煮食之类芋魁云。 

余读《周官．月令》云：「反舌有声，佞人在侧。」乃解老杜〈百舌〉「过时如发口，君侧有谗人」之句。 

韦苏州诗云：「怜君卧病思新橘，试摘才酸亦未黄。书后欲题三百颗，洞庭须待满林霜。」余往以为盖用右军帖中「赠子黄甘三百」者，比见右军一帖云：「奉橘三百枚。霜未降，未可多得。」苏州盖取诸此。 

余评李白诗，如张乐于洞庭之野，无首无尾，不主故常，非墨工椠人所可拟议。吾友黄介读〈李杜优劣论〉曰：「论文正不当如此。」余以为知言。 

礼部员外郎裴说〈寄边衣诗〉曰：「深闺乍冷开香箧，玉微微湿红颊。一阵霜风杀柳条，浓烟半夜成黄叶。重重白练明如雪，独下闲阶转凄切。祇知抱杵捣秋砧，不觉高楼已无月。时闻塞雁声相唤，纱窗只有灯相伴。几展齐纨又懒裁，离肠恐逐金刀断。细想仪形执牙尺，回刀剪破澄江色。愁捻金针信手缝，惆怅无人试宽窄。时时举手匀残泪，红笺漫有千行字。书中不尽心中事，一半殷勤托边使。」裴说诗句甚丽。《零陵总记》载说诗一篇，尤诙诡也。 

世语云：「苏明允不能诗，欧阳永叔不能赋。曾子固短于韵语，黄鲁直短于散语。苏子瞻词如诗，秦少游诗如词。」 

韩诗如〈秋怀〉、〈别元协律〉、〈南溪始泛〉，皆佳作也。 

鲍照之诗，华而不弱。陶渊明之诗，切于事情，但不文耳。 

子厚谓屈氏《楚词》，知《离骚》乃效《颂》，其次效《雅》，最后效《风》。 

右丞、苏州，皆学于陶、王，得其自在。 

眉山长公守徐，尝与客登项氏戏马台，赋诗云：「路失玉钩芳草合，林亡白鹤野泉清。」广陵亦有戏马台，其下有路号「玉钩斜」。唐高宗东封，有鹤下焉，乃诏诸州为老氏筑宫，名以白鹤。公盖误用，而后所取信，故不得不辩也。 

裕陵常谓杜子美诗云：「勋业频看镜，行藏独倚楼。」谓甫之诗，皆不迨此。 

吕某公归老于洛，尝游龙门还，阍者执笔历请官称，公题以诗云：「思山乘兴看山回，乌帽纶巾入帝台。门吏不须询姓氏，也曾三到凤池来。」 

曹南院为秦帅，唃氏举国入冠，公自出御之。战于三都谷，大败之，唃氏遂衰。其幕府献诗云：「贤守新成盖代功，临危方始见英雄。三都谷路全师入，十万胡尘一战空。杀气尚疑横塞外，捷音相继遍寰中。君王看降如纶命，旌节前驱马首红。」 

太祖夜幸后池，对新月置酒，问：「当直学士为谁？」曰：「卢多逊。」召使赋诗。请韵，曰：「些子儿。」其诗云：「太液池边看月时，好风吹动万年枝。谁家玉匣开新镜？露出清光些子儿。」太祖大喜，尽以坐间饮食器赐之。 

韩魏公为陕西安抚，开府长安。李待制师中过之。李有诗名，席间使为官妓贾爱卿赋诗，云：「愿得貔貅十万兵，太戎巢穴一时平。归来不用封侯印，只问君王乞爱卿。」 

某守与客行林下，曰：「柏花十字裂。」愿客对。其倅晚食菱，方得对云：「菱角两头尖。」皆俗谚全语也。 

杭妓胡楚龙靓，皆有诗名。胡云：「不见当时丁令威，年来处处是相思。若将此恨同芳草，却恐青青有尽时」。张子野老于杭，多为官妓作词，与胡而不及靓。靓献诗云：「天与群芳十样葩，独分颜色不堪夸。牡丹芍药人题遍，自分身如鼓子花。」子野于是为作词也。 

王岐公诗喜用金玉珠璧，以为富贵，而其兄谓之至宝丹。 

闽士有好诗者，不用陈语常谈。写投梅圣俞，答书曰：「子诗诚工，但未能以故为新，以俗为雅尔。」 

苏公居颍，春夜对月。王夫人曰：「春月可喜，秋月使人愁耳。」公谓前未及也。遂作词曰：「不似秋光，只与离人照断肠。」老杜云：「秋月解伤神。」语简而益工也。 

余登多景楼，南望丹徒，有大白鸟飞近青林，而得句云：「白鸟过林分外明。」谢朓亦云：「黄鸟度青枝。」语巧而弱。老杜云：「白鸟去边明。」语少而意广。余每还里，而每觉老，复得句云「坐下渐人多」，而杜云「坐深乡里敬」，而语益工。乃知杜诗无不有也。 

周盘龙以武功为散骑常侍，齐武帝戏之曰：「貂蝉何如兜鍪？」对曰：「貂蝉生于兜鍪。」外大父颍公罢相建节，出帅太原，其诗曰：「兜鍪却自貂蝉出，敢用前言戏武夫！」李待制师中以相业自任，尝帅秦，以事去，其诗曰：「兜鍪不胜任，犹可冠貂蝉。」 

东坡居惠，广守月馈酒六壶，吏尝跌而亡之。坡以诗谢曰：「不谓青州六从事，翻成乌有一先生。」 

王斿，平甫之子，尝云：「今语例袭陈言，但能转移尔。」世称秦词「愁如海」为新奇，不知李国主已云：「问君能有几多愁？恰似一江春水向东流。」但以江为海尔。








后山谈丛

●卷一

○澶渊之役一

契丹侵澶，莱公相真宗北伐，临河未渡。是夕，内人相泣。明日，参知政事王钦若请幸金陵，枢密副使陈文忠公尧叟请幸蜀。真宗以问公，公曰：“此与昨暮泣者何异？”议数日不决，出遇高烈武王，而谓之曰：“子为上将，视国之危不一言，何也？”王谢之。乃复人，请召问从官，至皆默然。杨文公独与公同，其说数千言，真宗以一言折之曰：“儒不知兵！”又请召问诸将，王曰：“蜀远，钦若之议是也。上与后宫御楼船浮作而下，数日可至。”殿上皆以为然，公大惊色脱。王又曰：“臣言亦死，不言亦死，与其事至而死，不若言而死。今陛下去都城一步，则城中别有主矣！吏卒皆北人，家在都下，将归事其主，谁肯送陛下者？金陵可到邪？”公又喜过望，曰：“琼知此，何不为上驾邪？”王乃大呼：“逍遥子！”公掖真宗以升，遂渡河而成功。钦若愧其议，谗于真宗曰：“寇准孤注子尔！”博者谓穷而尽所有以幸胜为孤注，言以人主而一决也。

○澶渊之役二

澶渊之役，真宗欲南下，莱公不可，曰：“是弃中原也。”又欲断桥，因河而守，曰：“是弃河北也。国之存亡在河北，不可弃也。”

○澶渊之役三

澶渊之役，所下一纸书尔：州县坚壁，乡村人保，金币自随，谷不可徙，随在瘞藏，寇至勿战。故虏虽深人而无得，方破德清一城，而得不补失，未战而困。

○澶渊之役四

真宗既渡河。遂幸澶渊之北门。望见黄盖，士气百倍，呼声动地。兵既接，射杀其帅顺国王挞览，虏惧，遂请和。

○澶渊之役五

澶渊之役，诏诸道会兵而合击。既和，纵其去。又诏诸将按兵，遣使监杨延朗。时虏使在馆，既谕旨，遽曰：“请遣中官，贵诸将取信一也。”而虏亦请使送款，遂以全归，怀之至今。

○澶渊之役六

澶渊之役，真宗使候莱公。曰：“相公饮酒矣！”“唱曲子矣！”“掷散子矣！鼾睡矣！”

○澶渊之役寇准上真宗书

莱公既逐死，家无遗文。嘉祐中始得奏章一纸，优其复失而并记之，使后者有考焉。曰：臣奉圣旨擘画河北边事及驾起与不起、如起至何处者。一、近边奏契丹游骑已至深、祁，窃缘三路大军见在定州，魏能、张凝、杨延朗、田敏等又在威虏军等处，东路深、赵、贝、冀、沧、德等州别无大军驻泊，必虏契丹渐近东南下寨，轻骑打劫，不惟老小惊骇，便恐盗贼团聚，直至大名府以来，人户惊移。若不早张军势，窃恐转启戎心。臣乞先那起天雄军马万人，令周莹、杜彦钧、孙全照将领往贝州驻泊，或恐天雄军少，且起五千人，只令孙全照部辖。若虏骑在近，即近城觅便袭击，兼令间道将文字与石普、阎承翰照会掩杀，及召募强壮人虏界，烧荡乡村，仍照管南北道，多差人探候契丹，次第闻奏，及报大名。一则贵安人心；二则张军势以疑敌谋；三则边将闻王师北来，军威益壮；四则与邢、洛不远，成犄角之势。一、随驾诸军，扈卫宸居，不可与犬戎交锋原野，以争胜负。天雄至贝，军士不过三万人，万一契丹过贝下寨，游骑益南，即须那起定州军马三万以上，令桑赞等结阵南来镇州，及令河东雷有终将兵出土门路与赞会合，相度事势紧慢，那至邢、洛，方可圣驾顺动，且幸大名，假万乘之天声，合数路之兵势，更令王超等千定州近城排布，照应魏能、张凝、杨延朗、田敏等，作会合次第及依前来累降指挥牵拽。一、恐契丹置寨于真、定之间，则定州军马抽那不起，邢、洛之北，游骑侵掠，大名东北县分，老小大段惊移，须分定州三路精兵，令在彼将帅会合，及令魏能、张凝、杨延朗、田敏等渐那向东，傍城寨牵拽。如此，则契丹必有后顾之忧，未敢轻议悬军深人。若车驾不起，转恐夷狄残害生灵，如蒙允许，亦须过大河，且幸澶渊，就近易为制置会合，兼控扼津梁。右臣叨列宰司，素无奇略，既承清问，合罄鄙诚。伏惟皇帝陛下，睿知渊深，圣猷宏远，固已坐筹而决胜，尚能虚己以询谋，兼彼犬戎颇乏粮糗，虽恃腥膻之众，必怀首尾之忧，岂敢不顾大军，但图深人？然亦虑其凶狡，须至过有防虞。烦黩天威，伏增战栗。

○富弼使契丹

始讲和，虏使韩祀匿其善饮，曰：“两国初好，数杯之后，一言有失，所误非细。”后使姚柬之，既去而顾，手颡再三，是以知虏之情也。姚柬之曰：“宋之事力，契丹之士马皆盛，然北军用于阻隘，不能敌南；平原驰突，南军亦不能支也。”庆历二年，西羌盗边，战未解，契丹保境使请关南十县之地及昏。丞相申公使其党御史中丞贾文元公馆之，许昏与加赐使择焉，而遣知制浩富韩公谕意。既见问故，虏主曰：“宋塞雁门、广塘水、缮城隍、籍民兵，非违约邪？群臣亟请用兵，孤谓不若求地也。”公曰：“契丹忘章圣之大德乎？澶渊之役，使从众，契丹无还者，宁有今日耶？且契丹之所欲，战尔，战非契丹之利也。从古至今，夷狄得志于中国，惟晋氏尔。方是时，主弱而愚，国小而贫，政刑不修，命令不行，百姓内溃。诸将外叛，故契丹能得志。然土地不守，子女玉帛归于臣民，契丹盖无得也。而人畜械器，亡者大半，故德光死，述律怒不肯葬，曰：‘待我国中人马如故，然后葬汝！’战而胜，其害如此，况不胜邪！今契丹与宋好，岁得金缯数十万，人于府库，国之利也。故和则上得其利，战则下得其利，上受其弊。故契丹之臣，皆愿解和而构战，与国争利，奈何舍己之利以利人邪？”主大悟，点首久之。公复曰：“塞雁门以备羌，塘始于何承矩，事在约前；地卑水聚，岁久则广；城隍完故，民兵补缺，非违约一也。晋遗卢龙，周取关南，皆异代事。若按图而求旧，岂契丹之利也哉！皇帝以兼爱为心，守祖宗之约，不愿用兵，顾兄弟之义，不欲违情，而为天保民，为先保土，不得以与人。谓契丹乏金币，岁遗以永誓好。古者敌国有无相通，必皆欲背约绝好而加兵，宋安得而避哉！且澶渊之盟，天地临之，其可欺乎！”乃请昏，公曰；“兄弟之国，礼不通昏，男女之际，易以生除，且命修短不可期，不若岁币之久也。”始，契丹请婚，欲因以多求，及公固拒，群议未决而难其久，又谓空言无实，使归取誓书。及再至，定增岁币二十万。始，契丹一请，宰相遽塞以二事，且使自择，遂以为怯，有轻宋心，欲以增币为“献”与“纳”，公不可，曰：“此下事上，臣事君，乃非敌国之礼也。且章圣已有岁遗，不为此名，货非国之轻重，鄙而失国，古虽小亦不为也。”主曰：“古有之，何独吝邪？种公曰：“古惟唐高祖臣事突厥，假其兵而取隋，则或有之；及太宗擒颉利、突利两可汗，宁复有邪！”主不语，其臣刘四知侍，退数步。公又曰：“石晋亦因契丹而得国，不惟称臣，亦父事之，或可用此。今宋与契丹，无唐、晋之援，而为敌国，岂有此邪！”将退，主曰：“卿谓孤故作此一节必不可事，岂非不欲保和邪！孤实无此意，卿归勿为此言，恐误宋大事耳。”于是留誓书。而使以誓书来，且求“献纳”，公上奏曰：“臣既以死拒之，虏气折矣，可勿复许。虏无能为也。”仁宗从之。

○富弼再使契丹

韩公再使，将见，契丹曰：“主将为公使不能久，有言可即道。”公恐虏使来遂以为例。数请对，曰：“吾不敢也，当与君议于馆尔。”契丹刘六符贵用事，建议割地。及馆客，怒谓韩公曰：“公为主言‘诸臣利于用兵，不为国计’，六符岂欲间两国邪？”公曰：“君宁出此，顾余人为之尔。如宋不过弼数辈不欲战尔，其以战说者何限！”六符既喜且惧，然终以此得罪也。

○澶渊之役七

契丹犯澶渊，急书日至，一夕凡五至，莱公不发封，谈笑自如。明日见同列以闻，真宗大骇，取而发之，皆告急也，又大俱，以间，公曰：“陛下欲了欲未了耶？”曰：“国危如此，岂欲久耶！”曰：“陛下欲了，不过五日尔。”其说请幸澶渊。真宗不语，同列俱，欲退，公曰：“士安等止候驾起，从驾而北。”真宗难之，欲还内，公曰：“陛下既人，则臣不得到又不得见，则大事去矣！请无还内而行也。”遂行，六军百司，追而及之。

○东都曹生评范纯仁司马光

东都曹生言：“范右相既贵，接亲旧情礼如故，他亦不改世未有也。然体面肥白洁泽，岂其胸中亦以为乐邪？惟司马温公枯瘦自如，岂非不以富贵动其心邪！”

○王安石改科举之失

王荆公改科举，暮年乃觉其失，曰：“欲变学究为秀才，不谓变秀才为学究也。”盖举子专诵王氏章句，而不解义，正如学究诵注疏尔。教坊杂戏，亦曰“学《诗》于陆农师，学《易》以豉切。于龚古勇切。深之”，盖讥士之寡闻也。

○王无咎黎宗孟为王氏学无自得

王无咎、黎宗孟皆为王氏学，世谓黎为“模画手”，一点画不出前人，谓王为“转般仓”，致无赢余，但有所欠。以其因人成能，无自得也。

○杨绘易学渊源

杨内翰绘云：“庄遵以《易》传扬雄，雄传侯芭，自芭而下，世不绝传，至沛周郯，郯传乐安任奉古，奉古传广凯，凯传绘。”所著《索蕴》，乃其学也。

○包拯自御史三司使入枢府

张某公以御史为执政，包孝肃公代之，建言：“台官不迁二府，无所幸望，则尽言矣。”张文定公方平为三司使，孝肃极言其失，遂罢归院。宋景文公代为使，文定亦为上言：“故事：执政用三司使、知开封府与御史中丞耳。包拯自府入台，又言台官不为执政，所可假以进者，惟三司尔。极力攻臣，冀得其处。而用宋祁，其势必复攻祁，不遂与之，则三司使无其人矣！”孝肃逐景文公而代之，遂迁西府。孙文节公抃自西府迁右省，御史韩绩言其不可，仁宗曰：“御史谓谁可参知政事者？”韩素不经意，卒然对曰：“包拯可。”仁宗熟视而笑曰：“包拯非昔之包拯矣！”

○李师中改保安军牒

延帅阙，李诚之以幕府行使事。夏国宥州牒保安军，“故事：岁赐尽明年六月乃毕，缓不及事，请以岁终为限。”幕府以闻，枢密院牒草报如约，李易其草报如故事。遂上奏曰：“夷狄之欲无厌，许之不足为恩，而长其贪，且示之弱，而人不堪其转输之劳矣。”枢密使夏竦勃李擅改制书，遣吏部郎讯，李曰：“改保安军碟，非制书也。”竦不能屈，虏亦不敢复请。

○某公恶韩富范三公

某公恶韩、富、范三公，欲废之而不能。军兴，以韩、范为西帅，遣富使北，名用仇而实闲之。又不克军罢而请老，尽用三公及宋莒公、夏英公于二府，皆其仇也。又以其党贾文元公、陈恭公间焉，犹欲因以倾之。誉范、富皆王佐，可致太平，于是天子再赐手诏，又开天章阁，而命之坐，出纸笔使疏时政所当因革，诸公皆推范、富，乃请退而具草。使二宦者更往督之，且命领西北边事。既而各条上十数事，而易监司、按群吏、罢磨勘、减任子，众不利而谤兴。又使范公日献二事以困之，而请城京师，人始笑之。初，某公每求退以俟主意，常未厌而去，故能三人，及老，大事犹间。西北相攻，请出大臣行三边。于是范公使河东、陕西，富公使河北。初，某既建议，乃数出道者院宿焉，范公既奉使，宿道者院而某在焉。宾退，使人致问，范公往见之，某佯曰：“参政求去邪？”范公以对，某曰：“大臣岂可一日去君侧，去则不复还矣！今万里奉使，故疑求去耳。”范公私笑之。久而觉报缓而请不获，召堂吏而问曰：“吾为西帅，每奏即下，而请辄得。今以执政奉使，而请报不遗，何也？”曰：“某别置可专行鄜、延事，故速而必得耳。”范公始以前言为然，乃请守边矣。而富公亦不还，韩又罢去，而贾、陈相矣。及某薨，范公自为祭文，归重而自讼云。







●卷二

○苏黄善书不悬手

苏、黄两公皆善书，皆不能悬手。逸少非好鹅，效其宛颈尔，正谓悬手转腕。而苏公论书，以手抵案使腕不动为法，此其异也。

○善书不择纸笔

善书不择纸笔，妙在心手，不在物也。古之至人，耳目更用，惟心而已。

○王屋天坛玉镜

王屋天坛，道书云黄帝礼天处也。坛之方隅陈八玉镜，而儒者疑焉。元丰中，有登天坛得方玉如镜，濮阳杜毅主王屋簿，亲见之云。

○某贵人不知有自智

余与贵人语，偶当其心，明日使人来求异书。士不知有自智，专谓出于卷册之问，良可悲也。

○张旭悟笔法

张长史见担夫争道而得笔法，观曹将军舞剑父得其神，物岂能与人巧，乃自悟之因尔。

○洮水之鱼

胡人猎而不渔，熙宁中，官军复熙河，洮水之鱼浮，取之如拾，久而鱼潜。治世可俯鸟巢，惟不暴尔。至人入鸟兽不乱群，行之著也。

○燕肃悟指南车法

龙图燕学士肃悟木理，造指南车不成，出见车驰门动而得其法。

○王晃悟针法

蜀人王晃，为举子《诗》义“左之右之，君子宜之”而悟针法。规矩可得其法，不可得其巧，舍规矩则无所求其巧矣。法在人。故必学。巧在己，故必悟。今人学书而拟其点画，已失其法，况其巧乎？

○寇昌龄论砚墨

寇昌龄嗜砚墨得名，晚居徐，守问之，曰：“墨贵黑，砚贵发墨。”守不解，以为轻己。嗟乎，世士可与语邪？

○欧阳修像

欧阳公像，公家与苏眉山皆有之，而各自是也。盖苏本韵胜而失形，家本形似而失韵，夫形而不韵，乃所画影尔，非传神也。

○丁推

唐令：民年二十为丁，其下为推。宋次道曰：“推者，椎也，避高宗讳，阙而为推也。缙叔曰：“推者，椎也，独髻为椎，传者误尔。”盖唐人不讳嫌，梁氏之父茂，始以戊为武，温嗜杀，人畏之，并讳其嫌耳。夫人少而分髻，长则合而未冠，今人犹然。缙叔是也。

○王太初论为室当户牖疏达

道士王太初，受天心法治鬼神，有功于人。尝谓为室当使户牖疏达，若四壁隐密，终为鬼所据耳。

○孔林无积棘

唐魏郑公、狄梁公、张燕公墓棘直而不歧，世以为异。而孔林无积棘也。

○论墨一

秦少游有李廷珪墨半丸，不为文理，质如金石，潘谷见之而拜曰：“真李氏故物也，我生再见矣！王四学士有之，与此为二也。”墨乃平甫之所宝，谷所见者，其子游以遗少游也。又有张遇墨一团，面为盘龙，鳞鬣悉具，其妙如画，其背皆有“张遇麝香”四字。潘墨之龙，略有大都耳，亦妍妙，有纹如盘丝，二物世未有也。语曰：“良玉不琢。”谓其不借美于外也。张其后乎。供备使李唐卿，嘉祐中以书待诏者也，喜墨，尝谓余曰：“和墨用麝欲其香，有损于墨，而竟亦不能香也。不若并藏以熏之。”潘谷之墨，香彻肌骨，磨研至尽而香不衰。陈惟进之墨，一篋十年，而麝气不入，但自作松香耳。盖陈墨肤理坚密不受外熏，潘墨外虽美而中疏尔。

○论墨二

南唐于饶置墨务，歙置砚务，扬置纸务，各有官，岁贡有数。求墨工于海东，纸工于蜀，中主好蜀纸，既得蜀工，使行境内，而六合之水与蜀同。李本奚氏，以幸赐国姓，世为墨官云。唐之问，质肃公之子，有墨曰“饶州供进墨务官李仲宣造”，世莫知其何。子颇有家法，以遗黄鲁直。鲁直以谓不迨孙氏所有。而予谓过之。陈留孙待制家有墨半锭，号称廷珪，但色重尔，非古制也。

○杨山人相蔡确黄好谦

蔡新州确、黄大夫好谦为陈诸生，闻杨山人之善相人也，过使相之，曰：“蔡君宰相也，似丁晋公，然丁还而君死也。黄君一散郎尔，然家口四十，则蔡贬矣。”元丰末，蔡为相，黄由尚书郎出为蔡州，过蔡而别，问其家，曰：“四十口矣。”蔡大骇曰：“杨生之言验矣！”其后有新州之祸。

○夏竦相庞籍

外大父颖公，初为黄州参军，事夏英公。公喜相人，谓颖公曰：“吾使相尔，而君真相也。”视其手曰：“虽贵而贫，不如吾也。”出其手，突如堆阜，曰：“此大富之相也。”

○野处相李生

野处，潞之异人也，金乡李生将赴试，问得失焉。曰：“两贯、四贯，巡辖马递铺。”皆莫测也。李有田子莘，过之，及门，息于厩，置壁下有钱二千，以二伯为陌，有榜曰“巡辖马递铺”，问之，乃田者所纳课也。李始悟其言，而果黜焉。

○洛阳牡丹金带围当宰相

花之名天下者，洛阳牡丹，广陵芍药耳。红叶而黄腰，号“金带围”，而无种，有时而出，则城中当有宰相。韩魏公为守，一出四枝，公自当其一，选客具乐以当之。是时王岐公以高科为倅，王荆公以名士为属，皆在选，而阙其一，莫有当者。数日不决，而花已盛，公命戒客，而私自念：“今日有过客，不间如何，召使当之。”及暮，南水门报陈太博来，亟使召之，乃秀公也。明日酒半折花，歌以插之。其后四公皆为首相。

○范琼赵承祐孙位画品

蜀人句龙爽作《名画记》，以范琼、赵承祐为神品，孙位为逸品，谓琼与承祐类吴生，而设色过之，位虽工，不中绳墨。苏长公谓：“彩色非吴生所为，二子规模吴生，故长于设色尔。孙位方不用矩，国不用规，乃吴生之流也。”余谓二子学吴生，而能设色，不得其本，故用意于末，其巧者乎？

○农谚

谚曰：“甘草先生则麦熟，苦草先生则人疫。”甘草，荠；苦草，黄篙也。又曰：“杏熟当年麦，枣熟当年禾。”又曰：“枣不济俭。”谓枣熟则岁丰也。谚曰：“行得春风有夏雨。”盖春之风数为夏之雨数，小大急缓亦如之。

○张锷奇疾

秘书丞张锷，嗜酒得奇疾。中身而分，左常苦寒，虽暑月巾袜袍裤纱绵相半。

○王祥卧冰处

世传王样卧冰求鱼以养母，至今沂水岁寒冰厚，独祥卧处阙而不合。

○三品秀才

章学士珉为布衣，以宰相自许，高盖大马，盛服群从而后出，润人谓之“三品秀才”。

○验镜

验镜视其鼻，鼻滑净如削者古，今人为之，必有高下。今人铸铁镜，陷铜为面，故明。

○李卿先筑宅

光禄李卿先筑宅于卢，甃皆用砖，岁夏大雨，闸门及窦积水数尺，内外一洗而发去之。

○王羲之大器晚成

唐人谓逸少天姿不及工用，故初不胜郗、庚，而暮年方妙。余谓不然。卫夫人见逸少学书，拊膺而叹曰：“后当胜己。”此岂无天姿者耶！而暮年方妙者，乃大器晚成尔。

○樟兔豚

璋无胆，兔无脾，豚膂无筋。

○相国寺楼门井亭

东都相国寺楼门，唐人所造，国初木工喻浩曰：“他皆可能，惟不解卷檐尔。”每至其下，仰而观焉，立极则坐，坐极则卧，求其理而不得。门内两井亭，近代木工亦不解也。寺有十绝，此为二耳。

○陕之寺居

陕之寺居多古屋，下柱不过九尺，唐制不为高大，务经久尔。行露亭用斗百余，数倍常数，而朱实亭不用一斗，亦一奇也。

○鱼行随阳

鱼行随阳，春夏浮而逆流，秋冬没而顺流，渔者随其出没上下而取之。

○预为乱备

唐末，岐、梁争长，东院主者知其将乱，日以菽粟与泥为土墼，附墙而墁之，增其屋木，一院笑以为狂。乱既作，食尽樵绝，民所窖藏为李氏所夺，皆饿死。主沃墼为糜，毁木为薪以免。陇右有富人，预为夹壁，视食之余可藏者干之贮壁间，亦免。

○阎见贤老而节食

虞部阎见贤，老为容守，归而自如，曰：“惟节食尔。”每食常欠三四分。初见部中老者，问而得之。

○韩幹马

韩幹画走马，绢坏，损其足，李公麟谓：“虽失其足，走自若也。”

○客相欧阳修

六一为布衣，客相之曰：“耳白于面，名则远闻；唇不贴齿一生惹言语。”毁誉岂亦有命耶？

○平陆故城走马台

齐之龙山镇，有平陆故城，高五丈四，方五里，附城有走马台，其高半之，阔五之三，上下如一，其西与南则在内，东北则在外一也，莫晓其理。

○方士为寇准治丹

寇莱公准，少尝为淮漕，有方士为治丹砂，用竹百二十尺而通其节，以器盛丹置其上而立之，半埋地中。于时才得六十尺竹，接而用之。始于岁之朔旦，尽岁而止，丹已融而堕器矣。

○澄心堂

澄心堂，南唐烈祖节度金陵之宴居也，世以为元宗书殿，误矣。赵内翰彦若家有《澄心堂书目》，才二千余卷，有“建业文房之印”，后有主者，皆牙校也。

○杨行密补将校牒纸

余于丹徒高氏见杨行密节度淮南补将校牒纸，光洁如玉、肤如卵膜，今士大夫所有澄心堂纸不迨也。

○开封剧盗言

开封常得剧盗，言富家难近，贮以柜篋，扃鐍严固，贵家喜陈衣而架，有帕便可包覆。

○夏竦异事

夏英公伏日供帐温室，戒客具夹衣，客皆笑之。既坐，体寒生粟。乃以漆斛渍龙皮也。酒半，取瓦砾蘸药水为黄金以娱客。

○阮逸作伪书

世传《王氏元经薛氏传》、《关子明易传》、《李卫公对间》皆阮逸所著，逸以草示苏明允，而子瞻言之。

○包鼎画虎

宜城包鼎，每画虎，掃溉一室，屏人声，塞门涂牖，穴屋取明。一饮斗酒，脱衣据地，卧起行顾，自视真虎也，复饮斗酒，取笔一挥，意尽而去，不待成也。

○阎立本观僧繇画壁

阎立本观张僧繇江陵画壁，曰：“虚得名尔。”再往，曰：“犹近代名手也。”三往，于是寝食其下，数日而后去。夫阎以画名一代，其于张，高下间尔，而不足以知之。世之人强其不能而论能者之得失，不亦疏乎？

○李公麟苏轼品画

李公麟云“吴画学于张而过之”，盖张守法度而吴有英气也。眉山公谓：“孙知微之画，工匠手尔。”

○欧阳修论书

六一公论书喜李西台，而《集古》不录张从申也。兵部秦玠、祠部李宗易，皆学于西台，名有师法。公为毫州，问秦西台何学，曰：“张从申也，见之否邪？”曰：“未也。”示之，曰：“西台不及也。”

○苏洵送石扬休北使引乃苏轼少时书

余于石舍人扬休家得苏明允送石北使引，石氏子谓明允书也。以示秦少游，少游好之，曰：“学不迨其子，而资过之。”乃东坡少所书也。故尝谓书为难，岂余不知书，遂以为难邪？







●卷三

○金陵人解字

金陵人喜解字，习以为俗，曰“同田为富”、“分贝为贫”、“大坐为奎”。

○黄巢解金陵

黄巢攻金陵，人说之曰：“王毋以攻也，王名巢，人金陵则鏁矣！”遂解去。

○安丰塘

寿之安丰塘，楚相孙叔敖之所筑也，至今赖之。塘西有庙焉，塘上之木，花皆西向，子皆东向。

○怀禅师讲师说

怀禅师每住持，必舍讲师说天台教，使其徒听焉。学其可废乎！

○根利根钝

唐人根利，一闻千悟，故大梅才得马祖一言，入山坐庵诸老之门，既悟，亦曰：“得坐披衣，向后自看。”不复学也。今人根钝，闻一知一。故雪窦以古人初悟之语，为学者人道之门，谓之因缘，退而体究，谓之看话，更无言下悟理之质矣。复取古法而次第之，以为悟后析理之门，谓之淘汰，天衣宗之。而圆通非之，改用临济教门，盖用古责今也，而其徒多不见谛，后悔，亦复故云。

○黄拨沙视墓

闽越黄拨沙善视墓，画地为图，即知休咎，故号“拨沙”。婺人有世患左目者，问之，日：“祖坟有木，久则木根伤害其目，必发墓以去之。”既发，有根贯其左目。出之而愈。

○乳医陈妪

宿乳医陈妪，年八十余，切脉知其生早晚，月则知日，日则知时。宿有两家就乳，切其左曰：“毋遽，是当夜生。”将就其右，左家疑之，不听也。曰：“是家当午而生，无妨也，过午则来日生矣。”复切之，曰：“初更两点，其时也，为母具食，听自便。”既多为备，使候时以报，扶母就蓐，即生。

○宋缓为李昉夫人上寿

文正李公既薨，夫人诞日。宋宣献公时为从官，与其僚二十余人诣第上寿，拜于帘下，宜献前曰：“太夫人不饮，以茶为寿。”探怀出之，注汤以献，复拜而去。

○襄阳玳瑁

襄阳承唐乱，地荒民散，林篁翳塞，常有四大龟负一小龟而行，或谓乘者为玳瑁云。

○代北天池庙舍

代北界天池山，荒远，巡候不至，潘美节度河东，新庙舍，作脊记，岁遣府倅祀之，率常惮行，后竟罢之。契丹始治室易记，久之来议界，举知其然，而莫能夺也。

○血色

生血皆赤，怒心之所出也。赤，火色，其性躁，故象之。二乘四果，其白如乳，出于净心。而鳖血碧，蝦蛤无血，其故何也？

○御厨神猪

御厨不登彘肉，太祖尝畜两彘，谓之神猪。熙宁初罢之。后有妖人登大庆殿，据鸱尾，既获，索彘血不得，始悟祖意，使复畜之。盖彘血解妖术云。

○茶品

茶、洪之双井，越之日注，登、莱鳆鱼，明、越江瑶柱，莫能相先后，而强为之第者，皆胜心耳。

○石决明

石决明，登人谓之鳆鱼，明人谓之九孔螺。

○牡蛎固气蚶子益血

牡蛎固气，蚶子益血，盖蛤属惟蚶有血。

○作坊门

熙宁中，作坊以门巷委狭，请直而宽广之，神宗以太祖创始，当有远虑，不许。既而众工作苦，持兵夺门，欲出为乱，一老卒闭而拒之，遂不得出，捕之皆获。

○郯城民妻二十一子双生者七

郯城民妻有二十一子，而双生者七。

○善乡市吏垂乳流湩

寿之善乡，市吏垂乳，流湩如乳妇。

○宰相项安节

神宗尝梦人大府，有植碑，以金填字，曰“宰相项安节”。寤而求之，乃太学生也。慈圣解之曰：“项安节即吴充也。”于是正宪公为相，颈有瘤焉，而项生布衣至今。

○方通梦兆

朝散郎方通罢官还乡，梦至政事堂，尚书左垂黄履素知通，独起迎语曰：“萧洒，萧洒。”遂去。通前，诸公语如黄。既寤，莫测也。既而得官校理，满任得知睦州，是岁建中元年，黄以疾去久矣。往谢执政，范右丞纯札日：“先公尝守睦，有《萧洒桐庐郡》十诗，桐庐真萧洒也。”

○周约梦兆

周约梦登科作尉，就舍，于堂牖间得女子只履，灶间得笔墨。后数岁中第，为延州一尉，既入廨舍，皆梦所见，求二物，皆得之于其处。

○北都官妓歌欧词

文元贾公居守北都，欧阳永叔使北还，公预戒官妓办词以劝酒，妓唯唯，复使都厅召而喻之，妓亦唯唯。公怪叹，以为山野。既燕，妓奉觞歌以为寿，永叔把盏侧听，每为引满。公复怪之，召问，所歌皆其词也。

○美玉不琢

都市大贾赵氏，世居货宝，言玉带有刻文者皆有疵疾，以蔽映尔，美玉盖不琢也。比岁杭、扬两州化洛石为假带，质如瑾瑜，然可辨者，以有光也。

○王曾祖先

王沂公之先为农，与其徒人山林，以酒行，既饮，先后至失酒，顾草间有醉蛇，倒而捋之，得酒与血，怒而饮焉。昏闭倒卧，明日方醒，视背傍积蝨成堆，自是无蝨终身。

○浙西积水浙东高燥

浙西地下积水，故春夏厌雨。谚曰：“夏旱修仓，秋旱离乡。”浙东地高燥，过雨即干，故春得雨即耕，然常患少耳。

○颖谚

颖谚云：“子过母，当暑而凉，水退而鱼潜：皆为大水之候。”颖人谓前水为母，后水为子，水日至日长，势不能大，水定而复来，后水大于前水，为子胜母。水终鱼当大出，河滨之人厌于食鲜，水退而鱼不出，为潜云。

○田理

田理有横直，民间谓之立土、横土，立土不可稻，为其不停水也。

○伯戊樽

许安世家有伯戊樽，如今羯鼔鞚也。

○周阳家金钟

畔邑家令周阳家金钟，容十斗，重三十八斤，以今衡量校之，容水三斗四升，重十九斤尔。

○吴谚

谚语曰：“田怕秋旱，人畏老贫。”又曰：“夏旱修仓，秋旱离乡。”岁自处暑至白露不雨，则稻虽秀而不实，吴地下湿不积，一凶则饥矣。

○寒食面腊月雪为糊

赵元考云：“寒食而、腊月雪水，为糊则不蠧。南唐煮糊用黄丹，王文献公家以皂莢末置书叶间，总不如雪水也。”

○食蛙

霍山曰：“丞相擅减宗庙羔莵蛙。”颜注：“羔，莵、蛙，以供祭也。”《周官·蝈氏》郑康成注：“蝈，今御所食蛙也。”《宋书》：“张畅弟牧有犬伤，医云当食虾蟆，而牧难之，畅为先食。”前世北人食蛙，南人不食也。

○建业文房

建业文房，南唐烈祖节度金陵之别室也，赵元考家有《建业文房书目》，才千余卷，有“金陵图书院印”焉。前卷有“澄心堂”说云：赵元考家有《澄心书日》，才二千卷。与此说相似，但堂房不同耳。

○欧阳五代史之误

欧阳《五代史·周家人传》柴后邢州龙冈人，《世宗纪》又为尧山人；拓跋思恭、思敬，兄弟也，而误作一人。

○冯如晦为县令

司马公休云：“冯如晦为长源令，县人誉之不容口，问政亦不能道也。”

○王回为卫真主薄

王深父为卫真主簿，始至毫州，其守李徽之留不遣。久之，求去，李问其故，曰：“回为卫真主簿，而未尝至治所与吏民相见，以谓不可，故求去耳。”李怒曰：“尔恃欧阳修而慢我！”深父曰：“回之所去，岂待欧阳公而立邪！”卒归卫真。李怒不解，深父遂免去。

○王安石私居如在朝

参寥云：“王荆公私居如在朝廷。忽有老卒，生火扫地如法，誉之不容口；或触灯，即怒以为不胜任，逐去之。”

○太祖军法

士不衣帛，酒肉食肆不近营，太祖之军法也。

○吕余庆知益州

蜀平，以参知政事吕余庆知益州，余用选人，以轻其权，而置武德司，刺守贪廉，至必为验。蜀山有九枝木，传以为异，卒火之。岁余，御札问焉，其赏至银千两，而敕州县捕武德卒即杀之，不以闻。吏贪则降杖集吏民杖之。蜀之富人，皆召至京师，量其材为三等，其上官之，次省员，下押纲。人安其居，不愿东，以疾归，后复遣，如是数四，不使家居也。

○夏竦贪阻喜杀之报

夏英公既卒，其家客鄢陵，邻之讲僧有学解，客尝问之曰：“英公贪阻喜杀，其报如何？”曰：“以教言之，当为龙尔。”未以为然也。他日至京师，遇夏氏故吏，语及其主，曰：“往梦遇公于涂，气貌枯悴，白衣故暗。问其所在，曰为庐山东潭龙尔。”客始惊。其后复至京师，过其故人于兴国寺，其邻有相语曰：“庐山东潭龙已去矣。”客又大惊，往问之、曰：“东潭隐密，人所不至，往岁木皆立槁，人始至其上，潭水清彻，有白龙在焉。夏日之中，水沸而龙死，夜则复生，冬结于冰。数岁，有僧十余，结庐其上，为之诵经。又数岁而龙去，草木复生。英公奉释，故当困厄，复能致僧为之作福。”

○宣仁后不索文思殿物

文思殿奉帝者之私，凡物必具。宣仁后当国九年，不索一物。

○太祖不诛降王

或劝太祖诛降王，久则变生，太祖笑曰：“守千里之国，战十万之师，而为我擒，孤身远客，能为变乎？”

○释从善画而人不可使

释从青人，主某寺之某院，陈讲居众，而静居不出，善画树石，而人不可使。好事者为修供，则量其多少而报之。吕汲公以御史为淄倅，过而请之，不与也。或问之，曰：“后其所事而先其所好，此吾所以不与也。”

○仁宗之丧

仁宗在位四十年，边奏不人御阁。每大事，赐宴二府，合议以闻。仁宗崩，计于契丹，所过聚哭。既讣，其主号恸执使者手曰：“四十二年不识兵矣！”葬而来祭，以黄白罗为钱，他亦称是。仁宗崩，天下丧之如亲，余时为童，与同僚聚哭，不自知其哀也。仁宗既疾，京师小儿会阙下，然首臂以祈福，日数百人，有司不能禁。将葬，无老幼男女，哭哀以过丧。

○宣仁后初临朝

宣仁后初临朝，西戎戒边吏曰：“圣后相司马公，必用仁宗故事。自今后敢以一人一骑人界者族。”

○契丹名相杜防

杜防，契丹名相也，谓和亲为便民，戒契丹世世相受，谨守其约。又虞中国之败约也，凡十年一遣使，以事动中国而坚其约。

○太祖不纳荆湖溪洞

国初，荆湖既平，溪洞皆纳土请吏，太祖不受，廷议独置辰州，岁费四万绢尔。

○元祐执政议河

元祐执政，议河两说，文潞公、安枢密焘主故道，范丞相、王左丞存主新道，士大夫是故者见文、安，是新者见王、范，持两可者见四公也。

○曹彬受李煜降

曹武惠王既下金陵，降后主，复遣还内。治行，潘公忧其死，不能生致也，止之。王曰：“吾适受降，见其临渠犹顾左右，扶而后过，必不然也。且彼有烈心，自当君臣同尽，必不生降，既降，亦必不死一也。”

○常赦

故事：常赦，官典藏人己不赦。熙宁以后，始赦吏罪。元祐七年南郊，赦杖罪。八年秋，皇太后服药而赦，则尽赦之矣。







●卷四

○英宗不罪醉饱失容

故事：郊而后赦，奉祠不敬不以赦论。治平中，郎中缺姓易知素贪细，既食大官，醉饱失容，御史以不敬闻，韩魏公请论如律，英宗不欲也，魏公曰：“今而不刑，后将废礼。”英宗曰：“宁以他事坐之。士以饮食得罪，使何面目见士大夫乎！”

○仁宗礼待燕王

仁宗初即位，燕恭肃王以亲尊自居，上时遣使传诏，王坐不拜。使还以闻，上曰：“燕王联叔父，毋妄言！”久而王闻之，稍自屈，奉藩臣礼。

○仁宗厚养燕王

燕恭肃王轻施厚费，不计有无，常预借料钱，多至数岁，仁宗常诏有司复给，如是数矣。御史沈邀以谓“不可以国之常入而奉无厌之求，愿使谕意”，上曰：“御史误矣！太宗之子八人，今惟王尔。先帝之弟，联之叔父也，每恨不能尽天下以为养，数岁之禄，不足计也。”

○曾巩论王安石

子曾子初见神宗，上问曰：“卿与王安石布衣之旧，安石何如？”对曰：“安石文学行义，不减扬雄，然吝，所以不及古人。”上曰：“安石轻富贵，非吝也。”对曰：“非此之谓。安石勇于有为，吝于改过。”上颔之。

○为学为道

明者无所不知，智者有所知、有所不知，众人所知者少、所不知者多、而强其所不知。智者谓其择而不为学而己，为道则不然，学得于外，思出于意。不足以得之。庄子曰：“缮性于俗，学以求复其初，滑欲于俗思。以求致其明，古者谓之蔽蒙之民。”虽然，学与思者，道之助也，士之为道，必始于学。（此段疑有脱误）

○王安石请道

道者吕翁如金陵，过王荆公，而公知之，伏拜请道，翁曰：“子障重，不可。”公又勤请，曰：“我能去障，则为子去之矣。”竟去。以语广陵王某，王曰：“先生何取焉？”曰：“吾爱其目尔。”王以语余曰：“如金陵者，翁之真身也，翁察之久矣，欲度故自往。”余语禅者普仁，仁曰：“障必自去，非人能去一也。渠如此道而不解乎！”

○吕翁像

世传吕先生像，张目奋须，捉腕而市墨者，乃庸人也。南唐后主使工访别本而图之，久而不得。他日，有人过之，自言得吕翁真本，约工图其像而后授之。工后以像过之，客舍市邸，方昼卧，叩关不发，问：“吾像如何？”且使张之，曰：“是也。”相语而觉稍远，已而声绝，发门索之，无见也。意客即吕翁也，乃以所画像献之，今有传焉，深静秀清，真神人也。

○辠罪

辠，《说文》：“从辛从自，言辠人蹙鼻苦辛之优。秦以辠似皇字，改为罪。臣铉等曰：自古者以为鼻字，故从自。”“罪，捕鱼竹网。从网非。”余谓使民自辛，欲其不犯，秦从网非，不失有罪也。辠，古文也，《说文》不当以篆写之。

○服骖乘

驾以二马夹辕，谓之两服，服，供其事也。左右又各驾一焉，谓之两骖，骖副也。总谓之乘，又云驷。騑亦骖也。《说文》云：“骖驾三马。”非也。乘车四马，因以乘为四名，“乘矢”、“乘韦”是也。

○瓠子

瓠子在雷泽黄河故道，今呼为沙河，沙河西北。其迹犹在，土人谓之瓠冈也。

○吴越身丁钱

吴越钱氏，人成丁，岁赋钱三百六十，谓之身钱，民有至老死而不冠者。

○杜衍丁度交恶

杜正献公、丁文简公俱为河东宣抚，河阳节度判官任逊，恭惠公之子、上书言事，历诋执政，至恭惠，曰：“至今臣父，亦出遭逢。”谓其非德选也。进奏院报至，正献戏文简曰：“贤郎亦要牢笼。”文简深衔之。其后二公同在政府，人言苏子美进奏院祠神事，正献避嫌不与。文简论以深文，子美坐废为民，从坐者数十人，皆名士大夫也，正献亦罢去。一言之谑，贻祸一时，故不可不慎也。

○驾崩外官举哀之制

元祐八年九月六日，奉太皇太后遗诏，实以三日崩。知州事龙图阁待制韩川，公服金带，肩舆而出，以听遗诏。既成服，又欲改服以治事，僚佐谏之而止。余为儿时，闻徐父老说庄献上仙，李文定公为守，两吏持箱奉遗诰，公步从以哭，自便坐至门外。嘉祐末，先人为冀州度支使。知州事、皇城副使王易经用乾兴故事，遗诏既至，王召见先人，便服持遗制，哭以示先人，遂下发衫帽，勒帛以听宣制，是日成服。元丰末，余客南都，留守龙图王学士益柔，择日而成服。士大夫家居者皆会哭于府庭。张文定公方平致仕于家，举哀于近寺。宦者李尧辅言：“上散发解带，袜而不履。”

○汞不胜玉

汞浮百物，而不能胜玉，可以试玉一也。

○刘几与花日新游

秘书监刘几好音，与国工花日新游，是时监贵幸，其弟卫卿谏，不用，乃戒门下勿通。监约鸣管以自通，卿又使他工横吹于门以误之。凡数奏而不出。卿又告之，监曰：“非也。”语次而工至，横管一鸣，监笑曰：“此是也。”乃走出。

○张旭颜真卿出师成家

世传张长史学吴画不成而为草，颜鲁公学张草不成而为正。世岂知其然哉！盖英才杰气，不减其师，各自成家，以名于世。使张为画，吴既不可越，功与之齐，必出其下，亦争名之弊也。

○青杨生从释从学画

青杨生好画，而患其不能别也，释从有画名，而从之学。有以画来，必召杨而教之：此其所以为能，此其所以为不能也。杨有得焉，而谓杨曰：“尽子所知，才得其半，何则？以子之不能画也。”

○张詠闻丁谓逐寇准而自污

乖崖在陈，一日方食，进奏报至，且食且读，既而抵案恸哭久之，哭止，复弹指久之，弹止，骂詈久之，乃丁晋公逐莱公也。乖崖知祸必及己，乃延三大户于便坐，与之博，袖间出彩骰子，胜其一坐，乃买田宅为归计以自污。晋公闻之，亦不害也。余谓此智者为之，贤者不为也。贤者有义而已，宁避祸哉！祸岂可避耶？

○丁谓计阻张詠

乖崖自成都召为参知政事，既至而脑疽大作，不可巾幞。乖崖自陈求补外，真宗使软裹赴朝，乖崖曰：“岂可以巨一人而坏朝廷法制耶！”乃知杭，而疾愈，上闻之，使中人往伺之，言且将召也。丁晋公以白金千两贻使者，还言如故，乃不召。

○庞籍服元昊

外大父庄敏公为鄜延招讨使，元昊效顺，公召李诚之问其信否，诚之曰：“元昊数欺中国，故疑之，今则可信也。元昊向得岁赐而不用，积年而后叛，今用兵数岁，虽战屡胜，而所攻不克，田里所掠，不办一日之费，向来之积费已尽矣，故罢兵尔。然公毋以为功，归之朝廷，则兵可罢，窃计诸公不以此与人也。”公未以为然。既而果遣两人，以他事使虏，过延，问：“朝廷议罢兵云何？”皆曰“不知”。及还，与虏使王延寿来，公召会两人，同延寿来意，又曰：“不知。”公曰：“延寿黠虏，与君来而君且不知耶？”召裨将曰：“问延寿何来，吾为将而不与知邪？亟书所奏事来，不然且遣还！”两人大惧，乃以情告，愿还使者。公曰：“军令不可反，君自止之，而书其事来！”两人具以事闻。公自是异李焉。元昊既效顺而不肯臣，请称东朝皇帝为父，国号“吾祖”，年用私号，求割三州十六县地，朝议弥年不决。既而报书，年用甲子，国号易其一字。虏使过延，公坐堂上，召虏使立前而谓曰：“尔主欲战则战，今不战而降，则朝廷所赐藩臣诏与颁朔封国，皆有常制，不必论。自古夷狄盗中国之地则闻之，未闻割地与夷狄也。三州十六县，岂可得邪！”使曰：“清远故属虏，且坟墓所在，故欲得尔。”公曰：“中国所失州县，今未十年，若论坟墓所在，则中国多矣。”使语塞。公曰：“尔主既受封。岁禄多少，此则可议，余不足论。”虏使畏服。

○英宗即位韩琦服诸王

英宗即位，韩忠献公使谕宗室诸王曰：“皇帝已即位，大王宜思保富贵，毋行所悔。”诸王皇恐，诣次求见，公谢却之。某王还次及阶，足废不举，扶而后升。

○刘攽讥王安石说字始

王荆公为相，喜说字始，遂以成俗。刘贡父戏之曰：“三鹿为麤，麤不及牛；三牛为犇，犇不及鹿。谓宜三牛为麤，三鹿为犇，苟难于遽改，令各权发遣。”于时解纵绳墨，不次用人，往往自小官暴据要地，以资浅，皆号“权发遣”云，故并讥之。

○张詠论寇准

张忠定守蜀，闻莱公大拜，曰：“寇准真宰相也。”又曰：“苍生无福。”幕下怪问之，曰：“人千言而尽，准一言而尽，然仕太早，用太速，未及学尔。”张，寇布衣交也，莱公兄事之，忠定常面折不少恕，虽贵不改也。莱公在岐，忠定任蜀还，不留，既别，顾莱公曰：“曾读《霍光传》否？”曰：“未也。”更无他语。盖以不学为戒也。

○寇准无后房嬖幸

莱公性资豪侈，自布衣夜常设烛，厕间烛泪成堆，及贵而后房无嬖幸也。

○晁端彦为王某忏罪

王某公薨，秘书晁少监端彦，以外姻为忏罪，而戒僧“和我”，乃大唱曰：“妒贤嫉能罪消灭。”闻者莫不笑也。

○代北天池屋记

潘美为并帅，代之北鄙，山有天池焉，岁遣通判祭之，其后惮远而罢。久之，契丹遣祭焉，又易其屋记。至熙宁中，始有其地，凡数岁，两使往来，卒不能辨而与之。

○张方平论宋辽战史

故事：岁赐契丹金缯服器，召二府观焉。熙宁中，张文定公以宣徽使与召，众谓：“天子修贡为辱，而陛下神武，可一战胜也。”公独曰：“陛下谓宋与契丹凡几战？胜负几何？”两府八公皆莫知也。神宗以问公。公曰：“宋与契丹大小八十一战，惟张齐贤太原之战才一胜尔，陛下视和与战孰便？”上善之。

○司马光二吕岁断死罪数

元祐初，司马温公辅政，是岁天下断死罪凡十人。其后二吕继之，岁常数倍。此岂人力所能胜邪？

○张夏堤钱塘江

钱塘边江土恶，不能堤，钱氏以薪为之，水至辄溃，随补其处，日取于民，家出束薪，民以为苦。张夏为转运使，取石西山以为岸，募捍江军以供其役，于是州无水患，而民无横赋。

○范仲淹擅答元昊书

范文正公帅鄜、延，答元昊书不请。宋元宪请斩，云：“度必擅以土地金帛许之。”晏元献、郑文肃请验其书，仲淹素直，必不隐。书既上，乃免。

○太祖受位不改旧官

太祖既受位，使告诸道，东诸侯坐使者而问：“故宰相其谁乎？枢密使副其谁乎？军职其谁乎？从宫其谁乎？”皆不改旧，乃下拜。

○何承矩一

真宗至陈桥，驻跸不前行，遣知院陈尧叟先至澶，问知州何承矩：“当驻江陵，当驻澶渊耶？”尧叟夜至城下，不得人。既明，承矩遣通判率郡官迎驾。久之，承矩亦出见尧叟。尧叟传宣，承矩曰：“某守藩将尔，安知可否，此宗工大儒素所留心者。”顾吏取自书札子，曰：“臣带郡符，率属吏，躬诣界首，奉迎圣驾，将面天颜，臣不任踊跃欢呼之至。”实封以付尧叟。尧叟复问，对如前。尧叟既去，真宗遣中使问尧叟“承矩云何”，道路相踵，既至发封，乃知当去。而尧叟兄弟皆大怒。承矩卒，诸子不敢仕。

○何承矩二

承矩子雄州北筑爱景台，植蓼花，日至其处，吟诗数十首刻石，人以谓“何六宅爱蓼花”，不知经始塘泊也。

○契丹困中国法

自五代来，契丹岁压境，及中国征发即引去，遣问之，曰：“自校猎尔。”以是困中国。

○税子步刹石

予为汝阴学官，学者多言万寿之西、颖水之上有林号“税子步”，步之西有异木，人莫能名，相传数百岁，荣落不时，旧有碑云：“粉黛涂容，金碧之树。”余过之，往观焉，木身才十数年尔。是时岁暮，群木皆落，从者以谓枯也。木下有刹石，石有像文，有铭云：“曹公有悟，怖心未已。敬造浮图，式祟妙理。文词阐相，粉黛涂容。金刹一树，永出烦笼。开元十六年，岁在执徐首旬五日建。”地故佛氏道场，石乃刹下铭也。“粉黛涂容”，谓建像也，“金刹一树”，谓建刹也。读者寡陋，传者喜为缘饰，苟无此石，亦足惑世也。

○壶公观大木

蔡州壶公观有大木，世亦莫能名也，高数十尺，其枝垂人地，有枝复出为木，枝复下垂，如是三四，重围环列，如子孙然。世传汉费长房遇仙者处，木即县壶者。沈丘令张戣，闽人，尝至蔡，为余言：“乃榕木也，岭外多有之，其四垂旁出，无足怪者。柳子厚《柳州》诗云‘榕叶满庭莺乱飞’者是也。”







●卷五

○寇准慰国哀贺登极书

余读《魏氏杂编》，见真宗时公卿大夫慰国哀登极往还书，盖大臣同忧戚，宜有庆吊。往在南都，奉神宗讳，见苏尚书作路发运帖，莫知当慰与否也，相与商论，竟复中辍。乃知前辈礼法犹在，而近世士大夫之寡闻也，因录之。寇侍郎慰书曰：“伏以大行皇帝，奄弃万邦，天下臣子，毕同号慕。昔同华缀，俱受异恩。攀灵驭以无由，望天颜而永诀。方缠悲绪，遽捧台函。摧咽之诚，倍万常品。”贺书曰：“伏以圣人出震，大明初耀于四方；王泽如春，普庆载颁于九有。凡在照临之下，毕同欢忭之心。侍郎久滞外藩，已成美政。廊庙伫征于旧德，云雷始洽于新恩。未果驰诚，先蒙飞翰。感铭欣慰，无以喻名。”

○夏竦家中风方

夏英公家中风方，父子屡中辄愈。

○鱁鱼

鱁鱼，大鱼白也，今谓之魶子。

○王逵逐妾

王学士逵妻某氏，妾常辱之，诉于逵，不受，亦不校也。或问之，曰：“彼将去矣，不必校也。”已而逵怒，逐之，某尽归其装，一家皆谏止之，曰：“此自彼有，吾何与焉？然亦非彼所有也。”妾遇盗，尽亡其资。尝语家人：“今夕甘露下，使以器取之。”又谓逵曰：“新妇妾某日当死，以后事属公。”皆然。

○仁宗四时衣夹不御炉扇

仁宗四时衣夹，冬不御炉，夏不御扇。

○太祖待故人

太祖为太原镇将，舍县人李媪家，媪事之谨。他日访其家，媪则死矣，得其子，以为御厨使，久之不迁，求去。太祖日：“以尔才地，御厨使其可得邪？爵禄以待贤能，而私故人，使我愧见士大夫，而尔意犹不满邪？”

○太祖以蜀宫画图赐茶肆

太祖阅蜀宫画图，问其所用，曰：“以奉人主尔。”太祖曰：“独览孰若使众观邪！”于是以赐东华门外茶肆。

○太祖不以法吏为狱官

太祖不以法吏为狱官，畏其迁情而就法也。

○慈寿宫赐王安石嫁女珠褥

王荆公嫁女蔡氏，慈寿宫赐珠褥，直数十万。

○太祖不受秦玺

前世陋儒，谓秦玺所在为正统，故契丹自谓得传国玺，欲以归太祖，太祖不受，曰：“吾无秦玺，不害为国。且亡国之余又何足贵乎！”契丹畏服。

○仁宗赐飞白书

嘉祐之末，宴二府、两制、三馆于群玉殿，御书飞白以遍赐之。蔡襄、王珪同为学士，襄有书名，而仁宗使珪题所赐，两人各自得也。

○吕端立真宗一

太宗不豫，吕正惠公宿西省，内侍都知王某夜叩省门，以丧讣告，且问所立。于时长子楚王以疾废，真宗次为太子，诸子王者五人。公曰：“此何语？内侍欲斩邪？预立太子，正为此尔，且吾奉手诏，可取视也。”王既人，公遽阖户锁之而去。真宗既立，还而出之。

○吕端立真宗二

太宗数私谓正惠公日与太子问起居，既崩，奉太子至福宁庭中，而先登御榻，解衣视之而降，揖太子以登，遂即位。

○张詠命崇阳民拔茶种桑

张忠定公令崇阳，民以茶为业，公曰：“茶利厚，官将取之，不若早自异也。”命拔茶而植桑，民以为苦。其后榷茶，他县皆失业，而祟阳之桑皆已成，其为绢而北者岁百万匹，其富至今。始，令下，惟通乐一乡不变，其后别自为县，民亦贫至今一也。

○韩琦荐欧阳修

韩魏公屡荐欧阳公，而仁宗不用。他日复荐之曰：“韩愈，唐之名士，天下望以为相，而竟不用。使愈为之，未必有补于唐，而谈者至今以为谤。欧阳修，今之韩愈也，而陛下不用，臣恐后人如唐，谤必及国，不特臣辈而已，陛下何惜不一试之以晓天下后世也？”上从之。

○改置社稷息盗

叶表为句容令，县有盗，改置社稷而盗止。下邳故多盗，近岁迁社被于南山之上，盗亦衰息。

○幞头

司马温公云：仁宗崩，有司用乾兴故事，群臣布四脚加冠，于是时莫识其制，以幅巾幕首，破其后为四脚。其后郑毅夫读《续事始》云：“三代黔首，以皂绢裹发，周武帝裁为四脚，名以幞头，马周请重系前脚。盖布四脚脚皆后垂如周制，遇暑则系其前脚如唐制。”英宗崩，宋次道误为布幞头，有司遂用民间幕丧之服，以今漆纱幞头去其铁脚而布裹之，前系后垂而不可加冠，坏之而冠幞头之失，自次道始也。余谓四脚皆冠，今士大夫丧冠是也，大布之冠古也，四脚今也，于礼为繁矣。

○萧贾窦氏兄弟

萧贾窦氏兄弟同利，伯治要，仲治繁，季为士，逸饮无度，伯薄之，给与有限，仲数私为偿其费，季德之，相亲睦。伯既卒，仲之子复为士，游学京师，季始疑之：“彼能欺其兄而私我也，恶知其不欺我而私其子！”数以诋仲，仲实不私也，而无以自明，季终疑之，相与如仇。嗟乎！不慎其始，卒以相诋。

○哉才

《尔雅》：“哉，始也。”注云：《尚书》曰：“三月哉生魄。”，《释文》云：“亦作裁。”疏云：“古文作才，以声近借为哉始之哉也。”余按《说文》：“才，草木之初生也。”“哉，言之间也。”当作才，非借也。又按《集韵》云：“缯一人色曰纔。”借作才，非是。

○立化雀

无为军巢县拓皋镇永宁院。有雀栖于庭松，累日不去，遣取视之，已立化矣；盛夏极暑，经涉月余，形质不坏，轩喙鼓冀，有腾翥之状。

○阿井

阿井在阳谷县故东阿城中，惟二井甘水也，相传秤之比他水重尔。

○广济衙门石榴木

广济衙门之上有石榴木，相传久矣。元丰末枯死，既而军废为县；元祐初复生，而军复。

○教坊乐

教坊之乐以不齐，凡乐作不偕作，止不偕止，以先后次第而起止，故婉而长，然亦未始不齐也。余于此得为政之法焉。

○蜀中小车

蜀中有小车，独推，载八石，前如牛头；又有大车，用四人推，载十石。盖木牛流马一也。

○中秋月

中秋阴暗，天下如一，中秋无月，则兔不孕，蚌不胎，荞麦不实。兔望月而孕，蚌望月而胎，荞麦得月而秀。世兔皆雌，惟月兔雄尔，故望月而孕。

○火米

蜀稻先蒸而后炒，谓之“火米”，可以久积，以地润故也。蒸用大木空中为甑，盛数石，炒用石板为釜，凡数十石。

○物能出火

油、绢、纸、石灰、麦糠、马矢粪草皆能出火。

○坐化猫等

庐州有坐化猫，峡中有坐化胡孙，李公择家有坐化蛇，唐有鹦鹉舍利。

○阳谷不诉灾伤

郓州阳谷，自国初已来，不诉灾伤。

○八阵图

汉州德阳及峡中定军山皆有八阵图，定军山下土堆也。

○李昊范仁恕劝蜀主不拒而降

王师初伐蜀，李昊、范仁恕劝后主不拒而降，不听。雍则仁恕之后也。

○大陆

某官杜子民言：“大陆，今黎阳是也；自此而西北降水，疑安阳河是也。”大陆，邢州巨鹿泊也，过此为九河。父老言，九河者正流分为支流，同为逆河者，为潮水所逆，行十余里，边海又有潮河，自西山来，经塘泊。

○李昉相太祖

李相昉在周朝知开封府，人望已归太祖，而昉独不附。王师入京，昉又独不朝，贬道州司马。昉步行日十数里，监者中人问其故，曰：“须后命尔。”上闻之，诏乘马，乃买驴而去。三岁，徙延州别驾。在延州为生业以老，三岁当徙，昉不愿内徙。后二年，宰相荐其可大用，召判兵部。昉五辞，行至长安，移疾六十日，中使促之行，至洛阳，又移疾三十日而后行。既至，上劳之，昉曰：“臣前日知事周而已，今以事周之心事陛下。”上大喜，曰：“宰相不谬荐人。”

○笱

《诗》云：“惟寡妇之笱。”寡妇乃用笱尔，古之渔笱，亦有制也。

○陈恕领春官得人

陈恕领春官，以王文正为举首，岁中，拔刘子仪于常选，自云：“吾得二俊，名世才也。”是不愧于知人。杨文公以为然，谓王杨休山立，宗庙器也。

○嘉州紫竹等

嘉州旧产紫竹、楠、榴、樱木等，仕于蜀者，竞采之以为器，人甚苦之，吴中复作《嘉阳四咏》诗以悼之。

○连氏纵罪卒之善报

章氏之先起家为将，为王氏守北边，号太傅，其妻连氏，封郡君。太傅尝因事欲斩两卒，郡君苦救之不得，乃阴纵之。两卒奔江南，皆为将。闽之乱也，李氏使两卒将而攻之，太傅已卒，其子守之，两卒使人谕郡君言“城旦暮当破，郡君无忧也”。郡君报曰：“尔全我一家何济？不若完此一城。”两将许之，谕使降，卒完一城。此其所以有后也。

○刘攽苏轼互谑

世以癞疾鼻陷为死证，刘贡父晚有此疾，又尝坐和苏子瞻诗罚金。元祐中，同为从官，贡父曰：“前于曹州，有盗夜入人家，室无物，但有书数卷尔。盗忌空还，取一卷而去。乃举于所著五七言也。就库家质之，主人喜事，好其诗不舍手。明日盗败，吏取其书，主人赂吏而私录之，吏督之急，且问其故，曰：‘吾爱其语，将和之也。’吏曰：‘贼诗不中和也。’”，子瞻亦曰：“少壮读书，颇知故事。孔子尝出，颜、仲二子行而过市，而卒遇其师，子路趫捷，跃而升木，颜渊懦缓，顾无所之，就市中刑人所经幢避之，所谓‘石幢子’者。既去，市入以贤者所至，不可复以故名，遂共谓‘避孔塔。’”，坐者绝倒。

○榆条准此

鲁直为礼部试官，或以柳枝来，有法官曰：“漏泄春光有柳条。”鲁直曰：“榆条准此。”盖律语有“余条准此”也。一坐大哄，而文吏共深恨之。

○闽地难治

闽中诸县，多至十万户，坚忍喜讼，号难治，邵武其尤者。自国初迄今，有四令：张邓公、杜宗会，其二人则忘之矣。宗会澶人。

○太祖不缮都城

赵普请缮都城，太祖不可，曰：“使寇至此，其谁驻足乎？”

○太祖不杀孟昶

王师既平蜀，诏昶赴阙，曹武肃王密奏曰：“孟昶王蜀三十年，而蜀道千余里，请擒孟氏而赦其臣，以防变。”太祖批其后曰：“你好雀儿肠肚。”

○从江南乞来米

蜀平，二曹、潘美自蜀还，既对，太祖为内燕，惟三将与秦、晋两王尔。既人，乃福宁殿，席地而坐，陈彘肉白熟，情意款押，酒终设饭。三将皆曰：“朝廷事力寡薄，致陛下燕设不丰。”上曰：“岂止寡薄，此饭乃乞来。”三将莫测，曰：“近从江南乞此米也。”

○五星二十八宿图

秘阁画有梁文瓒《五星二十八宿图》，李公麟谓不减吴生妇女，疑蜀手也。

○黄鹌噤荞麦斗金

谚曰：“黄鹌口噤，荞麦斗金。”夏中候黄鹌不鸣，则荞麦可广种也；八月一日雨，则角田不熟。角田，豆也。角者，荚之讹也。







●卷六

○李翁进五台山

婺州李翁与乡人如五台山，众少皆骑，翁老且躄，独徒行。既至，众所见瑞相如常，翁与山东老人所见宝阁千叠，山东老人持菩萨戒四十年矣。

○论志

释氏之愿，儒者所谓志也。志则欲远大，远大则所成就者不小矣；若其所志近，则其所成就何足道哉！如志在万里，则行不千里而已也。

○服茯苓法

近年华山毛女峰，有隶字日“茯苓”，下云：“诸山皆假，惟此者真。一旦一丸，三斗三斤。”疑为服茯苓法一也。今山下人用三斗水煮药三斤，水尽为度，蜜和而蒸，服而不丸。道者赵翁云：“盖茯苓不蒸煮，不能去阴气也。”余谓不煮不能去皮梗也。

○取材于国

古者诸侯，取材于国，不取于诸侯，岂特国，民亦然也。“维桑与梓”，“树之棒栗，椅桐梓漆”，梓漆以为棺，棒栗以为贽，椅桐以为器。

○兽医两种

马、骡、驴阳类，起则先前，治用阳药；羊、牛、驼阴类，起则先后、治用阴药。故兽医有二种。

○三税法之坏

三税法，皇祐初为李谘所坏，及韩魏公用茶小引，益坏。京师市井，自三税法改后，日渐萧条。酒肆自包孝肃知府日重定曲钱坏。

○三司故吏高成端明习吏事

三司故吏高成端，襄邑人，明习吏事，自五代以来三司条贯，无不有也。嘉祐中尝言事，不用。

○契丹使奉书仁宗柩前

契丹使至德清军，会仁宗崩，议欲却之。又欲使至国门而去。邵安简欲使奉国书置柩前见天子，以安远人。

○张贵妃受册贺仪

张贵妃受册，诏问册毕受贺仪，其为修媛，已自尊大，邵必以三公事仪比命妇一品上之。

○张詠粜米盐以惠民

张詠守蜀，仲春官粜米，仲夏粜盐以惠民。

○丁谓稽括税额

乾德四年，诏诸道受纳税赋，不得称分毫合勺铢厘丝忽。景德四年，三司使丁谓复行稽括，比咸平六年税额增三百四十六万五千二百二十九贯石斤匹。

○为相五年以上者

王旦为相十一年，王珪十年，赵普、沈伦、韩琦、曾公亮九年，薛居正、向敏中八年，王曾、章得象七年，卢多逊、李沆、富弼六年，李昉五年。

○三入为相者

赵普、吕蒙正、张士逊、吕夷简皆三人。

○绵絮堵穴

颜长道日：“某年河水围濮州，城窦失戒，夜发声如雷，须臾巷水没骭。士有献衣袽之法，其要取绵絮贴缚作卷，大小不一，使善泅卒役城中扪漏穴，用随水势畜人孔道即弭，众工随兴，城堞无虞。”

○瑶蜑黎人

二广居山谷间不隶州县，谓之瑶人，舟居谓之蜑人，岛上谓之黎人。

○仁宗用兵无敌

仁宗用兵无敌，虽不服而心服，使人数世服，非无敌而何？

○大蛇拜伏仰山长老

仰山元老既北归青州，山间有唐福院之故处，深密岩险，久无人迹，元与其徒往焉，舍于石室，夜则小参。一夕，闻疾风甚雨声，出视，星月粲然。久之，有大蛇行来，蟠于室前，仰首以听，既罢，伸其下体如拜伏状而后去，从者震恐，元自如也。自是每夕必至。

○太祖召管军官观书

太祖尝幸秘书省，召管军官使观书焉。

○太祖置竹木务事材场

太祖置竹木务于汳上，市竹木于秦晋，由河入汳，有卒千五百人。出材于汳，纳材于场，置事材场于务之侧，有二三千人。凡兴造者受成材焉。其法曰：“有敢请生材者徒二年。”今启圣院乃其材也，今百年矣，梁栱之际，尚不容发。自置八作司以具杂物，而领以三司修造矣。

○熟处难忘

岩头、雪峰、钦山同行，至湖外，诣村舍求水，舍中独一女子，见山爱之，为具熟水，而山盏中有同心结。山谕意而藏之，遂称疾而留。岩、峰既行，复还访之，则已与女纳昏，是夕成礼。乃诱出之，投之棘丛，展转钩挂，而不能自出，忽大呼曰：“我悟矣！”遂弃去。既出世，每升座即曰：“锦帐绣香囊，风吹满路香，大众还知落处么？”众莫能对。久之，传至岩头，岩教之曰：“汝往，但道‘传语十八子，好好事潘郎。”，僧既对，山日：“此是岩头道底。”僧又无语，余为代曰：“熟处难忘。”

○崇胜院主前身

徐之南山祟胜院主崇璟，故王姓也，熙宁中修殿大像，腹中得画像，男女相向，衣冠皆唐人也，而题曰“施主王崇璟”，岂其前身也耶？

○张生自称真人梦遭杖

北里张生，家世奉道，自谓当为左玄真人，遂以为称。为《朝元图》，绘其像于位。后梦为城隍神所逮，话而杖之，既觉，臀流血如当杖云。

○古镜

古镜县而旋，人之四平，叩之玉声。

○押砖

钱氏甓城，前后相押凡四重，号押砖，故久而不坏。司业黄君守徐新彭祖楼，砌用再重，使草不生。

○吕翁不受钟离乾汞为白金法

道者吕翁某，初遇钟离先生权，授以乾汞为白金法，翁曰：“后复变否？”曰：“五百岁后药力尽，则复故。”曰：“五百岁后当复误人！”谢不受。先生惊叹，谓有受道之质，遂授出世法。

○抚州杖鼓鞚

苏公自黄移汝，过金陵见王荆公，公曰：“好个翰林学士，某久以此奉待。”公曰：“抚州出杖鼓鞚，淮南豪子以厚价购之而抚人有之保之已数世矣，不远千里，登门求售。豪子击之曰：‘无声！’遂不售。抚人恨怒，至河上，投之水中，吞吐有声，熟视而叹曰：‘你早作声，我不至此！’”

○圆通嗣远录

圆通行脚至浮山，远录公深爱之，欲收为嗣，通遂去，复以偈留之，欲共评量古今公案，通答曰：“究竟还他。”

○寇定不孝悌之报

邑子寇定，疽发于脑，每呼其母，自叙平生不孝与悌，则痛可忍，若有使之者，又召其弟，教以“毋效我也”。

○东坡居士种松法

中州松子，虽批小不可食，然可种，惟不可近手，以杖击蓬，使子堕地，用探锥刺地，深五寸许，以帚扫人之，无不生者。东坡居士种松法。

○晁无咎移树法

晁无咎移树法，其大根不可断，虽旁出远引，亦当尽取，如其横出，远近掘地而埋之，切须带土，虽大木亦可活也，大木仍去其枝。

○丁谓窜逐李寇二公

丁谓当国，窜逐李、寇二公，欲杀不可。既南贬而文定复相。相传忠愍为阎罗王，世谓“死活不得”。

○太阳和尚嗣

洞下太阳和尚，久而无嗣，晚得远公，欲得为嗣，远曰：“弟子自有师承，恐误和尚。”太阳出泪，远曰：“请受授鞋，他日为和尚接法嗣。”远既住浮山，爱青老明惠，接以洞教，后遂嗣太阳云。

○刁半夜

刁学士约喜交结，请谒常至夜半，号“刁半夜”。杜祁公为相，苏学士舜钦，其婿也，岁暮，以故事奏用卖故纸钱祠神以会宾客，皆一时知名士也。王宣徽拱辰丞御史，吕申公之党也。欲举其事以动丞相，曰：“可一举网而尽也。”有曰：“刁亦与召，知其谋而不以告。”诘朝，送客城东，于是苏坐自盗除名，客皆逐，垂相亦去，而刁独逸。其后坐客皆至从官，而刁独终于馆职。

○吕夷简语

吕申公曰：“惟人主之眷不可恃。”

○温公老圃

参寥如洛，游独乐园，有地高亢，不因枯枿生芝二十余本。寥谓老圃：“盗润泽之使长茂？”圃曰：“天生灵物，不假人力。”寥叹曰：“真温公之役也。”

○书方丈字法

仁宗时，契丹献八尺字图，而侍书待诏皆未能也，诏求善大书者。有僧请为方丈字，以沙布地为国字，张图于上，束毡为笔，渍墨倚肩，循沙而行，成脱袈裟，投墨瓮中，掷以为点。遂赐紫衣。

○赃吏死为驴

里人某，赃吏也，既死，请僧对灵追福，夜中，有驴伸首出于帷，久之而没。

○酒色僧

西都崇德寺僧善端，酒色自恣，既病，度必死，念地狱果有无耶？若有，不亦危乎，乃然香祝之曰：“地狱若无，烟当上，有则当下。”既然，烟下而地裂受之，端大惊失色而逝。

○仁宗戒臣下勿为侈靡

仁宗每私宴，十阁分献熟食。是岁秋初，蛤蜊初至都，或以为献，仁宗问曰：“安得已有此邪？其价几何？”曰：“每枚千钱，一献凡二十八枚。”上不乐，曰：“我常戒尔辈勿为侈靡，今一下箸费二十八千，吾不堪也。”遂不食。

○吕进士不辞盲妻善报

华阴吕君举进士，聘里中女，未行，既中第，妇家言曰：“吾女故无疾，既聘而后盲，敢辞。”吕君曰：“既聘而后盲，君不为欺，又何辞？”遂娶之。生五男子，皆中进士第，其一人丞相汲公是也。

○武官苗绥

苗绥，武人，常谓：“平生无大过，惟于熙河多得官为恨。”盖边徼例以虚功而受厚赏尔。又谓：“议者重燕而轻夏，燕人衣服饮食，以中国为法；夏人不慕中国，习俗自如，不可轻也。”又言：“为径原总管，尝夜雪临边，顾有马迹，使逐得之，乃夏之逻人当四更者。夏人逐更而巡，中国之备不及也。以渠自巡其境，乃舍之。”

○张詠笞惰农

乖崖为令，尝坐城门下，见里人有负菜而归者，间何从得之，曰：“买之市。”公怒曰：“汝居田里，不自种而食，何惰邪？”笞而遣之。

○太学生为苏轼饭僧

眉山公卒，太学生侯泰、武学生杨选素不识公，率众举哀，从者二百余人，欲饭僧于法云，主者惟白下听，慧林佛陀禅师闻而招致之。

○李南式善待参寥

参寥徙兖，布衣李南式，家甚贫，供蔬菽洗补，恩意甚笃。他日为曾子开言之，子开曰：“吾辈当为公报之，使知为善之效。”

○刘攽为苏轼说新浑

苏长公以诗得罪，刘攽贡父以继和罚金，既而坐事贬官湖外，过黄而见苏，寒温外问有新浑否，贡父曰：“有二屠父，至其子而易业为儒、贾，二父每相见，必以为患。甲曰：‘贤郎何为？’曰：‘检典与解尔。’乙复问，曰：‘与举子唱和诗尔。’他日，乙曰：‘儿子竟不免解著贼赃，县已逮捕矣。’甲曰：‘儿子其何免邪？’乙曰：‘贤郎何虞？’曰：‘若和著贼诗，亦不稳便。”，公应之曰：“贤尊得似忧里。”




后山诗注

宋诗别集注本。宋陈师道撰,宋任渊注。十二卷。任渊的《后山诗注》与其《山谷内集注》并行,《山谷内集注》刊行于南宋绍兴二十五年(1155),由此推断《后山诗注》问世也不会晚于此年。《四库全书总目》卷一五四中说:“原本六卷,此本(浙江巡抚采进本)作十二卷,则渊作注时每卷厘为二也。”《后山诗注》之前有后山门人彭城魏衍所编的《后山集》、刻本现存以宋蜀刻大字本《后山居士文集》为最早,刻本前有绍兴二年(1132)汝南谢克家序,其中收诗六卷,与《四库全书总目》所说“原本六卷”相合。魏衍《彭城陈先生集记》中说:“先生既殁,其子丰登以全稿授衍曰:‘先人实知子,子为编次而状其行。’衍既状其行矣,……今又受其所遗甲乙丙稿,皆先生亲笔,合而校之……衍今离诗为六卷,类文为十四卷,次皆从旧,合二十卷,目录一卷,又手书之。”诗文卷数与《后山居士文集》同,编次皆从陈师道亲定旧本,以岁月为序。任渊即用魏本作注,任渊绪正仅限于《示三子》等数篇,并在目录之下作了说明,编次按后山诗写作年月先后为序,自元丰六年(1083)始,皆为陈师道三十一岁以后的诗,独有《赠二苏公》一篇为少作。任渊作注每首诗下都释词阐义,注释所引材料出处都比较精审,然小误亦所不免。《后山诗注》有宋刻本,现藏北京图书馆,有明弘治杨一清序刊本、清武英殿本,《四部丛刊》本借江安傅氏双鉴楼藏朝鲜活字本影印,卷首有政和五年(1115)魏衍《彭城陈先生集记》和王云政和六年的题记,以及任渊的《后山诗注目录年谱》。




提要

钦定四库全书集部三

后山诗注别集类二【宋】

提要

【臣】等谨案后山诗注十二卷宋陈师道撰任渊注原本六卷此本作十二卷则渊作注时每卷厘为二也渊生南北宋间去元佑诸人不远佚文遗迹往往而存即同时所与周旋者亦一一能知始末故所注排比年月鈎稽事实多能得作者本意然师道诗得自苦吟运思幽僻猝不易明方囘号曰知诗而瀛奎律髓载其九日寄秦觏诗犹误解末二句他可知矣又魏衍作师道集记称其诗未尝无谓而作故其言外寄托亦难以臆揣如送郭槩四川提刑诗之功名何用多莫为分外虑送杜纯陕西转漕诗之谁能留渴须远井赠欧阳棐诗之岁历四三仍此地家余五一见今朝观六一堂图书诗之历数况有归敢有贪天功次韵苏轼观月听琴诗之信有千丈清不如一尺浑次韵苏轼劝酒与诗之五士三不同夙纪鸣蝉赋寄苏轼诗之功名不朽聊通袖海道无违具一舟寄张耒诗之打鸭起鸳鸯离颍诗之丛竹防供爨池鱼已割鲜送刘主簿诗之二父风流皆可继排禅诋道不须同送王元均诗之故国山河开始终以及宿深明阁陈州门絶句寄曹州晁大夫等篇非渊一一详其本事今据文读之有茫不知为何语者即钜野诗之蒲港对莲塘俪偶相配似乎不误非渊亲见其地亦不知港字当为巷也其中如寄苏轼诗之遥知丹地开黄卷解记清波没白鸥二语盖宋敏求校定杜诗误改白鸥没浩荡句轼尝论之见东坡志林故师道借以为讽渊惟引其寄弟辙诗万里沧波没两鸥句则与上句丹地黄卷不相应矣他如儿生未知父句实用孔融诗情生一念中句实用陈鸿长恨歌传度越周汉登虞唐句虞唐颠倒实用韩愈诗孰知诗有验句以熟为孰实用杜甫诗而皆遗漏不注次韵春怀诗尘生鸟迹多句鸟迹当为马迹之讹而引晋简文牀尘鼠迹附会之斋居诗青奴白牯静相宜句牯字必误而引白角簟附会之谒龎籍墓诗丛篁侵道更须东句东字必误而引齐民要术东家种竹附会之至於以谢客儿为客子以龙为龙伯皆舛谬显然渊亦絶不纠正是皆不免於微瑕据渊自序其编次先後亦如所注山谷集例寓年谱於目録今考和豫章公黄梅二首注曰此篇编次不论姑仍其旧又於绍圣三年下注曰是岁春初后山当罢颍学而离颍等诗反在卷终又有未离颍时所作魏本如此不欲深加改正而於示三子诗则注曰此篇原在晁张见过诗後今迁於此於雪後黄楼寄负山居士诗则注曰此诗原在秋怀前今迁於此於再次韵苏公示两欧阳五诗则注曰以东坡集考之原在泛颍诗後今迁於此则亦有所窜定非衍之旧又衍记称师道卒於建中靖国元年年四十九此集托始於元丰六年则师道年已三十一不应三十岁前都无一诗观城南寓居二首列於元丰七年而注曰或云熙宁间作则渊亦自疑之题赵士暕高轩过图一首渊引王立之诗话称作诗後数月间遂卒故其後更列送欧阳棐晁端仁王巩三诗今考王立之诗话实作数日无已卒士暕赠以百缣校其所録情事作数日为是则小误亦所不免然援证古今具有条理其所得者实多庄绰鸡肋编尝摭师道诗采用俚语者十八条大致皆渊注所已及可知其用意之密矣固与所注山谷集均可并传不朽也乾隆四十六年四月恭校上

总纂官【臣】纪昀【臣】陆锡熊【臣】孙士毅

总校官【臣】陆费墀







卷一

钦定四库全书

后山诗注卷一

宋　陈师道　撰

任　渊　注

妾薄命二首【后山自注曰为曾南丰作○汉书许后传曰奈何妾薄命端遇竟寜前故曹植乐府有妾薄命篇】

主家十二楼【鲍照煌煌京洛行曰凤楼十二重按汉书虽有五城十二楼事与此意不同故不援引後仿此】一身当三千【白乐天诗曰後宫佳丽三千人三千宠爱在一身后山以五字道之语简而意尽集中如此甚衆】古来妾薄命事主不尽年起舞为主夀相送南阳阡【言乐未毕而哀继之也刘禹锡诗向来行哭里门道昨夜画堂歌舞人后山盖用此意庄子曰可以尽年汉书高帝纪曰项伯亦起舞刘禹锡纥那曲曰愿郎千万夀长作主人翁陶渊明挽歌向来相送人各已归其家汉书原涉传涉父为南阳太守父死涉大治起塚舍买地开道立表署曰南阳阡】忍着主衣裳为人作春妍【此二句及下篇向来一瓣香敬为曾南丰之句皆以自表见其不忍更名他师也乐天燕子楼诗曰钿晕罗衫色似烟几回欲着即潸然自从不舞霓裳曲叠在空箱十二年后山盖用此意而语尤高古东坡诗云为人作容姿】有声当彻天有泪当彻泉【刘子玄史通载温子昇永安故事曰怨痛之响上彻青天韩退之诗上呼无时闻滴地泪到泉汉书贾山传曰下彻二泉】死者恐无知【家语子贡问孔子曰死者有知乎将无知乎】妾身长自怜【谢玄晖铜雀台诗曰况乃妾身轻楚辞九辩曰惆怅兮而私自怜李太白去妇词曰孤妾长自怜世或苦后山之诗非一过可了近于枯淡彼其用意直追骚雅不求合于世俗亦惟恃有东坡山谷之知也自此两公外政使举世无领解者渠亦安暇恤哉】

叶落风不起山空花自红【两句曲尽丘原凄惨意象文选潘安仁悼亡诗落叶委埏侧枯荄带坟隅南史谢贞诗风定花犹落】捐世不待老惠妾无其终【左传曰抑君赐不终注云惠赐不终也】一死尚可忍百岁何当穷【忍死尚可得死实难诗意谓安得速死以从其主也晋宣帝纪魏明帝曰死乃复可忍吾忍死待君退之诗百年未老不得死】天地岂不寛妾身自不容【孟郊诗出门即有碍谁谓天地寛庄子云不容身于天下】死者如有知杀身以相从向来歌舞地夜雨鸣寒蛬【师死而遂背之读此诗亦少知愧矣南史范缜曰王子知其祖先神灵所在而不能杀身以从之渊明诗向来相送人老杜诗回首可怜歌舞地尔雅曰蟋蟀蛬】

送外舅郭大夫槩西川提刑

丈人东南来复作西南去【风俗通曰易云师贞丈人吉非徒取尊老亦须德行先人也左传曰杖莫如信言其德可信杖也】连年万里别更觉贫贱苦【老杜诗复为万里别又云乃知贫贱别更苦】王事有期程亲年当喜惧【上句谓郭以之官不得留下句自谓母老不得去也】畏与妻子别已复迫曛暮【时后山妻子皆随郭行迫曛暮谓明日遂当作别老杜诗欲别向曛黑】何者最可怜儿生未知父【史记孔子世家曰骨何者最大此用其句法】盗贼非人情蛮夷正狼顾功名何用多莫作分外虑【郭槩为人颇喜功利二苏章疏皆尝论列故后山每诗多有讽戒盗贼本非人所乐为必在位者有以致之蛮夷方怀贰而不以无事镇之则边隙开矣前汉食货志失时不雨民且狼顾注云狼性怯走且还顾晋书王羲之传遗殷浩书曰若犹以前事为未工故复求之于分外宇宙虽广自容何所】万里早归来九折慎驰骛【九折坂虽用前汉王吉事实戒其行险也老杜诗云早归来黄土汚衣眼易眯又诗游子慎驰骛】嫁女不离家生男已当户曲逆老不侯知人公岂误【后山以贫故妻子尝寄食槩家异乎张负所以期陈平者矣故有曲逆不侯之叹傅玄豫章行云男儿当门户堕地自生神】

送内

麀麌顾其子【尔雅鹿牡麚牝麀其子麛麕牡麌牝麜其子麆韩非子曰孟孙猎得麑其母随之而啼】燕雀各有随【礼记三年问曰今是大鸟兽则失丧其羣匹越月踰时焉则必反巡过其故乡翔回焉鸣号焉踯躅焉踟蹰焉然後乃能去之小者至于燕雀犹有啁噍之顷焉礼记又曰行则有随立则有序退之诗祸福各有随】与子为夫妇五年三别离儿女岂不怀母老妹已笄父子各从母可喜亦可悲【此语凄然可念後篇又曰吾母亦念我与尔寜相望诵之使人孝爱之心油然而生所谓发乎情止乎礼义者也】关河万里道子去何当归【後汉邓禹传论曰关河响动此借用其字老杜诗黄尘翳沙漠念子何当归】三岁不可道白首以为期【选诗努力崇明德皓首以为期】百亩未为多数口可无饥吞声不敢尽欲怨当归谁【庄子大宗师篇子桑曰吾思夫使我至此极者而弗得也父母岂欲吾贫哉天地岂私贫我哉求其为之而不得也百亩数口用孟子意文选江淹恨赋曰莫不饮恨而吞声老杜诗吞声勿复道真宰意茫茫退之薛君墓铭曰身不得年又将尤谁】

别三子

夫妇死同穴【大车诗曰谷则异室死则同穴后山虽用此语而其意则谓夫妇生常别离至死方获同穴此所以可悲也世说郗嘉宾妇曰生纵不得与郗郎同室死寜不同穴】父子贫贱离【晋书殷浩传咏曹顔远诗曰富贵他人合贫贱亲戚离】天下寜有此昔闻今见之【後汉伏后传曹操逼帝废后献帝谓郗虑曰郗公天下寜有是耶此事亦夫妇不相保者故后山取其语用之虽使事而无迹余多仿此】母前三子後熟视不得追【庄子曰熟视状貌窅然空然】嗟乎胡不仁使我至于斯【与上篇欲怨当归谁同意汉书沟洫志曰皇谓河公兮胡不仁孟子亦曰夫何使我至于此极也】有女初束髪【韩诗外传曰夫人为妇者必全其身体及其束髪属授明师以成其材】已知生离悲【家语曰孔子晨兴顔回侍侧闻哭者之声甚哀曰此声非但为死者而已又为生别离者子曰回善于知音楚辞曰悲莫悲兮生别离】枕我不肯起畏我从此辞【老杜诗娇儿不离膝畏我却复去】大儿学语言拜揖未胜衣【老杜诗骥子好男儿前年学语时史记三王世家曰皇子赖天能胜衣趋拜】唤爷我欲去此语那可思【元稹诗小女呼爷血垂泪南史何点哀乐过人尝行逢葬者叹曰此哭者之怀岂可思耶悲恸不能禁】小儿襁褓间抱负有母慈【汉书卫青传臣青子在襁褓中按宣帝纪注云襁即今之小儿綳也褓小儿被也礼记内则曰子生三日始负之注云负之谓抱之而使乡前老杜诗家贫仰母慈】汝哭犹在耳我怀人得知【左氏曰言犹在耳退之诗娇女未絶乳念之不能忘忽如在我前耳若闻啼声人得知犹言人那得知也老杜诗彼苍回斡人得知】

寄外舅郭大夫

巴蜀通归使妻孥且旧居【诗曰乐尔妻孥注云孥子也老杜得家书诗曰今日得消息他乡且旧居】深知报消息不忍问何如【老杜诗反畏消息来寸心亦何有又云道甫问讯今何如字本出礼记文王世子】身健何妨远【乐天诗且到来岁期不知身健否】情亲未肯疏【表记曰情疏而貌亲在小人则穿窬之盗也欤老杜诗情亲独有君】功名欺老病泪尽数行书【鲁直诗泪尽才难日韩非子曰卞和泣尽继之以血】

城南寓居二首

游子暮何归【文选李少卿诗携手上河梁游子暮何之】韦杜城南村【韦曲杜曲皆在长安之南三秦记所谓城南韦杜去天尺五也】秋水深可测挽衣踏行云【老杜诗短衣数挽不掩胫踏行云谓踏水中云影犹贾岛船压水中天之句】道暗失归处栖鸟故不喧【因栖鸟之喧庶可物色归路今特不喧似欲相撩此句殊有味选诗路暗光已夕退之诗从此识归处老杜诗已添无数鸟争浴故相喧又云鸥轻故不还】牛羊闭篱落稚子犹在门【黄鲁直诗牛羊卧篱落按君子于役诗曰日之夕矣牛羊下来陶渊明归去来辞云稚子候门】

潭潭光明殿稽首西方僊【华严十定品离世间品皆云佛在摩竭提国菩提场中始成正觉普光明殿入刹那际三昧李长者谓是如来大智自果所居之报宅退之诗潭潭府中居】平生修何行步有黄金莲【大论云佛足行时去地四指莲花捧足传灯録云佛初生地涌金莲花自然捧佛足】我岂昔好径报以履下穿【老子曰大道甚夷而民好径庄子曰衣敝履穿】洗足坐道场卒卒此何缘【金刚经曰洗足已敷坐而坐法华经曰大通智胜佛十刦坐道场汉书司马迁书曰卒卒无须臾之间】

忆少子

端也早丰下岁晩未可量【左氏传曰谷也食子难也收子谷也丰下必有後于鲁国注云食子奉祭祀共养者也丰下盖面方】我老不自食安得如我长【汉书韩信传漂母曰丈夫不能自食吾哀王孙而进食岂望报乎老杜示宗武诗曰假日从时饮明年共我长玉台新咏焦仲卿妻诗曰今日被驱遣小姑如我长】呱呱弃不子退省未始忘【上句见书益稷退省其私用後汉第五伦私其子之意退之诗娇儿未絶乳念之不能忘】吾母亦念我与尔寜相望【唐书肃宗张后传曰端午日肃宗召见山人李唐帝方拥幼女顾唐曰我念之无怪也唐曰太上皇今日亦当念陛下此诗暗用其意相望言各在天一方也老杜诗人事多错迕与君永相望】

絶句

翼翼陈州门万里迁人道昔人死别处一笑欲絶倒【此篇与前篇莲字韵按旧本乃秋怀十首之二其後删去而仅存耳此篇全章云翼翼陈州门万里迁人道雨泪落成血着木木立槁今年苏礼部马迹犹未扫昔人死别处一笑欲絶倒元佑初后山来京师寓居陈州门故秋怀诗又有朝暮陈州门悠悠此何为之句时东坡新自登州召为礼部郎中复入帝城此后山所喜也老杜诗孰知是死别且复伤其寒晋书卫玠谈道平子絶倒】

寄外舅郭大夫

丈人鲁诸生明刑如臯陶【汉书叔孙通曰臣愿徵鲁诸生泮水诗曰淑问如臯陶】幸寛右顾忧【後汉书寇恂传邓禹曰昔高祖任萧何于关中无复西顾之忧】未惜一身遥【文选欧阳坚石诗不惜一身死老杜诗天涯涕泪一身遥】西南万里行可以断绳桥【意欲其不勤远略也老杜诗蜀岭防秋急绳桥战胜迟】慎勿冠惠文神母仁如尧【王子年拾遗记曰有青虹绕神母即觉有娠而生庖牺此引用比宣仁高太后时太后临朝专务以德化民女主之尧舜也汉书张敞传张武曰梁国大都吏民雕敝且尚以柱後惠文弹治之耳秦时狱法吏冠柱後惠文武意欲以刑法治梁故云】

赠二苏公

岷峨之山中巴江【老杜诗中巴之东巴东山天地开辟流其间】桂椒柟栌枫柞樟青金黄玉丹砂良兽皮鸟羽不足当【退之送廖道士归衡山序曰其水土之所生神气之所感白金水银丹砂石英锺乳橘柚之包竹箭之美千寻之名材不能独当奇也意必有魁奇忠信材德之民生其间此篇盖用此意而句法则退之陆浑山火诗也左太冲蜀都赋曰楩楠幽蔼于谷底吴都赋曰木则枫柞豫樟】异人间出骇四方【南史萧子显传曰尝闻异人间出今日始见知是萧尚书】严王陈李司马扬【严君平王襃陈子昂李太白司马相如扬雄皆蜀人王羲之与蜀太守帖云严君平司马相如扬雄皆有後否】一翁二季对相望【谓三苏也言与诸人相望子千载】奇宝横道骥服箱【退之荐樊宗师书曰诚不忍奇宝横弃道侧骥服箱用战国策骥服盐车事张平子思玄赋曰絷騕褭以服箱】谁其识者有欧阳【退之琴操曰巫咸上天兮识者其谁欧公作老苏墓志曰当至和嘉佑之间与其二子轼辙皆至京师翰林学士欧阳修得其所着书二十二篇献诸朝既出而公卿士大夫争传之其二子举进士皆在高等亦以文学称于时眉山在西南数千里外一日父子隐然名动京师而苏氏文章遂擅天下】大科异等固其常【东坡兄弟皆应贤良科东坡策入三等谢啓曰误中久虚之等老杜诗自适固其常】小却盛之白玉堂【晋人帖中往往用小却字其意犹言少退也南史宋武帝纪帝疾甚召太子戒之曰谢晦数从征伐颇识机变若有同异必此人也小却可以会稽江州处之楚辞刘向九叹曰紫贝阙而白玉堂按翰林志曰时以登翰苑者谓登玉署玉堂焉诗意谓纵未大用尚当以词禁处之】典谟雅颂用所长度越周汉登虞唐【汉书扬雄传论曰则必度越诸子矣注云度过也司马相如难蜀父老辞曰上咸五下登三注云言汉德与五帝皆盛而登于三王之上也选诗亦曰仁固开周义高登汉】千载之下有素王【杜预左传序曰说者以为仲尼自卫反鲁修春秋立素王又按汉书董仲舒策曰孔子作春秋先正王而系以万事见素王之文焉】平陈郑毛视荒荒【言先儒所见之不明也平陈书学郑毛诗学以终上句典谟雅颂之意前汉书儒林传曰林尊事欧阳高为博士授平当陈翁生由是欧阳尚书有平陈之学又曰毛公治诗为河间献王博士後汉郑玄传曰玄注易尚书毛诗老杜诗野日荒荒白退之祭文云而视荒荒而髪苍苍俗本荒荒作茫茫非是】後生不作诸老亡文体变化未可量【谓熙丰间新学之弊沈约宋书谢灵运传论曰自汉至魏四百余年词人才子文体三变老杜诗字体变化如浮云】万口一律如吃羌【退之平淮西碑曰万口和附并为一谈又樊宗师铭曰惟古于词必己出降而不能乃剽脱後皆指前沿相袭由汉迄今用一律】妖狐幻人大陆梁【说文曰狐妖兽鬼所乘郭氏玄中记曰千岁之狐为淫妇百岁之狐为美女张平子西京赋曰怪兽陆梁甘泉赋注云陆梁跳也】虎豹却走逢牛羊【虎豹牛羊用鲁论何以文为之意韩诗外传曰却走而求逮于前人】上帝惠顾祓不祥【扬雄长杨赋曰上帝眷顾左传曰君若不忘先君之好惠顾寡人韩诗外传曰郑国之俗三月上巳秉兰草祓除不祥】天门夜下龙虎章【真诰有八云龙篆明光章又有玉清神虎章又按黄庭内景经曰黄衣紫带龙虎章意与真诰异然此诗特取其语尔】前驱吴回後炎皇【诗曰伯也执殳为王前驱史记楚世家帝喾以吴回为重黎後复居火正为祝融帝王世纪曰炎帝长于姜水以火承木位在南方主夏故谓之炎帝】绦旗丹毂朱冠裳从以甲胄万鬼行【扬雄传曰朱丹其毂】乘风纵燎无留藏【吴志吕蒙传取鬬船实以薪草灌油其中乘风纵之同时发火悉延烧曹公岸上营】天高地下日月光【礼记乐记曰天高地下万物散殊】授公以柄扶病伤【汉书梅福曰倒持太阿授楚其柄李广传救死扶伤不暇】士如稻苗待公秧【老杜补稻畦水诗云插秧适云已】临流不度公为航【用传说作舟楫之意张平子思玄赋曰譬临流而无航】如大医王治膏肓【金光明经曰流水长者能益衆生无量夀命汝今真是大医之王善治衆生无量重病维摩经亦云为大医王善疗衆病左氏传晋侯梦疾为二竖子其一曰居膏之上肓之下若我何注云肓鬲也心下为膏】外证已解中尚强【外证已解之语张仲景方书中多有之左氏传云外强中乾此反而用之】探囊一试黄昏汤【一本云愿借上古黄昏汤按图经本草曰合欢夜合也一名合昏韦宙独行方胸中甲错是为肺癕黄昏汤治之取夜合皮掌大一枚水煮服之探囊借用庄子语】一洗十年新学肠【新学谓王介甫经学也史记扁鹊传曰湔浣肠胃】老生塞口不敢尝【汉书朱博传曰赣老生不习吏礼侯喜石鼎聨句曰塞口且吞声鲁论曰丘未达不敢尝】向来狂杀今尚狂请公别试囊中方【难经曰狂癫之病自高贤也自辩智也故此诗引用黄鲁直诗亦云医得书生自圣颠老杜诗未试囊中餐玉法又云囊中药未陈】

南丰先生挽词二首

早弃人间事【汉书张良传愿弃人间事欲从赤松子游耳】真从地下游【汉书朱云传臣得下从龙逢比干游于地下足矣故白乐天哭刘梦得诗曰贤豪虽殁精灵在应共从之地下游】丘原无起日【礼记檀弓赵文子与叔誉观乎九原文子曰死者如可作也吾谁与归注云作起也老杜诗多病马卿无日起】江汉有东流【此言九原虽不可作而文章之令名常与江汉俱存老杜所谓尔曹身与名俱灭不废江河万古流王介甫赠南丰诗曰曾子文章世无有水之江汉星之斗故此引用】身世从违里【选诗曰身世两相弃又渊明归去来辞曰世与我而相违退之诗观以彞训或从违南丰仕宦不偶晚得掌诰以忧去遂死盖从违各半也】功言取次休【左传穆叔曰太上有立德其次有立功其次有立言晋书杜预传预常言德不可以企及立言立功可庶几也】不应须礼乐始作後程仇【后山自谓也文中子卷末载魏徵曰大业之际徵也尝与诸贤侍文中子谓徵及房杜曰先辈虽聪明特达然非董薛程仇之比虽逢明主必愧礼乐按程元仇璋皆文中子高弟后山自谓其材本自不及程仇不待议礼乐而判优劣也】

精爽回长夜【左传曰心之精爽是谓魂魄王仲宣诗长夜何冥冥】衣冠出广庭【谓丧事陈衣也】勲庸留琬琰形像付丹青【周礼王功曰勲民功曰庸明皇孝经序曰写之琬琰庶有补于将来老杜诗形像丹青逼王介甫作苏才翁挽词曰音容归绘画才业付儿孙】道丧余篇翰人亡更典刑【老杜诗磨灭余篇翰诗云人之云亡邦国殄瘁又曰虽无老成人尚有典刑】侯芭才一足白首太玄经【亦后山自谓也扬雄传钜鹿侯芭常从雄居受其太玄法言吕氏春秋鲁哀公问于孔子曰乐正夔一足矣李太白诗谁能书阁下白首太玄经】

暑雨

密雨吹不断贫居常闭门东溟容有限西极更能存【言积雨之甚西极往往漂荡不能自存西极谓天柱也老杜诗西极柱亦倾按列子汤问曰共工氏与颛顼争为帝怒而触不周之山折天柱絶地维故天倾西北地不满东南注云不周山在西北之极老杜建都诗曰其如西极存又诗移柳更能存】束湿炊悬釡【汉书甯成传操下急如束湿谓湿薪也韩非子曰智伯围晋阳城襄子决晋水灌之悬釡而炊】翻牀补坏垣【左传子产坏晋馆垣唐人诗穴垣补墙隙】倒身无着处【此老杜牀牀屋漏无乾处之意退之簟诗倒身甘寝百疾愈东坡诗冗士无处着】呵手不成温【言为积隂所侵也王维诗旋呵冻手暖髭须】

送江楚州

濠梁初得意【言有所悟入也晋书王坦之传谢安曰常谓君麤得鄙趣者犹未悟之濠上耶庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子云子非我安知我不知鱼之乐云云庄子又曰筌者所以在鱼得鱼而忘筌言者所以在意得意而忘言】阙里旧论诗【阙里在今兖州仙源县汉晋春秋曰阙里者仲尼之故宅也孔子尝许商赐可与言诗此借用岂后山与楚州皆出南丰之门耶老杜诗畴昔论诗早】晚岁何多难【老杜云朔方何多难】经年始一辞【表记云君子三揖而进一辞而退老杜诗青琐陪双入铜梁阻一辞】淮人饥馑後【王介甫送吴仲纯诗久为汉吏知文法当使淮人服教条】良吏拊循时【前汉循吏传序曰汉世良吏於是为盛萧何传曰拊循勉百姓】欲托山阳簿翁归不受私【后山自注云南丰之子绾为山阳簿○前汉尹翁归拜东海太守过辞廷尉于定国定国欲属托邑子两人终日不敢见曰此贤将汝不任事也又不可干以私爰盎传申屠嘉曰使君所言公事吾且奏之则私吾不受私语】

送江端礼【季共○黄鲁直跋后山刀籋工诗曰陈留江季共言行中规矩极似孙莘老少时】

正学元非世【汉书辕固谓公孙弘曰公孙子务正学以言无曲学以阿世】能诗新有声【退之石鼎聨句诗序曰侯喜新有能诗声】诸公交郑泰【後汉郑太少有才略交结豪杰名闻山东三国志太作泰】多士闭何生【退之传何蕃云蕃闵亲之老一日揖诸生归养于和州诸生不能止乃闭蕃空舍中】泛爱经过数【泛爱字见鲁论选诗赵李相经过】移书底里倾【前汉龚遂传云移书属县後汉窦融传云自以底里上露】又为淮海别病眼向谁明【张籍诗三年病眼今年校】

晁无咎张文潜见过

白社双林去【此句后山自言其偶出晋书董京传常宿白社中传灯録傅大士致书于梁高祖曰双林树下当来解脱善慧大士後舍宅于松下建寺因双檮树名曰双林后山学佛故以大士自况】高轩二妙来【此句言晁张见过李贺传贺七岁能辞章韩愈皇甫湜过其家使贺赋诗援笔辄就自目曰高轩过晋卫瓘传瓘与索靖俱善草书人号为二妙老杜诗暂往比隣去空闻二妙归】排门冲鸟雀【排门用樊哙排闼字韩偓诗船冲水鸟飞还住袖拂杨花去又来老杜诗柴门鸟雀噪】挥壁带尘埃【吴融赠????光草书歌曰人家好壁试挥拂瞬目已留三两行】不惮除堂费【左传曰将为子除馆于西河前汉孙宝传张忠欲令宝授子经更为除舍注云除谓修饰扫除也】深愁载酒回【汉书扬雄传时有好事者载酒肴从游学太白诗稽山无贺老空掉酒船回】功名付公等【老杜诗致君尧舜付公等】归路在蓬莱【晁张时在馆中故也後汉邓训传学者称东观为道家蓬莱山老杜诗指点虚无引归路】

次韵答邢居实二首【居实字敦夫邢恕和叔子少有俊声】

汉庭用少公何在【乐天诗曰汉庭重少公何在按汉武故事顔驷曰文帝好文而臣好武景帝好老而臣尚少陛下好少而臣已老是以三世不遇也】不使羣飞接羽翰【退之祭柳子厚文云羣飞刺天欧公诗晚得飞翔接羽翰】今代贵人须白髪挂冠高处未宜弹【邢诗云微意平生在江海尘冠今日为君弹王立之诗话云元佑初多用老成故后山有此句挂冠见後汉逢萌传弹冠见前汉王吉传】

秋来为客意何如千里河山信不疎【老杜诗秋来为客情李商隐诗比来秋兴复何如战国策吴起曰河山之险信不足保也此言信不疎谓心意相许与不以远而疎也】昔日老人今则少【戏谓若比当代贵人文吕诸公犹为少年也乐天诗云犹有夸张少年处时呼张文唤殷兄】不妨红叶闭门书【尚书故实曰郑?学书而病无纸知慈恩寺有杮叶数屋遂借僧房居止日取红叶学书李商隐诗守道清秋还寂寞叶丹苔碧闭门时】

丞相温公挽词三首

恭默思良弼【尚书说命恭默思道梦帝赉予良弼哲庙谅闇中以温公为相故用此事】诗书正百工【言以经术师表百僚也尧典曰允厘百工】事多违谢傅【晋书谢安出镇新城疾笃还都自以本志不遂深自慨失既薨赠太傅】天遽夺杨公【唐书杨绾传绾薨肃宗诏羣臣曰天不使朕致太平何夺绾之速耶】一代风流尽【南史张融哭张绪曰阿兄风流顿尽老杜哭李常侍诗一代风流尽用此事也】三师礼数崇【司马公薨二圣哭之甚哀赠太师温国公选诗任昉哭范云曰平生礼数絶李善注引左氏名位不同礼亦异数刘禹锡诗魏阙新知礼数崇】若无天下议美恶并成空【欧公诗云後世苟不公至今无贤圣】

百姓归周老【孟子曰伯夷太公闻文王作兴曰盍归乎来吾闻西伯善养老者二老者天下之大老也而归之是天下之父归之也天下之父归之其子焉往东坡作温公行状曰神宗崩公赴阙临民遮道呼曰公无归洛留相天子活百姓所在数千人聚观之】三年待鲁儒【鲁论子曰如有用我者期月而已可也三年有成鲁儒见庄子】时方随日化身已要人扶【黄鲁直见此句叹曰陈三真不可及盖天不憗遗之悲尽于此矣前汉许后传曰世俗岁殊时变日化老杜诗此生已愧须人扶乐天诗登山与临水犹未要人扶据行状哲宗初公为门下侍郎元佑元年正月公始得疾疾甚诏公肩舆至内东门子康扶入对小殿九月薨于西府铭诗亦曰为政一年疾病半之功则多矣百年之思】玉几虽来晚明堂讫授图【言温公虽不预顾命而竟辅幼主也尚书顾命皇后凭玉几导扬末命礼记曰昔者周公朝诸侯于明堂之位史记外戚世家曰武帝召画工图画周公负成王以赐霍光】心知死诸葛【吕不韦传子楚心知所谓汉晋春秋云死诸葛走生仲达事见蜀志诸葛亮传注及晋书宣帝纪】终不羡曹蜍【世说庾道季曰廉颇蔺相如虽千载尚凛凛恒有生气曹蜍李志虽见在厌厌如九泉下人两句合二事用之如老杜淮王门下客终不愧孙登是也】

少学真成已【礼记中庸诚者非自成己而已也所以成物也成己仁也成物智也温公平日之学以诚为本】中年托着书【英宗命公为编年一书神宗赐其书名资治通监公与王介甫论政不合出知永兴军乞判西京留司御史台以归居洛十五年皆以书局自随史记曰虞卿非穷愁亦不能着书】辍耕扶日月【此莘野之事也宋玉九辩曰农夫辍耕而容与王介甫作韩魏公挽诗云亲扶日毂上天衢】起废极吹嘘【公既执政士大夫得罪于熙丰者极力荐引而用之日月吹嘘字虽不对而事势气象实相等此诗人之妙也柳子厚文有起废答按汉书司马迁传曰补弊起废魏志郑浑曰孔公绪能清谈高论嘘枯吹生老杜诗惟待吹嘘送上天】得志寜论晚成功不愿余【行状又曰公自以遭遇圣明言听计从欲以身徇天下躬亲庶务病革不复自觉谆谆然皆朝廷天下大事也以此观之其汲汲于功业岂肯遗余力哉文选左太冲咏史诗曰贵足不愿余此借用】一为天下恸不敢爱吾庐【东坡祭欧公文曰盖上为天下恸而下以哭其私此反而用之言不复哭吾之私也渊明诗曰吾亦爱吾庐此借用其字庐谓吾所庇托焉耳老杜诗安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足盖以天下为忧而忘其私也后山用此意】次韵答学者四首【后山自注云黄州何郎兄弟○曾慥诗选云何颉字斯举黄冈人尝从苏黄问学】

津津爽气贯眉目十五男儿万里身【庄子庚桑楚篇老子谓南荣趎曰然而其中津津乎犹有恶也此借用其字】笔下倒倾三峡水【老杜诗曰词源倒流三峡水】胸中别作一家春【传灯録僧问崇信曰翠微迎罗汉意作麽生师曰别是一家春乐天诗云盘下中分两州界灯前合作一家春】

黄尘投老得何郎【王介甫诗黄尘投老倦悤悤】准拟明年共我长【老杜诗春来准拟开怀久又示宗武诗曰明年共我长】熏沐不为杯酒污【欲其修洁不作少年态也国语曰三舋三沐注云舋一作熏汉书司马迁书曰未尝衔杯酒接殷勤之欢】飞扬未许老夫量【老杜赠李太白云飞扬跋扈为谁雄本借用北史帝纪齐高欢语文选任彦昇作王文宪集序载袁粲与诗云老夫亦何寄之子照清襟】

暗中摸索不难知【国史纂异许敬宗性轻见人多忘之或谓其不聪乃曰卿自难记若遇曹刘沈谢暗中摸索着亦可识】眼里轮囷却见稀【前汉邹阳传蟠木根柢轮囷离奇而为万乘器者以左右先为之容也注轮囷离奇委曲盘戾也】行地径须先八骏【易坤卦曰牝马地类行地无疆八骏见穆天子传】刺天终不羡羣飞【退之祭柳子厚文曰子之视人自以无前一斥不复羣飞刺天】

太阿无前锋不缺【越絶书楚王召风胡子令之吴越见欧冶子使为铁劒三枚一曰龙泉二曰太阿三曰工市庄子说剑曰此剑直之无前汉书贾谊传曰释斤斧之用而欲婴以芒刃臣以为不缺则折】铅刀不堪供一切【後汉班固宾戏曰铅刀皆能一断十洲记曰昆吾割玉刀切玉如切土】至柔绕指刚则折【文选刘琨诗何意百炼刚化为绕指柔老子曰太刚则折】善而藏之光夺月【庄子庖丁善刀而藏之酉阳杂俎曰李广琛有剑或风雨夜迸光出室环照方丈李白上李长史书曰明夺秋月】

次韵秦觏听鸡闻鴈二首

行断哀多影下留【老杜归鴈诗行断不堪闻又孤鴈诗哀多如更闻文选江文通诗寒郊无留影】有人中夜揽衣裘【选诗忧愁不能寐揽衣起徘徊】笔头细字真堪恨眼里长檠不解愁【哀乐无定随境而变此寒士贵人同闻而异趣也退之短檠歌曰太学儒生东鲁客二十辞亲来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠高张照珠翠吁嗟世事无不然墙角君看短檠弃】

立马堦除待一鸣何如春梦不闻声【言朝士汲汲不如闲居之适也】固知鸡口羞牛後不待鸣羣已可惊【史记苏秦传寜为鸡口无为牛後楚世家曰有鸟在于阜三年不鸣鸣必惊人僧祗律曰天帝释化为羔子鸣羣唤母】

嘲秦觏【觏字少章秦观少游之弟按王立之诗话少章登第後方娶后山作此诗时犹未娶也故多戏句】

长铗归来夜帐空【史记孟尝君传冯驩弹剑而歌曰长铗归来乎无以为家文选孔稚圭北山移文曰蕙帐空兮夜鹤怨】衡阳回鴈耳偏聪【戏其独宿无寐也衡山有回鴈峯耳聪用晋书殷仲堪父闻蚁鬬事】若为借与春风看无限珠玑咳唾中【杜牧之送李羣玉诗曰玉白花红三百首五陵谁唱与春风後汉赵壹传咳唾自成珠】

和豫章公黄梅二首【豫章公谓黄鲁直鲁直盖豫章人】

寒里一枝春白间千点黄【荆州记陆凯寄蔚宗梅花诗曰江南无所有聊赠一枝春】道人不好色行处若为香【梁书萧詧不好色恶见妇人相去数丈犹闻其臭此句暗用其意豫章戒律甚严故有道人之语花香恼人政由爱着爱既忘矣香复奚为】

色轻花更艳体弱香自永【乐天诗贵妃婉转侍君侧体弱不胜珠翠繁东坡荼蘼诗不妆艳已絶无风香自远】玉质金作裳【棫朴诗金玉其相注相质也文选刘越石表曰玉质幼彰西京杂记上作黄鹄歌曰金为衣兮菊为裳】山明风弄影【选诗山明望松雪王介甫诗陂梅弄影争先舞按文选舞鹤赋叠霜毛而弄影】

答张文潜【后山自注曰来诗云欲饷子桑归问妇食箪过午尚悬墙】

我贫无一锥【传灯録沩山传香严颂曰去年贫未是贫今年贫始是贫去年贫尚有卓锥之地今年锥也无】所向皆四壁【汉书司马相如传家徒四壁立】瀛洲足风露胡不减饥色【唐书褚亮传弘文馆学士十八人天下所慕向谓登瀛洲文潜时在馆中故用此事列子曰藐姑射山在海河洲中山上有神人焉吸风饮露不食五谷又曰子列子穷容貌有饥色老杜诗蓬莱足云气】昔闻杜氏子翦髻事尊客【杜氏子唐王珪母也老杜送王评事诗云我之曾老姑尔之高祖母尔祖未显时归为尚书妇隋朝大业末房杜俱交友长者来在门荒年自餬口家贫无供给客位但箕箒俄顷羞颇珍寂寥人散後入怪鬓髪空吁嗟为之久自陈翦髻鬟鬻市充杯酒按唐书王珪传云珪母李氏与杜诗不同或云李杜同出故子美谓李为姑尊客出曲礼】君妇定应贤三梳奉巾栉【左氏传嬴氏谓晋太子圉曰寡君使婢子侍执巾栉以固子也】

后山诗注卷一







卷二

钦定四库全书

后山诗注卷二

宋　陈师道　撰

任　渊　注

九日寄秦觏

疾风回雨水明霞【老杜诗残夜水明楼】沙步丛祠欲暮鸦【柳子厚铁炉步志曰江之浒凡舟可縻而上下者曰步汉书陈胜传注云丛祠谓草木岑蔚者】九日清樽欺白髪十年为客负黄花【老杜诗生逢酒赋欺】登高怀远心如在【登高盖九日故事文选潘岳秋兴赋曰登山怀远而悼近李善注引齐景公游牛山流涕而叹晏子笑之云云杜牧之九日诗云古往今来只如此牛山何必泪沾衣】向老逢辰意有加【遇节物而多感老者则然】淮海少年天下士【史记鲁仲连传吾乃今日知为天下之士也秦觏涟水军人在扬州之境故云淮海少年】可能无地落乌纱【用晋孟嘉落帽事唐令狐楚重阳日登落帽台诗云贵重近臣光绮席笑谈从事落乌纱】

巨野

余力唐虞後沈人海岱西不应容桀黠寜复有青齐【山东盗贼以巨野为渊薮平人多被沈溺诗意谓非神禹留此余力遗患後人也向使无此泽以受衆流青齐其为鱼矣此与东坡灎澦堆赋同意禹贡曰海岱及淮惟徐州大野既猪东原厎平大野一名钜野史记货殖传曰桀黠奴人之所患也又汉书冯奉世传曰羌虏桀黠贼害吏民】灯火鱼成市帆樯藕带泥【刘梦得诗渔家灯火明老杜诗药物楚老渔商市乐府黄淡思曰象牙作帆樯老杜诗采藕不洗泥】十年尘雾底瞥眼怪凫鷖【新自京洛风尘中来故见水鸟而怪叹老杜诗呀坑瞥眼过】

示三子【时三子已归自外家】

去远即相忘归近不可忍【脞说载独孤遐诗曰近家心转切不敢问来人】儿女已在眼眉目略不省【言别久不复记忆也选诗薜茘若在眼】喜极不得语泪尽方一哂【东坡赠朱夀昌诗喜极无言泪如雨老杜诗畏虎不得语】了知不是梦【华严梵行品曰了知境界如幻如梦此反而用之东坡诗如今不是梦真个在庐山】忽忽心未稳【前汉王襃传太子苦忽忽善忘不乐雪峯禅师点胸云某甲言里未稳在】

呜呼行

去年米贱家赐粟百万官仓不余掬【元佑初左司谏朱光廷奉使赈济河北不问民户之等一槩支贷而河北措置司积年物斛九百万为之一空此诗所指岂谓是欤诗云终朝采緑不盈一掬】青钱随赐费追呼昔日剜创今补肉【老杜诗恰有三百青铜钱北梦琐言载聂夷中诗云二月卖新丝五月粜新谷医得眼下疮剜却心头肉】今年夏旱秋水生江淮转粟千里行【前汉邹阳传转粟流输千里不絶】不应远水救近渇【此俗间语也韩非子亦有远水救近火之语】空仓四壁雀不鸣【益州耆旧传杨宣为河内太守行县有羣雀鸣宣曰前有覆车粟此雀相随欲往食欧公诗寒雀聚空仓】似闻为政不为费【善政当惠而不费徒惠而不知为政其可继乎】两不相伤两相济【老子曰两不相伤而德交归焉此借用】十年敛积用一朝惊涛破山风动地【言非常之政不可久也老杜诗筑场看敛积庄子曰疾雷破山风振海而不能惊杜诗又云东南飘风动地至】

秋怀示黄预

牕鸣风历耳【柳子厚梦归赋云风纚纚以经耳佛书有一历耳根之语】道坏草侵衣【老杜诗坏道哀湍泻】月到千家静【老杜诗千家山郭静朝晖】林昏一鸟归【老杜诗日暮归几翼北林空自昏又云林昏罢幽磬】冥冥尘外趣【扬子曰鸿飞冥冥弋人何簒焉此借用】稍稍眼中稀【疑用杜诗眼前无俗物之意史记平原君传宾客稍稍引去者过半太白诗古来相接眼中稀】送老须公等秋棊未解围【一作小合围○老杜诗送老白云边曹摅围棊赋曰合围促阵交相侵伐】

送张支使

旷度逢知晚高才处不难【文选夏侯湛东方朔画赞曰远心旷度嵇康书云长才广度无所不淹】清秋一鹗上【後汉孔融荐祢衡云鸷鸟累百不如一鹗老杜鵰赋云当九秋之凄清见一鹗之直上】拭目万人看【文选杨修书云观者骇视而拭目】白酒初同醉【周礼酒正注曰昔酒无事而饮也今之酋久白酒所谓旧醳者也乐天诗花时同醉破春愁】黄花已戒寒【礼记月令季秋之月曰鞠有黄华国语曰火见而清风戒寒】凭将衰老事一一报长安【长安盖后山旧游之地前诗有城南寓居篇即长安所作】

送杜侍御纯陕西转运

馈粮千里古无策木牛流马功不极【汉书韩信传千里馈粮师不宿饱唐书夷狄传序刘贶谓汉无策蜀诸葛亮以木牛流马运竟坐粮不继不能成功汉书刑法志曰兵寝刑措帝王之极功此借用】边头数米换黄金【老杜诗边头公卿仍独骄庄子曰简髪而栉数米而炊晋书刘曜逼京师米斗金二两】将军汗马未伏枥【史记晋世家曰矢石之难汗马之劳魏武帝歌曰老骥伏枥志在千里】黠羌人面作夷语【後汉马援传曰黠羌旅拒此乃太守事耳汉书匈奴赞曰人面兽心老杜诗云千载琵琶作胡语】鸟鼠贪生尔如许【言鸟鼠尚知贪生而黠羌轻生如此晋书王濬传曰雀鼠贪生苟此一活耳】熊虎可避蟁可驱覆巢熏穴意何如【言不必深入穷讨也汉书匈奴传严尤曰视夷狄之侵譬犹蟁之螫驱之而已礼记曰不覆巢韩诗外传曰社鼠熏之恐烧木老杜诗主簿意何如】汉虏相当庸可尽【选诗汉虏方未和後汉南匈奴传穷鸟困兽皆相救死况种类繁炽不可殚尽又传论曰汉之疲耗略相当矣】聊城正用一封书【史记鲁仲连传燕将保守聊城田单攻之不下仲连乃为书约之以矢射城中燕将见书自杀此诗言得人则一书可以弭难何必穷兵黩武哉老杜诗自寄一封书今已六月後】巧手莫为无麪饼谁能留渇须远井【两句皆善用俗语言治边不可无人材犹作饼不可无麪而人材正自有可用者何必远取如留渇以待井耶杜君自徐就改陕漕故诗云尔】国家有急君得辞【汉书陈汤传曰国家有急君其毋让老杜送杨监赴蜀诗云相公镇梁益军事无孑遗解榻再见今用材复择谁况君已高位为郡得固辞】徐人不劳敂关请【後汉种暠迁凉州刺史吏民诣阙请留一年周礼关人注曰敂关犹谒关人也】陇上壮士莫扪舌【晋书载记曰陇上壮士有陈安毛诗莫扪朕舌此借用以言壮士得食不复有仰哺之忧老杜诗曰运粮绳桥壮士喜】河西狂王防系颈【河西狂王谓夏国主也汉书西域传坐知狂王当诛贾谊请必系单于之颈】向来此地几送迎草间翁仲口不瘖十年两熟饱可待一岁四守人何心【言徐州数易守臣人必有不安其生者汉书黄霸传曰数易长吏送故迎新之费及奸吏缘絶簿书盗财物水经注曰鄗南千秋亭坛庙之东枕道有两石翁仲南北相对又按魏志明帝景初二年铸铜人二列于司马门外号曰翁仲东坡罢徐州寄子由诗曰道边双石人几见太守发有知当解笑抚掌冠缨絶则徐州有石人可知后山此诗盖用东坡意世说和长舆问杨石卫何在客曰向来不坐而去】老稚持车车不留【前汉韩延夀传老稚扶持车毂】归人不行行转头【归人特须臾未行行即远矣唐崔涂诗曰自是不归归便得即此句法乐天诗万事转头空】关中正须萧丞相【汉书萧何守关中计户转漕给军老杜诗关中正留萧丞相】省内早要富民侯【一本此下又有两句曰可同一夫在所悯岁晚得无沟壑忧後删去○汉书车千秋为丞相封富民侯】

送杨侍禁兼寄顔黄二公二首【长道鲁直】

相逢今已晩同府尚经年衆口不成虎【韩非子曰庞其与太子质于邯郸谓魏王曰夫市无虎明矣然而三人言成市虎今夫邯郸去魏远于市议臣者过三人愿王察之】诸公更荐贤【更字作平声读】两亲须薄禄【说苑子路曰家贫亲老者不择禄而仕昔者由事二亲负米百里之外老杜诗上公有荐者累奏资薄禄】一障欲乘边【汉书张汤传武帝谓狄山曰吾使生居一郡能无使虏入盗乎山曰不能复曰居一障间山曰能乃遣山乘障】往问顔夫子何妨试着鞭【欲令往见顔君以为道地顔君名复字长道晋书刘琨传常恐祖生先吾着鞭】多问黄居士终年欠一书【汉书赵广汉传曰为我多谢问赵君元稹诗只是堂前欠一人】因人候消息【老杜诗因君问消息○君一作人】有使报何如【古乐府曰有信数寄书无信长相忆老杜诗欲问平安无使来】向晚逢杨子真堪托後车【文选魏文帝与吴质书曰文学托乘于後车】亲年方赖禄不惜借吹嘘【阮嗣宗诗宠禄岂足赖此反而用之言以亲养之故也家语子路曰家贫亲老不择禄而仕魏志郑浑曰孔公绪能清谈高论嘘枯吹生南史谢朓传士子声名未立当共奬成无惜齿牙余论】

送外舅郭大夫夔路提刑

天险连三峡【易坎卦曰天险不可升也】官曹据上游【老杜诗何当官曹清汉书项羽传注曰上游水之上流也】百年双鬓白万里一身浮【老杜诗百年双白鬓一别五秋萤庄子曰其生也若浮】可使人无讼寜须意外忧【无讼见鲁论下句劝其不生事也前诗亦云莫作分外虑晋书王彬传荆州守文岂能意外行事】平生晏平仲能费几狐裘【劝其止足也用晋阮孚一生当着几两屐之意礼记檀弓有若曰晏子一狐裘三十年】

雪後黄楼寄负山居士【张仲连】

林庐烟不起【老杜诗几地别林庐】城郭岁将穷【退之诗岁穷寒气骄】云日明松雪【选诗云日相辉映又诗山明望松雪】溪山进晚风【老杜诗山谷进风凉】人行图画里鸟度醉吟中【太白诗人行明镜中鸟度屏风里老杜诗飞阁卷帘图画里唐白乐天自号醉吟先生】不尽山隂兴天留忆戴公【晋书王徽之尝居山隂夜雪初霁忽忆戴逵逵时在剡溪便夜乘小船诣之经宿方至造门不前而反人问其故徽之曰本乘兴而来兴尽而反何必见安道耶后山谓兴尽则未必相忆寜不为雪夜之行使有余兴也东坡访张山人诗万木鏁云龙天留与戴公此借用】

谢人寄酒

旧香余味寄黄封【黄封谓宫酒以黄罗帕封之东坡诗上尊日日泻黄封】厌见春泥满眼红【红泥谓外酒王介甫诗春泥满眼路岖嶔此借用其字】千乘莫从公子後【汉书韩王信传陈豨慕魏公子招致宾客随之者千余乘】百壶能为故人东【老杜诗不有小舟能荡桨百壶那送酒如泉仪礼聘礼宾之币惟马出其余皆东】

从苏公登後楼

倏作三年别才堪一解顔【列子第四篇曰五年之後心更念是非口更念利害老商始一解顔而笑老商氏盖列子之师也】楼孤带清洛【老杜云楼孤属晚晴元丰中导洛水以为清汴南都水所过也】林缺见巴山【东坡蜀人当是时必有望远思归之意老杜诗何路出巴山】五月池无水【张籍诗六月人家井无水夜闻白鼍人尽起】千年鹤自还【续搜神记曰辽东华表柱有鹤集其上曰去家千岁今始归】白鸥没浩荡爱惜鬓毛斑【劝公高退以安晚景也老杜诗白鸥没浩荡万里谁能驯又曰更忆鬓毛斑】

送苏公知杭州【东坡出知杭州道由南京后山时为徐州教授告徐守孙觉愿往见而觉不之许乃托疾谒告来南京送别同舟东下至宿而归事见东坡送陈传道书及刘安世弹章】

平生羊荆州追送不作远【羊荆州谓羊祜也以比东坡按晋书羊祜传督荆州诸军又按晋书郭奕传奕字大业为野王令羊祜尝过之奕叹曰羊叔子何必减郭大业少选复往又叹曰羊叔子去人远矣遂送祜出界数百里坐此免官后山既送东坡为刘安世所弹乞正其罪尝除太学博士又为言者以此事论列遂罢此句殆亦诗谶也有客诗云薄言追之注云追送也世说范逵既去陶侃追送不已且百许里文选孙子荆诗倾城远追送饯我千里道】岂不畏简书【言法令不许私出也诗云岂不怀归畏此简书刘安世章亦云士于知己不无私恩既効于官则有法令师道擅去官次陵蔑郡将徇情乱法莫此为甚】放麑诚不忍【此句与上句若不相属而意在言外丛林所谓活句也按韩非子孟孙猎得麑使秦西巴载之持归其母随之而啼秦西巴弗忍而与之孟孙大怒逐之三月复召以为子傅曰夫不忍麑且忍吾子乎唐陈子昂感遇诗曰吾闻中山相乃属放麑翁孤兽犹不忍况以奉君终呜呼观过可以知仁后山越法出境以送师友亦放麑之类也】一代不数人百年能几见【后山谢再授徐州教授啓亦曰昨缘知旧出守东南念一代之数人而百年之几见间以重江之阻莫期再岁之逢使一有于先颠为两途之後悔又谓中山之相仁于放麑乱世之雄疑于食子惟其信之既笃所以行之不疑云云其曰中山之相盖承子昂之误也】昔为马口衔今为禁门键【鲍照诗昔如韝上鹰今作槛中猿老杜诗昔为水上鸥今如罝中兔后山此句颇用其律马衔犹可脱去禁键不容辄开言官身拘系不可辄出也退之诗归来得便即游览暂似壮马脱重衔按律宫殿门忘误不下键及毁管键而开者皆出罪王逸注楚辞大司命曰大开禁门】一雨五月凉中宵大江满风帆目力短江空岁年晚【风帆愈远恨目力不能送之人去江空恍然自失吾之年岁日已迟暮惧其不复再见也其爱贤惜别之意可谓切矣韩诗岁聿其暮薛君曰言君之年岁晚也】

送秦觏二首【觏从东坡学于杭州】

士有从师乐诸儿却未知欲行天下独信有俗间疑【柳子厚答韦中立论师道书曰独韩愈奋不顾流俗抗顔而为师世果羣怪聚骂又曰天下不以非郑尹而快孙子何哉独为所不为也汉书陈遵传曰浮湛俗间】秋入川原秀风连鼓角悲【老杜诗中原鼓角悲】目前?犬类未必慰亲思【子不肖而在亲侧虽无离忧其志不乐也王修戒子书曰我老矣所恃汝等皆不在目前意皇皇也晋书列女传周嵩曰惟阿奴碌碌当在母目下耳吴志孙权传曹操曰生子当如孙仲谋刘景升儿子豚犬耳】

师法时难得亲年富有余【荀子曰有师法者人之大宝也北史卢诞传曰经师易求人师难得汉书齐襄王传曰皇帝春秋富注云比之于财方未匮竭】端为李君御【後汉李膺传荀爽尝谒膺因为其御既还喜曰今日乃得御李公矣】尽得邺侯书【退之送诸葛觉往随州读书诗云邺侯家多书插架三万轴】结友真莫逆【史记廉颇传燕王私握臣手曰愿结交庄子曰子桑户孟子反子琴张三人相视而笑莫逆于心遂相与友】论才有不如【终上句意言亦当择交无友不如己者】折腰终不补【晋书陶渊明传吾不能为五斗米折腰拳拳事乡里小儿退之复志赋曰岂不登名子一科兮曾不补其遗余此句后山自道也】可但曳长裾【严武诗可但步兵偏爱酒汉书邹阳传何王之门不可曳长裾诗意谓微官之与布衣其得失相去无几不必以贫贱依人为羞也】

和江秀才献花三首

风雨东篱冷落看【陶渊明诗采菊东篱下悠然见南山】清溪水落玉峰寒【老杜九日蓝田庄诗云蓝水远从千涧落玉山高并两峯寒】酒家不办当垆费【当垆事见司马相如传观末篇落句江君当是酒家】乞与先生种杏坛【庄子曰孔子休坐乎杏坛之上后山时为徐州学官云】

疎花得雨数枝黄白髪缘愁百尺长【老杜丁香诗疎花枝素艳李太白诗白髪三千丈缘愁似个长】要与老生同一醉故留秋意作重阳江公孤愤不宜秋【韩非子有孤愤篇李商隐诗归梦不宜秋】吟作秋虫到白头【东坡诗云吟诗莫作秋虫声天公怪汝鈎物情使汝未老华髪生】过我可为千日醉【博物志曰中山有酒饮者一醉千日】从公难作百钱游【诗意谓官居不可放浪也晋书阮修传常以百钱挂杖头至酒店便独酣畅东坡诗芒鞋青竹杖自挂百钱游】

次韵李节推九日登南山

平林广野骑台荒【诗曰依彼平林汉书鼂错传平林广野此车骑之地文选谢宣远灵运皆有九日从宋公戏马台集送孔令诗李善注云萧子显齐书宋武帝为宋公在彭城九日出项羽戏马台至今相承以为旧准按骑台即戏马台乐史寰宇记曰戏马台在徐州彭城县南三里】山寺鸣钟报夕阳【老杜诗人扶报夕阳】人事自生今日意寒花只作去年香【李後主诗鬓从近日添新白菊是去年依旧黄老杜诗寒花只暂香】巾攲更觉霜侵鬓【用落帽事】语妙何妨石作肠【汉书贾捐之传君房下笔言语妙天下唐皮日休桃花赋序云宋广平为相贞姿劲质刚态毅状疑其铁肠与石心不解吐婉媚辞然观其文而有梅花赋清便富丽得南朝庾徐体殊不类其为人】落木无边江不尽【老杜登高诗无边落木萧萧下不尽长江滚滚来】此身此日更须忙【言节物可念政应行乐尚须汲汲于世故耶】

别负山居士【张仲连】

田园相与老此别意如何【汉书汲黯传隐于田园老杜诗此别意茫然又诗主簿意如何】更病可无酒【言临分不可不饮纵复病恼犹当勉强也乐天诗欲别能无酒】犹寒已自和【韩偓诗春隂漠漠土脉润寒气微微风意和】高名胡未广【後汉许邵传曰与兄靖俱有高名谷梁曰心志既修而名誉不闻友之过也】诗兴尚能多【老杜诗忆在潼关诗兴多退之诗四句意能多】沙草东山路犹须一再过【一再字见司马相如传】

送赵教授

束髪相看到白头了知公鬓不胜忧【司马彪续汉书曰卓茂自束髪至白首未尝与人有过杜牧诗公道世间惟白髪贵人头上不曾饶】可堪亲老须三釡【庄子曰曾子再仕而心再化曰吾及亲仕三釡而乐】又着儒冠忍一羞【老杜诗儒冠多误身左氏曰一慙之不忍而终身慙乎】平世功名须晚节向来旬月取封侯【此句用东方朔答客难意熙丰间士大夫进用甚峻今不然也孟子曰禹稷当平世汉书邹阳传云晚节末路车千秋传云旬月取宰相封侯】北州豪杰知谁健【赵君当是北人後汉光武纪北州弭定窦宪传曰西州豪杰遂复附从老杜诗明年此会知谁健】乞我黄淤十里秋【乞字作去声读欧公诗知君欲别西湖去乞我桥南菡萏香又诗换得西湖十顷秋黄淤谓河水所淤之田也汉书沟洫志曰河水有所游荡时至而去则填淤肥美民耕田之或久无害老杜用填淤字作平声东坡亦云楚人种麦满河淤】

次韵春怀

欲作归田计【文选张平子有归田赋】无如二顷何【史记苏秦传使我有雒阳负郭田二顷岂能佩六国相印乎】折腰方赖禄【折腰见前注老杜诗上公有荐者累奏资薄禄】拭面未伤和【唐书娄师德传师德弟守代州辞教之耐事弟曰人有唾面洁之而已师德曰未也洁之是违其怒正使自乾耳公羊传曰孔子反袂拭面老杜栀子诗云与道气伤和】日下乌声乐【左传鸟乌之声乐】尘生鸟迹多【世说晋简文帝为抚军时牀上尘不听拂见鼠行迹视以为佳后山盖用此意】渡头留小楫乘兴得相过【乘兴见前注文选阮籍诗赵李相经过】

黄梅五首

异色深宜晚【玉台新咏沈约芳树诗曰氤氲非一香参差多异色】生香故触人【石曼卿诗乐意相关禽对语生香不断树交花乐天榴花诗香尘拟触坐禅人】不施千点白【宋玉登徒子好色赋曰着粉太白施朱太赤】别作一家春【一家春见前注】

旧鬓千丝白【老杜诗人生不再好鬓髪白成丝】新梅百叶黄【老杜四松诗终然枨拨损得恡千叶黄】留花如有待【退之诗留花不发待郎归】迷国更须香【言其色自足迷国也尚何须香耶宋玉赋曰嫣然一笑惑阳城迷下蔡】

冉冉梢头緑婷婷花下人【东坡诗冉冉緑雾生人衣杜牧之诗荳蔲梢头二月初元微之李娃行曰玉顔婷婷街下立】欲传千里信暗折一枝春【见前注】黄里含真意【退之灯花诗黄里排金粟盖谓额间花钿也此借用】春容带薄寒【赵师民诗委地露花啼晓恨拂堤烟柳弄春容】欲知谁称面【刘禹锡诗绮季衣冠称鬓面】徧插一枝看

花里重重叶钗头点点黄秖应报春信故作着人香【玉台新咏徐君旧诗草短犹通屧梅香渐着人】

田家

鷄鸣人当行犬鸣人当归秋来公事急出处不待时【左传曰公事有公利孟子曰公事毕然後敢治私事】昨夜三尺雨竈下已生泥人言田家乐尔苦人得知【汉书杨恽曰田家作苦欧阳公归田乐诗曰田家之乐知者谁我独知之胡不归尔苦犹言如许苦也】

巨野二首【当是移颍州教授时所作】

红落芙蕖晚青深蒲稗秋【谢灵运诗蒲稗相因依】平湖无过鸟鸣鼓有行舟【老杜诗打鼓发船何处郎】

蒲港侵衣緑莲塘乱眼红【退之送王埙序云犹航断港絶潢老杜竹诗色侵书帙乱宋莒公集梁山泊水无岸行舟多穿菰蒲为道州人谓之蒲巷此港字恐当作巷】将身供世事结缆待回风【老杜诗惟将迟暮供多病又诗结缆排鱼网又诗回风吹早秋】

别叔父録曹

为吏专刑法【汉书薛宣传吏道以法令为师】成家托弟昆【老杜诗实惟亲弟昆】三年如昨日一笑更何言【三年一笑用列子事见前注】扶老须微禄【汉书孔光传赐太师灵夀杖注扶老杖也老杜诗耽酒须微禄】移官实至恩【老杜诗微官近至尊时后山自徐学移颍王吉传可谓至恩】两疏元父子何日复东辕【汉书疏广传广谓兄子受曰岂如父子相随出关归老故乡乎遂上疏乞骸骨公卿大夫故人邑子设祖道供张东都门外东辕犹左氏所谓南辕反斾】

出清口

家世山东饱耕稼【孟子曰自耕稼陶渔以至为帝】晩托一舟顺流下【尔雅顺流而下曰泝游】渔沟寒饼不下筯推柂转头更五夜【意谓发渔沟时尚未夕食舟行已迟明矣王介甫诗任村炊米朝食鱼日暮荥阳驿中宿与此同意晋何曾传犹言无下筯处老杜诗捩柂开头捷有神汉仪中黄门持五夜】平明放溜出清口霜落潮回雾连野【欧公诗江城月下夜闻歌淮浦山前朝放溜】平淮一梦三十里有日无风神所借【摭遗新说王勃自洪州旋舟谢向时所见老叟曰神既借以好风躬修牢酒以报神赐】似怜忧患满人间百孔千疮容一罅【退之答孟简书曰羣儒区区修补百孔千疮随乱随失】文章末技将自効【老杜诗文章真小技班固幽通赋曰操末技犹必然兮文选任彦昇作王文宪集序曰昉尝以笔札见知思以薄技効德汉书萧望之传曰争愿自効】语不惊人神可吓【后山自谓文章尚不能动人山川之神其可吓耶老杜诗为人性僻耽佳句语不惊人死不休庄子曰今子欲以子之梁国而吓我耶吓音许嫁反】子女玉帛君所余【左传曰子女玉帛则君有之羽毛齿革则君地生焉其波及晋国者君之余也按搜神记吴郡太守张公直过庐山其子梦为庐山君所聘怖而遽发中流船不行下女水中此诗所言子女谓此类也】寄声白鸟烦多谢【汉书赵广汉传曰寄声谢我又曰为我多谢问赵君】

泛淮

冬暖仍初日潮回更下风鸟飞云水里人语橹声中【退之进学解曰冬暖而儿号寒杜牧之诗鸟去鸟来山色里人歌人哭水声中】平野容回顾【言望乡之眼不为重山所隔老杜诗平野入青徐】无山会有终【言虽未有可隐之山岂终老于行役而不返故里耶此移颍时所叹也易曰君子有终老杜诗人生亦有初此效其律】倚樯聊自逸吟啸不须工【晋书王廙倚柂楼长啸神气甚逸王导谓庾亮曰世将为伤时识事亮曰正足舒其逸气耳又庾氷吟啸鼓枻泝流而去东坡诗云作诗不须工】

猴马【并引】

楚州紫极宫有画沐猴振索以戏马顿索以惊圉人不测从後鞭之人言沐猴宜马而今为累作诗以导马意【韩鄂四时纂要曰常系猕猴于马房内辟恶消百病令马不着疥】

沐猴自戏马自惊【汉书项籍传楚人沐猴而冠】圉人未解猴马情【周礼圉师掌教圉人养马】猴其天资马何罪【史记商君赞其天资刻薄人也】意欲防患犹伤生【宋书王泰曰酒虽会性亦以伤生】异类相宜亦相失同类相伤非所及【非所及犹言非思虑所及也物恶伤其类此理之固然而其间亦有相伤者岂可复以常礼待之耶文选李陵书曰但见异类此借用史记孔子世家曰君子讳伤其类】志行万里困一误【吴志陆逊传志行万里不中道而辍足老杜诗当时历块误一蹶委弃非汝能周防】吐豆齕荄甘伏枥【唐李林甫传曰君等不见立仗马乎终日无声而饫三品刍豆一鸣则黜之矣庄子马蹄篇齕草饮水翘足而陆伏枥见前注后山自徐学除太学博士以言者罢既而移颍州故有同类相伤与志行万里困一误之语】

徐氏闲轩【徐氏谓徐大正东坡亦有闲轩诗】

倦游梁楚爱吾庐老寄山林孰与娯【汉书司马相如传曰客游梁又曰长卿故倦游渊明诗吾亦爱吾庐】想见杖藜临过鸟【言轩槛之高庄子曰原宪杖藜而应门柳子厚柳州山水记曰乃临大野飞鸟皆视其背】更能赤手缚於菟【鲁直诗守心如缚虎此用其意言处闲之难也东坡诗当年老使君赤手降於菟左传曰楚人谓虎於菟】君寜平世轻三釡【孟子曰禹稷当平世三釡见前注】我亦东原有一区【汉书扬雄传有宅一区】拟买婵娟作归计可无堆玉斗量珠【元微之李娃行曰平常不是堆珠玉难得门前暂徘徊刘禹锡泰娘歌曰路旁忽见停隼旟斗量明珠鸟传意按岭表録异梁氏女有容貌石季伦以真珠三斛买之即緑珠也】

寄豫章公三首【后山自注云许官茶未寄○黄鲁直家于洪州之双井洪即古豫章】

密云不雨卧乌龙【张舜民小说云熙寜末神庙有旨下建州制密云龙其品又高于小团周易密云不雨自我西郊此借用言茶之未破】已足人间第一功【言未战而胜睡魔也汉书萧何功第一无汗马之劳】得诺向来轻季子【汉书季布传楚人谚曰得黄金百不如得季布诺】打门何日走周公【卢仝谢孟简惠茶诗曰日高丈五睡正浓将军打门惊周公盖用鲁论不复梦见周公意后山为学官暗用边韶事】

愧无一缕破双团【破团茶法多以线缕解之双团谓大小团也】惯下姜盐枉肺肝【薛能乌觜茶诗云盐损添常戒姜宜煮更鲜东坡和寄茶诗云老妻稚子不知爱一半已入姜盐煎】誓酒不应忘此老【晋书刘伶传伶妻劝伶断酒伶曰吾不能自禁惟当祝鬼神自誓耳后山持律酒戒甚严故有此语】论诗寜肯乞麄官【薛能谢王彦威寄茶诗曰麄官寄与真抛却赖有诗情合得尝乞音气】

人须百斛买双鬟【百斛见前注玉台新咏辛延年诗曰一鬟五百万两鬟千万余鲁直诗欲买娉婷歌煮茗我无一斛明月珠】水截龙章试虎斑【史记苏秦传水截鸿鹄晋书嵇康传龙章凤姿此借用其字龙章谓茶虎斑谓盏】老觉才疎浑不称自携云月泻潺湲【乐天诗一别承明三领郡从教人道是麤才老杜诗云月递微明此借用其字言建瓷如云中之月也张平子思玄赋曰乱弱水之潺湲字林曰潺湲流貌湲音爰亦音侯顽切】

赠秦觏兼简苏迨二首

两秦竝立难为下【史记孟尝君传云势不两立为雄世说後汉陈寔二子纪字元方谌字季方寔曰元方难为兄季方难为弟此句用其事魏略桓范妻曰君前在东坐欲擅斩徐州人谓君难为下今羞为吕昭屈难为上也此句用其事】万里长驱在此初【成都记万里桥後主时费禕聘吴诸葛亮祖于此禕曰万里之行故始于此矣】别後未忘三日语【唐书陆贽传张镒有重名贽往见语三日奇之】人来肯作数行书【老杜诗相看过半百不寄一行书】

文章从古不同时【言知音未必并世也汉武闻司马相如赋曰朕独不得与此人同时哉】诗语惊人笔亦奇【诗语惊人见前注范蔚宗传诸序论笔势纵放实天下之奇作柳子厚先友记曰韩曾弟愈文愈奇】过与阿平应絶倒【晋书王澄闻魏玠言辄叹息絶倒时人为之语曰魏玠谈道平子絶倒又世说云阿平若在当复絶倒阿平盖以属仲豫】世间能有几人知【贯休诗云禅客相逢只弹指此心寜有几人知】

次韵秦少游春江秋野图【后山自注云宗室所画】

翰墨功名里江山富贵人倏看双鸟下已负百年身【南史梁忠烈世子方等传云性爱林泉特好散逸尝着论曰吾不及鸟鱼远矣鸟鱼飞浮任其志性吾之进退尝在掌握若使吾终得与鱼鸟同游则去人间如脱屣耳此宗室事故后山引用盖旧制宗室在宫有出入之限有不许外交之禁故也老杜诗长为万里客有愧百年身】

江清风偃木霜落雁横空【老杜诗长林偃风色】若个丹青里犹须着此翁【后山自注曰秦诗云请君添小艇画我作渔翁○言少游方见用于世非江海之士不当画之渔舟也晋书顾恺之为谢鲲象在石岩里曰此子宜置丘壑中后山盖反此意着字尝经东坡用之所谓戏着幼舆岩谷里是也老杜诗秋色雕春草王孙若个边黄鲁直答王立之书曰小诗若能令每篇不苟作须有所属乃善顷来诗人惟陈无己得此意每令人叹伏之盖渠勤学不倦味古人语精深非有谓不发于笔端耳观此诗信鲁直之善论也】

幼岭【后山自注云外氏有石象山号幼岭】

外家英俊场【汉书枚臯传与英俊并游柳子厚书曰鼔行俊造之场】季氏不好弄【季氏犹诗所谓伯氏仲氏左传曰夷吾弱不好弄】用意丘壑间颇以石自奉【班固序传班斿曰渔钓于一壑则万物不奸其志栖迟于一丘则天下不易其乐】谁言拳握间【後汉张湛传拳握之物足富十世】意作万牛重【老杜古柏行万牛回首丘山重】岱宗小天下【孟子登太山而小天下】不办一席用【东坡六一泉铭载惠劝语曰西湖盖欧公几案间一物耳】

絶句

斫水水可断【越王勾践有八剑二名断水以之指水开即不合】续弦弦可完【东方朔十洲记曰煮凤喙麟角合煎作胶名之为续弦胶两句言物理之间合者固有时可断而断者寜不可复续耶而客主之交一絶不续亦可叹矣】如何郑公客不作百年看【汉书郑当时传两人中废宾主益落故班固作赞引廷尉翟公一死一生乃见交情之语此诗必有谓而作也】

赠欧阳叔弼【叔弼名棐六一居士之第三子家于颍州】

早知汝颍多能事【晋书周顗传汝颍多奇士能事字出周易汝颍多奇士本曹操语】晚以诗书托下僚【选诗英俊沈下僚】大府礼容寛嬾慢【汉书云敞传赞再入大府老杜诗自识将军礼数寛晋嵇康与山涛书云嬾与慢相成】故家文物尚嫖姚【故家遗俗见孟子左传臧哀伯曰文物以纪之此借用汉志景星歌曰五音六律依韦响昭杂变竝会雅声远姚注云姚嫖姚言飞扬也】只将忧患供谈笑【忧患字见易系辞王介甫诗已将流景供谈笑聊谓知音破郁陶】敢望功言答圣朝【功言见前注老杜诗未有涓埃答圣朝】岁历四三仍此地【岁历四三谓十二年也下篇亦云中年见二子已复岁一终尚书或四三年此借用其字也】家余五一见今朝【欧阳文忠公自号六一居士作传曰吾家藏书一万卷集録三代以来金石遗文一千卷有琴一张有棊一局常置酒一壶客曰是谓五一耳何如居士曰以吾一翁老于此五物之间是岂不为六一乎时居士已薨故曰家余五一】

后山诗注卷二

<集部,别集类,北宋建隆至靖康,后山诗注>







卷三

钦定四库全书

后山诗注卷三

宋　陈师道　撰

任　渊　注

观兖国文忠公家六一堂图书【欧阳文忠封兖国】

生世何用早我已後此翁【柳子厚答元饶州论陆先生春秋书曰若吾生前距此数十年则不得是学矣今适後之不为不遇也此句颇用其意且为下句张本曹子建求自试表曰士之生世入则事父出则事君】颇识门下士【南丰东坡皆六一门下士东坡送曾子固诗曰醉翁门下士杂沓难为贤】略已闻其风【庄子杂篇曰墨翟禽滑厘闻其风而悦之】中年见二子【晋书王羲之传谢安曰中年以来伤于衰乐二子谓棐与辩棐字叔弼辩字季默】已复岁一终【左传晋侯曰十二年是谓一终一星终也】呼我过其庐所得非所蒙【汉书贡禹传诚非草茅愚臣所宜蒙也】先朝羣玉殿【范蜀公东斋记嘉佑七年十二月二十三日召近臣天章阁下观书閲瑞物上亲作飞白书令左右搢笏以观又令王禹玉跋尾人赐一纸既而置酒羣玉殿云云欧公有谢赐飞白书诗并序其游其事长编丙申庚子凡两宴羣玉殿赐书在丙申】冠佩环羣公【云汉诗羣公先正】神文焕王度【仁宗谥号神文圣武明孝皇帝左传曰思我王度式如玉式如金】喜色见天容【老杜诗天顔有喜近臣知东坡诗天容玉色谁敢画】御榻谁复登【法书要録曰唐太宗宴玄武门作飞白书衆臣乘酒就太宗手中相竞散骑常侍刘洎登御牀引手然後得之】帝书元自工【此言仁宗之书元自工非因揣而大也下句盖终此意南史刘穆之传宋武帝书素拙穆之曰公但纵笔为大字一字径尺无嫌大既是有所包其势亦美帝从之一纸不过六七字便满故东坡谢赐御书表曰笔纵字大笑宋武之未工】黄绢两大字【老杜诗郁郁三大字蛟龙岌相纒】一览涕无从【世说王东亭曰一览而尽礼记孔子曰予恶夫涕之无从】似欲托其子天意与人同【谓英庙也孟子曰天与子则与子韩魏公作仁宗哀册叙羣玉赐书事云因疑前会之非常似与羣玉之叙诀意当时必有顾托之语也七年八月英宗立为皇子十二月宴羣玉皇子预宴又诏韩琦至御榻前赐酒一巵明年三月仁宗崩】历数况有归【尚书舜命禹曰天之历数在汝躬】敢有贪天功【左传晋侯赏从亡者介之推不言禄曰天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎初元丰三年王尧臣之子同老上书言其父定策之功诏赠太师元佑五年殿中侍御史贾易言尧臣掩韩琦之大勲故此句指其事】集古一千卷明明并羣雄【集古目録跋见居士集】谁为第一手未有百世公【百世公谓公论也与上羣公韵不相妨南史齐高帝尝与王僧?赌书笔帝曰谁为第一僧?对曰臣书臣中第一陛下当帝中第一】庙器刻科斗宝樽蟠华虫【尚书序疏曰科斗书古文也所谓苍颉本体尚书注华虫雉也宗庙彞樽亦以山龙华虫为饰此言集古锺鼎书】缅怀弁服士酬献鸣瑽瑢【弁服士谓陪祭诸臣韵书曰瑽瑢佩声也文选潘岳西征赋曰想佩声之遗响若铿锵之在耳】插架一万轴【退之诗邺侯家多书插架三万轴】遗子以固穷【前汉韦贤传遗子黄金满籯不如教子通一经固穷见鲁论】素琴久絶弦【晋书陶潜传蓄素琴一张弦徽不具韩诗外传锺子期死伯牙擗琴絶弦】棊酒颇阙供【自集古一千卷以下至此已见前卷赠叔弼诗春明退朝録曰宗衮尝言律云可从而违堪供而阙亚六经之文明皇幸蜀记韦谔曰先无阙拟又恐阙供此借用】向来一瓣香敬为曾南丰世虽嫡孙行【向来见前注诸方开堂至第三瓣香推本其得法所自则云此一瓣香敬为某人云云曾巩子固建昌南丰人于欧公犹宗门中嫡子而后山又师南丰乃其孙也后山以东坡荐得官作此诗时东坡政为郡守终无少贬阿附之意可谓特立之士矣然亦知东坡之大必能受之也】名在恶子中【此后山自贬损也前汉尹赏传赏为长安令举长安中轻薄少年恶子悉籍记之】斯人日已远千岁幸一逢【老杜诗古人日已远青史字不泯东坡答舒焕书云欧阳公天人也天之生斯人意其甚难非且使之休息千百年恐未能复生斯人也】吾老不可待草露湿寒蛬【草露湿寒蛬自言哀伤之意寄于诗什如秋虫之悲鸣也欧公诗盖云堪笑区区郊与岛萤飞湿露吟秋草老杜诗草露亦多湿】

送苏迨

胷中历历着千年【北史崔?传郑伯猷难曰胷中贮千卷书使人那得不畏服老杜诗历历开元事分明在目前传灯録智常禅师谓李渤曰使君摩顶放踵如柳叶大万卷书在何处着此诗用着字甚佳】笔下源源赴百川【唐蒋焕送魏淄州序云笔海纳流于百川词锋削成于二华孟子注云原原如流水与源通荀子宥坐篇论水曰其赴千仞之谷不惧似勇谢灵运拟魏太子诗曰百川赴巨海】真字飘扬今有种【真字多患窘束惟东坡笔墨超然于楷法之外退之雪诗波涛何飘扬汉书陈胜传侯王将相寜有种耶】清谈絶倒古无传【絶倒见前注孟子曰是以後世无传焉】出尘解悟多为路【传灯録让禅师曰汝等六人同证吾身各契一路此言多为路言当开广不着一边也】随世功名小着鞭【言不用汲汲于功名也着鞭见前注乐天诗青云上了无多路却要徐驱稳着鞭】白首相逢恐无日几时书札到林泉【选诗客从远方来惠我一书札老杜诗时应问衰病书疏及沧浪】

送黄生兼寄二谢二首

南第诸兄蚤相见【南第犹言南宅也南史元凶劭传有此字】别时托子以无倦【南史谢弘微传叔父混为韵语以奨劝灵运等并有戒厉之言惟弘微独尽襃美曰微子基微尚无倦由慕蔺勿轻一篑少进往必千仞后山诗意谓黄生诸兄以其弟托之为其好学盖知所慕向也】百年论交见子知【老杜诗论交翻恨晚百岁言其久要也左传曰他日吾见子面而已今吾见子之心矣】一朝取别寜吾愿【老杜诗取别何草草按十二国史云宓子贱为单父宰行过阳昼取别渊明归去来辞曰富贵非吾愿】妙岁远游真所难【言其不怀安也】肯为得官近长安【唐人语曰欲得官近长安】圣作诗书端有意犹须用心科举外【意讥王氏经术其送邢居实序论之详矣】

城西两谢俱能文穰丞精悍吾所闻【谢景初字师厚二子悰愔皆知名穰县今属邓州汉书严延年为人短小精悍】每读吾诗得人意【南史何逊传沈约曰吾每读卿诗一日三复犹不能已後汉祢衡为黄祖作书记轻重疎密各得其体祖曰处士正得祖意如祖腹中之所欲言也】使不能文已可人【世说谢安少时请阮光禄道白马于时谢不能解阮语重相谘尽阮乃叹曰非但能言人不可得正索解人亦不可得礼记杂记曰管仲遇盗取二人焉上以为公臣曰所与游辟也可人也】我昔谢公门下士早年妄作功名意如今老寄颍河东九泉虽深愧此公【谢公即师厚退之送陆畅诗我实门下士力薄蚋与蚊受恩不即报永负湘中坟畅盖长源之子也此诗略采其意】

次韵苏公西湖徙鱼三首

穷秋积雨不破块霜落西湖露沙背【退之诗嗷嗷鸣鴈鸣且飞穷秋南去春北归又诗时秋积雨霁西京杂记董仲舒曰太平之时雨不破块】大鱼泥蟠小鱼乐【扬子曰龙蟠于泥蚖其肆矣庄子曰鯈鱼出游从容是鱼乐也老杜诗小鱼脱漏不可纪半死半生犹戢戢大鱼伤损皆垂头屈强泥沙有时立】高丘覆杯水如带【言水浅而丘露其状如此尔雅释丘曰如覆敦者敦丘注云敦盂也何逊诗湓水萦如带】鱼穷不作摇尾怜【退之与韦舍人书若俛首帖耳摇尾而乞怜者非我之志也】公寜忍口不忍脍【乐天诗忍心两三日莫作破斋人东坡元韵云老守纵馋那忍脍】修鳞失水玉参差【柳子厚镜歌曰手援天矛截修鳞庄子曰吞舟之鱼砀而失水】晚日摇光金破碎【退之诗竹影金琐碎此借用以言鳞鬛映日而光也】咫尺波涛有生死安知平陆无滩濑【老杜观打鱼歌云咫尺波涛永相失又诗终然减滩濑】此身寜供刀几用着意更须风雨外【御史言苏公旧诗有闻讳而喜之语公遂其外补得颍州后山诗意或谓此後篇又云防有任公钓江海亦此意也史记樊哙曰人方为刀俎我为鱼肉续世说曰周玄豹有袁许之术见王都曰形若鲤鱼难免刀机都竟被杀东坡诗天公自着意】是间相忘不为小【左传蹇叔曰必死是间庄子曰鱼相忘于江湖】濠上之意谁得会【庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐】枯鱼虽泣悔可及【古乐府曰枯鱼过河泣何时悔复及作书与鲂鲤相教慎出入】莫待西江与东海【以上四句皆终前意言外郡亦足为乐优游卒岁可以避祸也庄子曰周顾视车辙中有鲋鱼问之对曰我东海之波臣也君岂有斗升之水而活我哉周曰我且南游吴越之王激西江之水而迎子可乎鲋鱼奋然曰君言此曾不如索我于枯鱼之肆】赤手取鱼如拾块【孙樵与王霖书曰如赤手捕长蛇又李商隐诗曰洞庭鱼可拾不用更垂罾】布网鸣舷攻腹背【後赵王泰谏冉闵曰若我出战必腹背受敌】岂知激浊与清流【唐书王珪传曰激浊扬清吴志贺劭传曰遂使清流变浊北梦琐言朱全忠赐旧相裴枢等自尽李振曰此辈自谓清流宜投黄河永为浊流鲁直诗我亦洗湔与清流】恐惧骈头牵翠带【易曰贯鱼以宫人宠王弼注云骈头相次似贯鱼也老杜诗水荇牵风翠带长】居士仁心到鱼鸟【此句法用行苇诗仁及草木之意文选四子讲德论曰恩及飞鸟列子曰天之于民厚矣植五谷生鱼鸟以为之用】会有微生化余脍【左思吴都赋曰双则比目片则王余注云越王脍鱼未尽因以其半弃之为鱼遂无一面】寜容网目漏吞舟【晋书顾和答王导曰明公作辅寜使网漏吞舟何缘采听风闻以察察为政世说刘文干答魏文帝曰亦由陛下网目不疎】谁能烹鲜作苛碎【老子曰治大国若烹小鲜】我亦江湖钓竿手【杜牧之诗惆怅江湖钓竿手却遮西日向长安】误逐轻车从下濑【汉武帝纪公孙贺为轻车将军甲为下濑将军鲍明远诗後逐李轻车】生当得意落鸥边【後汉梁竦曰生当封侯死当血食后山反而用之故下句云云列子曰海上之人从沤鸟游沤鸟之至者百数而不止其父曰汝取来借玩之明日之海上沤鸟舞而不下文选子虚赋云双鶬下李善注引尔雅曰下落也谈苑载郑文宝诗云双溪时落海边鸥】何用封侯堕鸢外【後汉马援传援击交趾破之封新息侯从容谓官属曰吾从弟少游常哀吾慷慨多大志当吾在浪泊西里间虏未灭之时仰视飞鸢跕跕堕水中卧念少游平生时语何可得也】不如此意今得所【用孟子校人事得其所哉之意】置身暗与神明会【退之赠李观诗曰北极有羁羽南溟有潜鳞川原浩浩隔影响两无因风云一朝会变化成一身谁言道里远感激疾如神世说谓晋武帝山涛不学孙吴而暗与之会】径须作记戒鲸鲵【太白枯鱼过河泣曰作书报鲸鲵勿恃风涛势】防有任公钓东海【庄子曰任公子有大鈎巨缁五十犗以为饵投竿东海己而大鱼牵巨鈎而下任公子得若鱼离而腊之】

诗成落笔骥历块不用安西题纸背【此两句指东坡诗语俊快书复雄奇也汉书王襃传曰驾啮?骖乘旦过都越国蹶如历块柳子厚诗云书成欲寄庾安西纸背应劳手自题注云家有右军书每纸背庾翼题云王会稽六纸】小家厚敛四壁立拆东补西裳作带【此两句自言窘于属和也後汉陈蕃曰小家畜产百万之赀寒山子诗与道殊悬远拆东补西尔左传曰乐桓子请带于叔孙豹豹召使者裂裳帛而与之曰带其褊矣】堂下觳觫牛何罪【见孟子】太山之阳人作脍【庄子曰盗跖脍人肝而餔之】同生异趣有如此缾悬瓽间终一碎【史记李斯传曰异趣以为高退之送惠师诗云去矣各异趣何为浪沾巾汉书陈遵传扬雄作酒箴曰观缾之居居井之眉处高临深动常近危一旦叀碍为瓽所轠身提黄泉骨肉为泥自用如此不如鸱夷云云此诗言仁与不仁趣向各异而不仁者鲜有不及如缾与鸱夷所居不同要之鸱夷保全而缾终不免也瓽音丁浪反井以甎为甃者也】流水长者今公是雨花散乱投金濑【金光明经曰流水长者自在光王之子也见有一池其水枯涸于其池中有十千鱼遂将二十大象载皮囊盛河水写至池中水遂弥满又为施食解说十二因缘并称说宝胜佛名後十千鱼同日命终生忉利天是诸天子复至本处空泽池所复雨天花便从此没还?利宫法华经曰弥勒当知尔时弥勒菩萨岂异人乎我身是也求名菩萨汝身是也吴越春秋曰伍子胥伐楚还栗阳濑水上欲报自杀妇人以百金不知其家投金濑水中而去】人言充庖须此辈【老杜鸡诗充庖尔辈堪卢仝放鱼歌曰此辈肥脆为絶尤】慈观更须容度外【法华经偈曰悲观及慈观此引用当作去声读南史谢朏传曰杀之则成其名正应容之度外】赐墙及肩人得视【此后山自言其诗浅近也下有答魏衍诗亦云我诗浅短子贡墙衆目俯视无留藏按鲁论赐之墙也及肩窥见室家之好】公才盘盘一都会【晋阳秋云谚曰大才盘盘谢家安汉书地理志勃碣间一都会】有怜其穷与不朽我亦牵聨书玉海【意谓好事者或以此诗附见东坡集中是与之以不朽之名也不朽字见左传退之张法曹墓碣曰若尔吾哀必求夫子铭是尔与吾不朽也又答元稹书曰足下与甄济父子俱宜牵聨得书南史张融自名其集为玉海今以比东坡集】

次韵苏公观月听琴

清湖纳明月远览无留云【选诗璇题纳明月嵇康琴赋曰情舒放而远览退之诗何限青天无片云】人生亦何须【东坡诗我生亦何须一饱万想灭按萧子显齐书裴昭明曰人生一身之外亦复何须】有酒与桐君【陶隐居本草序有桐君药録此借用意谓琴也】自醉寜问客【用陶渊明意见後注】一盃复一樽【太白诗一盃一盃复一盃】平生今不饮意得同酣醺【后山以戒律止酒高僧白密传云神领意得顿尽言前】清言冰玉质【刘禹锡聨句云清言如冰玉逸韵贯珠玑】坏衲山水纹【东坡尝披衲衣盖金山了元师所赠也】殚精有後悟【自言钝根领会之不早故殚竭其精思也】畜耳无前闻【言闻所未闻也老杜诗畜眼未见有礼记檀弓曰何居我未之前闻也】潜鱼避流光【水至清则无鱼盖此意也文选袁宏三国名臣序赞曰潜鱼择渊上林赋曰击流光曹子建诗明月照高楼流光正徘徊】归鸟投重昬【老杜诗仰羡黄昬鸟投林羽翮轻文选头陀寺碑曰曜慧日于康衢则重昬夜晓】信有千丈清不如一尺浑【四句皆劝苏公含垢纳汚之意涉颍诗亦云至洁而纳汚此水真吾师苏公送鲁元翰诗云皎皎千丈清不如尺水浑故后山言信有以印之老杜诗信有人间行路难】

次韵苏公涉颍

冲风不成寒【楚辞冲风至兮扬波注冲隧也】脱木还自奇【文选谢庄月赋曰洞庭始波木叶微脱】坐看白日晚起行清颍湄【楚辞九歌曰白日晼晚其将入兮文选虞子阳诗曰飞狐白日晚】三穴未为得【冯谖曰狡兔三窟仅得免死晋书王衍谓弟澂敦曰卿二人在外而吾留此足以为三窟矣司马相如传楚亦未为得也】一舟不作痴【二句似托意以坡避谤请郡为得策晋傅咸传杨济与咸书曰生子痴了官事官事未易了也了事正作痴复为快耳诗意谓放情物外非俗吏所为】路暗鸟遗音【周易小过飞鸟遗之音】江清鱼弄姿【後汉李固传搔头弄姿老杜诗林热鸟开口江浑鱼掉头】宇定怪物变【庄子曰宇泰定者发乎天光】意行觉舟迟【列子管夷吾曰恣意之所欲行刘禹锡蛮子歌曰腰斧上高山意行无旧路此借用其字谓神游八表非楫櫂所及】公与两公子妙语含风漪【两公子谓两欧阳也汉书贾捐之传曰君房下笔言语妙天下退之簟诗曰卷送八尺含风漪此借用以言风行水上自然成文也】但怪笑谈剧【汉书扬雄口吃不能剧谈】莫知宾主谁【後汉书龎德公传注曰司马德操尝诣德公值其渡沔上先人墓德操竟入其堂呼德公妻子使速作黍须臾德公还直入相就不知何者是客也东坡诗明日德公当上冢不知谁主复谁宾】得句未肯吐郁郁见睫眉【鲁直诗李侯有句不肯吐又云眉间郁郁似隂功刘禹锡诗依依见眉睫按庄子曰向吾见若眉睫之间因以得汝矣】相从能几何行乐当及兹【汉书杨恽传人生行乐耳古诗曰为乐当及时何能待来兹】生忍自作难【自作难犹言徒自苦也太白诗回山转海不作难】百忧间一嬉【诗云我生百忧庄子盗跖篇曰人上夀百岁中夀八十下夀六十除病瘦死丧忧患其中开口而笑者一月之中不过四五日而已耳】时寻赤眼老【传灯録庐山归宗寺智常禅师以目有重瞳遂将药手按摩目眦俱赤世号赤眼归宗东坡喜从僧游故有此句】不探黄口儿【晋书王澄脱衣上树探鹊鷇而弄之刘琨谓澄外虽散朗而内实动侠以此处世难得其死家语曰孔子见罗雀者所得皆黄口小雀曰大雀善惊而难得小雀贪食而易得北史崔?传崔暹啓?窃言文襄帝为黄颔小儿】解公头上巾一洗七年缁【昭明太子作陶渊明传曰取头上葛巾漉酒李太白诗岂负头上巾沈休文新安江水诗曰纷吾隔泥滓岂假濯衣巾愿以潺湲水沾吾缨上尘选诗京洛多风尘素衣化成缁缁黑色也苏公谪居黄州凡七年为庾尘所污多矣】至洁而纳污【左传曰川泽纳污】此水真吾师【老杜诗痛饮真吾师】须公晓二子【列子曰因往晓之司马迁书曰以晓左右】人自穷非诗【欧公作梅圣俞诗集序曰非诗之能穷人殆穷者而後工也两欧阳不肯作诗故欲以此晓之】

再次韵苏公示两欧阳

公诗周鲁後【谓欧公诗可继周诗鲁颂也】曳曳垂天云【庄子曰鹏怒而飞其翼若垂天之云】府中顾长康【晋书顾恺之字长康桓温引为参军甚见亲昵诗意以比赵德麟德麟时签判颍州按东坡泛颍诗亦曰赵陈两欧阳同参天人师观妙各有得共赋泛颍诗】风味如麴君【开元传信记曰叶法善与朝士数人会元真观有人请麴秀才突入坐中少年秀美语论不凡叶疑其非人潜飞小剑击之应手堕地乃一酒榼中有美醖共饮之皆曰麴生风味不可忘也】非公无此客【晋书谢安见桓温既出温问左右颇尝见我有如此客否】请夀两山樽【汉书楼护传王邑居樽下称贱子上夀周礼司尊彝曰其再献用两山尊】叔季大儒後【谓叔弼季默两欧阳也荀子曰大儒可为三公】偏醒亦同醺【言其清而不隘老杜诗渔父忌偏醒南史羊侃传不饮酒而好宾游终日献酬同其醉醒】心与柏石坚【退之诗相生两石间】章成绮绣文【老杜诗挥翰绮绣场欧公诗亦云东家太守诗尤美组织文章烂如绮按汉哀帝纪止织绮绣】多难独不补少戆今无闻【两句后山自谓也老杜诗多难身何补汉高帝纪曰王陵少戆鲁论曰四十五十而无闻】时无古今异智有功名昬【史记平原君赞曰利令智昬後汉马援传论曰援戒人之祸智矣而不能自免于谗隙岂功名之际理固然乎夫利不在身以之谋事则智虑不私己以之断义必厉云云】可使百尺厎不作数斗浑【四句皆劝公洁身高退之意前汉沟洫志曰泾水一石其泥数斗诗意谓功名之昬人犹泥之浊水】

次韵苏公劝酒与诗

五士三不同烦公以诗诉【东坡守颍时赵德麟作签判后山为学官其兄传道来过而欧阳叔弼季默家居子颍东坡送传道诗所谓五君从我游是也两欧阳以新免母丧不肯作诗后山以持律不饮酒故云三不同】强酒古所辞【孔丛子曰平原君强子高酒曰尧舜千锺孔子百觚古之圣贤无不能饮也吾子何辞焉子高曰圣贤以道德燕人未闻以饮也后山此句自解其不饮】妙语神其吐【谓诗可以感鬼神也左传曰神其吐之乎此句劝两欧阳作诗也】自念每累人举扇无我污【两欧阳以后山不饮酒故不作诗因有累人之句晋书王导传导不平庾亮常遇西风尘起举扇自蔽曰元规尘污人】复使两欧阳缩手不分付【退之祭柳子厚文曰巧匠旁观缩手袖间】平生西方社【此以下后山自述高僧慧远传刘遗民雷次宗等依远游止乃于精舍无量夀像前建斋立誓共期西方乐天诗曰南祖心应学西方社可投】努力须自度【古诗努力加餐饭遗教经曰当念无常之火烧诸世间常求自度】不忧龟九头【法苑珠林云唐赵文信暴死三日复苏自说阎罗王令引出庾信乃见一大龟身一头九作人语云我为生时好作文章妄引佛经杂揉俗书又诽谤佛法故受此苦】肯为语一误【此句本用百丈野狐话而借用谢安传中语按僧问前百丈云大修行人还落因果无丈曰不落因果以语谬故堕野狐趣後百丈为更之曰不昧因果晋书谢安传安语未尝误而忽一误衆异之寻薨】顿悟而渐修【修一作进】从此辞世故【楞严经曰理则顿悟乘悟倂销事非顿除因次第进传灯録主峰禅师传曰显顿悟资于渐修陶渊明诗终身与世辞文选嵇康书曰世故系其虑七不堪也】公看万金产寜能一朝具【言证果位亦因进修之渐也退之诗指渠相告言此是万金产】两生文章家【此以後属两欧阳柳子厚与杨凭书曰丈人以文律通流当世鼎列天下号为文章家】夙纪鸣蝉赋【欧公有鸣蝉赋又有跋云予因学书起作赋草他儿一视而过独小子棐守之不去此儿必能为吾此赋也因以予之】请公坚城垒【世说谢胡儿语庾道季曰诸人暮当就卿谈可坚城垒】兵来後无数【前汉闽粤王传曰汉兵衆强即幸胜之後来益多礼记聘义曰燕与时赐无数】

次韵苏公督两欧阳诗

吟声正可候虫鸣【柳子厚诗门掩候虫秋东坡诗云欲遣何人赓絶唱满阶桐叶候虫吟】酒面犹须作老兵【言二君自可作诗尚何须待我饮耶晋书谢奕尝逼桓温饮温走避之奕遂引温一兵帅共饮曰失一老兵得一老兵】岂有文章妨要务【文选杨修答临淄侯牋曰若乃铭功景锺书名竹帛斯自雅量所畜也岂与文章相妨害哉晋书谢安传王羲之曰虚谈废务浮文妨要吴志陆抗传曰无用兵马以妨要务】孰知诗律自前生【孰与熟同后山多用孰知字按资治通监慕容翰曰且吾孰知步夜千之为人老杜诗曰诗律羣公问王维诗曰宿世谬辞客前生应画师】向来怀璧真成罪【左传曰匹夫无罪怀璧其罪此句本用怀宝迷邦之意而借用此语以譬二子不肯出诗未免为累也】未必含光不屡惊【此言虽欲自晦而固己骇世矣文选崔子玉座右铭曰暧暧内含光庄子曰列御寇遇伯昬瞀人伯昬瞀人曰奚方而反曰吾惊焉曰恶乎惊曰吾尝食于十?而五?先馈夫内诚不解形谍成光以外镇人心使人轻乎贵老而?其所患】血指汗顔终缩手【退之有祭柳子厚文曰不善为斲血指汗顔巧匠旁观缩手袖闲】此怀端复向谁倾【老杜诗曰一生襟抱向谁开太白诗曰君心不肯向人倾】

次韵苏公题欧阳叔弼息斋

行者悲故里【汉书高帝纪游子悲故乡】居者爱吾庐【陶渊明诗吾亦爱吾庐】生须着锥地【庄子曰尧舜有天下子孙无置锥之地】何赖汗牛书【柳子厚陆文通墓表曰其为书处则充栋宇出则汗牛马】丈室八尺牀称子闭门居【唐显庆中王玄策使西域至毗耶离城维摩居士石室以手板纵横量之得十笏故名方丈维摩经云即以神力空其室内惟置一牀以疾而卧乐天闲居自题诗曰此是白家翁闭门终老处】百为会有还【龎德公所谓趣舍行止亦人之窠穴也且各得其栖宿而已】一足不愿余【一足字见前注左太冲咏史诗曰饮河期满腹贵足不愿余】纷纷老幼间失得了悬虚【人生自幼迨老或得或失悬知皆归于一空也】客在醉则眠听我莫问渠【南史陶渊明传渊明尝曰我醉欲眠卿可去东坡有诗反是曰醉中有客眠何害须信陶潜未若贤】论胜已絶倒【絶倒见前注】句妙方愁予【楚辞目眇眇兮愁予此借用自恨其诗之不如也】竹几无留尘【选诗巢幕无留燕此用其语律】霜畦有余蔬【老杜诗霜中登故畦庄子曰鼠壤有余蔬】相从十五年不为食有鱼【用史记冯驩事退之招杨之罘诗曰前陈百家书食有肉与鱼】时须一俛仰君可待籧篨【说文曰籧篨麤竹席也王介甫诗云牕明两不借榻静一籧篨】

次韵苏公竹间亭絶句【后山自注云是夕公画枯木】

竹里高亭灯烛光【老杜诗竹里行厨洗玉盘又诗今夕复何夕共此灯烛光】今年复得杜襄阳【晋杜预尝镇襄阳今以比苏公】倏看老盖千年後【谓画枯木老杜觅松栽诗曰欲存老盖千年意为觅霜根数寸栽】更想霜林百尺强【因以属苏公南史王规传曰王威明千里絶足百尺无枝真俊人也老杜诗四松初栽时大抵三尺强算家以有余为强】

寄参寥【吴中诗僧道潜自号参寥子】

平生西方愿【西方社见前注】摆落区中缘【渊明诗曰摆落悠悠谈谢灵运诗曰缅邈区中缘】惟于世外人相从可忘年【南史江总传张缵等与为忘年友】道人赞公徒相识几生前【老杜诗赞公汤休徒】早作步兵语【晋阮籍为步兵校尉锺嵘诗品曰籍诗虽无雕琢之巧而咏怀之作以陶冶性灵幽致言在耳目之内性寄八荒之表洋洋乎会于风雅矣】晚参云门禅【云门大师文偃见传灯録】拾策孤山下一室颇萧然【孤山在钱塘昭明太子陶潜传曰环堵萧然】林昬出幽磬竹杪横疎烟【老杜诗林昬罢幽磬孙何诗秋磬出疎林】昨日寄书至坐想参寥泉【东坡尝作参寥泉铭序曰予出守钱塘参寥子在焉卜智果精舍居之凿石得泉加冽乃名之参寥泉】此泉如此公遇物作清妍【退之月池诗若不妒清妍却成相映烛】一别今几时緑首成白颠【後汉蔡邕传曰华颠胡老】子亦怜我老我岂要子怜【老杜诗不闻八尺身常受衆目怜】会逢万里风一系五湖船【老杜诗安得万里风又诗永系五湖舟按南史宗慤曰愿乘长风破万里浪国语曰范蠡遂乘轻舟以浮于五湖】酌我岩下水咽子山中篇【东坡诗云吾诗堪咀嚼聊送别酒咽】

北渚

南荡不可渡北渚风浪生【老杜诗春江不可渡二月已风涛又诗牛女年年渡何曾风浪生】向来狐兔迹已复蛟鼍鸣【文选张梦阳诗云狐兔窟其中宋书五行志曰吴孙亮初公安有白鼍鸣】

东阡

东阡急雨不成泥【老杜诗急雨捎溪足又诗山雨不作泥】度密穿青取径微【欧公诗一径入蒙密已闻流水声行穿翠筱尽忽见青山横老杜诗微径不复取】邂逅无人成独往【诗曰邂逅相遇适我愿兮庄子德充符注曰夫心之全也遗身形忘五脏忽然独往而天下莫能离】殷懃有月与同归【老杜诗昨夜月同行】

八月十日二首

一梦人间四十年只应炊竈固依然【异闻集云道者吕翁经邯郸道上邸舍中有少年卢生自叹其贫困言讫即思寐时主人方蒸黄粱为馔翁乃探囊中枕以授之生梦自枕窍入其家见其身富贵五十年老病而卒欠伸而悟吕翁在旁主人炊黄粱尚未熟又退之诗云闾里故依然】两官不办一丘费【言俸薄不办买山钱也时后山再为学官班固叙传班嗣曰栖迟于一丘则天子不易其乐】五字虚随万里船【言空有诗名播于异域也北梦琐言杜荀鹤诗只将五字句用破一生心贾岛哭孟东野诗云塜近登山道诗随过海船老杜诗下临不测江中有万里船】人生七十今强半老去光隂已後身【老杜诗人生七十古来稀】更欲置身须世外世间元自不关人【乐天诗应须绳墨机关外安置疎愚钝滞身又云置心世事外无喜亦无忧】

迎新将至漕城暮归遇雨

早投林野违风雨晚傍尘沙饱送迎【言出处劳逸之异也张华鹪鹩赋曰违锺岱之林野老杜诗尘沙傍蜂虿又诗徵君晚节傍风尘又诗万里巴渝曲三年实饱闻前汉韩信传趋拜送迎】却愧两街屠贩子卧听车马过桥声【从俗疲苦反不如市人之安逸也东坡诗识君拄杖过桥声】

即事

老觉山林可避人【鲁论曰与其从避人之士也岂若从避世之士哉】正须麋鹿与同羣【潘岳关中记曰辛孟年七十与麋鹿同羣游世谓之鹿仙老杜诗全生麋鹿羣】却嫌鸟语犹多事强管隂晴报客闻【此句必有所指北史高阿那肱曰汉儿多事强知星宿东坡诗不会人间闲草木预人何事管兴亡鲁直诗竹山虫鸟朋友语讨论隂晴怕风雨】

斋居

青奴白牯静相宜【黄鲁直云赵子充示竹夫人诗盖凉寝竹器憩臂休膝似非夫人之职为名曰青奴传灯録长沙岑和尚曰狸奴白牯却知有盖谓水牯牛也此诗借用似言白角簟】老罢形骸不自持【南史蔡兴宗传沈庆之曰加老罢私门兵力顿阙老杜诗白头老罢舞犹歌汉书杨王孙传愿进医药厚自持】一枕西牕深闭阁【汉书韩延夀传入卧传舍闭阁思过】卧听丛竹雨来时【贾岛诗宿客未眠过半夜独闻山雨到来时】

中秋夜东刹赠仁公

盈盈秋月不余分【东坡乐府云三五盈盈还二八汉书律历志曰商十二月甲申朔旦冬至无余分】叶露悬光可数尘【老杜对月诗此时瞻白兔直欲数秋毫】此地正须烦一笑要令排户问东邻【柳子厚曰填门排户】

十五夜月

向老逢清节归怀托素晖【文选乐府云昭昭素月明辉光烛我牀】飞萤元失照【老杜诗暗飞萤自照传灯録盐官和尚曰日下孤灯果然失照】重露已沾衣【老杜诗重露成涓滴谢庄月赋佳期可以还微霜沾人衣】稍稍孤光动沈沈万籁微【文选鴈诗单泛逐孤光此借用庄子顔成子游曰敢问天籁南郭子綦曰夫吹万不同而使其自已也】不应明白髪似欲劝人归【老杜月诗能添白髪明诗意谓头颅如许尚复俯仰世间为明月所照破也】

胡士彦挽词二首【元茂】

晚进违前辈【後汉孔融论盛孝章书曰今之少年喜谤前辈】平生阙异闻【鲁论曰子亦有异闻乎】吾犹识此老天岂丧斯文【鲁论曰天之将丧斯文也後死者不得与于斯文也】善学家传业【退之诗中郎有女能传业】英词世不羣【沈约宋书谢灵运传论曰英词动金石老杜诗白也诗无敌飘然思不羣】固应讥尚白官序见扬云【汉书扬雄传雄字子云或嘲雄以玄尚白而雄解之号曰解嘲注云玄黑色也言雄作玄不成其色犹白故无禄位也老杜诗官序潘生拙后山以扬子云为扬云犹老杜以司马长卿为马卿杜诗尝云多病马卿无日起】此地来何晚经年未见频【老杜诗此地生涯晚又云卷轴来何晚】荐贤仍赌命有道可辞贫【上句言其材虽为当世所知而达不达则系于命太白诗丈夫赌命报天子当斩敌人衣锦还列子曰客有言之郑子阳者曰列御寇有道之士也居君之国而穷君无乃为不好士乎】徒弟三千子【史记孔子世家教弟子盖三千焉】声名四十春【老杜诗才名四十年又诗龙飞四十春】襄阳耆旧内无复姓庞人【晋习凿齿作襄阳耆旧传老杜诗为于耆旧内试觅姓庞人谓庞德公也】

后山诗注卷三







卷四

钦定四库全书

后山诗注卷四

宋　陈师道　撰

任　渊　注

送赵承议【令畤○令畤为颍州签判受代而去】

先王隐德世难名晚见诸孙也自成【赵令畤字德麟艺祖之後也故以吴泰伯比其先王晋书王湛有隐德人莫能知】颍水向来须好句【东坡颍州谢上表曰文献相续有晏殊欧阳修之风】道山今日有宗英【後汉书学者谓东观为道家蓬莱山汉书景十三王叙传曰四国絶祀河间贤明礼乐是修为汉宗英】林湖更觉追随尽【曹子建诗清夜游西园冠盖相追随老杜诗秋觉追随尽此引用言无复游从之侣】巾帽犹堪语笑倾【老杜诗羞将短髪还吹帽笑倩傍人为正冠此反而用之自言其尚未老也老杜集中李之芳诗数语攲纱帽】勤苦读书终不补未须墙角弃长檠【神仙传有年少与蓟子训邻居为太学生诸贵人作计共呼生谓曰子勤苦读书欲规富贵但召子训来可不劳而得矣长檠见前注德麟盖王孙而有儒素风味云】

寄李学士【格非○格非字文叔】

眼看游旧半东都五岁曾无一纸书【晋书刘弘传云得刘公一纸贤于十部从事老杜诗厚禄故人书断絶】平日齐名多蚤达暮年同国未情疎【老杜诗时来如宦达岁晚莫情疎】稍寻东刹论兹事【东刹当在颍州前有东刹赠仁公诗兹事谓一大亊因缘】赖有西方托後车【托後车见前注李君当是西方社中人】说与杜郎须着便不应濠上始知鱼【劝其早归依佛祖也传灯録云门大师云触目承当得犹是不着便东坡观鱼台诗曰若信万殊归一理子今知我我知鱼晋书王坦之传谢安曰常谓君粗得鄙趣者犹未悟之濠上耶】

雪

初雪已覆地【老杜诗只应蹋初雪又诗茅檐花覆地】晚风仍积威【汉书司马迁书曰积威约之渐也】木鸣端自语鸟起不成飞【王介甫诗卧听木鸣相挨乐府神弦歌道君曲曰中庭有树自语梧桐推枝布叶孙子曰鸟起者伏也文选鴈诗曰乱起未成行】寒巷闻惊犬邻家有夜归【王维与裴迪书曰寒山野火明灭林外深巷寒犬吠声如豹】不无慙败絮【陶渊明与子俨等疏曰余尝感仲孺贤妻之言败絮自拥何慙儿子按後汉列女传王霸字仲孺与同郡令狐子伯为友後子伯为楚相而其子为郡功曹令奉书于霸车马服从雍容如也霸子方耕于野闻客至投耒而归见令狐子沮怍不能仰视霸目之有愧容客去久卧不起霸妻曰君少修清节奈何忘宿心而慙儿女子乎】未易泣牛衣【言不为儿女悲也汉书王章传疾病无被卧牛衣中与妻决涕泣】

晚出

应俗敢辞疾冲风寜小驱【范氏後汉书王充等传论曰应俗适事难以常条退之诗不冲风雨即冲埃】聊为一日役不惮百金躯【鲍照行路难曰非我昔时千金躯】雪路无行迹【汝南先贤传曰时大雪洛阳令至袁安门无行路又逸史载皇甫湜尝因积雪门无行迹】冰枝有落乌【乐天乌夜啼曰霜滑有风枝】寒门闭萧瑟穷里听嚱吁【寒门亦用袁安事汉书赵广汉传长安少年会穷里空舍】

寄晁载之兄弟

人言婚宦情欲本【后山自注古语曰人不婚宦情欲失半】我始求脱君已半【按列子云语有之曰人不婚宦情欲失半人不衣食君臣道息】孰知一世如一梦在梦而觉寜待旦【退之祭文曰人之生世如梦一觉】寒檐涷雨作秋声【涷音东暴雨也楚辞九歌曰使涷雨兮洒尘老杜诗南风作秋声】冷屋风灯挑不明【老杜诗风灯照夜欲三更】樽前已作十年语後会未期吾屡惊【孟浩然诗平生复能几一别十余春】一闻七字心已识钩章棘句天与力【退之记梦诗云壮非少者哦七言六字常语一字难又孟郊墓志云其为诗钩章棘句掐擢胃肾老杜诗溟涨与笔力】念子方壮我已衰不见参天二千尺【老杜古柏行黛色参天二千尺】季也亦有诗百篇叔子拟度骅骝前【曾慥诗选云晁仲之字叔用少受知于陈无己无己赠其兄诗云駸駸拟度骅骝前谓叔用也按善本駸駸作叔子当是叔与季兼指两人但未知叔用为叔为季而曾氏误以为一人遂改作駸駸非是南史王僧?曰弟书如骑骡駸駸常欲度骅骝前锺嵘诗品亦曰征虏卓卓殆欲度骅骝前】端能过我三冬学【汉书东方朔曰学三冬文史足用】可复参侬一味禅【劝其广学也广语有僧辞归宗云诸方学五味禅去宗云我这里有一味禅为甚不学僧云如何是一味禅宗便打】

寄答王直方

人情校往复屡勉终不近【晋嵇康絶交书曰不喜作书而人间多事堆案盈几不相酬答则犯教伤义欲自勉强则不能久东坡亦云人情重往返不报生祸根】新诗已经年知子不我怨【退之诗元日新诗已去年】生世余几何尺箠日取寸【庄子曰一尺之箠日取其半万世不竭】怀禄有遐心【汉书杨恽传曰怀禄贪势不能自退诗云母金玉尔音而有遐心】从俗无远韵【楚辞曰将从俗富贵以偷生乎按曲礼曰礼从宜使从俗晋书庾凯雅有远韵】时从府中归数过林下饭【汉书鲍宣传曰俱过宣一饭去後汉书第五伦传光武曰闻卿为吏不过从兄饭老杜诗僧饭屡过门云溪友议僧灵澈诗曰林下何曾见一人】平生功名意回作香火愿【北史陆法和曰但从空王佛所与主上有香火因缘】三年不举觞吻频烟火焮【左传曰郑火司马司寇列居火道行火所焮注炙也】岂无两苍龙沾我一雨润【苍龙谓团茶法华经言虽一地所生一雨所润而诸草木各有差别】官麄诗未工猛乞无小靳【官麄见前注後汉崔烈入钱为司徒及拜帝曰悔不小靳】人生如此耳文字已其闰【退之诗人生但如此朱紫安足僭闰谓余事也下句盖足此意】是身虽臭腐【维摩经曰是身不净秽恶充满庄子曰神奇化为臭腐】寜作青紫楦【朝野佥载唐杨炯尝呼朝士为麒麟楦或问之曰今假弄麒麟者修饰其形覆之驴上宛然异物及去其皮还是驴耳无德而朱紫何以异是】永怀忘年友死矣余令闻【后山自注云忘年友邢居实也○南史江总传张缵等呼为忘年友诗云令闻令望邢居实死于元佑二三年间年二十七】念子颇似之老我何所恨【笔谈曰欧公诗老我倦鞌马谁能事吟哦王介甫诗老我孤主恩结草以为期此文章佳语也】

寄侍读苏尚书

六月西湖早得秋二年归思与迟留【老杜诗陂塘五月秋选诗迟留法岂轻】一时宾客余枚叟【枚叟谓枚乘后山取以自比也谢惠连雪赋曰梁王不悦游于兔园乃置旨酒命宾友召邹生延枚叟老杜诗空余枚叟在应念早升堂】在处儿童说细侯【此句属苏公後汉郭汲字细侯为并州牧素结恩德及後行部有儿童数百各骑竹马道次迎拜】经国向来须老手【晋书石苞传景帝曰苞有经国才猷东坡诗老手便剧郡】有怀何必到壶头【後汉马援击交趾军至浪泊上与贼战破之从容谓官属曰吾从弟少游尝哀吾慷慨多大志曰士生一世但取衣食裁足致求盈余但自苦耳当吾在浪泊西里间下潦上雾毒气重蒸仰视飞鸢跕跕堕水中卧念少游平生时语何可得也其後年六十二自请征五溪进营壶头暑甚中病卒】遥知丹地开黄卷【谓苏公在经筵也北史周纪曰椒房丹地有衆如云老杜诗阁道通丹地按汉书梅福传注曰以丹掩泥涂殿上地晋书禇陶曰圣贤备在黄卷中】解记清波没白鸥【此篇又劝苏公高退苏公在颍和子由诗有明年兼与士龙去万顷沧波没两鸥之句】

寄亳州林待制【希】

湖海相望阙寄声云林过雨未全晴【刘禹锡竹枝词曰东边日出西边雨道是无晴却有晴后山反其意而用之言声问阙然近于寡情也文选枚乘七发曰游涉乎云林杜牧之诗自古云林远市朝】青衫作吏非前日【晋书嵇康曰闻道士遗言饵术黄精令人久夀意甚信之游山泽观鱼鸟心甚乐之一行作吏此事便废】白首论文笑後生【言见笑于後生也老杜诗晚将末契托年少当面论心背面笑又云不觉前贤畏後生】似听儿童迎五马【古乐府陌上桑曰使君从南来五马立踟蹰此五马本事所出也後人臆说妄矣儿童用後汉郭汲事】稍修书札问专城【书札见前注陌上桑又曰四十专城居】一闻苦李蒙庄句【史记老子楚苦县人庄子蒙人按亳州卫真县本苦县城东有赖乡祠老子所生之地亳州虽有蒙城县然庄子为蒙漆园吏当在今曹之宛朐云】不复人间世後名【晋书张翰传曰使我有身後名不如即时一杯酒】

卧疾絶句

老里何堪病再来愁边不复酒相开【老杜诗愁边有江水又云何以开我愁】一生也作千年调【此句未分其遂死也寒山子诗云人是黑头虫刚作千年调铸铁作门限鬼见拍手笑】两脚犹须万里回【老杜诗两脚但如旧开天传信记万回师之兄戍安西万回觐之朝往夕返以其万里而回故谓之万回也】

南轩絶句

少日书林颇着勲【扬雄长杨赋曰并苞书林退之复志赋朝驰骛乎书林鲁直诗四会有黄令学古着勲多按曹子建书曰岂徒以翰墨为勲绩哉风俗通曰盖严杨恽勲着王室蜀志杜微传曰着勲于竹帛】暮年贪佛替论文【老杜诗老夫贪佛日又诗故着浮查替入舟王介甫诗乞得胶胶扰扰身江湖波浪替埃尘】铜鑪瓦枕芒鞋里此外惟须对此君【老杜诗多病所须惟药物微躯此外更何求晋书王徽之指竹曰何可一日无此君】

独坐

文章平日事风竹暮年须【老杜诗文章千古事又诗嗜酒爱风竹】衰疾悬知此【老杜诗时应念衰疾悬谓遥度也退之诗後日悬知渐卤莽】霜毛不更除【退之诗斗觉霜毛一半加玉台新咏宝月诗曰情人为君除白发老杜诗红顔愁落尽白髪不能除】一丘吾欲往【一丘见前注】百亩有如无【言不足为养也鲁论曰有若无荀子曰有之不如无之】魑魅须游子【老杜怀李白诗曰魑魅喜人过】乾坤着腐儒【老杜江汉诗乾坤一腐儒】叩门闻啄木【退之诗丁丁叩门疑啄木】唤酒有提壶【欧公诗独有花上提葫芦劝公沽酒花前倾盖鸟名也】门迳无行迹秋来不遣锄【逸史皇甫湜尝因积雪门无行迹三辅决録张仲蔚所居蓬蒿没人老杜诗草茅无径欲教锄此反而用之】

寄送定州苏尚书【元佑八年九月苏公知定州于时宣仁圣烈太后上昇时事渐变故此诗意劝公省事高退】

初闻简策侍前旒【简策谓作侍读时淮南子曰王者冕而前旒所以蔽明】又见衣冠送作州【世说罗友答桓温曰旦出门逢一鬼大揶揄云我只见汝送人作郡何以不见人送汝作郡】北府时清惟可饮【晋书郗愔在北府徐州人劲悍桓温云京口酒可饮兵可用深不欲愔居之此借用以言定武在河北也齐书谢朏为吴兴与弟瀹于征虏亭别指瀹口曰此中惟宜饮酒老杜诗时清犹茹芝】西山气爽更宜秋【晋书王徽之为桓冲骑兵参军冲曰卿在府日久比当相料理徽之不答直高视以手版拄颊云西山朝来致有爽气耳此借用以言太行李商隐诗故乡云水地归梦不宜秋】功名不朽聊通袖海道无违具一舟【此两句皆拈出东坡语以劝之意谓功成名遂自足不朽政可缩手袖间而遂湖海之本志也东坡沁园春词用舍有时行藏在我袖手何妨闲处看八声甘州词有云约他年东还海道愿谢公雅志莫相违按晋书谢安虽受朝寄东山之志始末不变及镇新城造泛海之装欲须经略麤定自江道还东遂遇疾笃自以本志不遂深自慨失老杜诗平生江海心宿昔具扁舟】枉读平生三万卷貂蝉当复自兜牟【退之诗邺侯家多书插架三万轴南史周盘龙为散骑常侍齐武帝戏之曰貂蝉何如兜牟对曰貂蝉出于兜牟】

寄答李方叔【豸】

平生经世策寄食不资身【言其谋策可以经纶当世而反不能资一身也庄子曰其不可经于世亦远矣汉书韩信传寄食于漂母无资身之策】孰使文章着【老杜云名岂文章着】能辞辙迹频【意谓有文如此安能免栖栖旅人哉退之进学解云孟轲好辩孔道以明辙环天下卒老于行左传曰周行天下将皆必有车辙马迹焉】帝城分不入【汉书陈咸传咸滞于郡守时王音辅政信用陈汤咸数赂遗汤予书曰即蒙子公力得入帝城死不恨分谓隔絶也老杜诗阙廷分未到舟楫有光辉】书札詗何人【此句盖终上意汉书淮南王安传曰为中詗长安詗侦伺也】子未知吾懒吾寜觉子贫【此反濠上知鱼之意而用之文选嵇康书曰人之相知贵识其天性老杜诗近有峨眉客知予懒是真】

智宝院後楼怀胡元茂【前有胡士彦挽词即元茂也】

晚渡呼舟疾【杜牧之杜秋诗云却唤吴江渡】寒城着雾深【老杜野望诗孤城隐雾深】昬鵶明鸟道【老杜雨诗云白鸟去边明南中八志云交趾郡治龙编县自兴古鸟道四百里】风叶乱霜林【李商隐诗风叶共成喧】久客登楼目【文选王粲登楼赋曰情眷眷而怀归兮孰忧思之可任平原远而目极兮蔽荆山之高岑老杜诗天畔登楼眼】中年怀旧心【晋书王羲之传谢安曰中年以来伤于哀乐与亲友别辄作数日恶文选向秀思旧赋序云经嵇康旧庐邻人有吹笛者发声寥亮追思曩昔游宴之好感音而叹故作赋云】犹须一长笛领览自沾襟【终上句未尽之意谓本自悲怆尚何须闻笛耶老杜诗不须吹急管衰老易悲伤】

元日

老境难为节寒梢未得春【曲礼六十曰耆指使疏引贺瑒云耆至也至老之境也又曰六十至老境而未全老老杜诗为冬不亦难杜牧之诗丁香闲结春梢】一官兼利害百虑孰疎亲【老杜诗时危关百虑按易系辞曰一致而百虑老子曰名与身孰亲】积雪无归路扶行有醉人望乡仍受岁回首望松筠【谢玄晖诗有情知望乡老杜诗望乡应未已李嘉佑诗白头空受岁丹陛不朝天松筠犹松楸意谓丘墓也老杜诗穷秋正摇落回首望松筠此借用】

放怀

施食乌鸢喜【金光明经云施食之缘获长夀报长安志云兴善寺素和尚斋时乌鹊就掌中取食老杜诗得食阶除鸟雀驯】持经鸟鼠听【戒杀文载郭氏新说曰柘臯永寜之雀立化于松枝东城郭氏之鼠坐化于莲叶岂非乘诵经功德自有所解悟而然欤】杖藜矜矍铄【後汉马援自请击五溪蛮夷帝愍其老援据鞍顾盼以示可用帝笑曰矍铄哉是翁也】顾影怪伶俜【魏志何晏行步顾影文选潘岳寡妇赋曰少伶俜而偏孤注单孑貌】门静行随月牕虚卧见星拥衾眠未稳艰阻饱曾经【老杜诗平生耽胜事吁骇始曾经】

絶句

此生精力尽于诗末岁心存力已疲【淮南子曰宋景公时造弓人九年乃成而进之弓人归家三日而卒盖匠者心力尽于此弓矣故温公通监序云臣之精力尽于此书】不共卢王争出手【卢王谓卢照隣王勃东坡诗云诗句对君难出手】却思陶谢与同时【陶谢谓渊明灵运老杜诗焉得思如陶谢手令渠述作与同游又曰扬马宜同时】

送伯兄赴吏部改官

先子初增秩年侵鬓已皤【汉书循吏传序增秩赐金】念兄今善继此别喜如何【以其善继先子之志故以别为喜也】亲老家仍困门衰仕未多【家语子路曰家贫亲老不择禄而仕晋书李密表云门衰祚薄】犹须教儿子早要中文科

寄张文潜舍人

今代张平子【後汉书张衡字平子善属文】雄深次子长【刘禹锡序柳子厚集曰韩退之评其文雄深雅健似司马子长】名高三俊上【翰林志曰李绅李德裕元稹同在禁署时号三俊此借用以指苏公客黄秦晁也】官立右螭傍【唐书张次宗传文宗诏左右史立螭头下记宰相奏对按实録文潜元佑八年冬自着作佐郎除起居舍人即右史也绍圣元年四月以直龙图阁知润州此诗盖春时所作】车笠吾何恨【北户録载风土记越人结交盟曰卿乘车我戴笠後日相逢下车揖我步行卿乘马後日相逢卿当下】飞腾子莫量【老杜赠高适诗飞腾无那故人何】时平身早达未用梦凝香【后山自注曰来书云补郡之乐发于梦寐○晋书张载曰时平则才伏世乱则奇用退之诗太平时节身难遇此反其意而用之韦应物刺苏州有诗曰兵卫森画戟燕寝凝清香】

後湖晚坐

水净偏明眼【老杜诗水净楼隂直又云吾与汝曹俱眼明】城荒可当山【乐天诗亭脊太高君莫拆东家留取当西山】青林无限意白鸟有余闲身致江湖上【王介甫与执政书曰及今愈思自致江湖之上又有诗曰委质山林如许国后山谓身致亦介甫委质之意】名成伯季间【伯季似指二苏门下诸君后山尝作佛指记曰予以文义名次四君盖谓此也魏文帝典论曰傅毅之于班固伯仲之间耳晋书王湛传王济对武帝曰臣叔殊不痴山涛以下魏舒以上湛曰欲处我于季孟之间乎】目随归鴈尽【嵇康诗曰手挥五弦目送归鸿】坐待暮鵶还【老杜诗有待至昬鵶】

春兴

东风作恶不成寒野水穿沙自作滩【王介甫诗睡过东风作恶时】细草无端留客卧【文选丘希范诗细草藉龙骑老杜诗邂逅无端出饯迟郑谷曲江春草诗云香轮莫碾青青破留与游人一醉眠】繁枝有意待人看【退之诗春风也是多才思故拣繁枝折赠君又云榴花不发待郎归老杜诗寒江流甚细有意待人归】

次韵回山人赠沈东老二首【前篇属囘山人後篇属沈东老】

一杯领意不须沽【老杜诗领客珍重意】六字持身已有余【导引有六字气谓嘻吁呬嘘呵呼也黄庭经曰至道不烦司马相如过宜春宫赋曰持身不谨按列子曰子知持後则可言持身矣】痴子未知天上乐【法华经曰痴子舍我五十余年库藏诸物当如之何神仙传彭祖问石生曰何不服药仙去对曰天上多有至尊相奉甚难更苦人耳李商隐作李贺小传曰贺将死有绯衣人持一板书召贺曰帝成白玉楼立召为记天上差乐不苦也】先生今解世间书【退之石鼎聨句诗序曰弥明谓刘师服曰吾不解世俗书子为书吾句】

随世功名非所望称家丰俭不求余【老杜诗称家随丰俭按礼记檀弓曰称家之有无後汉马援传曰士生一世但求衣食裁足致求盈余但自苦耳】青衫出指论奇字【汉书扬雄赞刘棻尝从雄学作奇字】白髪挑灯写细书【言其高年而眼能明也退之短檠歌曰夜书细字缀语言】

送孝忠二首【当是其兄传道之子】

老眼元多泪春风见此行又为贫贱别【老眼固自多泪况重以离别之感耶贫贱别见前注】更觉急难情【常棣诗脊令在原兄弟急难】斗食吾堪老【汉书百官表百石以下有斗食佐史之秩注云斗食月奉十一斛一说日食一斗二升】词场尔向荣【老杜诗词场继国风陶渊明归去来辞木欣欣以向荣此借用】未须怜野鹜【法书苑曰庾翼善草隶少与王羲之齐名弟子皆效之羲之後进内外宗尚翼甚不平在荆州与都下人书云儿辈乃轻家鸡爱野鹜皆学逸少东坡诗野鹜家鸡定谁美】家法付宣城【齐书谢朓为宣城太守善诗家法谓灵运惠连皆朓之族父以诗知名後汉儒林传序各以家法教授】

经史三年学【扬子曰古之学者三年通一经】聪明一旦开【扬子曰天降生民倥侗颛蒙恣于情性聪明不开老杜诗大儿聪明到能添老树巅崖里小儿心孔开貌得山僧及童子】把文甘潦倒【老杜诗把文惊小陆此用小陆以比孝忠也晋嵇康与山涛书曰足下素知吾潦倒麄疎不切事情此借用以自况也】数日待归来【左传曰行则数日而反退之诗屈指数日怜婴孙数字作上声读】士患声名早【东坡和仲子迨诗曰养气勿吟哦声名忌太早】官今岁月催【自言老于微官也】有亲须薄禄临路尚徘徊【言惜别眷眷之意以亲养故不能与之俱去也鲍照放歌行曰今君有何疾临路独迟回】

以拄杖供仁山主二首

错节孤根劲有余坐牀须按起须扶【後汉虞诩传不逢盘根错节何以知利器选诗石梁有余劲】一生用底令相赠更问林间有此无【赵州临迁化以拂子送与王熔曰此是老僧一生用不尽厎事见赵州语録】

洗足投筇只坐禅厌寻岐路费行纒【金刚经云洗足已敷坐而坐东坡诗已办布袜费行纒】老来不复人间事不用山公更削圆【桂苑丛谈曰润州甘露寺有僧道行孤高李德裕廉问日以方竹杖一赠焉方竹出大宛国坚实而方正节根须牙四面对出及再镇浙右其僧尚存问曰前所奉竹杖无恙否僧喜对曰已规圆而漆之矣公嗟惋弥日前辈诗曰削圆方竹杖漆却断纹琴】

项城道中寄刘令使修溪桥【项城属陈州】

老怯危桥泥没膝【老杜诗虚疑皓首冲泥怯卢仝放鱼歌曰天雨曼陁罗花深泥没膝】喜闻吾党政如春【谢承後汉书李燮拜京兆民謡曰我府君道教举恩如春威如虎】须君不惜千金费【孙子曰兴师十万日费千金文选古诗曰愚者爱惜费但为後世嗤】此後寜无我辈人【言必有好事者继之晋书石苞传许允曰卿是我辈人】

碓磨寨【唐书黄巢围陈州人大饥倚死墙堑贼俘以食日数十人乃列百巨碓糜皮骨于臼并啖之】

以人为食杀为戏自昔无闻尔所先信有忘身一言尽独能遗臭万人传【东坡富公碑铭曰以杀为嬉汉书伍被传吴王曰男子之所死者一言耳刘原甫说云此言所死虽不同等是死耳晋书桓温传温曰既不能流芳後世不足复遗臭万载耶老杜诗将诗不必万人传】

寄张宣州【耒】

与世情将尽怀仁老未忘【书云怀于有仁此借用言独于仁贤未能忘情】故人今五马【见前注】高处谩三长【唐书孟郊传李观论其诗曰高处在古无上平处下顾二谢又刘子玄言作史有三长谓才学识】诗岂江山助【言宣州诗本天成不用借助唐书张说传说谪岳州而诗亦凄惋人谓江山助云】名成沈鲍行【老杜诗沈鲍得同行谓沈约鲍照】肯为文俗事【後汉陈忠上疏曰诸郎多文俗事又隗嚣传论曰徒以文俗自喜】打鸭起鸳鸯【此用宣州故事魏泰诗话吕士隆知宣州好笞官妓官妓皆欲逃去会杭州一妓到士隆喜之留不使去一日郡妓复犯小过士隆欲笞之妓诉曰某不敢辞罪但妓不能安也士隆愍而舍之梅圣俞作莫打鸭篇曰莫打鸭打鸭惊鸳鸯鸳鸯新向池西落不比孤洲老秃鶬秃鶬尚欲远飞去又况鸳鸯羽翼长杜牧之诗惊梦起鸳鸯然此诗意不特为妓女发】

送伦化主

赤髭白足可怜生【高僧传佛陁耶舍为人赤髭善解毗婆沙时人号曰赤髭毗耶沙又云释昙始足白于面虽跣涉泥水未尝沾湿天下咸称白足和尚刘禹锡送僧序曰备将迎者皆赤髭白足之侣传灯録国忠师曰幸自可怜生须要个护身符子作麽】蹑蹻担囊壮此行【史记虞卿传蹑蹻担囊】要致雪峰千五百【传灯録雪峰义存禅师学者冬夏不减千五百人】不妨兼识谢宣城【以比张宣州也齐书谢朓为宣城郡太守杜诗云诗接谢宣城】

西湖

小径才容足【列子曰泰豆乃立木为涂仅可容足张湛注云才得安脚】寒花知自香【老杜诗寒花只暂香】官池下凫鴈【老杜有官池春鴈诗汉昭帝纪黄鹄下建章宫太液池中文选刘公干诗曰方塘含白水中有凫与鴈】荒塜上牛羊【古乐府曰今日牛羊上丘壠】有子吾甘老【东坡诗有子万事足老杜诗吾老甘贫病】无家去未量【老杜诗无家问消息作客信乾坤】三年哦五字草木借辉光【老杜诗拥别借辉光】

别月华严

寓世生同里随方去有情【汉书卢绾传与高祖同里生后山借用其意】来为百年别不惜片时程【老杜诗系帆何惜片时程】斋鉢须勤供经钟莫倦鸣【劝其接物利生也】当来第三会此界却逢迎【释氏书弥勒当来下生于龙华树下三会说法度人三水小牍云东都僧从练临终呼门人戒曰人生难得恶道易沦惟有归命释尊励精梵行龙华会上当复相逢战国策曰燕太子逢迎却行】

送吴先生谒惠州苏副使【吴先生当是吴远游苏公尝有书与之】

闻名欣识面【言吴君欲识东坡也老杜诗李邕求识面传灯録夹山惟俨传李翺曰见面不如闻名此反而用之】异好有同功【吴君方外之士与后山异趣而好贤之意则同故云同功记曰与仁同功其仁未可知也此用其字】我亦慙吾子【后山不能往见苏公此所以有愧于吴君也】人谁恕此公【老杜寄李太白诗世人皆欲杀吾意独怜才东坡诗平生我亦轻余子晚岁谁人念此公】百年双白鬓【时东坡年五十九老杜诗百年双白鬓一别五秋萤】万里一秋风【言神交心契与风无间也老杜诗瞿塘峡口曲江头万里风烟接素秋盖亦此意按通监秦使阎负谓张瓘曰晋王与君邻藩虽山河阻絶风通道会】为说任安在依然一秃翁【汉书霍去病传卫青日衰而去病日益贵故人门下多去事去病辄得官爵惟独任安不肯去又灌夫传与长孺共一秃翁注言无官位版绶也末句后山自谓不负苏公之门时亦坐党事废锢故云秃翁】

别圆澄禅师

法施老人卧不出呼我取别行问疾【十二国史曰鲁宓子贱为单父宰行过杨昼取别维摩经云汝行诣维摩诘问疾】磨盘拭筯劝一饱少待须臾莫仓卒【磨盘拭筯盖俗间语老杜诗低头拭小盘维摩经香积品云若欲食者且待须臾当令汝得未曾有食老杜诗忍待明年莫仓卒】早年着眼觑文字【退之诗不如觑文字丹铅事点勘】万卷初无一言契【传灯録香岩依潙山佑和尚和尚曰汝未出胞胎时本分事道将一句来师徧检所集诸方语句无一言可将醻对又五泄山灵默禅师谒石头和尚先自约曰若一言相契我即住不然便去】多生绮语未经懴【乐天香山寺白氏洛中集记曰愿以今生世俗文字之业狂言绮语之过转为将来世世讃佛乘之因转法轮之缘按释氏书绮语盖口中四业之一谓绮饰文词过有增华也】半世虚名足为累【退之诗士生为名累】此去他来尚有缘头童齿豁恐无年【退之进学解头童齿豁竟死何裨世说王珣叹曰人固不可以无年】殷懃三请久住世【法华经曰世尊告舍利弗汝已殷懃三请岂得不说华严经普贤行愿品曰七者请佛住世】弊恶可念未可捐【华严经十回向品曰菩萨不以衆生其性弊恶邪见瞋浊难可调伏便即弃舍不修回向】平生准拟西行计老着人间此何意【西行谓愿生极乐国高僧传慧持谓慧远曰若滞情爱聚者本不应出家今既割欲求道正以西方为期耳】他年佛会见头陁知是当年老居士【传灯録傅大士传曰有天竺僧嵩头陁谓曰我与汝毗婆尸佛所发誓今兜率宫衣鉢现在因命临水观其影见大士圆光宝盖此诗以嵩头陁比圆澄以傅大士自况】

别观音山主

离合应生理【文选陆士衡诗离合非有常譬彼弦与括老杜诗人生有离合岂择衰老端文选袁宏三国名臣序赞曰生理不可不全李善注引鹪鹩赋曰生生之理足矣此借用言人生之常理】过逢岂近缘【老杜诗数为姻娅过逢地】情亲见今日语妙记当年【情亲语妙并见前注】闭户安禅主冲风逆水船【两句言行藏劳逸各异也法华经偈曰安禅合掌老杜诗潇洒共安禅又诗春多逆水风】不应清夜月故作别时圆【老杜宿赞公房诗云相逢成夜宿陇月向人圆而东坡水调词云不应有恨何事长向别时圆】

离颍

河市千人聚【长安万年县有千人聚关中记曰宣帝以倡优杂伎千人乐思后园今所谓千人乡者是也此诗借用】寒江百丈牵【老杜诗寒江动夜扉又诗百丈牵江色】吾生能几日此地费三年【後周萧撝劳歌曰百年能几许公事罢平生老杜诗为客费多年东坡诗人生不满百一别费三年】丛竹防供爨池鱼已割鲜【当是东坡去颍後代者韩川变其旧政向也徙鱼今乃割鲜行将及竹矣后山所叹意盖不止此也东坡有罢学士劄子曰及蒙擢为学士便为韩川等攻击不已以至罗织语言谓之诽谤西都赋曰割鲜野食】拙勤终不补他日愧无传【乐天诗救烦莫如静补拙莫如勤孟子曰是以後世无传焉】

湖上

湖上难为别梅梢已着春林喧鸟啄啄【退之诗剥剥啄啄有客至门】风过水鳞鳞【乐天诗小桥装鴈齿轻浪甃鱼鳞楚辞曰鱼鳞鳞兮媵予】缘有三年尽【释氏云诸法从缘生缘离法即灭】情无一日亲【言情之相亲生于久也此浮屠所以不三宿桑下】白头厌奔走何地与为邻【庄子曰吾谁与为邻】

舟中二首

恶风横江江卷浪黄流湍猛风用壮【退之感二鸟赋云窥黄流之奔猛老杜诗初闻龙用壮字本出易大壮卦】疾如万骑千里来【欧公秋声赋曰又如赴敌之兵衔枚疾走不闻号令但闻人马之行声】气压三江五湖上【东坡诗气压邺侯三万籖周礼曰其川三江其浸五湖】岸上空荒火夜明舟中坐起待残更【老杜诗空荒咆熊罴又诗江船火独明此借用以言磷火】少年行路今头白不尽还家去国情【言行藏进退皆有所迫非其本志也】

野火烧原雉昬雊【退之诗原头火烧静兀兀野雉畏鹰出复没诗云雉之朝雊】黄尘涨天牛乱鬬【蜀都赋曰黄尘涨天】江间无日不风波老去何时脱奔走【老杜诗江间虽炎瘴又云舟中无日不沙尘】诗书满腹不及口【後汉书赵壹诗云文籍虽满腹不如一囊钱东坡诗平生五千卷一字不救饥】遮日寜须钓竿手【言虽入帝城无益也杜牧之诗惆怅江湖钓竿手却遮西日向长安】愧尔茅檐炙背人【高适诗愧尔东西南北人嵇康书曰野人有快炙背而美芹子者欲献之至尊欧公玉堂集序云曝茅檐之朝日】仰目青天搔白首【言其纵适也老杜诗举觞白眼望青天又诗出门搔白首】

规禅停云斋

净居衆天人宫殿随所适【欲界十天色界十八天无色界四天共三十二天初禅二禅三禅各三天四禅九天凡一十八天皆属色界而三禅有三天一净居天二无净居天三徧净居天此天无想无证思食则食至想衣则衣来宫殿随身如意而有事见正法念处经等盖皆持戒作福者生于此天因以比规禅也法华经亦曰尔时五百万亿国土诸梵天王与宫殿俱】少仕老不归重门闭榛棘【自叹其无净居之福缘也】道人秀丛林【大论云譬如大树丛聚是名为林二树不名为林如一一比丘不名僧僧聚处得名丛林】妙语出禅寂【老杜诗身犹缚禅寂】是身如浮云随处同建立【维摩经是身如浮云须臾变灭故老杜别赞上人云是身如浮云安可限南北华严经曰譬如三千大千世界建立一切处所】平生与二子嗜好用一律【二子必皆诗僧一律见前注】我此复助缘语绮已多责【语绮见前注】何年一把茅据坐孤崒嵂呵佛骂祖师【传灯録德山宣鉴禅师抵潙山潙曰是伊将来有把茅盖头骂佛骂祖去在又龙潭曰可中有一个汉他时向孤峯顶上立吾道在老杜诗好鸟啼岩扃高岳前崒嵂】涂糊千五百【传灯録三圣答雪峰云一千五百善知识话头也不识古寺和尚曰净地上不要点污人家男女后山所谓涂糊盖此意也】

后山诗注卷四

<集部,别集类,北宋建隆至靖康,后山诗注>







卷五

钦定四库全书

后山诗注卷五

宋　陈师道　撰

任　渊　注

答晁以道

转走东南复帝城【帝城见前注后山尝游江浙元佑初来京师此句追记其事】故人相见眼偏明【退之诗相见眼偏明】十年作吏仍餬口【作吏见前注顔鲁公帖云一昨缘受朁北归中止金陵阖门百口几至餬口字本出左传】两地为邻阙寄声【退之诗两地无千里因风数寄声】冷眼尚堪看细字白头宁复要时名【老杜诗秋山眼冷常梦稀东坡诗问龙乞水归洗眼要看细字销残年】熟知范叔寒如此【熟知见前注又老杜诗熟知茅斋絶低小史记范雎传须贾曰范叔一寒如此哉】未觉严公有故情【唐书杜甫传甫依严武于剑南武以世旧待甫甚善北齐书赵彦深被沙汰袁聿修犹以故情存问往来按汉书陈胜传客出入愈益发舒言胜故情】

病起

今日秋风里何乡一病翁【老杜诗多病秋风落】力微须杖起【法灯禅师拟寒山子诗曰搘筇似力微礼记檀弓曰杖而後能起】心在与谁同【欧公诗老去自怜心尚在古乐府东飞伯劳歌曰空留可怜谁与同此借用】灾疾资千悟【孟子所谓人之有德慧术知者恒存乎疢疾是也晋书天文志五星同色天下偃兵百姓安寜不见灾疾此借用传灯録仰山云若是宗门下上根大智一闻千悟得大总持】寃亲并一空【同乎大通无怨无德也华严经云愿一切衆生于怨于亲等心摄受皆令安乐智慧清浄传灯録昙藏禅师见大蟒不避曰毒无实性激发则强慈苟无缘寃亲一揆其蟒倏然不见】百年先得老【晋嵇康养生论曰从衰得白从白得老】三败未为穷【列子管仲叹曰吾尝三战三北鲍叔不以我为怯知我有老母也晋书陶侃谓庾亮曰古人三败君今始二此用老杜百年浑得醉一月不梳头之句法皆落句也】

九月九日魏衍见过

节里能相过谈间可解忧【汉书扬雄解嘲曰或立谈间而封侯解忧见孟子】致疎君未肯得此我何由【庄子渔父篇子路问孔子曰由得为役久矣未尝见夫子遇人如此其威也渔父何以得此乎】语到君房妙【见前注】诗同客子游【南史谢弘微传谢灵运小名客儿按灵运有九月九日从宋公戏马台集诗】一经从白首【扬子曰古之学耕且养三年通一经又曰童而习之白首纷如也李白诗白首太玄经】万里有封侯【後汉班超传相者曰祭酒布衣诸生耳而当封侯万里之外】

别黄徐州

姓名曾落荐书中【老杜诗名玷荐贤中元稹诗名落公卿口又王仲舒作李君房制词曰籍籍名字落人谈中】刻画无盐自不工【晋周颛传庾亮谓颛曰诸人咸以君方乐广颛曰何乃刻画无盐唐突西施】一日虚声满天下【李绰辇下岁时记刘宾客贺王魏公知举诗曰一日声名徧天下满城桃李属春官东坡答刘泾书曰向在科场时不得已作应用文不幸为人传写以此得虚名满天下】十年从事得途穷【晋书职官志州置诸曹从事等员后山以亳州司户为敎授故云尔晋阮籍传率意独驾不由径路车迹所穷辄恸哭而反文选顔延之五君咏曰途穷能无恸】白头未觉功名晩【以属徐州也老杜诗男儿功名遂亦在老大时】青眼常蒙今昔同【晋阮籍能为青白眼范讽诗云惟有南山与君眼相逢不改旧时青】衰疾又为今日别数行老泪洒西风【衰疾见前注】

次韵答晁无斁

女生愿有家名妾不以聘田里亦慕君又恶不由正【大率用孟子意礼记内则曰聘则为妻奔则为妾】欲行不问涂【用阮籍事见前注】已破宁顾甑【後汉郭泰传孟敏荷甑堕地不顾而去林宗见而问其意对曰甑已破矣视之何益时后山罢颍学】耕蚕无一廛【汉书扬雄传有田一廛】庖井要三径【晋书陶潜谓亲朋曰聊欲弦歌以为三径之资可乎老杜诗井竈任尘埃】还家忧患余【老杜诗斯文忧患余】挽须儿女竞【老杜诗生还对童稚似欲忘饥渇问事竞挽须谁能即嗔喝】十年宁有此一寒可无命【老杜诗不为困穷宁有此此借用言还家之乐十年所无一寒见前注诗意谓离合贫富盖皆有命】平生晁夫子得士公室庆【谓作诸侯客也公室见鲁论】稍无车马音复作宾客请【车马音见孟子】论文到韩李【谓韩愈李翺也似指东坡以下数句皆足此意老杜诗论文到崔苏】念旧说苏郑【谓苏源明郑?皆老杜故人也老杜尝有诗曰故旧谁怜我平生郑与苏又云早岁与苏郑痛饮形相亲】长年断消息独语谁和应【意谓东坡在贬所也老杜诗中原消息断退之与孟郊书云余言之而听者谁欤余唱之而和者谁欤东坡诗独唱无人和退之送郑权序曰撞搪号呼以相和应】此生恩未报他日目不瞑【退之诗秖缘恩未报岂谓生足藉左传曰荀偃卒视不可含栾桓子抚之乃瞑受含】归卧无好怀叩门有佳听诗来霜雪後更觉天宇净【老杜诗天宇清霜浄】少好老未工【扬子曰或问吾子少而好赋】持刃授子柄【汉书梅福传倒持太阿授楚其柄】

次韵无斁偶作二首

肩耸三峰峻【国朝杂记长孙无忌嘲欧阳询耸膊成山字埋肩不出头郭缘生述征记曰华山有三峰直上数千仭】眉庞八字横【退之诗夜阑纵捭阖哆口疎眉庞汉武故事官人画八字眉此借用】玄谈人絶倒【见前注】家法句新清【老杜诗更得新清否遥知对属忙】八俊先张子【後汉党锢传曰指天下名士为之称号三君八俊又曰张俭为党魁】诸公少贾生【汉书贾谊传天子议以谊任公卿之位绦灌东阳侯冯敬之属尽害之乃毁谊曰洛阳之人年少初学专欲擅权纷乱诸事于是天子後亦疎之】已传乌鹊喜欲听鶺鴒声【鶺一作鹆○此句当属其兄无咎老杜云浪传乌鹊喜深负鶺鴒诗】

此老三年别何时万里回【亦似属东坡元佑壬申别于颍州至绍圣乙亥三年矣】更无南去鴈【鴈不过衡山无从寄声于岭外也】犹见北枝梅【言东坡过岭未归白氏六帖云大庾岭梅花南枝落北枝开】会有哀笼鸟【文选潘岳秋兴赋曰池鱼笼鸟有江湖山薮之思李畋献吕文靖生日诗曰此身若得西归去尤胜开笼放雀儿】宁须溺死灰【汉书韩安国传狱吏田甲辱安国安国曰死灰独不复然乎甲曰然则溺之】圣朝无弃物【老杜诗圣朝无弃物老病已成翁神宗于东坡尝有人材难得不忍终弃之诏故此诗引用】与子赋归哉【欲其来归之意也殷其靁诗振振君子归哉归哉此亦赋诗断章之意】

古墨行【并序】

晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏奇乏识者耳敬为长句率无斁同作【永裕陵神宗所葬】

秦郎百好俱第一乌丸如漆姿如石【赵壹非草书曰十日一笔月数丸墨萧子良书曰仲将之墨一点如漆文房四谱云李超本易水人唐末居于歙造墨尤妙其坚如玉其文如犀】巧作松身与镜面借美于外非良质【文选琴赋曰良质美手】潘翁拜跪摩老眼一生再见三叹息【礼记曰一倡而三叹】了知至鉴无遁形【圆觉经云曾不了知如幻境界卫夫人帖云仰凭至鉴大不可言东坡诗道人胸中水镜清万象起灭无逃形】王家旧物秦家得【旧物借用王献之青毡事】君今所有亦其亚伯仲小低犹子侄【老杜诗天厩真龙此其亚魏志卫臻传注郭林宗论许兹与文生此二人非徒兄弟乃父子也】黄金白璧孰不有古锦句囊聊可敌【谓世人蓄金璧固多而未必可当此墨惟诗囊差可当之耳唐书李贺传每出从小奚奴背古锦囊遇所得投囊中】睿思殿里春夜半灯火阑残歌舞散【睿思盖神宗便殿在垂拱殿後】自书细字答边臣万里风尘入长算【元佑中苏辙等上所编神宗皇帝御制集内四十卷皆赐中书密院及边臣手札言攻守秘计哲宗为之序曰其指授诸将应变制宜虽在千万里外而尽得其形势之要先後缓急之机皆如在目前而无遗画云又按光武纪一札十行细书成文退之诗夜书细字缀语言文选陆士衡吊魏武帝文曰长算屈于短日远迹顿于促路】初闻桥山送弓剑【帝王世纪曰黄帝葬于上郡阳周之桥山汉书郊祀志黄帝铸鼎既成有龙下迎帝小臣持龙髯龙髯抜堕堕黄帝之弓老杜诗先帝弓剑远】宁知玉盌人间见【南史沈炯行径汉武通天台为表奏之其略曰茂陵玉盌遂出人间此借用以比裕陵遗墨】夜光炎炎冲斗牛会有太史占星变【晋书张华传雷焕曰斗牛之问颇有异气史记天官书曰常星之变不见欧公仁宗御书飞白记曰今赐书之藏于子室也吾知将有望气者言荣光起而属天者必赐书之所在也】人生尤物不必有【左传曰夫有尤物足以移人苟非德义则必有祸】时一过目惊老丑【文选张景阳诗忽如鸟过目南史昭明太子传曰读书过目皆忆柳子厚乞巧文独溺臣心使甘老丑】念子何忍遽磨研少待须臾图不朽【魏衍注曰少游之墨尝许先生为他日墓志润笔先生尝语衍作此时少游尚无恙然终先逝去衍谨书○少待须臾见前注文选蔡邕作郭有道碑曰乃相与推先生之德以谋不朽之事而退之马府君行状曰托立言之君子而图其不朽焉按左传穆叔曰其次有立言虽久不废此之谓不朽】明牕净几风日暖有愁万斛才八斗【晋书王羲之传曰棐几滑净庾信愁赋曰且将一寸心能容万斛愁谢灵运云天下才共有一石曹子建独得八斗】径须脱帽管城公【脱帽谓去其管弢也退之毛颖传秦始皇封诸管城号管城子後因进见上将有任使拂拭之因免冠谢云云】小试玉堂挥翰手【史记孙武传曰可以小试勒兵乎欧公诗收取玉堂挥翰手却来南亩把锄犂】

次韵晁无斁除日书怀

世学违从衆【老杜诗困学违从衆】名家最近天【老杜自注其诗曰俚语云城南韦杜去天尺五又诗阳关已近天】感时犹壮志得句起衰年【老杜诗感时花溅涙乂诗汤休起我病微笑索题诗又诗为报各衰年】袁酒无何饮【史记袁盎传盎为吴相兄子种说以日饮无何】陶琴不具弦【陶琴见前注乐天诗周易休开卦陶琴不上弦】平生挥翰手几见絶韦编【史记孔子世家曰孔子读易韦编三絶】

次韵无斁雪後二首

闭合春云薄开门夜雪深【闭合见前注】江梅犹故意【故意事借用范雎事】湖鴈起归心【隋薛道衡诗曰人归落鴈後思发在花前】草润留余泽牕明度积阴【老杜诗轻鸟度层阴又云积阴带奔涛】殷懃报春信屋角有来禽【老杜诗百舌来何处重重只报春又诗红稠屋角花尚书故实云王内史有求来禽帖来禽言味甘来衆禽俗作林禽此借用其字耳】

取性无通介随时有异同【魏志徐邈传或问卢钦徐公当武帝之时人以为通自在凉州及还京师人以为介何也钦答曰往者毛孝先崔季珪用事贵清素之士于时皆变易车服以求名高而徐公不改其常故人以为通比来天下奢靡转相仿傚而徐公雅尚自若不与俗同故前日之通乃今日之介也是世人之无常而徐公之有常也东坡诗亦云通介宁随薄俗移】雪余盖地白【退之诗榆荚车前盖地皮】春浅着梢红【乐天诗今年春浅游人少杜默诗春着花梢犹半红】寄食虚长算【魏衍注云时先生寄妇翁郭?大夫曹州使宅晁时为州教官】论诗阙近功【上句用韩信事见前注长算亦见前注】相看不相弃赖有古人风【魏志毛玠传太祖赐以素屏风素凭儿曰君有古人风故赐君古人之服】

赠魏衍三首【当是自曹暂还徐所作】

妙年文墨秀儒林老眼今晨得再明【文选陈思王表曰终军以妙年使越汉书有儒林传】历块过都聊可待【老杜诗历块过都见尔曹事见前注】未须回首一长鸣【盐铁论曰骐骥负盐车垂头于太行之阪见伯乐则喷而长鸣退之咏马诗不知何故翻骧首牵过关门妄一鸣】

崔蔡论文不足过【刘禹锡序柳子厚集曰韩退之评其文雄深雅健似司马子长崔蔡不足多也案後汉崔瑗蔡邕皆能文】新诗平处到阴何【唐书孟郊传云李观论其诗曰高处在古无上平处下顾二谢老杜诗颇学阴何苦用心按南史阴铿何逊皆能诗】宁须万户权轻重【杜牧之诗曰谁人得似张公子千首诗轻万户侯史记律书云世闇于大较不权轻重】不待千篇一已多【世说卫玠嘲阮宣子曰一言可辟何假于三宣子曰苟是天下之望亦可无言而辟复何假一南史陆琼传曰此儿必荷门基所谓一不为少此并用其意】

敏捷为文笔不休【老杜诗敏捷诗千首魏文帝典论云下笔不能自休】何妨缩手小迟留【缩手见前注】名驹已自思千里【宋书高祖曰谢方明可谓名家驹鲁连子徐刦言于田巴曰刦弟子鲁温年十二然千里驹也】老子终当让一头【欧公与梅圣俞书云读苏轼书不觉汗出快哉快哉老夫当避路放出一头地也】

赠寇国宝三首

承家从昔如君少得士于今孰我先【易曰开国承家老杜诗承家节操尚不泯又云文章并我先】口拟说诗心已解世间快马不须鞭【传灯録外道问佛不问有言不问无言世尊良久外道赞叹云世尊大慈大悲开我迷云令我得入外道去後阿难问佛云外道有何所证而言得入佛云如世间良马见鞭影而行乐府梁朝歌曰快马不须鞭】

往岁黄童今寇君高文要学亦多闻【後汉黄香传京师号曰天下无双江夏黄童此借用以比黄预又寇恂传颍川百姓遮道曰愿从陛下复借寇君一年此借用以比国宝】留年看举天南翼【韩鄂四时纂要曰鹿骨酒久服长骨留年庄子曰鹏之背不知其几千里也怒而飞其翼若垂天之云是鸟也海运则将徙于南溟南溟者天池也】过目先空冀北羣【退之送温造序云伯乐一过冀北之野而马羣遂空】

虎子堕地气食牛【尸子曰虎豹之驹虽未成文已有食牛之气老杜诗小儿五岁气食牛鲁直诗渥洼麒麟儿堕地志千里】雀儿浴处鱼何求【退之诗云虾蟆跳过雀儿浴此纵有鱼何足求】可奈我衰才亦尽【南史丘灵鞠传王俭曰丘公仕宦不进才亦退矣又江淹任昉人皆谓之才尽】正须二子与同游【谓黄寇二君】

次韵春怀

老形已具臂膝痛【此借用彭越传反形巳具之语林逋诗览照光巳具开樽人更稀】春事无多樱笋来【老杜诗溪边春事幽乐天诗百年夜分半一岁春无多韩偓樱桃诗注曰秦中谓三月为樱笋时辇下岁时记曰四月自堂?至百司?通谓之樱笋厨】败絮不温生虮蝨【败絮见前注汉书严安曰介胄生虮蝨】大杯覆酒着尘埃【晋元帝纪帝颇以酒废事王导以为言帝命酌引觞覆之于此遂絶陶渊明传曰尘爵耻虚罍】衰年此日长为客旧国当时只废台【老杜至日诗年年此日常为客又登高诗万里悲秋常作客百年多病独登台后山所指谓徐州戏马台也】河岭尚堪供极目【文选王粲登楼赋平原远而极目兮蔽荆山之高岑】少年为句未须哀【王介甫诗意气未宜轻感慨文章尤忌数悲哀】

河上

背水连渔屋【背水借用韩信事老杜诗渔屋架泥涂】横河架石梁【唐人羊士谔诗行披烟杉入激澜横石梁】窥巢乌鹊竞【雀巢多为乌所窥夺】过雨艾蒿光【老杜诗庭幽过雨沾东坡乐府云日暖桑麻光似泼风来蒿艾气如薰】鸟语催春事牕明报夕阳【退之送孟郊序云以鸟鸣春南部烟花録陈後主诗夕阳如有意偏傍小牕明老杜诗人扶报夕阳】还家慰儿女归路不应长【时自徐还曹】

题柱二首【并序】

永安驿廊东柱有女子题诗云无人解妾心日夜长如醉妾不是琼奴意与琼奴类读而哀之作二絶句

桃李摧残风雨春【杨炯少姨庙记曰古木摧残尚辨三花之树】天孙河鼔隔天津【史记天官书织女天女孙也尔雅河鼔谓之牵牛晋志曰天汉起东方经尾箕之间谓之汉津古乐府华山几曰隔津叹牵牛语织女离泪溢河汉陆系有所思曰只看今夜里那似隔天津】主恩不与妍华尽【乐天後宫词曰红顔未老恩先断斜倚熏笼坐到明或作王建宫词】何限人间失意人【士不遇多矣何独女子哉刘禹锡咏古诗曰一朝复得幸应知失意人】

从昔婵娟多命薄【东坡诗自昔佳人多命薄】如今歌舞更能诗【丽情集元载宠姬薛瑶英能诗书善歌舞】孰知文雅河阳令【文选夏侯常侍诔曰俗疵文雅李善注引大戴礼曰天子不知文雅之辞晋书潘岳为河阳令】不削琼奴柱下题【青琐高议载琼奴姓王氏王郎中幼女父死失身于赵奉常家为主母凌辱道出淮上书其事于驿壁见者哀之王平甫为作歌云】

蝇虎

物微趣下世不数【老杜诗物微世竞弃又诗人物世不数后山此篇盖有所指】随力捕生得称虎【唐书安禄山与史思明俱为捉生东坡诗牕间守宫称蠍虎】匿形注目摇两股【史记越世家曰鸷鸟之撃也必匿其形】卒然一击势莫御【卒然及莫御字皆见孟子】十中失一八九取【周礼医师十全为上十失一次之】吻间流血腹如鼔【元稹诗腹胀看成鼔】却行奋臂吾甚武【汉书犹却行而求及前人史记殷纪汤曰吾甚武故称武王】明日淮南作端午【言恃勇而不知及祸也世传淮南王安万毕术云以五月五日取蝇虎杵汁拌豆豆自踊跃可以击蝇】

陶朱公庙【史记曰范蠡变名姓适齐为鸱夷子皮之陶为朱公陶即定陶今曹州济阴县乃其地也】

千篇奏牍谩多知【史记东方朔至公车上书凡用三千奏牍老杜鹦鹉诗红觜谩多知】百战收功未出奇【孙子曰百战百胜非善之善也史记白起赞曰料敌合变出奇无穷此两句言陶朱公智勇虽多犹未足道要以身退为胜耳】名下难居身可辱【史记越世家范蠡以为大名之下难以久居乘舟浮海变姓名自为鸱夷子皮耕于海畔苦身戮力父子治产鲁论柳下惠少连降志辱身矣】却将湖海换西施【湖海当为越国分封之地国语范蠡反至五湖辞于王曰臣不复入越国矣王曰子听吾言与子分国不听吾言身死妻子为戮蠡曰君行制臣行意遂乘轻舟以浮于五湖杜牧之诗云西子下姑苏一舸逐鸱夷】

次韵晁无斁夏雨

咫尺隔山海【晋书王我传尝经黄公酒垆下曰今日视之虽近邈若山河乐天诗嬾慢不相访隔街如隔山】作书问如何【老杜诗道甫问讯今何如】蚁垤既畜粮蛙窟如鸣鼍【淮南子曰蚁知为垤鸣鼍见前注张籍诗天欲雨有东风南溪白鼍鸣窟中】积暑复一雨斧斫仍手摩【斧斫手摩本俗间语】钩牕欲悬麻【老杜诗雨脚如麻未断絶】出门已横河【晋傅玄雨诗曰湍深激墙隅门庭若决河】人言月离毕未必致滂沱【史记有若传孔子既没弟子思有若状似孔子立为师问曰孔子当行使弟子持雨具巳而果雨弟子问曰夫子何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨有若不能对后山意亦谓今夏之雨非必以月离毕所致】东臯繁草木兰艾不同科【此亦法华经一雨所润而诸草木各有差别之意渊明归去来辞曰登东臯以舒啸南史鲍照曰丈夫岂可遂藴智能使兰艾不辨老杜诗喧静不同科字本出鲁论】惊鱼畏密罟【孟子注曰数罟密网也】独鸟鸣南柯【何逊诗独鸟赴行查老杜诗独鸟怪人看异闻集载南柯梦事盖古槐南枝也】稍无虫飞喧复觉蝉语多因声作好恶与物殊未和【乐天闻早莺诗云鸟声信如一分别在人情】卧闻夜来雨归种故山禾【老杜诗不意远山雨夜来复何如】百年须下泽【後汉马援传援谓官属曰吾弟少游尝哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣】万里付长罗【汉书常惠护乌孙兵击匈奴克获封长罗侯】先生断百好尚以诗作魔【乐天诗惟有诗魔降未得每逢风月一闲吟传灯録兖州降魔禅师传秀师问曰汝翻作魔耶】缩子万言手听渠七字哦【太白与韩荆州书云日试万言?马可待缩手见前注退之诗夜梦神官与我言罗缕道妙角与根壮非少者哦七言六字常语一字难○语一作言】室迩人则远【诗云其室则迩其人甚远】燕默劳者歌【文选谢叔源诗曰悟彼蟋蟀唱听此劳者歌注韩诗曰伐木废则朋友之道缺劳者歌其事】思君得老瘦【文选古诗曰思君令人老岁月忽已晚老杜诗所向泥活活思君令人瘦】触热生积疴【言思君欲往又畏暑而不能行也老杜诗触热生病根後汉窦融传曰是生积疴不能遂瘳】

寄无斁

敬问晁夫子官池几许深【文选夏侯湛东方朔画赞曰敬问墟坟长沙法帖有云王珉敬问官池见前注】已应飞鸟下【列子曰海上之人有好沤鸟者每旦之海上从沤鸟游沤鸟之至者数百而不止其父曰吾闻沤鸟皆从汝游汝取来吾玩之明日之海上沤鸟舞而不下此诗言飞鸟下以见无斁忘机之意汉昭帝纪黄鹄下建章宫太液池】复作卧龙吟【晋书习凿齿传曰西望隆中想卧龙之吟按蜀志诸葛亮传亮躬耕陇亩好为梁父吟徐庶谓先主曰诸葛孔明者卧龙也此诗借用以言无斁高卧吟啸要非池中物也老杜诗风雨时时龙一吟】待我中疴愈【鲁直诗百疴从中来】同君把臂临【老杜诗临江把臂难再得】泥涂无去马【退之书云泥水马弱不敢出不果鞠射亲问而以书悚息尤深老杜诗去马来牛不复辨】夏木有来禽【唐王摩诘诗云阴阴夏木啭黄鹂此引用以寄莺鸣求友之意来禽见前注】

次韵别张芸叟

中年为别更堪频【中年别见前注】四海为家托一身【老杜诗有无家别】此别时须问生死孰知诗力解穷人【老杜诗此别还须各努力汉书蒯通传曰使人候问其死生退之诗行当挂其冠生死一相访诗穷见前注】

宿深明阁二首

窈窕深明阁晴寒是去年老将灾疾至【乐天诗性将时共背病与老俱来灾疾见前注】人与岁时迁【此句属鲁直绍圣初言者以神宗实録多失实召鲁直至陈留问状因寓佛寺题其所居为深明阁自此遂谪黔中老杜诗甘与岁时迁】默坐元如在【退之诗默坐念语笑元如在谓神交心契如在其前】孤灯共不眠【文选谢惠连诗孤灯暧幽幔老杜诗灯影照无睡又诗不眠瞻白兔】暮年身万里赖有故人怜【鲁直与张叔和书云某至黔州将一月矣曹守张倅相待如骨肉时曹谱伯达守黔中张兟茂宗作倅皆京洛人老杜诗镜中衰谢色万一故人怜】缥缈金华伯人间第一人【金华伯谓鲁直按葛洪神仙传云黄初平年十五家使牧羊有道士将至金华山居石室中四十余年其兄初起行索初平初平叱羊白石皆起成羊文选海赋云神仙缥缈】剧谈连昼夜【史记淳于髠传一语连三日三夜无倦世说卫玠与谢琨达旦微言因病笃】应俗费精神【应俗见前注老杜诗应接丧精神退之诗可怜无益费精神按扬雄解嘲曰但费精神于此而烦学者于彼】时要平安报【老杜诗夕烽来不近每日报平安】反愁消息真【老杜诗反畏消息来寸心亦何有又云难知消息真】墙根霜下草又作一番新【此句盖有所指退之诗曰白露下衆草萧萧共憔悴青青西墙下已复生满地又诗墙根菊花可沽酒】

东山谒外大父墓

土山宛转屈苍龙下有盘盘盖世翁【盘盘见前注汉书项羽传力拔山兮气盖世】万木刺天元自直【文选张平子南都赋曰森??而刺天】丛篁侵道更须东【老杜诗丛篁低地碧乐天古原草诗曰远芳侵古道齐民要术曰竹性爱西南引谚云东家种竹西家治地此言更须东谓自已侵道不须复东引也】百年富贵今谁见一代功名托至公【龎丞相墓志铭盖司马温公所作曾子固谢欧阳舍人譔先大父志铭书曰後之作铭者苟记之非人则书之非公与是不足以行世而传後】少日拊头期类我【文选沈约诗平生少年日後汉吴佑传父恢拊其首曰吴氏世不乏季子矣扬子曰螟蛉之子殪而逢果臝曰类我类我久则肖之矣拊头字见魏志刘廙传】暮年垂泪向西风【王介甫诗暮年垂泪对桓伊】

次韵晁无斁冬夜见寄

寒牕冷夜欲生尘短枕长衾却自亲【按唐书让皇帝传玄宗友悌尝制大衾长枕将与诸王共之后山意谓索居离羣衾枕特自亲而已】老子形骸从薄暮【此句后山自道後汉马援传颇哀老子使得遨游文选豫章行曰促促薄暮景亹亹鲜克荣李善注云景之薄暮喻人之将老也】先生意气尚青春【此句以属无斁文选潘尼赠陆机诗予涉素秋子登青春李善注云素秋喻老青春喻少也】覆杯不待回丹颊【言不借红于醉面也覆杯见前注】危坐犹能作直身【後汉书茅容避雨树下危坐愈恭孟郊诗煖得曲身成直身】城郭山林两无得暮年当复几沾巾【言出处皆不如志可为流涕也欧公集古録跋韩退之题名曰谓着山林与着城郭无异等语宜为退之之言案今世所传退之与大颠书云苟非所恋着则山林闲寂与城郭无异】

寒夜有怀晁无斁

同好共城郭十日不一顾【老杜诗可恨邻里间十日不一见顔色】人事虽好乖【渊明答庞参军诗序曰人事好乖便当语离】吾生亦多忤【老杜诗人事多错迕与君永相望】阖门对妻子岁月不可度【文选曹子建表曰四节之会块然独处左右惟仆隶所对惟妻子高谈无所与陈发义无所与展老杜诗剑南岁月不可度汉书谷永传曰阖门高枕】闭目宁用遮【言废书不观也传灯録僧问药山何故看经山云且图遮眼】停杯仍下筯【言虽止酒尚能强饭李太白诗停杯投筯不能食抜剑四顾心茫然何曾日食万钱犹言无下筯处】独无区中缘【区中缘见前注又李太白诗曰杳无区中缘】永怀岩下趣【老杜诗盛论岩中趣】平生三径资安得一朝具【三径资见前注】万里初历块前驱告曛暮【言出仕未几而遽得罪谢灵运诗朝游穷曛黑】归怀属有思【退之秋怀诗丈夫属有念事业无穷年】弃世不待怒【庄子曰夫欲免为形者莫如弃世弃世则无累】老境厌逶迟人情费将护【礼记六十曰耆指使疏引贺?云耆至也至老之境也文选江淹别赋曰车逶迟于山侧注云逶迟少留貌】向来张长公吾亦从兹去【汉书张释之传子挚字长公官至大夫不能取容当世遂不仕汉高祖纪曰吾亦从此逝矣】灯花频作喜【老杜诗灯花何太喜】月色正可步【老杜诗思家步月清宵立】豫恐何水曹明朝有新句【梁何逊为水部】

除夜

七十已强半所余能几何【退之诗年皆过半百来日苦无多老杜诗百年能几何唐摭言崔橹梅花诗云强半瘦因前夜雪】悬知暮景促【悬知见前注柳子厚书曰长来觉日月益促岁岁更甚】更觉後生多【老杜诗所谓坐深乡里敬】遯世名为累【易曰遯世无闷老杜诗疎嬾为名误退之诗士生为名累】留年睡作魔【卢仝守岁诗曰年去留不住年来也任他石曼卿诗曰巳为物象添诗瘦更被春阴长睡魔作魔见前注】西归端着便【着便见前注】老子不婆娑【晋书陶侃传曰老子婆娑正坐诸君辈王述亦曰致仕之年不为此公婆娑之事】

后山诗注卷五







卷六

钦定四库全书

后山诗注卷六

宋　陈师道　撰

任　渊　注

寄邓州杜侍郎【紘】

南阳老幼如云屯连日城东候使君【南阳即邓州陆士衡诗胡马如云屯】後者排前旁捷出【退之杨燕奇碑文曰乘机应会捷出神怪】争先见面作殷懃【退之与李渤书曰若景星凤凰之始见争先覩之为快】六年重来巳白发一日再见回青春道傍过者怪相问【按实録元佑五年正月直秘阁杜紘知邓州自此六年而再至老杜诗道傍过者问行人】共言杜母真吾亲【後汉杜诗传迁南阳太守人方于召信臣故为之语曰前有召父後有杜母】使君虽老心尚壮【後汉马援言老当益壮】文采风流诸谢上【老杜诗文采风流今尚存诸谢谓江左谢氏】名家从昔杜陵人【老杜诗名家无出杜陵人】盛德于今丈人行【汉书苏武传曰汉天子我丈人行也】我昔卧病老彭城画船鸣鼔千里行致书馈奠初未识【馈奠当是后山居忧时】丁宁劳苦如平生【汉书张耳传曰劳苦如平生欢】人言此事今未有古人中求还得否【晋书王衍传晋武帝问王戎曰夷甫当世谁比戎曰当从古人中求耳南史张绪传王俭尝云绪过江所未有北士可求之耳不知陈仲弓黄叔度能过之否乎】忘年屈势不虚辱公取为德吾何取【公取之取一作自○忘年友见前注退之书曰厚意不可虚辱此借用汉书韩信传曰公小人为德不竟老杜诗贤者贵为德】菊潭之水甘且洁潭上秋花照山白请公酌此夀百年【後汉书郡国志注引荆州记曰菊水源旁悉芳菊中有三十家饮此水上夀百二十三十中夀百余】奕奕长为此邦伯【广雅曰蔼蔼奕奕盛貌文选陆士衡赠冯文罴诗云奕奕冯生神仙传王远导从威仪奕奕如大将军老杜同元使君舂陵行序曰得结辈十数公落落然参错天下为邦伯】孰先一州後四方【退之送陆歙州序曰或谓先一州而後天下岂吾君吾相之心哉】重金叠盖登庙堂【归田録国朝两府金带佩鱼谓之重金春明退朝録国初两制出入重戴】请从今日至云来月三十斛输洛阳【尔雅玄孙之子为来孙仍孙之子为云孙荆州记曰菊水极廿馨汉司空王畅太傅袁隗为南阳令县月送三十余石杜君濮州鄄城人後徙洛阳】

寄提刑李学士

石渠金马青云上【言李君尝为馆职班固两都赋序曰内设金马石渠之署】东里西门济水边【东里子产西门豹皆古循吏今以比李君济水边言其持节于乡部也】上冢过家真乐事【後汉岑彭传有诏过家上冢】平时持节贵当年【言其未老也文选韦弘嗣博奕论曰君子耻当年而功不立】成家旧学诸儒问【汉书司马迁传曰成一家言】脱手新诗万口传【东坡诗云新诗如弹丸脱手不暂停又云诗句明朝万口传】范叔一寒今若此相逢犹得故人怜【并见前注】

寄杜择之【后山自注云杜寄惠近诗】

诗家两杜昔无邻文采风流世有人【鲁直诗云诗家二杜见仍云谓审言子美俱能诗也】疾置送诗惊老丑【汉书刘屈氂传乘疾置以闻老丑见前注】坐曹得句自清新【汉书薛宣传坐曹治事清新见前注】兴来不假江山助【见前注】目过浑如草木春【李太白上裴长史书曰他人之文犹山无烟霞春无草树李白之文光明洞彻句句动人又太白诗云令行草木春】农马智专吾不让【退之与于頔书曰伏蒙示诗云云昔齐君行而失道管子请释老马随之樊迟请学稼孔子请问之老农夫马之智不贤于夷吾农之能不圣于尼父且云尔者圣贤之能多农马之智专故也今愈从事于文实专且久则其赞王公之能而称大君子之美不为僭越也】洛阳纸贵子能频【郭受寄杜员外诗云洛阳纸价顿能高盖用左思事而后山又为杜家事也】

次韵晁无斁春怀

城郭朝阳散积阴郊原注目日青深【老杜诗注目寒江倚山阁按吴志贺邵传云北敌注目】年衰鸥鹭如今是【老杜诗身许麒麟画年衰鸥鹭羣】梦断邯郸何处寻【见前注】语鹊飞乌春稍稍重帘深院晚沈沈不辞枝履冲泥雪未有琼琚报好音【元稹诗冒雨冲泥黑地来诗云投我以木瓜报之以琼琚又云怀我好音】

寄晁无斁

稍听春鸟语叮咛又见官池出断氷【老杜诗便觉莺语太叮咛】雪後踏青谁与共【卢公范馈饷仪曰三月三日上踏青鞋】花间着语老犹能【雪窦禅师颂古举德山到沩山法堂话着语云勘破了也老杜诗不堪驱使菊花前此反其意而用之】笑谈莫倦寻常听山院终同一再登今日已知他日恨抢榆况得及飞腾【庄子逍遥游篇鹏之徙于南溟也水击三千里抟扶摇而上者九万里蜩与鸒鸠笑之曰我决起而飞抢榆枋时则不至控于地而已矣奚以之九万里而南为老杜诗飞腾无奈故人何】

别宝讲主

此地相逢晩他方有胜缘【乐天诗曾经减劫坏今遇胜缘修】咒功先服猛【高僧传天竺僧金刚仙挂锡清远峡蛟螭作妖则诵呪以禁之周礼服不氏掌养猛兽而教扰之】戒力得扶颠【大庄严论云我昔闻诸比丘入海采宝船舫破坏有一年少比丘捉得一板便说偈云云于时海神感其精诚即接少年置于岸上合掌曰比丘我今归依坚持戒者扶颠见鲁论】暂息三支论【高僧传优婆塞支谦者汉末游洛受业于支亮亮受业于支谶世称天下博知不出三支】重参二祖禅【后山自注云赵州临济皆曹人也】夜牀鞋脚别何日着行纒【尊宿云大修行人上牀即与鞋履为别此言着行纒盖以人命呼吸须劝其早游方参学也】

还里【自曹归徐】

旷士爱吾庐游子悲故乡【谓渊明之旷达高祖之英雄皆不能无乡里之念事并见前注鲍照诗小人自龊龊安知旷士怀】慷慨四方志【老杜诗丈夫四方志】老衰但悲伤【长歌行少壮不努力老大徒悲伤】虚名自成误【老杜诗多为才名误】失得略相当【退之诗得失相乘除得少失有余後汉书匈奴传论曰寇虽破折而汉之疲耗略相当矣】暮年还家乐未觉道里长【太白蜀道难曰锦城虽云乐不如早还家后山前有诗云还家慰儿女归路不应长】闾里喜我来车马塞康庄【老杜诗邻舍喜我归沽酒携葫芦选诗鞍马塞衢路史记荀卿传开第于康庄之衢】争前借言色【後汉马后传曰假借温言东坡奏疏云臣尝疾程颐之奸未尝假以辞色】草木亦晶光【老杜瘦马诗失主错莫无晶光】向来千人聚【见前注】一老独徜徉【后山自谓也诗云不憖遗一老俾守我王退之盘谷序云终吾生以徜徉】手开南阳阡松柏郁苍苍【绍圣二年七月后山葬其两亲于彭城大父之兆次至是三年矣故此诗有南阳阡之语汉书原涉传涉父为南阳太守父死涉大治起冢舍买地开道立表署曰南阳阡选诗郁郁涧底松】永愿守一丘【谓守先人丘墓也老杜诗永愿坐长夏】脱身万里航【汉书高帝纪脱身去间至军万里航言世路风波也】平生功名念倒海浣我肠【太白诗倒海索明月史记扁鹊传湔浣肠胃】款段引下泽断弦更空觞【并见前注空觞用晋元帝事】尚恐北山南有文移路傍【南齐周顒字彦伦隐于锺山後应诏出为海盐令欲过北山孔稚圭假山神之意作北山移文以却之其文见于文选】

答魏衍黄预勉予作诗

我诗短浅子贡墙衆目俯视无留藏【前汉书孔光传曰智谋浅短老杜诗目短曹刘墙】句中有眼黄别驾【黄鲁直谪涪州别驾鲁直自评元佑间字云字中有笔犹禅家句中有眼又六言诗云拾遗句中有眼】洗涤烦热生清凉【老杜诗洗涤烦热足以宁君躯又诗清凉破炎毒】人言我语胜黄语扶竖夜燎齐朝光【后山答秦觏书言之详矣晋书王述传谓子坦之曰人言汝胜我定不及也庭燎诗云夜如何其夜未史庭燎之光老杜诗朝光入户牗】三年不见万里外安得奋身置汝傍【时鲁直在黔中退之诗三年不见兮使我心苦老杜诗安得送我置汝傍】迩来诸子复秀发曾未几见加端章【诸子谓鲁直儿侄诗云未几见兮突而弁兮鲁论端章甫注谓衣玄端冠章甫】剩欲摧藏让头角【选诗扶风歌曰抱膝独摧藏】岂是有意羣儿伤【退之诗不知羣儿愚那用故谤伤】于人无怨我何憾【何一作亦○言不必畏谤伤而退让也有作鲁直传者曰公胸中恢疎初无怨恩按晋书安平献王孚传曰未尝有怨于人】爱者尚衆犹吾乡【后山言乡士同臭味者如魏衍黄预辈皆爱黄诗安知他乡无人哉】平生不自解嘲诮【汉书扬雄有解嘲】祸来亦复非周防【言迁贬之祸出于意外老杜病马诗当时历块误一蹶委弃非汝能周防】我衰气索不自振正赖好语能恢张【汉书孙宝传侯文怪宝气索选诗酒酣气益振智论曰诸外道中设有好语如虫蚀木偶然成文文选皇甫谧三都赋序曰并务恢张其文博诞空类】诗家小魏新有声【新有声诗见前注】旧传秀句西里黄【西里当是黄预所居】後生学行阙师友临路不进空回遑【鲍照放歌行曰今君有何疾临路独迟回魏志夏侯尚传注曰许允欲往见大将军临出门回遑不定】看君事业青云上听渠螟生膏肓【青云上用范雎事大田诗注曰食心曰螟食叶曰螣恒害田中之稚禾此引用以譬後生不亲师友自贼其良心也膏肓见第一卷注】

老柏三首【有序】

胜果院後庭有柏见之二十年矣疎瘦如故余寓其舍数以水溉之遂有生意

庭柏无生意摧残二十秋【老杜诗羣橘少生意按晋书殷仲文传文顾大司马府中老槐叹曰此树婆娑无复生意】稍沾杯水润【庄子覆杯水于坳堂之上】已与岁寒谋【言已作千岁计也岁寒见鲁论】黄里青青出【黄里见前注王建新移小竹诗云嫩緑卷新叶残黄收故枝庄子曰受命于地惟松柏独也在冬夏青青】愁边稍稍瘳【愁边见前注退之远游聨句云外患萧萧去中悒稍稍瘳】会看笙鹤下【老杜诗人传有笙鹤时过此山头按列仙传王子乔好吹笙作凤鸣七月七日乘白鹤驻缑氏山头】暮雀莫深投【老杜诗暮雀意何如退之枯树诗依投絶暮禽】

英姿带枯槁劲节阙和柔【范氏後汉书二十八将论曰英姿茂绩委而勿用汉书霍去病以和柔自媚于上】物理有兴坏人情成去留【老杜诗物理固自然汉书司马迁传曰稽其成败兴坏之理文选嵇康琴赋曰委性命兮任去留后山尝作修佛殿记云物有盛衰人有向背向盛背衰人则逐物虽然向则盛背则衰物亦有赖于人焉】稍看栖鸟集聊待晩风秋解道庭前柏何曾识赵州【僧问赵州和尚祖师西来意州云庭前柏树子又有老宿忽拈拄杖谓僧曰要识赵州麽这里是赵州】

岁月那能托风霜亦饱经【老杜诗老树饱经霜】槁乾仍故节【退之韩洪碑铭曰槁乾四呼终莫敢濡齐已松诗云蠧依乾节死蛇入朽根盘】润泽出新青【润泽字出孟子刘禹锡竹诗曰新青排故叶】色与江波共【老杜栀子诗无情移得汝贵在映江波】声留静夜听【王建新移小竹诗云色经寒不动声与静相宜】辉辉垂重露点点缀流萤【以露比流萤此体谓之影对如无可诗云听雨寒更静开门落叶深以落叶比雨声也又曰微阳下乔木远烧入秋山以微阳比远烧也老杜萤诗曰偶经花蘂弄辉辉又诗曰日暮拾流萤】

魏衍见过

暑雨不作凉爽风秪自高【大车诗秪自尘兮】我老亦衰疾奈此正郁陶【尚书郁陶乎予心】魏侯有新语高处近风骚隐几聆五字未觉历日劳【老杜诗劣于汉魏近风骚吴志吕蒙传治土山必历日乃成】洒然堕冰井【薛莹後汉书灵帝光和六年冬北海琅琊井冰厚丈余又晋庾倏有冰井赋言藏氷也】起粟竖寒毛【赵飞燕外传夜雪露立体亡轸粟东坡雪诗冻合玉楼寒起粟高僧志僧会传赵绣见塔放光肃然毛竖晋书夏紘传曰闻君之谈不觉寒毛尽戴○志一作康】三山已在目【世说苟中郎登北固望海云虽未覩三山便使人有凌云之意老杜诗青山若在眼後汉马援传曰虏在吾目中矣】万象谁能逃【文选头陀寺碑曰万象已陈李善注引孝经鈎命决曰地以舒形万象咸载东坡诗万象起灭无逃形】历险见絶足【家语曰历险致远马力尽矣魏文帝与孙权书中国信多马其知名絶足亦少老杜诗逸羣絶足信殊杰】过口味豚膏【欧公诗云更吟君句胜啗炙周礼庖人注云膏臊豕膏也】愿为夏雷鸣【退之送孟东野序云以雷鸣夏】莫作饥鸢号【南史曹景宗传曰箭如饿?叫东坡读孟郊诗曰何苦将两耳听此寒虫号】

次韵萤火

年侵观物化共被岁时催【陆机诗後途随年侵韩诗注曰春女思秋士悲感其物化也庄子曰且吾与子观化而化及我】熠熠孤光动翩翩度水来【东山诗注曰熠熠磷也磷萤火也文选鴈诗单泛逐孤光乐天诗独立栖沙鹤双飞照水萤】稍能穿幔入已复受风回【老杜萤诗随风隔幔小又诗轻燕受风斜】投卷吾衰矣【言废书也按晋书车胤贫无灯火以绢囊盛萤火以照书夜读】微吟子壮哉【文选魏文帝燕歌行曰短歌微吟不能长】

次韵夏日江村

漏屋檐生菌临江树作门【荀子曰隐于穷阎漏屋】卷帘通燕子【老杜诗帘户每宜通燕子】织竹护鸡孙【老杜催宗文树鸡栅诗云织笼曹其内令入不得掷我寛蝼蚁遭彼免狐貉厄退之诗云那暇更护鸡窠雏按後汉高凤传妻令凤护鸡】向夕微【一作风】凉进相逢故意存【一作沾衣汗垢存○渊明诗向夕长风起老杜诗树湿风凉进汉书司马迁传曰汗未尝不发背沾衣也】何当加我岁从子问乾坤【孔子曰加我数年五十以学易可以无大过矣】

次韵观月

风云随落曰河汉欲回天【诗云倬彼云汉昭回于天魏文帝杂诗曰天汉回西流】隔巷如千里【谢庄月赋隔千里兮共明月】还家已再圆【选诗颓魄不再圆老杜诗羁栖愁见里二十四回明此用其意】帘疎分细细江净共娟娟【老杜诗石濑月娟娟】他日吾何适听诗说去年【退之诗元日新诗巳去年】

次韵夏日

江上双峰一草堂门闲心静自清凉【老杜诗万里桥西一草堂】诗书发冢功名薄【庄子曰儒以诗礼发冢】麋鹿同羣岁月长【见前注】句里江山随指顾【用张说事见前注刘禹锡诗相形面势从指画言下变化随顾瞻乐天诗下韝随指顾】舌端幽渺致张皇【舌端见韩诗外传退之进学解曰张皇幽渺】莫欺九尺须眉白【老杜诗张公一生江海客身长九尺须眉苍东坡诗锦里先生自笑狂莫欺九尺须毛苍】解醉佳人锦瑟傍【老杜诗暂醉佳人锦瑟傍】

夏日有怀【日一作夜】

卧念张居士【当是负山居士张仲连後汉书马援传曰卧念少游平生时诗何可得也】逃名老石根【後汉书法真传郭正称之曰逃名而名不我避老杜诗老夫困石根】学诗端得瘦【本事诗李白戏杜甫云饭颗山前逢杜甫头戴笠子日卓午借问别来太瘦生总为从前作诗苦】识字即空樽【老杜诗子云识字终投阁又云巳畏空樽愁此言后山意谓无好事载酒以过子云者】鸣笛夜宜远灯花晓更繁【老杜诗头白灯明里何须花烬繁】未须哀老子【後汉书马援为陇西太守诸曹时白外事援曰此丞掾之任何足相烦颇哀老子使得遨游此借用】也复守丘园【前诗云西归端着便老子不婆娑与此同意丘园见易贲卦】

送杜择之

两父论诗伯仲间【两父谓杜审言子美皆能诗而择之可为伯仲也文选魏文帝典论曰傅毅之于班固伯仲之间尔】去思今识谢家安【晋书谢安除吴兴太守在官无当时誉去後为人所思世说注晋阳秋云谚曰大才盘盘谢家安扬州独步王文度後来出人郗嘉宾】旷怀亦苦中年别【言谢安最号旷达而中年之别不免作数日恶也北史刘焯传怀抱不旷】归翼仍愁行路难【老杜诗归翼会高风古乐府有行路难】四壁未堪风雨夕【四壁见前注】百围已试雪霜寒【庄子曰大木百围之窍穴鲁论曰岁寒然後知松柏之後凋也】欲逃富贵疑无地【世说谢安在东山时兄弟巳有富贵者刘夫人戏谓安曰大丈夫当不如此安捉鼻曰恐不免耳东坡诗长疑安石恐不免】千丈竿头试手看【富贵则履危机故以寻橦为喻乐天赠牛思黯诗曰百寻竿上掷身难传灯録长沙岑禅师偈曰百尺竿头不动尘虽然得入未为真百丈竿头须进步十方世界是全身又五泄山灵默禅师云汝试下手看】

杨夫人挽词【元注云晁无咎母】

初说南奔道路长湖边丹旐已飞扬【南奔当是从无咎迁谪老杜诗丹旐飞飞日初传发阆州乐天诗丹旐何飞扬素骖亦悲鸣】百年积庆锺连璧【易曰积善之家必有余庆南史陆暐与弟恭之并有时誉洛阳令见之叹曰仆以年老更覩双璧此用以比无咎兄弟也晋书夏侯湛潘岳行止同舆京师谓之连璧此借用其字左传曰天锺美于是注云锺聚也】十念收功到净方【谓西方观】绦幔未经亲宋母【幔一作帐○晋书韦逞母宋氏受其父周官音义後卢壶欲就宋氏家立讲堂置生员百二十人隔绦纱幔而受业时称韦氏宋母】緑衣犹记识黄裳【南部新书曰潘孟阳母刘晏之女问末坐緑衣少年何人曰补阙杜黄裳夫人曰此人全别必是贵人】欲图不朽须诠载【退之马府君行状曰托立言之君子而图其不朽焉不朽见古墨行注渊明饮酒诗序云纸行遂多辞无诠次】今代谁堪着石章【诅楚文曰敢数楚王熊相之背盟犯诅着诸石章】

柏山【柏一作桓】

平江如抱贯秦洪双岭驰来欲并雄【老杜诗清江一曲抱村流秦洪双岭皆在徐州汉书南粤王传曰两雄不并立两贤不并世】是物皆为万世计【老杜诗是物关兵气贾谊过秦论曰始皇以为关中之固子孙帝王万世之业也】阖棺犹有一朝穷【老杜诗曰丈夫盖棺事始定而桓魋石椁竟不免发掘东坡守徐州时有游桓山记言之详矣韩诗外传曰学而不已阖棺乃止】林峦特起终有污【有一作为○林峦虽秀拔竟坐桓魋为辱也东坡温泉诗幸免妃子污老杜诗兵气涨林峦文选西京赋曰隆崛崔崒李善注引埤苍曰崛特起也】美恶千年竟不空【世间公论虽久而不泯也后山作温公挽词亦曰若无天下议美恶倂成空】尚有风流羊叔子稍经湔洗与清风【后山自注云有东坡记刻石○用羊叔子登岘山事以比东坡江山之辱赖此一洗也鲁直诗我亦湔洗与清流刘禹锡诗东阳本是佳山水何况曾经沈隐侯】

答顔生

烦君临问我何堪【汉书张禹传车驾自临问之】剩欲从君十日谈【高适诗寻经剩欲翻史记秦昭王遗平原君书寡人愿与君为十日之饮世说谢胡儿语庾道季曰诸人暮当就卿谈】老退不应称敏捷【谓作诗乐天诗云多病长斋诗老退争禁年少洛阳才老杜诗敏捷诗千首】顔苍宁复借红酣【谓止酒郑谷诗衰顔酒借红王介甫诗荷花落日红酣】世间公器无多取【庄子曰名公器也不可多取乐天诗曰名为公器无多取】句里宗风却饱参【句中有眼见前注传灯録道悟和尚传曰师唱谁家曲宗风嗣阿谁又归宗义柔禅师曰事须饱丛林】陋巷远孙还好学【用顔氏事】未容光禄擅东南【南史顔延之传云少孤贫居负郭好读书无所不览後为光禄勲又云江右称潘陆江左称顔谢】

送刘主簿【羲仲○羲仲字壮舆】

平生师友豫章公矻矻谈君口不空【豫章谓鲁直退之答杨子书曰东野矻矻说足下不离口故不待相见相信已熟既相见不要约巳相亲】半面相看吾已了【诗意见上句注中後汉应奉传注奉尝诣彭城袁贺贺时出行闭门造车匠于内开扇出半面视奉奉即委去後数十年于路中见车匠识而呼之魏志陈矫传注文帝曰朕心故巳了】连城增价子何穷【史记秦昭王请以十五城易赵璧文选魏文帝与锺大理书曰不损连城之价又广絶交论曰顾盼增其倍价】三千奏牍诸儒上【用东方朔事见第二卷注】四百庵寮一岁中【两句言儒佛不相妨刘氏家于南康庐山之下山有三百六十庵诗意谓日游一庵足了一岁欲其徧历丛林也杜牧诗南朝四百八十寺多少楼台烟雨中此借用】二父风流皆可继谤禅排道不须同【羲仲盖道原之子凝之之孙二父皆排訾释老故后山劝以惟此两事不必同先世也东坡题黄鲁直所作刘咸临墓志铭後云咸临不喜佛其父道原尤甚咸临名和叔即羲仲之弟晋书庾峻传苏林曰君二父孩抱经乱独至今日此借用】

触目

溪响饥鱼食川明柱影斜惊禽穿密竹噪鹊立浮查【谈苑载僧行肇诗云听锡樵停斧窥禅鸟立查老杜诗故立浮查替入舟】谷暗山藏雨林喧雀啅虵乡闾等行路何处更为家【言虽居乡亦无生理也】

晚望

黑云映黄槐更着白鸟度【何逊 诗夕鸟已西度】蝉鸣不余力【史记虞卿传曰秦不遗余力矣】蛙腹能许怒【韩非子曰越王虑伐吴欲人之轻死也出见怒蛙乃为之式曰为其有气力故也退之月蚀诗曰弊蛙拘送主府官帝箸下腹尝其皤许谓如许】称目有佳思侧径无好步【谢灵运诗侧径既窈窕俗谚谓速行无好步】兴来成独往【独往见前注又淮南王庄子要略曰江海之士山谷之人轻天下细万物而独往】意得谁与赋【晋书郭璞客傲曰忘意非我意意得非我怀世说庾子嵩作意赋从子文康曰若有意耶非赋所能尽若无意耶复何所赋答曰正在有无之间】

送高推官

先王锺旧德【先王谓武烈韩王高琼澶渊之役勲德最着】大府冠羣能【老杜诗大府才能会】过手无难事逢人有异称【人人皆称其有异能也东坡谢奬论表曰累忝优寄卒无异称按风俗通曰封祈迁陵长治无异称】荐贤余一鹗【言不为当世所知】夙记契千灯【金刚经云然灯佛与我受记作是言汝于来世当得作佛维摩经云无尽灯者譬如一灯然千百灯】看挽秦梁缆头头数不胜【秦梁即秦洪也晋邓攸有惠政罢郡曰人入水攀其船不忍别此云头头数不胜言挽留者之多也汉书张耳传头会箕敛注曰吏到其家人头头数出谷以箕敛之】

和黄预感秋

宿云护朝霜秋阳佐残暑【退之诗宿云寒不卷李嘉佑诗斜汉初过斗寒云正护霜韩偓诗云护鴈霜笼晓月雨连莺晓落残梅】蝇痴驱复来【退之诗痴如遇寒蝇又送穷文曰蝇营狗苟驱去复还】汗下拭莫御【世说何平叔美姿面魏文帝疑其傅粉夏月令食汤饼汗出以巾拭之转皎白也】庭梧自黄陨风过成夜语【诗曰桑之落矣其黄而陨古乐府云中庭有树自语梧桐推枝布叶】幸是可怜生【晋书孙绰种一株松常自守护邻人谓之曰树子非不可怜但永无栋梁日耳此借用以言庭梧也传灯録忠国师曰幸自可怜生】胡然遽如许【言摇落之速诗云胡然而天也後汉左慈传老羝人言曰遽如许】黄生多新诗如盆茧抽绪【欧公诗问其别後学初若茧绪抽按文选张茂先诗将抽厥绪礼记曰夫人缫三盆手】唱高难欸乃【宋玉对楚王问曰其曲弥高其和弥寡元结集有欸乃曲欸音袄乃音霭掉船声也柳子厚诗欸乃一声山水緑】隽永得?咀【汉书蒯通传通论战国时说士权变亦自序其说号隽永注肥肉也言其论甘美而义味深长也本草序例曰凡汤酒膏药旧云?咀者禹锡云即细切之意?音父此引用以言药剂之寡味隽永安得比之】意合无古今【汉书邹阳传意合则骨肉为兄弟选诗云谁谓古今殊异代有同调】投暗有迎拒【邹阳传又曰明月之珠夜光之璧以暗投人于道衆莫不按剑相昐】名成弟子韩【黄预从学于后山老杜赠曹霸诗曰弟子韩干早入室】价重先生褚【谓预诗可高纸价也退之毛颖传曰颖与会稽褚先生友善意谓纸也】向来得斯人孰谓予龃龉【韵书曰齿不正曰龃龉楚辞曰圆凿而方枘兮吾固知龃龉而难入】晚炊邻僧米【退之寄卢仝诗至今邻僧乞未送】昼拾狙公芧【庄子狙公赋芧曰朝三而暮四衆狙皆怒老杜诗岁拾橡栗随狙公两句皆言预之贫】甘酸皆适口霜黄皆登俎【言预未见用于世如黄柑未包贡以登于俎也世说魏武帝令曰前有大梅林饶子甘酸淮南子曰此皆不快于耳目不适于口腹老杜诗登俎黄甘重】门有曲逆车【汉书陈平传以席为门多长者车辙平後封曲逆侯】谤甚北山女【楚辞抽思曰好姱佳丽兮析独处此异域既惸独而不羣兮又无良媒在其侧道卓远而日忘兮愿自申而不得望北山而流涕兮临流水而太息王逸注曰左右嫉妒莫行鬻也】宁为沟中断【庄子曰百年之木破为牺尊青黄而文之其断在沟中比牺尊于沟中之断则美恶有间矣其于失性一也】不作太仓鼠【史记李斯传斯少时见厠中鼠食不洁近人犬数惊恐入仓鼠食积粟居太庑下不见人犬之忧叹曰人之贤不肖譬如鼠矣在所处耳】老退无好怀续明然两炬【老退见前注老杜诗庭前把烛嗔两炬按後汉书廉范传交缚两炬】搔首不成眠寒虫促机杼【诗曰搔首踟蹰东坡诗玉堂清冷不成眠王介甫促织诗云只向贫家促机杼几家能有一鈎丝】

和顔生同游南山

竹杖芒鞋取次行琳琅触目路人惊【东坡庐山诗芒鞋青竹杖自挂百钱游世说有人诣王太尉遇王安丰丞相大将军别屋见李胤平子还语人曰今日之行触目见琳琅珠玉】当年此日仍为客【是岁在乡里作重阳故也老杜至日诗云年年此日长为客又九日诗云世乱郁郁久为客】病目今来喜再明【张籍诗三年病眼今年校免与风光便隔生】筋力尚堪供是事登临那得总无情【言筋力尚可登临也乐天诗登山与临水犹未要人扶世说许掾好游山水而体便登涉时人云卿非徒有胜情亦有胜具维摩经云且置是事】已知名世徒为尔【谓诗名无益也乐天诗云诗称国手徒为尔命压人头不奈何】可复缘渠太瘦生【老杜诗知君苦思缘诗瘦太瘦生见前注】

僧慧僧和同往南山

骥騄同羣鸿鴈行登临端为作重阳【魏文帝典论曰咸以自骋骥騄于千里】南台二谢风流絶【二谢有九日戏马台诗见前注】准拟归来古锦囊【老杜诗春来准拟开怀久古锦囊见前注】

柏

用直宁论世名成不待官【老杜古柏行曰正直元因造化工此云寜论世言世常恶直而木以直为用也秦始皇封泰山遇雨避树下遂封松为五大夫故樊宗师绦守园亭记以柏为苍官老杜诗身退岂待官】低枝缘我有【魏文帝诗曰低枝拂羽盖】偃盖到谁看【抱朴子曰天陵偃盖之松酉阳杂俎曰世传松千岁方顶平偃盖传灯録道幽禅师偈曰不知何代人得见此老松】秀色有新故英姿无暑寒要为千岁计岂虑万牛难【老杜古柏行大厦如倾要梁栋万牛回首丘山重鲁直诗翦伐万牛难】

谢端砚

王家旧物羣偷後石出蛮溪百丈深【晋书王献之谓偷儿青毡我家旧物可特置之羣偷惊走】挥翰吾非玉堂手【见古墨行注】断金君有古人心【易系辞二人同心其利断金】

捕狼

一狼将四子二岭走千羊【北史于日磾传见熊将数子前汉西域传曰失一狼走千羊】意得无前敌【史记始皇本纪侯生曰始皇意得欲从汉书袁盎传绦侯趋出意得甚退之猛虎行曰共矜无当对气性纵以乖无前见前注】时乖阙後防【後汉赵咨传曰古人时同即会时乖即别此借用又退之诗时命虽乖心转壮老杜病马诗委弃非汝能周防】宁知射生手【唐书兵志肃宗置衙前射生手】已发弩机张【书曰若虞机张】会使乌鸢饱空令豺虎伤【庄子曰上为乌鸢食诗云投畀豺虎老杜诗秖令故旧伤】

和魏衍元夜同登黄楼

车马竞清夜【退之诗适与佳节会士女竞光阴选诗清夜游西园】人物秀三楚【选诗三楚多秀士注曰江陵为南楚吴为东楚彭城为西楚】登临得免俗兹楼岂时覩【晋阮咸曰未能免俗聊复尔尔】同来两稚子冠者亦四五【鲁论曰冠者五六人童子六七人】落落俱可人颇亦厌歌鼓【晋书王澄谓王衍曰诚不如卿落落穆穆可人见前注】山月出未高潜鳞动寒渚【言潜鱼未为月所照故游泳自如也退之咏月诗未高蒸远气诗曰鱼在于渚或潜在渊】樯灯接稀星夺目粲不数【宋玉高唐赋曰煌煌荧荧夺人目睛】魏侯转物手百好趋就叙【楞严经曰若能转物即同如来禹贡注曰四国皆就次序】得句未肯吐秀气出眉宇【用庄子庚桑楚事见前注王缙古别离曰含辞未及吐泪落兰丛中枚乘七发曰阳气见眉宇之间】水净纳行影【选诗璇题纳明月】山空答修语【欧公诗空山答人语】夜气稍侵肌【退之李花诗苍茫夜气生相遮文选应璩与岑文瑜书曰翦爪宜侵肌】鸟骇去其侣【楚辞招隐士曰禽兽骇兮亡其曹】清游岂有极喜事戒多取【世间可喜之事要不可极意也】投静未免喧【东坡诗说静故知犹有动无闲底处更求忙老杜诗喧静不同科】于今岂非古【兰亭序曰俛仰之间已为陈迹】永怀寂寞人南北忘在所横岭限鱼鸟作书欲谁与【寂寞人谓东坡言其身世两忘不知谪在海外也扬雄传曰惟寂寞自投阁】情生文自哀【世说孙楚除妻服作诗示王武子王曰未知文于情生情于文生览之凄然增伉俪之重山谷诗曰意不及此文生哀政与此句相反】意动足复伫【欧公诗足虽欲往意已休此反而用之恨不能往见东坡也】凭槛共一默望舒已侵午【文选登楼赋曰凭轩槛以遥望楚辞前望舒使先驱注云月御也午谓夜分乐天诗曰月午方徘徊退之咏月诗当午觉轮停】

和元夜

笳鼓喧灯市车舆避火城【国史补曰元日冬至宰相列烛多至数百炬谓之火城此借用】彭黄争地胜【后山自注云彭祖楼黄楼○寰宇记魏刺史王延明移彭祖庙于彭城东北楼谓彭祖楼黄楼见前注文选头陀寺碑曰信楚都之胜地也】汴泗迫人情【退之诗汴泗交流郡城角正谓徐州】梅柳春犹浅【老杜诗天边梅柳树相见几回新】关山月正明【乐府有关山月王褒诗曰关山夜月明】赋诗随落笔端复可怜生【谓首章可爱也】

和魏衍同游阻风

旧说东风未世情不应作意断人行【罗邺赏春诗云年年点检人间事惟有春风不世情老杜诗戍鼔断人行】絶须一怒催新句【庄子曰大块噫气其名为风是惟无作作则万窍怒号老杜诗片云头上黑应是雨催诗此用其意】更可多忧促短生【文选古诗曰生年不满百常怀千岁忧谢灵运豫章行曰短生旅长世恍觉白日欹】胜日着忙端取怪【以行乐作忙事似为天所怪也元稹诗却着闲行是忙事数人同傍曲江头着忙盖亦俗语僧宝传杨岐会禅师问僧曰一喝两喝後作麽生曰看这老和尚着忙晋书卫玠传遇有胜日亲友时请一言无不咨嗟】妙年得此未须惊【言行乐之日尚多】悬知出处非吾事巳复星河烂漫晴【即孟子行止非人所能为之意非吾事见庄子东坡雪後独宿诗云天公用意真难会又作春风烂漫晴老杜诗三峡星河影动摇】

和魏衍同登快哉亭【栾城集有此亭记亭在黄州不知此诗属何处也详此诗意终篇皆属二苏】

经时不出此同临小径新摧草旧侵【此句似言时之所弃】欲傍江山看日落【老杜诗雪岭独看西日落】不堪花鸟已春深【老杜诗春来花鸟莫深愁】来牛去马中年眼【似用谢安中年别作恶事老杜江涨诗去马来牛不复辨盖用庄子事此借用以言老眼之昬眩】朗月清风万里心【世说刘尹云清风朗月辄思玄度玄度许询字也万里心当属东坡老杜诗老鹤万里心】故着连峯当极目回看幽径遶双林【谢灵运诗连峯竞千仭极目见前注双林借用傅大士事意谓僧院】

登快哉亭

城与清江曲泉流乱石间夕阳初隐地暮霭巳依山【老杜诗田舍清江曲】度鸟欲何向【太白诗天涯有度鸟老杜诗途远欲何向】奔云亦自闲【终自无心故也】登临兴不尽稚子故须还【以稚子候门之故不尽兴而返】

招黄魏二生

出门不雨即偶风闭门值睡极力攻似闻汤鼎作吟声已贺胜敌收全功【方作煮茶想而睡魔巳失去几于不战而胜也文选阮元瑜书曰喜得全功长享其福】却思二子共一笑拨弃旧语无新工【渊明诗拨弃且莫念退之书曰惟陈言之务去】卒行好步不两得能致公等我何穷【居富贵者未必能致天下之英才故曰不两得亦用东坡上梅直讲书意】魏诗黄笔今未有顾我独得神所锺【南史沈约传谢玄晖善为诗任彦昇工于笔左传曰天锺美于是】径须相就踏泥潦已办煮餠浇油葱【老杜诗速须相就饮一斗玉台新咏陇西行曰促令办麤饭崔实四民月令曰立秋无食煮饼东坡诗一杯汤饼泼油葱】

后山诗注卷六

<集部,别集类,北宋建隆至靖康,后山诗注>







卷七

钦定四库全书

后山诗注卷七

宋　陈师道　撰

任　渊　注

春夜

宿鸟一枝足争林终日鸣【庄子曰鹪鹩巢于深林不过一枝】庭花当户发【蜀志先主诛张裕曰兰生当门不得不锄】江月向人明【晋书刘惔传卿今日作此面向人耶老杜诗陇月向人圆】鸟度清溪影【老杜诗鸟影度寒塘】风回晩市声【鲁直诗市声故在耳】梦中无好语池草为谁生【南史谢灵运每有篇章对族弟惠连辄得佳句尝于永嘉西堂思诗竟日不就忽梦见惠连即得池塘生春草大以为奇】

和三日

苦遭年少强追陪病眼看花更覆杯【老杜诗老年花似雾中看覆杯见前注】夹岸万人倾国出清江一注两山开【老杜清明诗着处繁华矜是日长沙千人万人出又诗胡为倾国至周礼匠人曰两山之间必有川焉】游人欲尽惊鸥下晚日犹须恶雨催【犹须若曰尚何须也】更恐明年有离别折花临水共徘徊

登燕子楼【元和中张建封镇武宁有盼盼者善歌舞建封纳之于燕子楼後乂为起新楼建封薨盼盼誓不他适乐天为作诗曰黄金不惜买蛾眉拣得如花四五枝歌舞敦成心力尽一朝身去不相随】

緑暗连村柳【司空图诗緑树连村暗王介甫诗杨柳鸣蜩緑暗】红明委地花【乐天诗霜降春林竹委地韩偓哭花诗云今见妖红委地时】画梁初着燕【薛道衡诗空梁落燕泥】废沼已鸣蛙【东坡诗废沼蛙蝈淫】鸥没轻春水【老杜诗白鸥没浩荡又云鸥轻故不还】舟横着浅沙【韦应物诗云野渡无人舟自横】相逢千岁语犹说一枝花【一枝花见题注傅大士颂云时人皆不识唤作一枝花】

和魏衍三日二首

林花女颊红春水瓜头緑【老杜诗色好梨胜颊】步蹇我三休【文选谢宣远诗蹇步愧无良贾谊新书楚王作中天之台三休而後至其上】来同君一足【一足见前注】苦嗟所历小不尽千里目【文选海赋曰徒识观怪之多骇乃不悟所历之近远唐人诗曰欲穷千里目更上一层楼按文选顔延年诗伤哉千里目】暮景向昬鸦归途取修竹【老杜诗有待至昬鸦又云归盖取荆门枚乘兔园赋曰修竹檀栾夹池水鲁直诗还寻密竹径中归】堤沙泥尽未及尘【韩偓诗轻寒着背雨凄凄九陌无尘未有泥此反而用之】江波不动风生纹【温庭筠湖阴曲云吴波不动楚山晓刘禹锡诗瀼西春水縠纹生】虎头鱼尾不知数【谓竞也虞世基水土记曰梁孝元作神兽舰头画虎豹以助军威】朱旗一点来奔云【文选班固燕然山铭曰朱旗绦天刘禹锡泛舟诗曰指挥船舫点红旗】春容已老有余态【郑文宝诗灞陵春色老于人欧公诗譬如夭韶女老自有余态】祓禊虽古无前闻【晋书束晳传武帝问挚虞三日曲水之义对曰汉徐肇以三月初生三女至三日俱亡村人以为怪乃招携之水滨洗祓遂因水以泛觞其义起此束晳曰虞小生不足以知臣请言之云云前闻见前注】踏青摸石修秘祝【一本修作条○老杜诗江边踏青罢摸石盖里巷旧俗杨元素本事词载海云故亊是也汉书文帝纪除秘祝】落日带雨催行人【贾岛诗落日恐行人】听诗对月两不厌颇觉过目徒纷纷【退之诗纷纷过目何由记老杜诗世上儿子徒纷纷】君不见天宝杜陵翁屈宋才堪作近邻【老杜有丽人行盖天宝中上巳所作老杜又有诗云不薄今人爱古人清词丽句必为邻窃攀屈宋宜方驾恐与齐梁作後尘】

答魏衍惠朱樱

开门先得故人书【退之诗不枉故人书无由泛江水】稍喜提携起覆盂【言故人书来慰其寂寞如提起久覆之盂也汉书东方朔传云安于覆盂此借用其字】得句有谁知我在尝新此日赖吾徒【老杜朱樱诗金盘玉筯无消息此日尝新任转蓬】倾篮的皪沾朝露【乐天放鱼诗倾篮泻地上东坡诗雾雨不成点映空疑有无时于花上见的皪走明珠按上林赋曰宜笑的皪】出袖荧煌得宝珠【东坡谢赐御书诗云袖有明珠三十四】会荐瑛盘惊一座【以比魏衍後汉明帝宴羣臣大官进樱桃以赤瑛盘赐羣臣月下视之盘与桃同色羣臣皆笑云是空盘亊见艺文类聚太白诗山盘荐霜梨】苋肠藜口未良图【退之诗肠肚习藜苋老杜诗邂逅岂即非良图字本出左传】

和魏衍闻鸎

春力着人朝睡重【鲁直如梦词曰门外莺啼杨柳春色着人如酒东坡诗美人如春风着物物不知】叶底黄鹂鸣自送【老杜诗隔叶黄鹂空好音退之诗清歌缓送感行人按古今乐録曰凡歌曲终皆有送声】緑幕朱栏日观明回廊侧户风帘动【退之短檠歌黄帘緑幕朱户闭风露气入秋堂凉泰山记东南岩名曰日观此借用言台观之向日者选诗风帘入双燕上四句言富贵家闻莺初不领略任其自鸣耳】昨夜春回到寒谷好鸟飞来把修竹【寒谷以言贫家谓魏衍也刘向别録曰燕有寒谷不生黍稷邹衍吹律于其间煖气乃至草木发生老杜诗西来有好鸟为我下青冥又诗栖枝把翠梧】整翰厉觜初一鸣【文选鲍照芜城赋云饥鹰厉吻】已落君诗专妙独【元稹作杜子美墓铭叙曰尽古今之体势而兼人人之所独专】退红着緑春事残【鲁直连理松枝诗云红紫亊退独参天】後时独立知何言【老杜诗恐尔後时难独立退之闻莺诗曰共矜初听早谁贵後闻频乐天诗莺虽为说不分明叶?枝头谩饶舌】侧听不尽已飞去【刘禹锡百舌吟曰数声不尽又飞去何许相逢緑杨路】怀抱此时谁与论【退之晚菊诗曰此时无与语弃置奈悲何韩偓雨诗曰此时高味共谁论掩鼻吟诗空伫立】

和黄生春尽游南山

逐胜缺勇功【乐天诗逐胜移朝晏留欢放晚衙孙子曰善战者无智名无勇功】饯春无少色【言无少年惜春之意尧典寅饯纳日孟郊诗万物无少色兆人皆老忧此借用】出门欲何向坂丸随所击【汉书蒯通传曰犹如坂上走丸】百年余几何十步复一息【言其老惫也汉书王襃传曰万里一息】同来二三子楚楚颇修饰【诗云蜉蝣之羽衣裳楚楚】行前强老夫径捷疲峻陟【汉高帝纪曰令一人行前文选阮嗣宗诗捷径从狭路】山门开烟霏禅房闭岑寂【文选广絶交论曰烟霏雨散李善注引陆机赋曰腾烟雾之霏霏唐人常建诗云禅房花木深文选舞鹤赋云帝乡之岑寂李善注云岑寂犹高静】口燥沾茗椀久厄此为德【文选陆机文赋云始踯躅于燥吻伽蓝记王蒙好茶人至辄饮之士大夫以为水厄】逐日下西山草路荒不识【列子曰夸父欲追日影逐之于隅谷之际汉书扬雄反离骚曰恐日薄于西山文选沈约诗曰梦中不识路】回溪转钩曲门径入绳直【文选潘安仁诗回溪萦曲阻庄子徐无鬼曰曲者中鈎潘安仁耤田赋曰遐阡绳直】故人喜领客内愧积肠臆【老杜诗领客珍重意】所来为亲旧扫除称寥閴【老杜诗所来为宗族亦不为盘飱】疾风无末势【汉书韩安国传曰冲风之衰不能起毛羽强弩之末不能入鲁缟】过雨有余沥【老杜诗头风吹过雨史记淳于髠传曰侍酒于前时赐余沥】高花初欲然【退之楸树诗看吐高花万万层选诗山樱发欲然】平荷已如拭【老杜诗菱叶荷花静如拭】因君感衰盛丑好移顷刻【鲁直诗丑好随手翻】交新厌区区话旧听历历谈间十一二四座巳倾侧【历历见前注汉书司马相如传一座尽倾】茅屋漏风霜山田带沙砾尚能哀此老举手触四塞【哀此老见前注文选左太冲咏史诗曰习习笼中鸟举翮触四隅汉书成帝纪曰黄雾四塞】君如涧底松超拔出天壁【左太冲咏史诗曰郁郁涧底松老杜诗东得平冈出天壁】学诗有新功黄魏共推激【后山自注云生与魏衍黄预游○鲁直诗杜郎觅句有新功老杜诗风骚共推激】

楝花

密叶巳成荫高花初着枝【选诗密叶成翠幄高花见前篇注】幽香不自好寒艳未多知【唐人崔涯黄葵诗嫩葵浅黄色幽香寒淡姿李商隐诗春风虽自好春物太昌昌○葵一作蘖】会见垂金弹聊容折紫緌【西京杂记韩嫣好弹以金为丸礼记曰玄冠紫緌自鲁桓公始也】粉身非所恨犹复得闻思【粉身谓以此花为香老杜丁香诗晚堕兰麝中休怀粉身念黄鲁直论香有所谓闻思老盖取楞严经观音所言从闻思修入三摩地因以名香云】

和黄充实榴花

春去花随尽红榴暖欲然【欲然见前注】後时何所恨【後时见前注孔绍石榴诗曰只为来时晚开花不及春乐天对晚开夜合花诗後时谁肯顾惟我与君怜】处独不祈怜【退之画记曰居闲处独东坡乐府曰石榴半吐红巾蹙待浮花浪蘂都尽伴君幽独】叶叶自相偶【古乐府宋子侯董娇娆诗曰花花自相对叶叶自相当按榴花多有双叶】重重久更鲜【东坡乐府又曰浓艳一枝试看取芳意千重似束】流珠沾暑雨改色淡朝烟【乐府长史变歌曰凌霜不改色枝叶永流荣老杜诗城郭朝烟淡此借用以言烟笼而色淡也】着子专寒酒【酒谱曰顿孙国有安石榴取汁停盆中数日成美酒】移根擅化权【孔绍咏石榴诗云可惜庭中树移根逐汉臣按博物志张骞使西域还得安石榴唐刘蕡策曰宰相权造化之柄】愧非无价手【东坡诗曰惟有此诗非昔人君更往求无价手】刻画竟难传【老杜诗词人取佳句刻画竟难传】

和黄预久雨

甲子仍逢夏【朝野佥载曰夏雨甲子乘船入市】连朝雨脚垂【老杜诗雨脚如麻未断絶】黑云玄甲驻【班固燕然铭曰玄甲耀日】铁骑冷官驰【魏志注曰曹公列铁骑五千为十里阵老杜诗合昬排铁骑冷官谓阴官也退之祈雨诗曰阴官想骏奔】映日还蒙雾悬麻却散丝【张协诗密雨如散丝】颓墙通犬豕破柱出蛟螭【世说夏侯秦初倚柱作书时暴雨霹雳碎柱神色无变退之诗飞电着壁搜蛟螭】野润风光秀凉生枕席宜【老杜诗野润烟光薄选诗风光草际浮乐天诗风来入房户夜中枕席冷】拨云开日月噀水出虹蜺贫可留须□【扬雄方言曰南楚凡人贫衣被丑敝谓之须□或谓之褛裂此引用言雨中解衣以供薪米之费虽垢敝亦不复存也】恩当记扊扅【顔氏家训曰乐府载百里奚妻辞曰百里奚五羊皮忆昔时烹伏雌炊扊扅今日富贵忘我为按蔡邕月令章句曰键门牡也所以止扉或谓之剡移此句言雨中妇以门牡为炊攻苦食淡异时不可忘也】苍头行冒雨【汉书鲍宣传苍头庐儿注汉名奴为苍头元稹诗冒雨冲泥黑地来○地一作也】赤脚出冲泥【退之诗一婢赤脚老无齿老杜诗虚疑皓首冲泥怯】诗好声生吻【退之石鼎聨句序曰每营度欲出口吻声鸣益悲】书工手着胝【乐天诗秉笔手生胝按庄子让王疏曰每自力作故生胼胝】衰年得佳句怀抱顿能移

和黄预病起

似闻药病巳投机【传灯録伏牛禅师曰非心非佛是药病对治句又洞山崇敎禅师云言无展事句不投机承宗者丧滞句者迷○迷一作遂】牛鬭蛇妖顿觉非【晋书殷仲堪父尝患耳聪闻牀下蚁动谓之牛鬬乐广有亲客久阔不复来广问其故答曰前在坐蒙赐酒方欲饮见杯中有蛇意甚恶之既饮而疾时广廰事壁上有角漆画弓似蛇广意杯中蛇即弓影也复置酒于前处谓客曰酒中复有所见否答曰所见如初广乃告其所以客豁然意解沈疴顿愈】李贺固知当得疾【唐书李贺母探锦囊中见所书诗多即怒曰是儿欲呕出心乃巳耳】沈侯可更不胜衣【南史沈约传曰老病百日数旬革带常应移孔约死諡隐侯东坡乐府曰沈郎多病不胜衣按礼记檀弓曰文子其中退然如不胜衣】惊逢白璧山千仞【言其清瘦如玉山孤耸也太白天马歌曰白璧如山谁敢沽此借用晋顾恺之作王衍画赞曰岩岩清峙壁立千仞】会见黄金带十围【欧公诗喜君新赐黄金带後汉虞诩晋庾敳後周庾信皆腰带十围】只信诗书端作祟【史记田叔赞褚先生曰久乘富贵祸积为祟老杜诗蛟鼍苦为祟鲁直诗亦有汤饼作祟之语】孰知糠籺亦能肥【前汉陈平为人长大美色人或谓平贫何食而肥若是其嫂疾之曰亦食糠核耳注核音籺】

何郎中出示黄公草书四首【鲁直】

龙蛇起伏笔无前【老杜诗龙蛇动箧蟠银鈎书法苑曰李邕书始变右军行法顿挫起伏】江汉渊回语更妍【老杜诗洞庭扬波江汉回说文曰渊回水也文选潘岳闲居赋曰圆海回渊】好事无须一赏足【欧公菱溪大石记曰好奇之士闻此石者可以一赏而足何必取而去也哉】藏家不必万人传【老杜诗将诗不必万人传】

此诗此字有谁知画省郎官自崛奇【通典曰汉仪尚书郎奏事明光殿省中以胡粉涂壁画古贤烈女退之诗西城员外丞心迹两崛奇】罪大从来身万里【谓鲁直谪居戎州又退之诗我今罪重无归望直去长安路八千】政成今见麦三岐【谓何郎中三岐麦盖当时实事】

四海声名何水曹【梁何逊为水部鲁直诗四海声名习主簿】新诗旧德自相高【郭受寄老杜诗云新诗海内流传遍旧德朝中属望劳】一官早要称三字【三字谓知制诰卢氏杂说曰不由三字直拜中书舍人者谓之挞额裹头王禹偁诗摛毫终要居三字出郡应须借一麾】二鬓何须着两毛【何须一作谁敎○退之诗郎署何须叹两毛】

当年阙里与论诗【阙里孔子所居孔子尝谓子贡子夏可与言诗后山亦学诗于黄公云】晩岁何山断梦思【太白诗君留洛北愁梦思时鲁直迁谪蜀中】妙手不为平世用高怀犹有故人知【孟子曰禹稷当平世故人谓何郎中】

和黄预感怀

壁立无堪佐子贫谩修简牒効殷懃【老杜诗懒慢无堪不出村史记过秦论曰以佐公上之急汉书司马迁书曰未尝衔杯酒接殷懃之欢】起临明镜看生意【老杜诗勲业频看镜晋书殷仲文曰此树婆娑无复生意】卧向晴檐共白云【退之诗日落风景旷出归偃前檐晴云如擘絮新月似磨?苏子美诗卧看青天行白云】逸气不应供潦倒【晋书王廙传曰政足舒其逸气耳潦倒见前注】剧谈脱或致纷纭【汉书扬雄传口吃不能剧谈注云剧疾也南史朱异传梁武帝曰脱致纷纭恐无所及】但令苏晋禅妨醉【老杜诗苏晋长斋绣佛前醉中往往爱逃禅】不患何山病破荤【南史何胤二兄求点竝栖遁世号点为大山胤为小山胤侈于味食必方丈周顒劝令食菜】

陈留市隐者【有引】

陈留市有工力随其所得为一日费父子日饮于市醉负以归行歌道上女子抵手为节有问之者不对而去江季恭以为达为作传请予赋之

陈留人物後疑有隐屠耕【老杜诗陈留风俗衰人物世不数屠耕朱亥之流】斯人岂其徒满腹一杯羮【言易足也庄子曰偃鼠饮河不过满腹汉书项羽传高祖曰幸分我一杯羮】婷婷小家子与翁同醉醒【史记西门豹传巫行视小家女好者南史羊侃传终日献酬同其醉醒汉书霍光传乐成小家子】薄暮行且歌【列子曰林类拾穗行歌蜀志秦宓传曰接舆行且歌】问之讳姓名【老杜诗问之不肯道姓名】子岂达者欤槁竹聊一鸣【今所谓击竹也淮南子曰槁竹有火弗钻不?】老生何所因稍稍声过情【魏志管辂传曰老生常谈耳孟子曰声闻过情君子耻之】闭门十日雨吟作饥鸢声【庄子曰子舆子桑友而淋雨十日子舆裹饭而往食之至子桑之门则若歌若哭鼓琴曰父耶母耶天乎人乎退之诗曰闭门长安三日雪】诗书工发冢【见前注】刀籋得养生【鲁直作此诗亦曰养性霜刀在閲人清镜空庄子曰吾闻庖丁之言得养生焉】飞走不同穴孔突不暇黔【一作圣有不暖席接淅去齐行○言出处异趣如飞走不同我方学孔子之历聘未能从斯人游也淮南子曰孔子无墨突墨子无煖席汉书班孟坚答宾戏曰孔席不煖墨突不黔】

寄泰州曾侍郎肇

八年门第故违离千里河山费梦思【梦思见前注】淮海风涛真有道【庄子曰孔子观于吕梁见一丈夫游之孔子曰请问蹈水有道乎泰州属淮南】麒麟图画岂无时【麒麟阁见汉书苏武传孙樵骂僮志曰僮何如吾岂独无时文选三国名臣赞序曰有道无时孟子所以兴嗟】今朝有客传河尹【老杜诗有客传河尹逢人问孔融谓河南尹李膺以比唐之河南韦尹也】是处逢人说项斯【南部新书杨敬之赠项斯诗曰几度见诗诗尽好及亲标格过于诗平生不解藏人善到处逢人说项斯】三径未成心已具世间惟有白鸥知【太白诗心静海鸥知○下有曾子开和故人南北叹乖离忽把清诗慰所思松茂雪霜无改色鸡鸣风雨不愆时着书子已通科斗窃食吾方逐鸒斯便欲去为林下友懒随年少乐新知下注云无已书言作尚书传故云】

答顔生见寄

阙然车马不闻声【庄子曰今者阙然数日不见车马有行色孟子曰百姓闻王车马之音】行路艰危已备更【左传曰险阻艰难备尝之矣】问舍求田真得计【魏志张邈传刘备谓许汜曰今天下大乱帝王失所望君忧国忘家有救世之意而君求田问舍言无可采王介甫诗无人语与刘玄德问舍求田意取高庄子曰于鱼得计】临流据石有余清【晋书谢安传安常往临安山中坐石室临濬谷悠然叹曰此去伯夷何远渊明归去来辞曰临清流而赋诗道学传任敬至甘泉岘山据石老杜诗府中有余清】江山满目开新卷韦杜诸人得细评【退之诗应须韦杜家家到只有今朝一日闲老杜诗乡里衣冠不乏贤杜陵韦曲未央前】闲处着身容我老忙中见记识君情【司空图休休亭歌曰赖是长教闲处着】

和黄预七夕

盈盈一水不斯须经岁相过自作疎【自作一作固自○古诗迢迢牵牛星皎皎河汉女盈盈一水间脉脉不得语文选杨修书曰曾不斯须少留思虑】坐待翔禽报佳会【玉台新咏载歌辞曰东飞伯劳西飞燕黄姑织女长相见】径须飞雨洗香车【李商隐七夕诗曰已驾七香车】超腾水部陈篇上【何逊尝为水部郎有七夕诗曰仙车驻七襄凤驾出天潢月映九微火风吹百和香刘禹锡诗曰从今纸贵後不复咏陈篇陈谓陈言】收拾愚溪作赋余【愚溪谓柳子厚谪永州时所居之溪也子厚有愚溪对又有乞巧文盖楚骚之类】信有神仙足官府【退之诗曰上界真人足官府】我宁辛苦守残书【退之诗我宁诘屈自世间安能随汝巢神山辛苦守残书盖用神仙蓟子训传中事见第四卷注传灯録龙牙颂曰食罢展残书汉书刘歆移文曰专已守残】

赠郑户部

千载归来辽海东江山如旧里闾空【续搜神记云辽东城门华表柱忽有白鹤来集人或欲射之鹤歌曰有鸟有鸟丁令威去家千岁今始归城郭犹是人民非何不学仙塚累累户部盖后山同里后山作白鹤观记云徐州有白鹤泉故此诗用辽东鹤事】时平未觉身难遇学赡依然说不穷【退之诗太平时节身难遇时平见第四卷注後汉戴凭传帝令羣臣能说经者更相难诘义有不通辄夺其席以益通者凭遂重坐五十余席故京师为之语曰解经不穷戴侍中】着绣昼行真细事【魏志夏侯玄传注云许允为镇北将军大将军曰所谓着绣画行退之闵已赋云固哲人之细事此借用言郑君不以名位夸耀乡里】下车磬折得深衷【说苑常枞谓老子曰过故乡而下车子知之乎老子曰非谓其不忘故耶枞曰嘻是也退之诗里门先下敬乡人盖亦用汉书石庆事曲礼疏曰身偻折如磬之背故云磬折顔延之五君咏曰颂酒虽短章深衷自此见此借用言郑君加敬乡人可见其忠厚笃实之意】圣朝未有徐州相剩作功名跨数公【后山自注云世称青州王相濮州李相而吾州自开国至今才有刘李二公为执政尔车千秋踰于前後数公】

九日不出魏衍见过

九日登临迫闭藏老怀无恨自凄凉【素问曰冬三月是谓闭藏】山头落帽风流絶【晋书孟嘉为桓温参军九日温讌龙山风吹嘉?堕落嘉不之觉】壁面称诗语笑香【后山自注云南山有二谢诗石○秦少游亦有花气侵人语笑香之句】冲雨肯来寻此老【退之诗不冲风雨即冲埃老杜秋述曰常时车马之客旧雨来今雨不来子魏子独踽踽然来汗漫其仆夫】拂牀聊待熟黄粱【黄粱事见前注】独无樽酒为公夀正使秋花未肯黄【后山自注云是日无菊】

送魏衍移沛

积雨断行路重江未安流胡为冒艰险迫此帛米谋【退之卢殷墓志曰郑余庆数以帛米周其家】岁晏风作横未寛为子忧【老杜诗蛟螭深作横】卒然托异县所得如所求【古乐府他乡各异县辗转不相见】主人如古人待士礼亦优人情乐新知岂不怀旧乓【楚辞乐莫乐兮新相知】我贫无四壁爱尔胡能留子也尚不容吾代诸公羞勿云百里远已作千山愁念子舍我去谁复从我游诸君吾未识因子卜可不能此已可尚【尚一作喜】终焉致绸缪【退之送董邵南序云聊以吾子之行卜之也】

送河间令【元注云子固甥】

今日中牟令当年太守孙【後汉鲁恭为中牟令】独能怜此老肯避席为门【汉书陈平传家负郭穷巷以席为门然门外多长者车辙】寒日风涛壮【选诗春江壮风涛】边城簿领繁【选诗沈迷簿领书】平生子曾子白首得重论【子曾子谓曾巩子固列子曰子列子居郑圃四十年其後刘禹锡作子刘子传】

次韵何子温祈晴二首

夜半风回雨脚收万家和气与云游【乐天诗风驱雨脚回汉书王襃传曰德与和气游後汉张衡东京赋曰泽从云游】萧条寒巷荒三径【文选西征赋曰街里萧条晋书陶潜归去来曰三径就荒松菊犹存】突兀晴空耸二楼【二楼谓燕子与黄楼也老杜诗何时眼前突兀见此屋】胜日登临轻一醉下乡昬垫肯同忧【此两句暗用谢安事上句取老杜诗谢安不倦登临费之意下句即简文帝所谓安石既与人同乐必不得不与人同忧者也胜日见前注书曰下民昬垫】江空峡响鱼龙落尽放青青极目秋【老杜诗水落鱼龙夜】

九虎当关信不传【楚辞虎豹九关啄害下人些晋书嵇康曰当关呼之不置】烧烟才上已回天【唐张元素传魏徵曰张公论事有回天之力】驱除雾雨还朝日【朝一作晴○汉书王莽赞曰帝王之驱除云尔老杜诗未辞添雾雨又诗侵陵雪色还萱草】畜缩涛波复二川【汉书息夫躬传曰王嘉健而畜缩刘禹锡诗曰支川让其流蓄缩空南委二川谓汴泗○支一作文】夺目光华开秀句【宋玉高唐赋曰煌煌荧荧夺人目精光华见诗序南史顔延之传鲍照曰君诗若铺锦列绣亦雕缋满眼老杜诗最传秀句寰区满】堆场藁秸验丰年【刘禹锡诗场黄堆晚稻禹贡注云秸藁也】从今更上中和颂【汉书王襃传作中和乐职宣布诗】少费将军九万牋【语林曰王右军为会稽谢公就乞牋纸库中有九万枚悉与之】

寄潭州张芸叟二首

湖岭一都会西南更上游【都会上游竝见前注】秋盘堆鸭脚【欧公有鸭脚诗退之诗火齐磊落堆金盘】春味荐猫头【潭州有猫头笋礼记庶人春荐韭】宣室来何暮【汉书贾谊为长沙王太傅岁余文帝思谊徵之至入见上方受厘坐宣室因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也後汉亷范传曰亷叔度来何暮长沙即今潭州】蒸池得借留【寰宇记衡州衡阳县吴之临蒸以蒸水名老杜诗衡岳江湖大蒸池疫疠偏然蒸水亦在潭州之境借留用寇恂事见前注得借留犹言安得久借留也】孰知为郡乐【东坡诗古称为郡乐】莫作越乡忧【越乡犹离郷也左传宋人曰怀璧不可以越乡鲍照诗云谁令乏古节贻此越乡忧】

去国如前日为邦得旧游霜甘先落手【老杜诗破甘霜落爪】春鴈几回头【南岳有回鴈峯此句谓因鴈之回起北归之意也】只道风沙恶【唐张谓长沙风土碑曰遁甲所谓沙上之地云阳之墟可以长往可以隐居者焉老杜诗形胜有余风土恶】宁知贾宋留【贾谊尝为长沙傅潭州湘阴县有汨罗水屈原自沈于此宋玉尝为文招之】赋诗真有助【借用张说事见前注】吊古不同忧【意谓屈原也不同忧盖用反骚之意】

送曹秀才

甲第衣冠後东迁岁月侵【汉书高祖诏列侯食邑皆赐大第室注甲乙次第故曰第】情亲期一诺【用季布事见前注】急病阙千金【国语鲁语曰贤者急病而让夷○让一作攘】孰竝还家乐【见前注】毋忘在莒心【新序鲍叔牙为桓公夀曰愿公毋忘在莒时】时能记衰病声迹到云林【老杜诗时应问衰病书疏及沧浪又诗云林得尔曹】

送王元均贬衡州兼寄元龙二首

先生英气盖区中【先生谓王平甫也汉书项羽传力抜山兮气盖世】命与仇谋得老穷【退之进学解命与仇谋取败几时老杜诗穷老无儿孙】又见长身有家法【退之孔戣墓铭曰孔世三十八吾见其孙白而长身】可辞短簿怒吾公【晋书郗超传超为桓温参军王恂为温主簿皆为温所重府中语曰髯参军短主簿能令公喜能令公怒超髯恂知故也此借用言其高材复如乃公不合于世宜乎不免簿领之贱也左传曰吾公在壑谷】石头路滑行能速【传灯録道一禅师传邓隐峯辞师师云什麽处去对云石头去师云石头路滑石头谓南岳希还和尚所居也用衡山故事言其道学之胜】宣室归来语未终【见前注谓为帝所知不待语之尽也】宛洛风尘莫回首【选诗曰京洛多风尘又云宛洛佳遨游】直须留眼送归鸿【老杜诗留眼共登临文选嵇康诗目送归鸿手挥五弦刘孝绰诗洞庭春水緑衡阳旅鴈归】

先生秀句满天东【老杜诗最传秀句寰区满王平甫江东人】二子缘渠再得穷【渠谓诗也取诗能穷人意再谓再世】诗礼向来堪发冢【发冢见前注盖指吕惠卿以经义见用也初惠卿事平甫之兄安石如父子平甫负气恶其憸巧数面折之惠卿切齿及安石罢相引惠卿辅政惠卿欲遂代安石恐其复来乃因郑侠狱陷安国安国时为着作郎放归田里岁余复官发病卒】孙刘能使不为公【此句似指当时排元均者盖承上句再得穷下以故国山河终之能使谓不能也孙刘亦指惠卿魏志辛毗传毗曰吾立身自有本末就与孙刘不平不过不作三公而已谓孙资刘放也孟子曰臧氏之子焉能使予不遇哉】炎方瘴疠避轩豁【老杜诗开襟驱瘴疠又诗南斗避文星退之南海碑云乾端坤倪轩豁呈露】故国山河开始终【此句用野人献块于公子重耳之意王介甫始开国于荆元均世父也衡山乃荆州之地今虽迁谪终为异时封国之祥欤汉书韦玄成传曰封侯故国老杜诗山河誓始终】传语元龙要相识江湖春动有来鸿【后山自注云元龙亦谪金陵○晋书王忱曰张祖希欲相识自可见诣此诗反而用之言书尺之间相见已了不待相诣也来鸿用苏武鴈书事顔氏家训亦以尺牍为千里面目老杜诗鸿鴈几时到江湖秋水多谢宣远诗遵渚有来鸿】

后山诗注卷七







卷八

钦定四库全书

后山诗注卷八

宋　陈师道　撰

任　渊　注

杜侍郎挽词三首【紘】

美政真吾母【荀子曰儒者在本朝则美政离骚经曰既莫足与为美政兮後汉杜诗为南阳太守人方于召信臣曰前有召父後有杜母】名家更杜陵【老杜诗名家无出杜陵人】于张从昔少【汉于定国张释之皆持法平据紘传曰议狱必傅经义又曰紘言配隶与编管太密因悉裁其法省百二十有余科】鲁卫至今称【鲁论曰鲁卫之政兄弟也又曰民到于今称之此句及後棠棣传两冯君竝指杜纯纯盖紘之兄也】丝竹中年好【晋书王羲之传谢安谓羲之曰中年以来伤于哀乐与亲友别辄作数日恶羲之曰顷正赖丝竹陶写恒恐儿辈觉损其欢乐之趣】词华夙世能【老杜诗词华哲匠能王维诗夙世谬辞客】周南棠棣传平世几人登【周南今洛京也唐书循吏传贾敦颐为洛州司马人为立碑弟敦实为长史人复立碑其侧号棠棣碑老杜诗青竹几人登】骥騄方怀远松筠忽有秋【魏文帝典论曰咸以自骋骥騄于千里书盘庚云乃亦有秋此借用以言岁晩】雍容名士数【後汉党锢传序曰指天下名士为之称号】终始法家流【前汉艺文志曰法家者流】凛凛惊千载【见温公挽词注】堂堂閟一丘【鲁直韩献肃挽诗曰堂堂万夫表直作闭佳城】能令羊季子不肯过西州【晋书谢安传羊昙为安所爱重安薨後辍乐弥年行不由西州路后山尝有寄邓州杜侍郎诗颇述知已意】

身去风流在人难玉石分【玉石言不为世所知也屈原曰同揉玉石兮一槩而相量鲍照见卖玉器者诗曰泾渭不可杂珉玉当早分】平生才一见治行已多闻【老杜诗大贤为政即多闻】更觉知音少【吕氏春秋曰伯牙鼓琴意在山锺子期曰巍巍乎意在水子期曰荡荡乎子期死伯牙遂絶弦以世无知音】还修地下文【王隐晋书载苏韶已死见其弟节节问地下亊韶言顔回卜商今为修文郎】他年九原泪仍是两冯君【汉书冯奉世传野王与弟立相代为太守吏民歌之曰大冯君小冯君兄弟接踵相因循】

黄预挽词四首

敏慧仍江夏风流更妙年【江夏黄童见前注】贫焚酒家券【酒家券用汉高祖纪折券弃责事焚劵用史记冯驩事】病得里胥钱【汉书食货志曰里胥平旦坐于右塾退之诗里胥上其事】精爽来鹰隼【左传曰心之精爽是谓魂魄老杜诗魏侯骨耸精神紧华岳峯尖见秋隼○神一作爽】清明泻涧瀍【退之书曰奴隶亦知其清明书禹贡曰伊洛瀍涧】无儿传素业【退之诗中郎有女能传业伯道无儿可保家王介甫作王逢年挽词亦云中郎旧业无儿付晋书陆纳传怒其兄子曰汝不能光益父叔乃复秽我素业耶】有泪彻黄泉【退之诗滴地泪到泉左传曰不及黄泉无相见也】

骨秀神仙数诗清雅颂才【老杜诗自是君身有仙骨又诗神仙才有数】识高悬日月【老杜诗名与日月悬】韵胜絶尘埃【陶渊明诗少无适俗韵文选头陀寺碑曰道胜之韵虚往实归】去就堪同事【用孔顔用行舍藏之意】摧残尽一哀【西京赋曰朴丛为之摧残礼记檀弓孔子曰予入而哭之遇于一哀而出涕曾子问曰皆哭不踊尽一哀】了知天上去不似世间来【华严经曰了知如是悉是虚妄天上去用李贺事见前注】

志大期千里【魏武帝歌曰老骥伏枥志在千里】身宜置一丘【晋书顾恺之为谢鲲像在石岩里云此子宜置丘壑中】英词真盖世【英词并盖世字竝见前注】爽气已横秋【晋书王徽之曰西山朝来致有爽气耳此借用其字文选北山移文云霜气横秋】地要黄金骨【太白诗云三载夜郎还于兹链金骨雪窦禅师颂肃宗问忠国师话云铁椎击碎黄金骨天地之间更何物】天成白玉楼【李商隐作李贺小传云贺将死时有绯衣人持一版书召贺曰帝成白玉楼立召为记天上差乐不苦也少顷遂絶】平生斲泥手斤斧恐长休【后山自谓也庄子曰郢人垩漫其鼻端若蝇翼匠石运斤成风听而斲之垩尽而鼻不伤元君招匠石曰尝试为寡人为之匠石曰自夫子之死也吾无以为质矣】

玉筯冰潮後【唐李阳冰李潮皆能篆张怀瓘书断曰如科斗玉筯偃波之类共五十二般舒元舆玉筯篆志曰秦丞相斯变颉籀文为玉筯篆】丝桐艺业余【史记田敬仲世家曰又何为乎丝竹之间文选谢宣远诗中堂起丝桐】远途憎早悟【用老杜文章憎命达之意建康实録陆云谓周处曰君前途尚远且患志之不立何患名之不彰南史梁室始兴王憺之子煜憺尝目送之曰吾所深忧其过俊发恐必无年】旷度得中疎【恢廓者人或以为疎文选夏侯湛东方朔画赞曰远心旷度】子逝今何遽吾生孰与居岂无文士传未有茂陵书【文士传乃张骘所作三国志注间见之汉书司马相如病免居茂陵既死有遗札书言封禅事】

秋怀四首

积雨不受暑既晴还得秋【老杜诗修竹不受暑】未免困河鱼【左传曰河鱼腹疾将奈何】宁如喘吴牛【世说满奋畏风答晋武帝曰臣如吴牛见月而喘牛畏热见月疑是日所以喘也此句谓受疾不如受热】风梧有先声【汉书韩信传兵法固有先声而後实】巢燕无後留【谢瞻九日诗巢幕无留燕】人生行乐尔【汉书杨恽传曰人生行乐耳须富贵何时】一经今白头【见前注】

小雨断复续回斜落晩风寒心生蟋蟀秋色傍梧桐【老杜诗小雨夜复密回风吹早秋】草与遥山碧花欺晚照红口须谈世事目已失飞鸿【晋书王猛见桓温面谈当世之事目送飞鸿见前注】

山断开平野【老杜诗山豁何时断】河回杀急流【汉书沟洫志曰分杀水怒选诗淮泗驰急流】登临须向夕风雨更宜秋急急後飞鴈翩翩不下鸥【老杜诗急急能鸣鴈轻轻不下鸥列子曰沤鸟飞而不下】晚舟犹小待暮雀已深投【老杜诗暮雀意何如退之社树诗云依依絶暮禽】

梨埓当千户【尔雅埓丘注曰谓丘边有界埓史记货殖传安邑千树枣燕秦千树栗此其人皆与千户侯等】鱼防拥万头【文选刘公干诗流波为鱼防】宁须一网尽不为百人留【仁宗时御史刘元瑜劾进奏院事一时名士皆贬斥语执政曰巳为相公一网打尽】密雨点急水【老杜诗点水蜻蜓款款飞】惊风擘系舟【东坡诗尽日舟横擘岸风】百年供转徙因病得夷犹【言常困于羇旅今因病而得闲也晋书陶潜云我性不狎世因疾守闲楚词君不行兮夷犹注犹豫也】

送法宝禅师

平生夫铁脚道价喧宇宙【长芦应夫禅师初参圆通秀秀遣作化主至一邸中有娼女为母所迫入其房不肯去即跏趺达旦以钱遣之仍索火焚其布单而去丛林因谓之夫铁脚张无尽尝为作铁笛引云】望礼东南云吾今独何後【老杜诗每望东南云令人几悲吒世说注曰惠远名被流沙彼国衆僧皆称汉地有大乘沙门每至燃香礼拜辄东向致谢】晩始识其子瑶林一枝秀【晋书王戎曰王衍神姿高彻如瑶林琼树传灯録宗派有别出一枝】初闻饮光笑【传灯録摩诃迦叶此云饮光胜尊佛书云世尊拈花迦叶微笑遂付以正法眼藏】复作空生瘦【空生即须菩提也】今年退後禅袖手不肯又真成菩萨魔【后山尝作诸月老再往荐福疏有田倦于利生亦菩萨之魔事按般若经曰或说法要辩过量生或所欲说未尽便止当知是为菩萨魔事】未免化城咎【法华经言有一导师导衆至珍宝处道中化作一城云云意谓暂为止息之地非究竟处】白月悬清光大钟得辞扣【月不容不照钟不容不扣师亦如是老杜谒文公诗大珠脱玷翳白月当空虚文选江文通诗秋月悬清光礼记善待问者如撞钟扣之以小者则小鸣扣之以大者则大鸣】知止一何勇随缘岂无复【老子曰知止不殆汉书东方朔传曰一何壮也佛书曰随缘赴感靡不问】丰台两禅子三请期一觏【三请见前注】翩然挈瓶盂百里往相就【贯休诗一瓶一鉢垂垂老千水千山得得来】古寺风雨余触目初邂逅夙昔有净缘欢然宛如旧教我早自异业成谁得救世故已备尝踌躇复何候钻火勿停手时来自渠透【鲁直诗木钻石盘未渠透毛诗夜未央注曰犹言夜未渠央也渠音其据反】殷勤礼白足【白足见前注传灯録迦叶闻世伽偈头面礼足】吾为太山溜【言修证之功在乎积久也汉书枚乘传太山之溜穿石】

赠赵奉议

为惠不必广但问与者谁受施何用多名义以为资【乐天诗相知不在多但问同不同此句颇用其律文选崔子玉座右铭曰受施慎勿忘王粲诗从军有苦乐但问所从谁】平生师友间四海参寥师一穷无四壁百代有千诗【吴僧道潜自号参寥子善诗为东坡所称晋书习凿齿传云四海习凿齿千诗见前注】再逐越淮江三年鲁中归【参寥子绍圣初坐累迁逐】初无赞公色【赞公见老杜诗本京中大云寺主谪秦州安置杜尝有诗云赞公释门老放逐来上国还为世尘婴颇带憔悴色】不异净名衣【言返初服也维摩经曰维摩诘虽为白衣持奉沙门清净律行净名即维摩诘】才如得风鷁【左传曰六鷁退飞过宋都风也】已复触藩羝【周易大壮卦羝羊触藩羸其角】路贫谁肯怜语妙君所知我往立谈间欻若白受缁乃知仁者听不待辛苦词【言听言之易如白受缁也礼记甘受和白受采仪礼昬礼注曰以白造缁曰辱庾信哀江南赋曰不无危苦之词】赵侯名教士【晋书乐广曰名敎内自有乐地】劲气喷长霓【退之诗云劲气沮金石曹子建七启曰慷慨则气成虹霓】论吐天下公而合吾所私【所私谓参寥】明牕弄文墨妍语含英姿要与识者论且避羣儿痴【汉书萧何传曰徒持文墨议论退之诗不知羣儿愚那用故谤伤】旧好无新功终年此交绥【左传赵宣子曰秦以胜归吾何以报乃皆出战交绥注云两退曰交绥】未须坚百战当即建降旗【史记张仪传曰轻走易北不能坚战孙樵与王霖书曰诚谓足下怪于文方举降旗且大夸朋从间】

元日雪二首

半夜风如许【後汉左慈作老羝语曰遽如许】平明雪皓然【晋书王徽之传夜雪初霁月色清朗四望皓然】帘疎穿琐细竹压更婵娟【乐天诗北牕竹婵娟按楚辞曰婵娟修竹】窘兔走留迹饥乌鸣乞怜遥忻炎海上还复得新年【末句谓东坡在海外无恙也老杜诗南游炎海甸】

度腊阙三白【一作閲三白○乐天诗度腊都无好霜霰朝野佥载曰正月见三白田父笑赫赫三白谓三得雪也】开正还积阴【沈约宋书南郊乐登歌曰开元守正礼存乐举○守一作首】炊烟茅舍湿噪雀暮枝深短发千方误中年万里心【言终老无成而悔壮年之妄念】成书着岩穴或有後人寻【此句用扬雄草玄意汉书司马迁曰仆诚以着此书藏之名山庄子曰其隐岩穴也难为于布衣之士】

次韵黄生

入竹投牕夜有声似违残腊作初正三更爽气侵危坐【老杜诗竹凉侵卧内後汉茅容避雨树下危坐愈恭】万里回风逼发生【尔雅回风谓之飘老杜雨诗当春乃发生】呵笔小吟撩我老【开元天宝遗亊曰李白对明皇撰诏诰时大寒笔冻敕宫嫔执牙笔呵之王介甫诗云物华撩我有新诗】闭门高卧见君情【用袁安事见前注】只今剩作惊人句颇觉吟边意未平【退之送东野序云物不得其平则鸣】

答黄生

水泥断道雪塞门远坊累日无行人【蜀志刘焉传曰米贼断道鲁直诗明朝醉起雪塞门柳子厚诗飞雪断道冰成梁】卧闻喧呼谁叫阍【汉书扬雄甘泉赋选巫咸兮叫帝阍此借用】稚子往问鹿骇奔【文选笛赋曰莫不张耳鹿骇小弁诗曰鹿斯之奔维足伎伎】黄生学诗用力新急手疾口如翻盆【北齐书魏收敏速之手邢温所不逮东坡诗文如翻水成老杜诗白帝城下雨翻盆】冲风踏冻送七言要令寒屋回春温是时积阴又黄昏叫閙索火惊四邻【杜牧之李贺集序曰太和五年十月中半夜舍外有疾呼传缄书者某曰必有异亟取火来及发之果集贤学士沈公子明书一通】迩来结字稳且匀【晋书卫恒曰杜氏甚得笔势而结字小疎】岂不见我参寥君【参寥子能诗意黄生近必见之故尔顿进也典略袁奉高曰卿见吾叔度耶】嗟吾老矣心尚存後来得子空马羣【欧公赠王介甫诗云老去自怜心尚在後来谁与子争先】径须赤手缚麒麟【如老杜掣鲸鲵之意谓大手笔也孙樵与王霖书曰譬玉川子月蚀诗韩吏部进学解莫不拔地倚天句句欲活读之如赤手捕长蛇不施鞚勒骑生马急不得暇莫可捉搦】四大海水一口吞【四大海水之语佛经多有之传灯録马祖谓龎居士云待汝一口吸尽西江水即向汝道】丈夫意气抗浮云【班固答宾戏曰仲尼抗浮云之志】道逢其人两手分【两句后山自言于诗学无所靳惜得人则分付也传灯録归宗曰遇人则中途授与】妒妇拊膺王右军【言世人之不广也羊欣笔阵图曰王羲之年十二见前代笔说于其父枕中窃而读之父因与之不旬月书便大进卫夫人见之曰此子得用笔诀近见其书便有老成之智流涕曰此子必蔽吾名墨薮曰锺繇见蔡邕笔法于韦诞坐上搥胸三日因呕血此诗参用其事列子曰甘蝇学射于飞卫飞卫高蹈拊膺曰汝得之矣此用其事南史王诞传宋明帝使虞通之撰妒妇记按战国策曰从妻言之未免为妒妇】

雪後

送往开新雪又晴故留腊白待春青【左传曰送往事居元稹诗曰腊雪消残春又诗迎新别故欲沾衣】稍回松色伸梅怨并得朝看与夜听已觉庭泥生鸟迹遽修田事带朝星【吕氏春秋曰巫马期为单父令带星而出入】暮年功力归持律不是骚人故独醒【吴志陆抗传曰大费损功力史记屈原曰衆人皆醉而我独醒】

送张蕲县

接禄才余岁为邦近故园案图三万户【汉书陈平传高祖问御史曲逆户口几何对曰始秦时三万余户】镇静五千言【史记老子着书五千余言道德之意】雪尽春泥滑风生沙水昏【老杜诗杖藜入春泥又诗天寒沙水清】犹须放琴客坐席稍能温【张君必有放妾事因以戏之按丽情集顾况有宜城放琴客诗序曰琴客宜城之爱妾也宜城请老爱妾出嫁不禁人之欲而私耳目之娱达者也歌曰南山阑干千丈雪七十非人不煖热此引用言席方假煖何须遽逐之也】

送何子温移亳州三首

治出龙城守【退之诗曰寄书龙城守谓柳柳州也】名高水部郎【见前注】清明人共识【退之答崔羣书曰青天白日奴隶亦知其清明】风味独难忘【开天传信记曰麴生风味不可忘也其详见前注】骨立秦书瘦【老杜李潮八分小篆歌曰苦县光和尚骨力苦县今在亳州】须粘桧蜜香【亳州地多古桧欧公亳州诗云蜂采桧花却落香唐罗邺早行诗旋呵鞭手冻粘须】烹鲜师老耳【老子曰治大国若烹小鲜亳州明道宫乃老子始生之地】曳尾肯蒙庄【庄子蒙人事见前注庄子曰楚王使大夫二人谓曰愿以境内累矣庄子曰楚有神龟死已三千岁矣王巾笥而藏之庙堂之上此龟者宁其死为留骨而贵乎宁其生而曳尾于涂中乎传灯録僧问洞山和尚为先师设斋还昔先师也无】

青襟曾诵赋【诗青青子衿注青衿青领也学子之所服】皓首始登门【文选李陵书云丁年奉使皓首而归】意得宁论晚【老杜诗论交翻恨晚此反而用之高适诗男儿贵得意何必相知早】心交不待言【庄子曰四人相视而笑莫逆于心遂相与友吴志孙权曰孤与子瑜可谓神交】向来期北上可复改南辕【后山自注云尝请湖越而得亳○期北上欲其渐近帝城也左传曰令尹南辕反斾又曰王告令尹改乘辕而北之】画地数佳政【老杜诗倒屣喜旋归画地求所历文选曹子建与吴季重曰在彼自有佳政】丛谈何处村【刘向说苑有丛谈篇老杜诗恸哭秋原何处村】

复作中年别仍怀後日忧关山遮极目【退之西山诗为遮西望眼王粲登楼赋云平原远而极目兮蔽荆山之高岑】汴泗只东流【退之诗汴泗交流郡城角谓徐州也东坡送欧阳主簿诗出处年来恨不齐一樽临水记分携江湖咫尺吾将老汝颍东流子却西】政好遭频借【老杜诗权宜借寇频後汉寇恂传颍川百姓遮道曰愿从陛下复借寇君一年】诗清得暗投【暗投见前注得暗投犹言安得暗投也】会看灵夀杖【汉书孔光传诏赐太师灵夀杖】扶出富民侯【汉书车千秋传千秋为丞相封富民侯】

送詹司业

学舍论交二十年白头相对固依然才难孰为吾君借【才难见鲁论】果满宁容我辈先【谓证果位也南史谢灵运谓孟顗曰丈人生天当在灵运前成佛必在灵运後此反而用之】熟路长驱聊缓步【退之送石处士序云犹驷马驾轻车就熟路而王良造父为之先後也此借用谓功名之途】百全一发不虚弦【汉书晁错传云此其计不百全岂发乎老杜诗鸣弦不虚发此借用言其藏器待时】故怀未尽还成别饱惯人间不更怜

西郊二首

红緑相催春事阑可能无意待人看不因送客那能出衰疾经年一据鞍【老杜诗送客逢花可自由蜀志先主见髀里肉生慨然流涕此句颇采其意据鞍见马援传】

攒眉敛目抵风沙暗度城西十里花【乐府蔡琰胡笳十八拍云攒眉向月兮抚雅琴】历肆侧听长短句【云溪友议曰崔涯张祜齐名每题诗倡肆元稹乐府古题序云句度短长之数声韵平上之差】缘溪斜着两三家【此句终上句之意东坡诗竹篱茅屋趁溪斜老杜诗江深竹净两三家】

寄亳州何郎中二首

西南日下共浮云【西南谓日暮时文选李少卿与苏武诗曰携手上河梁游子暮何之又诗曰仰视浮云驰奄忽互相踰风波一失所各在天一隅江淹拟李陵诗曰樽酒送征人踟蹰在清晏日暮浮云滋握手泪如霰】人事难羣喜劝分【渊明赠龎参军诗序曰人事好乖便当语离左传曰振廪劝分此借用其字】已度城阴先得句【何逊诗城阴度堑黑昬鸦接翅稀】不应从俗未忘荤【谓何胤也见前注两句皆用何氏事】松篁有节元宜晚【礼记曰如松柏之有心】桃李无蹊只自薰【汉书李广传赞桃李不言下自成蹊许浑诗冬草只自薰】欲入帝城须帝力【用陈咸事见前注汉书张敖传曰秋亳皆帝力也】且寻诗社着诗勲【孙鲂沈彬同游李建勲之门为诗社欧公诗云唱高谁敢投诗社鲁直诗学古苦勲多魏志注曰示威怀而着鸿勲】

西原追送未成旬赫赫传声已迫人【孟浩然诗重阳未成旬汉书何武所居无赫赫名後常见思】剩欲钞诗寄来使【高适诗寻经剩欲翻老杜诗钞诗听小胥】尚能拂席致嘉宾【史记孟子传曰平原君侧行襒席注拂也音匹结反】孰知简易归刘向【汉书刘向为人简易无威仪】谁使循良作寇恂【见前注】他日入东专一壑少留余地许为邻【晋宋间人多以往会稽为入东南史何胤传买园宅欲入东遂居若邪山汉书叙传班嗣曰渔钓于一壑则万物莫奸其志王介甫诗我亦暮年专一壑】

寄答泰州曾侍郎

千里驰诗慰别离诗来吟咏转悲思【老杜诗愁极本凭诗遣兴诗成吟咏转凄凉汉书赵幽王传曰王悲思】静中取适庸非计【前辈谓作文静中一业故此反其意老杜诗取适南巷翁】林下相从会有时【云溪友议僧灵澈诗曰相逢尽道休官去林下何曾见一人魏志崔琰曰会当有变时】生理只今那得说【老杜诗我在路中央生理不得论】交情从昔见于斯【汉书郑当时传一贵一贱交情乃见】含毫欲下还休去怀抱何由得细知【退之答侯继书云欲致一书闻足下并自书其所怀舍意连辞将发复已卒不能成就其说陆机文赋曰或含毫而渺然】

送提刑李学士移使东路【据实録元符二年二月提点京东西路刑狱李昭玘徙京东东路】

襟抱从前相向开倡酬于此未多陪【老杜诗一生襟抱向谁开】身更宠辱谈弥胜【老子曰宠辱若惊高僧传支遁谓王蒙曰贫道与君别来多年君语了不长进后山此句反其意而用之】路别东西意自哀【文选谢玄晖辞随王牋曰岐路东西或以呜唈注引淮南子杨朱泣岐事故柳子厚重别刘梦得诗曰二十年来万事同今朝岐路忽西东后山徐州人徐州属京东西路】隐几忘言终不近【庄子曰南郭子綦隐几而坐仰天而嘘嗒然似丧其耦又曰智北游于玄水之上适遭无为谓三问而不答问乎狂屈狂屈曰予中欲言而忘其所欲言反见黄帝而问焉黄帝曰彼无为谓真是也狂屈似之我与若终不近也此句后山自述】白头青简两相催【唐刘子玄曰头白可期汗青无日此借用自言度岁月于文字间也後汉吴佑传父恢欲杀青简以写经书杜诗干戈衰谢两相催】孰知衰老难为别声问应须续续来【汉书苏武传曰有声问来乐天琶琶行云低眉信手续续弹】

和郑户部宝集文室二首

远游游则远【屈原远游曰悲时俗之迫隘兮愿轻举而远游此借用言主僧徧参也】安心心已安【传灯録僧神光问达摩曰我心未寜乞师与安达摩曰将心来与汝安曰觅心了不可得达摩曰我与汝安心竟】茅茨更何事一坐五年寛【传灯録汾州无业禅师曰古得道人得意之後芧茨石室向折脚铛子里煮饭吃过三十二十年乐天诗一坐十五年林下秋复春】客来问法要示以无所还【楞岩经曰今当示汝无所还地】勿云空生默听者不胜言【空生谓须菩提也般若经须菩提于岩中晏坐帝释散花曰我闻尊者善谈般若云云须菩提曰我于般若未曾谈着一字帝释曰尊者无说我亦无闻无说无闻是名真说般若】

贵有空王章【空王佛也章印也谓传佛心印观佛三昧海经云住念佛者心印不坏信心铭观心空王】贫无置锥地【见前注】冲风牕自语【古乐府中庭有树自语】涴壁虫成字【东坡诗书牕涴壁常遭骂虫成字见前注】向隅有知音【说苑曰今有满堂饮酒者一人向隅独泣则一堂之人皆不乐矣此借用言面壁也按传灯録达摩寓止于嵩山少林寺面壁而坐终日默然人莫之测又忠国师曰墙壁瓦砾炽然常说故东坡赠月老诗曰拱手但默坐墙壁方谆谆后山用此意谓无情亦解说法不可谓墙壁无知也】阖门接强对【传灯録赵州和尚见真定帅王公不下禅牀曰第一等人来禅牀上接中等人来下禅牀接末等人来山门外接东坡诗安排诗律追强对按吴志陆抗传曰外御强对】只道庭前柏西来本无意【庭柏见前注传灯録大梅云西来无意】

隐者郊居

高斋缭绕度双沟【谢玄晖有郡内高斋闲坐诗】老气轩昂盖九州【老杜诗老气横九州】不为江山开悒怏【老杜诗巳知出郭少尘事更有澄江消客愁又诗汀洲稍疎散风景开悒怏】正缘风味得淹留【风味见前注刘安招隐士曰攀桂枝兮聊淹留】招携好客供谈笑【老杜诗强将笑语供主人】拆补新诗拟献酬【锺嵘诗品曰拘挛补衲蠧文已甚寒山子诗与道殊悬远拆东补西尔楚茨诗云献酬交错欧公诗更约多为诗准备恐防梅老敌难当】小摘自锄稀菜甲旁观虚作不堪忧【老杜客至诗自锄稀菜甲小摘为情亲鲁论曰人不堪其忧】

览胜亭

断岸通横水【老杜诗决渠当断岸】吹花满系船【老杜诗吹花困癫傍舟楫】中年擅幽独辍食买林泉【楚辞曰幽独处乎中山】草木真成主江山故作妍升沈有流转且复赋归田【元稹诗升沈或异势张平子有归田赋】

何太冲挽词二首【一作大中】

课最三川守【汉书宣帝纪课殿最以闻注云最凡要之首也言课居首也又倪寛传课更以最史记李斯之子由为三川守】名成万石君【汉书石奋传景帝曰石君及四子皆二千石人臣尊宠乃集举其门凡号奋为万石君】平生欠一识声烈即多闻【见前注】兜率真归处【乐天诗海山不是吾归处归即应归兜率天】琴台只断云【老杜诗琴台日暮云】伤心今夜月忍便到初坟【汉元帝诏为初陵注未有名故曰初此用其字】

哀挽诸儒竞【老杜诗哀挽青门道晋书郗超传及死贵戚操笔为诔者四十余人】丰碑故吏繁【礼记曰公室视丰碑此借用其字按後汉诸碑多门生故吏所立】素车纷雨泣【周礼车仆注曰素车以白玉垩车也老杜诗路人纷雨泣○玉一作土】丹旐与风翻【老杜诗丹旐飞飞日】几地留遗爱【孔子曰子产古之遗爱】他年作九原【礼记赵文子与叔誉观乎九原文子曰死者如可作也吾谁与归注作起也】涕流耆旧尽不独为乡园【何逊诗乡园不可见江水徒自清】

送大兄兼寄赵团练

贫有分离苦官无早晩宜【上句见第一卷注乐天诗命苟未来且求食官无高卑及远迩】又为千里别未觉十年迟【此一聨足成破题之意分属两句十年迟详後注】日与江山远风连草木悲平生刘子政见可共论诗【刘向字子政汉宗室也以属赵君】

寄襄州程大夫

中年为吏晚专城不独身荣府亦荣【专城见前注】江汉风流见羊杜【晋羊祜杜预皆镇襄阳老杜诗江汉风流万古情】相门经术有韦平【汉韦贤平当父子皆以明经至宰相史记孟尝君传曰相门有相】十年一别音书絶万里相看骨肉情【杕杜诗序曰骨肉离散】今代龎公入城府定将悬榻与逢迎【後汉龎公传龎公居岘山之南未尝入城府岘山今在襄州又徐穉传陈蕃特为置一榻去则悬之】

送检法赵奉议

三岁公门不屡过作牋时得问如何【晋书龚玄之未尝至公门】及兹去去翻为恨【文选苏武诗参辰皆已没去去从此辞】向使常常肯为多【悔向来不数见也孟子曰欲常常而见之】勇鋭闭房犹着酒【老杜诗昔何勇鋭今何愚白虎通曰人生六十闭房者何也法六月阳气衰也礼记内则注曰妾五十始衰闭房不复出御】切深疾恶反伤和【退之欧阳生哀辞曰其文章切深魏志陈矫传陈登曰清修疾恶有识有义吾敬赵元达老杜栀子诗曰与道气伤和一本伤作相】赠言窃取仁人号【赠言谓劝其止酒与和易也暗用管辂别传诸葛乐事详十二卷王察院挽词注家语子路将行孔子曰赠汝以言乎史记孔子世家孔子过周问礼老子送之曰富贵者送人以财贫贱者送人以言吾不能富贵窃仁者之号送子以言】善听君居长者科【左传所谓惟善人能受尽言】

送建州郑户部

清江画舸照新晴铙鼔喧喧聒耳鸣【乐府题有铙歌鼓吹】昔日布衣今着绣【着绣昼行见前注】他年鹤化只空城【郑盖徐州前辈故用丁令威化鹤事见前注】还朝不待三年最【汉书严助传曰助为会稽太守愿奉三年计最】得郡何妨万里行【成都记万里桥诸葛亮送费禕使吴别于此禕曰万里之行始于此矣】岁禄二千亲八十世间谁有此时荣【汉太守秩二千石】

送张秀才

学又三年积【三年学见鲁论】功收一日长【蜀志庞统曰吾似有一日之长】擅场推老手【张平子东京赋曰秦政利觜长距终得擅场杜子美诗画手看前辈吴生远擅场欧公诗老手尚能工翦裁】附尾得诸郎【史记伯夷传顔回虽笃学附骥尾而行益显南史王僧?传曰此乌衣诸郎坐处】度鸟界晴碧【老杜诗身在度鸟上又诗雪岭界天白】过云回夕黄【老杜诗絶壁过云开锦绣又诗锦城曛日黄】孰知诗有验【谓诗能穷人】莫愠路无粮【鲁论孔子在陈絶粮子路愠见庄子曰吾无粮我无食○我一作饿】

后山诗注卷八

<集部,别集类,北宋建隆至靖康,后山诗注>







卷九

钦定四库全书

后山诗注卷九

宋　陈师道　撰

任　渊　注

晁无咎画山水扇

前生阮始平【晋阮咸为始平太守顔延之五君咏曰屡荐不入官一麾乃出守盖谓咸也无咎亦数补外云黄鲁直诗前身邺下刘公干今日江南庾子山】今代王摩诘【唐王维字摩诘工诗善画绘上以为天机所到学者不及也】偃屈盖代气万里入方尺【南史齐竟陵王子良之孙贲于扇上图山水咫尺之内便觉万里为遥老杜山水图歌云咫尺应须论万里】朽老诗作妙【南史沈庆之诗曰朽老筋力尽徒步还南冈此借用以言树石】险絶天与力【老杜诗溟涨与笔力】君不见杜陵老翁语湘娥增悲真宰泣【老杜有山水障歌云不见湘妃鼔瑟时至今斑竹临江活又云元气淋漓障犹湿真宰上诉天应泣又云湘娥帘外悲】

奉陪赵大夫游桓山

後水喧江落浑黄【老杜诗寒江旧落声浑黄谓汴水也元稹有酒章曰济涓涓而缕贯将奈兮万里之浑黄】晩云障日作微凉【东坡诗峰多巧障日】笙歌声里旌旗动罗绮丛中语笑香劝相秋郊开稔熟【易井卦曰君子以劳民劝相开谓导迎之如礼记所谓有开必先】摩挲苔壁吊荒亡【诗意属桓司马後汉书蓟子训摩挲铜人孟子曰流连荒亡】风流一代今山简有底樽前着葛强【晋书山简传简镇襄阳每出嬉游有童儿歌曰举鞭问葛强何如并州儿强家在并简爱将也后山以自比老杜诗花飞有底急底犹言何等见顔师古匡谬正俗】

寄曹州晁大夫【晁端仁字尧民】

东方千骑贵当年白发居头也自贤【古乐府陌上桑曰东方千余骑夫壻居上头又曰四十专城居此诗言不必盛年出守而後为贤也文选韦弘嗣博奕论曰君子耻当年而功不立东坡诗直为鲈鱼也自贤】肯费精神修客主【言不饰?传以称过使客也退之诗可怜无益费精神】稍回功誉入章篇【退之诗余事作诗人】虚名不救饥肠厄晚岁仍遭末疾纒【此以下皆后山自述老杜诗虚名但蒙寒温问泛爱不救沟壑辱东坡诗平生五千卷一字不救饥按世说曰愍度道人立心无义权救饥耳左传曰风淫末疾老杜诗尚纒漳水疾】死去不为天下惜【晋书王坦之答谢安书曰天下之宝故为天下所惜】镜中当有故人怜【老杜诗镜中衰谢色万一故人怜】

送冯翊宋令

三楚风流信有人【三楚见前注风流谓屈宋】先声今已彻咸秦【咸阳秦所都】宁为鸡口官无小【鸡口见前注左传曰国无小退之蓝田丞厅壁记曰官无卑顾材不足塞职】欲试牛刀久要新【牛刀见鲁论庄子曰庖丁解牛十九年而刀刃若新发于硎】细肋卧沙勤下筯【冯翊沙苑监有卧沙细肋羊下筯见前注】长芒刺眼莫沾唇【长芒似指苜蓿沙苑多有之唐薛令之诗曰初日上团圆照见先生盘盘中何所有苜蓿长阑干老杜诗藤枝刺眼新】山西豪杰知吾老【山西一作西州○後汉皇甫规传党事起自以西州豪杰耻不得预考后山与曾枢密书熙宁间常客游秦中】为说犹堪举万钧【言其尚强健也孟子曰今曰举百钧则为有力人矣】

嗟哉行

张生服石为石奴【启顔録云後魏时诸王贵臣多服石药皆称石发此云为石奴言为石所使也】下潦上乾如渴乌【後汉马援传曰下潦上雾此借用李兰刻漏法曰以铜为渴乌以引器中水太白天马歌尾如流星首渴乌】一朝偾蹶须人扶伏毒未动风出虚此生所得与昔殊【退之作李干墓志略曰余不知服食说自何世起杀人不可计而世慕尚之益至临死乃悔後之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已】韩子作志还自屠【退之作李干墓志叙以药败者数人以为世诫然躬自蹈之故乐天有诗曰退之服硫黄一病讫不痊吴越春秋国人作离别之声曰天道佑助兮吴卒自屠】白笑未竟人复吁【乐天诗序曰予与故刑部李侍郎早结道友以药术为事诗曰金丹同学都无益姹女丹砂烧即飞是乐天从事于金石也】以身济欲未必愚欲久而速反所图【李干墓志有曰蕲不死乃速得死谓之智可不可也】嗟哉伟然二大夫【谓韩与白也汉书疏广传曰贤哉二大夫】

夜句三首

过雨作秋清归云放月明【鲁直诗今夜傥放春月明】入帘揺竹影塞耳落洪声【徐州有百步洪】

老树仍孤秀秋蟾只独明何须夜来雨却听枕前声【夜来雨见前注】

短短长长柳三三五五星【唐人王建诗长长南山松短短北涧杨诗曰嘒彼小星三五在东东坡乐府曰旋抺新妆看使君三三五五棘篱门】断云当极目不尽远峰青【唐钱起湘灵鼓瑟诗曰江上数峰青】

送孝忠落解南归【孝忠盖后山兄子】

妙年失手未须恨白璧深藏可自妍【後汉蓟子训传常抱邻家婴儿故失手堕地而死藏璧用鲁论韫匮之意庄子曰良贾深藏若虚】短发我今能种种【左传卢蒲嫳曰余发如此种种余奚能为注曰种种短也】晓妆他日看娟娟【老杜诗晓妆随手抺东坡与潘三失解後饮酒诗曰千金敝帚人谁买半额蛾眉世所妍顾我目为都□□怜君欲鬬小婵娟】千金市帚宁论价【魏文帝典论曰我有敝帚享之千金】万户分侯信有年【汉书李广传文帝曰惜广不逢时令当高祖世万户侯岂足道哉退之剥啄行曰往追不及来不有年】清白传家有如此【後汉杨震传使後世称为清白吏子孙太白诗丈夫立身有如此按礼记儒行曰其特立有如此】归涂囊尽不留钱【老杜诗囊空恐羞涩留得一钱看此反而用之】

寄单州张朝请

平生天上张公子尚记门间半面人【老杜赠张四学士诗云天上张公子宫中汉客星半面见前注】声烈与风来不尽【文选琴赋曰声烈遐布东京赋曰声与风翔泽从云游此用其字退之书曰名声随风而流此用其意】音书无使去难频【老杜诗风尘荏苒音书絶又诗欲问平安无使来】一言悟主心犹壮【汉书车千秋特以一言寤意旬月取宰相封侯】百巧成穷发自新【东坡诗宛丘先生不自饱更笑老崔穷百巧】闻说监河收贷粟定倾东海活穷鳞【庄子曰庄周家贫贷粟于监河侯监河侯曰诺我将得邑金将贷子三百金可乎庄周曰昨周来有中道而呼者周顾视车辙中有鲋鱼焉周问之对曰我东海之波臣也君岂有斗升之水而活我哉周曰诺我且南游吴越之王激西江之水而迎子可乎鲋鱼曰吾得斗升之水然活耳君乃言此曾不如早索我于枯鱼之肆左传曰陈氏以公量贷而以家量收之姚嗣宗诗可惜作穷鳞】

谢宪台赵史惠米

平生忍欲今忍贫闭口逢人不少陈【退之诗枚臯即召穷且忍】俸薄身清赵都史也能作意向诗人【老杜诗作意莫先鸣又诗独能无意向渔樵】

和赵大夫鹿鸣宴集

赵侯诗律近风骚雅意推贤答圣朝【汉书萧望之雅意本朝老杜诗未有涓埃答圣朝】鸿鴈着行过渭水【老杜鴈诗却过清渭影高起洞庭羣东坡诗旅鴈何时更着行】凤凰览德下虞韶【汉书贾谊传曰凤凰翔于千仞兮览德辉而下之尚书箫韶九成凤凰来仪】三千着籍今为盛【汉书儒林传序曰成帝末增弟子员三千人後汉儒林牟长传曰诸生着録前後万人鲁论曰唐虞之际於斯为盛】九万论程不作遥【庄子曰抟扶摇而上者九万里太白诗回山倒海不作难】不读世书谈世事卧看君自致青霄【史记范雎传须贾曰贾不意君能自致於青云之上贾不敢复读天下之书不敢复与天下之事晋书王衍传曰口不论世事李善注文选辨命论云刘孝标自谓坐致青云】

和朱智叔鹿鸣席上

三楚风流秀士林英词从昔动修门【三楚风流见前注英词谓屈宋风骚沈约宋书谢灵运传论曰英词润金石楚辞招魂曰魂兮归来入修门注修门郢城门也郢盖楚之所都】充庭初识苍龙础【通典曰武太后长夀三年始令举人献岁元会列于方物前以备充庭东坡诗双蜺蟠础龙纒栋言禁殿也】赐醴行沾白兽樽【晋礼志曰正会设白兽樽于殿庭若有能直言则发此樽饮酒】已上荐书轻一鹗【见前注轻字读如身轻一鸟过之轻】更凭诗力化羣鲲【庄子曰北溟有鱼其名为鲲化而为乌其名为鹏鹏之背不知其几千里也怒而飞其翼若垂天之云培风背负青天而後乃今将图南】千年辽鹤空城郭【见前注】谁见朱公有异孙【后山自注云汉大司空朱浮萧人也○萧县今属徐州魏志王粲传蔡邕倒屣迎粲曰此王公孙有异才】

酬智叔见赠

老去斯文不更论却因夫子话师门【师门谓曾氏後汉桓荣传曰下则去家慕乡求谢师门】清谈不待倾三语【晋书阮曕传曕字宣子王戎问曰圣人贵名教老庄明自然其旨同异瞻曰将无同戎即命辟之时谓三语掾世说又载卫玠嘲宣子曰一言可辟何假于三宣子曰苟是天下之望亦可无言而辟复何假一】胜日何知共一樽【胜日见前注老杜诗不谓生戎马何知共酒盃苏武诗我有一樽酒将以赠远人】逐北我方填坎井【庄子曰蛮氏触氏相与争地而战伏尸数万逐北旬有五日而後反左传曰郑伐宋宋师败绩狂狡辂郑人郑人入于井庄子曰子独不闻夫坎井之蛙乎】图南谁得料鹏鲲【见前注】过逢为说侯芭在【老杜诗数为姻娅过逢地侯芭见前注】卧楫生衣犊有孙【老杜诗归楫生衣卧陆龟蒙诗树有交柯犊有孙】

再酬

乡里衣冠不絶人【见前注】近天尺五只清门【尺五见前注老杜诗将军魏武之子孙于今为庶为清门】论文正可簪双笔【汉书赵充国传张安世本持橐簪笔注谓备顾问汉仪尚书令仆丞郎月给大管笔一双】浇舌行看赐上樽【东坡诗浇子谈天口汉书赐丞相养牛上尊酒注糯米一斗酒一斗为上尊】琼玖每蒙先木李【木瓜诗投我以木李报之以琼玖】蜩鸠方共笑飞鵾【蜩鸠飞鵾竝见前注】固知贤杰当传世下里朱陈亦有孙【文选宋玉对楚王问曰客有歌于郢中者其始曰下里巴人国中属而和者数百人乐天诗徐州古丰县有村曰朱陈去县百余里桑麻青氛氲田中老与幼相见何欣欣一村惟两姓世世为婚姻】

敬酬智叔三赐之辱兼戏杨理曹二首

龙争虎据竟成尘【後汉班固答宾戏曰七雄据鬬分裂诸夏龙战虎争魏陈琳檄曰豪杰纵横熊据虎跱】只有青楼与白门【后山自注云青楼燕子楼也○杜牧之诗嬴得青楼薄幸名魏志张邈传吕布自称徐州刺史太祖征布布与其麾下登白门楼兵围急乃下降】令宰才高先得句【令宰谓智叔为咸平令也老杜诗凫看令宰仙】使君情重数开樽【退之诗使君数开筵又云主人情更重空使剑锋摧东坡乐府亦有主人情重之句】江山故国难留鹤科斗荒池可着鲲【谓智叔将出使也退之峡石西泉诗曰闻说旱时求得雨只疑科斗是蛟龙可着鲲犹言安可着鲲也】直使颔须浑作白未应投镊愧诸孙【后山自注云智叔有叹白头诗○乐天诗满颔白髭须南史郁林王纪齐高帝笑曰岂有为人作曾祖而拔白须者乎即掷镜镊】

险韵廋词费讨论【晋语曰有秦客廋词于朝注云廋隐也谓以隐伏诡谲之言问于朝也鲁论曰世叔讨论之】真持布鼔过雷门【汉书王尊传曰毋持布鼔过雷门注雷门谓会稽也有大鼔越击此鼔声闻洛阳】更看九日台头句【谓二谢诗见前注以比智叔元稹诗更看吹帽落台头】未用三人月下樽【太白诗举杯邀明月对影成三人后山不饮故云】镜里黄花明白发海边赤脚踏长鲲【言其已老欲为世外之游也老杜诗能添白发明又诗赤脚踏层冰东坡诗脚踏赤鯶公云】从来相戒莫打鸭可打鸳鸯最後孙【此句属杨理曹打鸭事见前注後篇寄晁大夫诗亦曰只今容有名驹子则此所谓鸳鸯孙盖名家之後也公长短句中南乡子引载盼之子莹诗意似指此】

酬智叔见戏二首

百念皆空习尚存稍修香火踏空门槌腰摩腹非春事【乐天诗小奴槌我足小婢槌我背信老态也老杜诗自知白发非春事】割爱投闲覆玉樽【老杜诗割爱酒如渑退之进学解投闲置散覆杯见前注】白发情多犹可染【后山自注云来诗有白发之叹○南史谢灵运传何长瑜以韵语序临川王义庆僚佐云陆展染白发欲以媚侧室青青不解久星星行复出】骖鸾兴尽却乘鲲【退之所谓我宁屈曲自世间安能从汝巢神山也江淹别赋曰骖鸾腾天乘鲲盖用李白骑鲸鱼之意】上界纷纷足官府【退之诗上界真人足官府岂如散仙鞭笞鸾凤终日相追陪】也容河鼔过天孙【尔雅曰河鼔谓之牵牛史记天官书曰织女天女孙周处风土记曰七月初七日河鼓织女二星辰相会】

雨花风叶未宜春私柳官渠白下门【晋书陶侃识武昌官柳此云私柳反而用之白下本在金陵此句所指当是徐州白门也】每度清溪嘲短发【老杜诗莫话清溪发萧萧白映梳后山後有诗云只欲泥行过白下万一帘疎见一斑前有诗云历肆侧听长短句缘溪斜着两三家当是白门傍溪狭斜所在也】时容使席近芳樽【晋书阮籍等赞曰刘毕芳樽之友】雄蜂雌蝶元非偶【李商隐柳枝诗曰花房与蜜脾蜂雄蛱蝶雌同时不同类那复更相思左传曰齐大非吾偶】野马游尘不佐鲲【言无复少年之气助其狂心也庄子曰野马尘埃也生物之以息相吹也注曰此皆鹏之所凭以飞者耳野马者游气也汉书食货志曰或累万金而不佐公家之急】若许成功当封赏【后山自注云事具李待制席上篇后山诗话韩魏公安抚陕西李待制师中过之李有诗名席上使为官妓贾爱卿赋诗曰愿得貔貅十万兵秦关烽火一时平归来不用封侯印只问君王乞爱卿】请看子子与孙孙【意谓老矣此事当付之後生前汉元后传王翁儒曰吾闻活千人有封子孙子子孙孙见尚书及诗】

送智叔令咸平

二谢将能事重阳只故台【老杜诗孰知二谢将能事颇学阴何苦用心】固须冲节去便恐带秋回【言重九已近不肯少留爽秀之气若与秋俱回谁复继二谢者】敏捷才无尽【老杜诗敏捷诗千首见前注】铺张意有开【退之云铺张对天之闳休此借用言诗意开广也】犹须记衰疾书与鴈同来【竝见前注】

九月九日夜雨留智叔

骑台九日登临处只有归人醉扶路【晋书谢安传羊昙为安所爱重安薨後行不由西州路尝因石头大醉扶路唱乐不觉至州门以马策扣扉诵曹子建诗曰生存华屋处零落归山丘恸哭而去】千年二谢孰可代我每苦留君只去【后山罢颍学除彭泽令未赴丁母忧寓僧舍既除丧犹不言仕者四年】花粗只为前人惜【前篇有曰可打鸳鸯最後孙粗与麄同】曲误不解丞卿怒【此两句亦戏扬理曹也吴志周瑜传曰曲有误周郎顾後汉五行志童謡曰梁下有悬鼓我欲击之丞卿怒此借用】只消着帽受西风不待风流到新句【反用孟嘉落帽事言免贻白发之嘲也此句以属智叔老杜诗吹面受和风】

九月九日与智叔鵰堂宴集夜归

鵰堂从昔有恶客酒尽不去仍复索【玉堂闲话曰徐州使宅有鵰堂盖多妖狐故画鵰于中东坡在徐州王巩遇之自谓恶客故此诗引用老杜诗指点银瓶索酒尝】欲留歌舞尽客意风雨和更作三厄【汉书翟方进传曰危乱汉朝以成三厄此借用其字】佳辰难得客更难我穷无酒为君欢只欲泥行过白下万一帘疎见一斑【史记夏本纪曰泥行乘橇孙光宪词曰半踏长裙宛约行晚帘疎处见分明东坡乐府曰十里春风谁指似斜日掩映透帘斑晋书王献之传曰此郎管中窥豹时见一斑】

城南夜归寄赵大夫

书生作意一斑足杜陵据鞍两眼寒【东坡诗杜陵饥客眼长寒蹇驴破帽随金鞍隔花临水时一见只许腰肢背後看】风雨唤人归去好【老杜诗江草日日唤愁生】免敎街吏报平安【芝田録牛奇章公帅维扬杜牧之在幕中夜微服逸游後牧以拾遗召公以纵逸为戒牧始隐讳公取一箧皆街子早报帖云杜书记平善老杜诗每日报平安】

席上劝客酒

稍开襟抱使心寛大放酒肠须盏乾【世说轻诋门曰中郎襟抱未虚韩孟同宿聨句云为君开酒肠颠倒舞相饮唐人诗又曰酒肠俱逐洞庭寛】珠帘十里城南道肯作当年小杜看【小杜即牧之也牧之诗云春风十里扬州路卷上珠帘总不如】

戏寇君二首

老杜秋来眼更寒蹇驴无复逐金鞍【见前注一本作杜老】南邻却有新歌舞借与诗人一面看【文选左太冲诗南邻击钟磬北里吹笙竽本事诗云乔知之有婢名窈娘武延嗣留之知之为诗曰君家闺阁不曾难常将歌舞借人看文选三国名臣赞序曰定交一面李善注引崔寔本论曰徒以一面之交定臧否之决】

南邻歌舞隔墙听想对朝牕晕倒青【东坡诗倒晕连眉秀岭浮退之诗白咽红颊长眉青】莫望唤人看嫋娜【老杜诗唤人看騕褭不嫁惜娉婷】只凭幽梦寄叮咛【退之诗幽梦感湘灵又诗浪凭青鸟通叮咛】

絶句四首

秋牀归卧不缘愁病与衰谋作老仇【竝见前注】数树直青能尔瘦【退之诗杏花两株能白红东坡杂録载张子野戏语琴妓曰此筝不见许时乃尔黑瘦耶】一轩残照为谁留【老杜诗前轩颓晩照又云不知明月为谁好】

芒鞋竹杖最关身散发披衣不待人三两作邻堪共活【老杜诗此地两三家周礼五家为邻】五千插架未为贫【北史崔儦传曰不读五千卷书者无入此室退之诗插架三万轴】

昬昬嗜睡元非病续续题诗不奈闲【东坡诗唤取昬昬嗜睡翁本事诗韦庄云谁知闲卧意非病亦非眠乐天琵琶行低眉信手续续弹】作意买山还得笑【世说支遁就深公买印山深公曰未闻巢由买山而隐】多方拔白却成斑【应璩老诗曰拔白自洗苏乐天诗啼衿与愁鬓此日两成斑】

书当快意读易尽【抱朴子曰陆子十篇诚为快书又曰嵇生云每读二陆之文未尝不废书而叹恐其卷之竟也史记李斯传曰快意当前适观而已矣】客有可人期不来【退之诗曰所期终莫至日暮与谁回可人见前注又见蜀费禕晋桓温传】世事相违每如此【晋书羊祜曰天下事不如意十居八九】好怀百岁几回开【老杜诗怀抱何时得好开东坡诗笑口几回开】

骑驴二首

复作骑驴不跨驴此生断酒未须扶【丛林谓参禅人有二病一是骑驴觅驴二是骑却驴不肯下识得驴了却骑不肯下此一病更是难医若解放下方唤作无事道人后山此句岂谓是耶未须扶见下句注】独无锦里惊人句【老杜诗锦里先生乌角巾又云为人性僻耽佳句语不惊人死不休鲁直有杜子美浣花醉图诗云宗文守家宗武扶落日蹇驴驮醉起盖世传老杜画像如此】也得梁园画作图【王立之诗话云双井黄叔达字知命自江南来京师与彭城陈履常俱谒法云禅师于城南夜归过龙眠李伯时时知命着白衫骑驴道中揺头而歌履常负杖挟囊于後一市皆惊以为异人伯时素善画因写以为图邢惇夫作夜归图诗此诗末句追记此事也履常即后山旧字梁园谓汴京梁孝王兔园所在也】

冲篱突市不逡巡掠面惊风扑眼尘【东坡诗四山眩转风掠耳】出手推敲宁避尹【唐宋遗史贾岛一日于驴上得句云鸟宿池边树僧敲月下门始欲着推字又欲着敲字链之未定引手作推敲之势京兆尹韩愈方出岛不觉冲至第三节】题门吟咏不逢人【本事诗云崔护清明日游城外叩一庄门求饮有一女子以杯水遗护意属甚厚明年思其人复往叩户久无人应因书一絶于门云去年今日此门中人面桃花相映红人面只今何处去桃花依旧笑春风退之诗百里不逢人】

夀安县君挽词

两大推平日【左传郑忽曰齐大非吾偶又懿氏妻曰物莫能两大】三从播厥声【仪礼丧服传曰妇人有三从之义无专用之道故未嫁从父既嫁从夫夫死从子】忧勤登上夀【言虽忧勤而不损夀也事见後注国语不忧年之不登庄子曰上夀百岁】箫鼓闭佳城【西京杂记云滕公得石椁铭曰佳城郁郁三千年见白日吁嗟滕公居此室】缌布千人从松楸十里行【文选蔡伯喈作陈太丘碑曰缌麻设位哀以送之远近会葬千人以上任彦昇求立太宰碑表曰松檟成行】哀荣动乡里点笔竞诸生【鲁论曰其生也荣其死也哀】

寄曹州晁大夫

堕絮随风花作尘黄楼桃李不成春【乐天诗春尽絮飞留不得随风好去落谁家太白诗曰平生种桃李寂灭不成春】只今容有名驹子困倚阑干一欠伸【此篇盖言徐州风物后山尝有词并序云晁大夫增饰披云初欲压黄楼而张马二子皆当年尊下世所谓英英盼盼者盼卒英嫁而盼之子莹颇有家风而曹妓未有显者黄楼不可胜也作南乡子以歌之曰风絮落东邻点缀繁枝旋化尘关鏁玉楼巢燕子冥冥桃李摧残不见春流转到如今翡翠生儿翠作衿花様腰身宫様立婷婷困倚阑干一欠伸又自注曰周昉画美人有背立欠伸者最为妍絶东坡为赋续丽人行也按此诗风絮以属英尘花以属盼名驹子以属莹莹之母盖马氏名驹子见前注李太白诗解释春风无限恨沈香亭北倚阑干乐天诗回头一欠伸】

寄题披云楼【披云在曹州后山妇翁郭?为郡时所作后山为记】

使君高会答清秋【汉书项羽传饮酒高会老杜诗报答风光知有处】增饰披云作胜游【退之和刘虢州诗序云亭台岛渚刘兄颇复增饰从子弟而游其间按西都赋曰世增饰以崇丽】九日再逢堪一笑【后山清平乐词云一岁相逢两节自注云是岁闰九月两作重阳以历考之盖元符二年也】终朝百过更深忧【忧短发不堪落帽也老杜诗不眠瞻白兔百过落乌纱此借用】落霞孤鹜知才尽【王勃九日游滕王阁序云落霞与孤鹜齐飞秋水共长天一色事具唐书才尽见前注】疎雨微云怯语遒【孟浩然集序浩然游秘省诸英华赋诗作会浩然云微云淡河汉疎雨滴梧桐举坐阁笔文选魏文帝与吴质书曰公干有逸气但未遒尔注遒尽也言未尽美】宾主纵贤终少在只今未可压黄楼【注具前篇传灯録米仓和尚曰犹欠少在】

絶句

木摇电绕雷取龙【王充论衡曰雷电折树取龙按龙苦于天所使遁逃不远则非神物天不取也北梦琐言曰世言乖龙苦于行雨而多窜匿为雷神捕之或在古木及檐楹之间】伏蛙号蚓沟渎空【鲁直玉照泉诗勿令水泉浊鱼虾来寄中生子岁月多往往隐蛟龙玉照不见影盘桓蜗螺官一朝揭源去枯渎草蒙茸】黑云黄槐度白鸟映日急雨回斜风【秦中岁时记槐花黄举子忙】

寄黄充

俗子推不去可人费招呼世事每如此我生亦何娱【嵇康书曰不喜俗人而尝与之共事晋书邓攸传吴人歌曰邓侯挽不留谢令推不去】黄生後来秀纯茂静者徒不见动经月来亦不须臾【东坡诗懒者常似静静岂懒者徒文选古诗曰既来不须臾】人事已好乖可复自作疎【见前注】子虽向人懒胜处不可孤【王介甫诗寄诗读书人呶呶非胜处老杜诗更长烛明不可孤】迨此田事休仍当秋雨余深知阻泥泞步屐意何如【老杜诗相邀愧泥泞骑马到堦除又云步屐过东篱】

寄张大夫

只应青眼老尚记白头翁一别今何向三年信不通不应书字倦未有北来鸿【礼记月令孟春仲秋皆曰鸿鴈来而孟春注曰鴈自南方来将北反其居】肯作彭城守何时马首东【左传曰余马首欲东】

怀远【此首属东坡】

海外三年谪天南万里行【东坡以绍圣四年丁丑谪昌化军安置至元符二年己卯盖三年矣乐天诗云雨三年别风波万里行】生前只为累身後更须名【言生前尚以名为累死後亦复何须晋书张翰传曰使我有身後名不如即时一杯酒】未有平安报空怀故旧情斯人有如此无复涕纵横【太白诗丈夫立身有如此一呼三军皆披靡】

答田生

酒亦有何好人尽未肯忘【此篇大抵戒田生好酒而勉以学也晋书孟嘉传桓温曰酒有何好而卿嗜之】苟无愁可解何必醉为乡【刘几作解愁曲陈慥作无愁可解以反之其末句曰若须待醉了方开解时问无酒怎生解唐王积有醉乡记乐天诗无过学王积惟以醉为乡】賸欲论奇字【奇字见前注】终无讳秘方【言欲以文章真诀授之无所隐也孙樵与王霖书曰尝得为文真诀于来无择无择得于皇甫持正持正得于韩吏部退之然樵未尝与人言及文章且惧得罪于时今足下有意于此而自疑尚多其可无言乎后山上二苏公诗亦云请公别试囊中方退之李虚中墓志曰于蜀得秘方】直饶肌骨秀正要画眉长【谓美质亦须刻画之也卢仝秋梦行长眉入鬓何连娟肌肤白玉秀且鲜玉台新咏秦韬诗曰城中皆半额非妾画眉长】

早起

邻鸡接响作三鸣残点连声杀五更【退之诗鸡三号更五点文选沈休文作安陆昭王碑曰男女老幼大临街衢接响传声不踰时而达乎四海刘梦得诗郡楼残点声】寒气挟霜侵败絮【退之诗威风挟惠气西京杂记曰淮南王安着鸿烈解云字中皆挟风霜败絮见前注】宾鸿将子度微明【礼记月令鸿鴈来宾老杜诗轻鸟度层阴又诗云月递微明】有家无食违高枕【老杜诗无食问乐土又诗画省香炉违伏枕又诗散地逾高枕按史记张仪传曰大王高枕而卧】百巧千穷只短檠【百巧短檠皆见前注】翰墨日疎身日远世间安得尚虚名【老杜诗才微岁晚尚虚名又云不堪秖老病何得尚浮名】

和黄充小雪

度腊侵春亦未迟纷纷款款意犹微【乐天诗度腊都无苦霜霰迎春却有好风光老杜诗点水蜻蜓款款飞】沾衣带润元无见着物还消不待曦【秦韬玉春雪诗片才着地轻轻陷力不禁风旋旋消湛露诗曰湛湛露斯匪阳不曦注云曦乾也】賸欲打牕连夜听未须迷鴈断行飞【乐天诗萧萧暗雨打牕声】老来才尽无新语只欲烦君急手挥【汉书陆贾造新语】

后山诗注卷九







卷十

钦定四库全书

后山诗注卷十

宋　陈师道　撰

任　渊　注

寄张学士【舜民】

湖海三年别谯徐一日间【谯郡亳州也】经时犹未见凡事信多难【退之诗曰关山远别固其理寸步难见始知命】理极那须说【世说何晏闻王弼名因条胜理语弼曰此理仆以为理极可得复难否】情生不自还【终上句之意谓相与忘言如晋阮修所谓就令相见亦何所说然念旧之情不能自巳也晋书郭文曰情由忆生不忆故无情汉书原涉曰知其非礼然不能自还此借用】从来阙声问相见若为顔【老杜诗从来不寄一行书声问见前注後汉马援传曰将难为顔乎】

谢赵使君送乌薪

欲落未落雪迫人将尽不尽冬压春【老杜诗松浮欲尽不尽云江动将崩未崩石】风枝冰瓦有去鸟远坊穷巷无来人忽闻叩门声遽速惊鸡透篱犬升屋【张籍乐府曰家家鸡犬惊上屋】使君传敎赐薪炭【世说刘惔遣传敎觅张孝亷船】妓围那解思寒谷【开元天宝遗事曰申王每冬月苦寒令宫女密围而坐谓之妓围寒谷见前注】老身曲直不足言冷窻冻壁作春温【孟郊谢人送炭诗煖得曲身成直身史记田敬仲世家曰大弦浊以春温者君也】定知和气家家到不独先生雪塞门【雪塞门用袁安事见前注】

雪中寄魏衍

薄薄初经眼辉辉已映空【老杜萤大诗偶经花蘂弄辉辉又诗鸣雨既过渐细微映空摇扬如丝飞】融泥还结冻落木复沾丛【老杜诗泥融燕子飞】意在千山表情生一念中【用王徽之雪夜忽忆戴逵意以比魏衍后山送衍移沛诗有曰勿云百里远巳作千山愁东坡诗故人应在千山外不寄梅花远信来情生见前注乐天与元微之书曰平生故人去我万里瞥然尘念此际暂生】遥知吟榻上不道絮因风【晋书谢道韫传叔父安内集雪骤下问何所似兄子朗曰撒盐空中差可拟道韫曰未若柳絮因风起东坡雪诗柳絮才高不道盐此反而用之】

送澶州録曹宋参军

宦游男子事访别故人情能吏于今少春风及此行英雄余战伐【澶州盖莱公却敌处】犴狱寄亷平【韩诗外传曰乡亭之狱曰犴朝廷之狱曰狱汉书刑法志缇萦上书曰妾父为吏齐中皆称其亷平】未肯轻衰疾人来阙寄声

和范敎授同游桓山

送客寻山已自仙行谈坐笑复忘年平郊走马斜阳里【汉书张敞传过走马章台街唐人诗窄衫短帽斜阳里】破屋传杯积水边【退之诗破屋数间而已矣老杜诗传杯不放杯】洗壁留名题岁月登高着句记山川风流幕下诸公子缩手吟边更觉贤【一本作题名留岁月缩手见前注】

早春

度腊不成雪迎年遽得春冰开还旧緑鱼喜跃修鳞【礼记月令孟春东风解冻鱼上冰】柳及年年发愁随日日新老怀吾自异不是故违人【南史沈怀文素不饮酒又不好戏宋孝武谓故欲异已谢庄尝戒曰卿每与人异亦何可久怀文曰非欲异物性之所不能耳此诗末句颇采其意】

徐僊书三首【徐清字静之蓬莱女官也下西里王氏诗作谢体书效黄鲁直妍妙可喜事详後注】

蓬壶仙子补天手笔妙诗清万世功【列子曰归墟有五山一曰岱舆二曰员峤三曰方壶四曰瀛洲五曰蓬莱又曰天地一物也物有不足故昔者女娲氏炼五色石以补其阙李贺诗笔补造化天无功】肯学黄家元佑脚信知人厄匪天穷【柳子厚集载刘禹锡诗曰日日临池弄小雏还思写论付官奴柳家新様元和脚且尽姜芽敛手徒东坡海市诗曰信我人厄非天穷鲁直见废于世而仙真喜学其书此特厄于人耳】

诗成已作客儿语笔下还为鲁直书【客儿谢灵运小名见南史谢弘微传】岂是神仙未贤圣不随时事向人疎【退之诗乃知仙人未贤圣此反而用之不随时事谓于元佑党禁中肯学黄书也唐高瞻诗云君恩秋後叶日日向人疎】

金华牧羊小家子【金华见前注太向诗金华牧羊儿乃是紫烟客小家见前注】西真攘桃何代儿【汉武故事西王母指东方朔曰仙桃三千年一熟此儿巳三偷之矣东坡乐府曰曼倩风流缘厎事当时爱被西真唤作儿】诗着海山书落爪向来何免世人疑【诗可以置之海山书落笔而俊快必非痴鬼也后山作颍师字序载徐清事曰吾里中少年每岁首簪饰箕帚召紫姑以戏一岁有神下马曰吾蓬莱仙伯徐君也喜句画有求必答下笔不休云云世人或疑徐君乃紫姑之类未必以仙官待之故后山引牧羊攘桃为喻以为神仙有时而混迹不必疑也退之祭湘君文曰且虞海山之波雾瘴毒为灾老杜诗破柑霜落爪此借用谓笔画从手爪而落亦暗用神僊传中麻姑鸟爪事】

寄酬咸平朱宣德【智叔】

冥冥超世网蔚蔚秀儒林【扬子曰鸿飞冥冥弋人何簒焉选诗曰世网婴我身】他日熟看面今时初得心【左传曰他日吾见子面而已今吾见子之心矣】白头无故意异代有同音【趣异则至老不相知意合则异世可同谓汉书邹阳传语曰有白头如新倾盖如故何则知与不知也史记范睢传曰恋恋有故人之意选诗曰谁谓古今殊异代可同调诗曰笙磬同音】短绠徒施巧终然莫汲深【庄子曰绠短不可以汲深此引用以终上意言平日知朱公之未尽也】

咸平读书堂【为朱智叔作】

昔人三百篇善世已有余【鲁论诵诗三百授之以政不逹使于四方不能专对虽多亦奚以为】後生守章句不足供嗫嚅【退之送李愿序曰口将言而嗫嚅】一登吏部选笔砚随扫除【东坡密州谢上表曰尘埃笔研渐忘旧学之渊源】闭阁画眉妩【汉书张敞传为妇画眉长安中传张京兆眉怃注云怃音妩】隔屋闻歌呼【老杜诗隔屋唤西家借问有酒不汉书曹参传相舍後园近吏舍参游後园闻吏醉歌呼】奉公用汉律宁复要诗书【後汉任延曰履正奉公臣之节也汉书朱博曰如太守汉吏奉三尺律令以从事耳亡奈生所言圣人道何也】俛首出跨下枉此七尺躯【言屈身于贵要也汉书韩信传俛出跨下荀子曰何足美七尺之躯哉】今代陶朱公不作大梁屠【史记范蠡传蠡去止于陶自谓陶朱公又魏公子无忌传侯嬴为大梁夷门监者谓公子曰朱亥贤者世莫能知故隐屠间耳朱智叔时治咸平故引以喻之咸平隶京师即古大梁】计然特未用意得轻全吴【史记货殖传范蠡既雪会稽之耻乃喟然而叹曰计然之策七越用其五而得意注曰计然者范蠡之师也名研】为邦得畿县政密自计疎宁书下下考【唐书阳城传为道州刺史观察使数诮责州当上考功第城自署曰抚字心劳追科政拙考下下】不奉急急符【元次山舂陵行云督邮传急符来往迹相追退之曲江祭龙文曰急急如律令】用意簿领外筑室课典谟【选诗沈迷簿领书】平生五千卷还舍不问涂【言记问精博如行熟路也】近事更汉唐稍以诗自娯【更谓更阅】复作无事饮醉卧拥青奴【退之诗幕中无事惟可饮盖用史记犀首事青奴见前注】桃李春事繁轩牕昼景舒鸣屋鸠渴雨窥帘燕哺雏休吏散篇帙【汉书薛宣传曰日至休吏谢灵运诗散帙问所知】风篁献笙竽【文选月赋云风篁成韵退之聨句云折篁啸遗笙太白诗三千双蛾献歌笑文选左太冲诗北里吹笙竽】听然一启齿斯民免为鱼【能一笑对古人者必不陷溺其民矣汉书司马相如传亡是公听然而笑庄子曰吾君未尝启齿左传曰微禹吾其鱼乎】

絶句二首

里中馈杏得尝新马上逢花始见春【汉书陈平传曰里中社平为宰食货志曰社闾尝新马上逢花盖用前辈卖花担上看桃李之意】勤苦着书如此吏世间枉是最闲人【南史梁宗室传南平王伟之子恭好宾友酣宴终辰时元帝居藩勤心着述恭每谓曰时人不好懽兴乃仰眠牀上看屋梁而着书岂如临清风对朗月登山泛水肆意酣歌也】

密密丹房叠叠花一枝临路为人斜丁宁语鸟传春意白下门东第几家【退之诗浪凭青鸟通叮咛乐天诗柳巷当头第一家】

春怀示邻里

断墙着雨蜗成字老屋无僧燕作家【老杜诗林花着雨臙脂湿酉阳杂俎睿宗为冀王寝室壁间蜗迹成天字襄阳记杨顒曰请为明公以作家譬之】剩欲出门追语笑却嫌归鬓逐尘沙【颇用元规尘污人之意】风翻蛛网开三面【吕氏春秋曰汤见置四面网者汤拔其三面置其一面祝曰昔蛛蝥作网令人学之欲高者高欲下者下吾取其犯命者】雷动蜂窠趁两衙【子虚赋雷动焱至稗雅云蜂有两衙应潮钱昭度诗云黄蜂衙退海潮上白蚁战酣山雨来】屡失南邻春事约只今容有未开花【后山前有戏寇君诗曰南邻歌舞隔墙听此云未开花盖亦以戏寇容有犹言岂容复有也】

归鴈二首

弧矢千夫志潇湘万里秋【弧矢谓射鴈也成公绥鴈赋曰过云梦而瞻游兮投江湘而中憩】宁为宝筝柱【李义山诗曰十三弦柱鴈行斜】肯作置书邮【用苏武事晋殷羡为豫章太守都下人士因其致书者百余函皆投之水中曰殷洪乔不作置书邮老杜诗肯作置书邮】远道勤相唤【庄子曰吾固不辞远道而来愿见老杜鴈诗云里相呼疾】羇怀误作愁【刘禹锡竹枝歌曰巫峡苍苍烟雨时清猿啼在最高枝个裹愁人肠自断由来不是此声悲】聊寛稻粱意宁复网罗忧【刘孝标絶交论曰分鴈鹜之稻粱】

作计胸怀早【淮南子曰鴈从风而飞以爱气力衔芦而飞以避矰缴玉台新咏焦仲卿诗曰作计何不量文选干宝晋论曰邪僻销于胸怀又南史萧惠开常曰人生不能行胸怀虽夀百岁犹为夭也】为生去住频【管子桓公曰鸿鴈春北而秋南】固违阴岭雪不尽洞庭春【阴岭谓匈奴阴山老杜诗苦涉阴岭沍】巧作斜行字催归去国人【乐天诗鴈点青天字一行鲁直诗风外竹斜行隋薛道衡人日思归诗曰入春才七日离家巳二年人归落鴈後思发在花前此言去国人谓南迁诸公将北还也是岁二月癸亥诏永州安置范纯仁等皆内徙】知时如有信【仪礼曰下大夫相见以鴈注云鴈取知时】决起亦相亲【此用鴈奴事庄子曰蜩与鷽鸠笑之曰我决起而飞抢榆枋老杜诗相亲相近水中鸥】

和寇十一晚登白门

重门杰观屹相望【退之诗隆楼杰阁磊嵬高】表里山河自一方【左传曰表里山河必无害也】小市张灯归意动【宋书张畅传彭城有小市门鲁直诗晚市张灯明远近】轻衫当户晚风长【选诗曰被服罗裳衣当户理清曲】孤臣白首逢新政游子青春见故乡【东坡诗喜闻新国政是岁徽考登极游子见前注】富贵本非吾辈事江湖安得便相忘【言富贵固不可期而江湖之志亦未遂也庄子曰鱼相忘于江湖】

谢寇十一惠端砚

百工营材先利器【书断载三辅决録曰韦诞字仲将诸书竝善邺都宫观始就诏令仲将题署御笔墨皆不任用因奏工欲善其事必先利其器若用张芝笔左伯纸及臣墨兼此三具又得臣手然後可以逞径丈之势方寸千言】市道居货如作赘【史记亷颇传曰天下以市道交作赘当是作质按史记吕不韦传秦子楚为质子于赵不韦见而怜之曰此奇货可居或云汉书食货志始皇发闾左之戍应劭注曰秦时谪戍先发吏有过及赘壻贾人故后山引用秦云贾人与赘壻一等也书生之于笔砚亦犹工之利器贾之居货云】书生活计亦酸寒断塼半瓦宁求备【退之诗活计似锄剗东坡诗习气一洗儒生酸书曰与人不求备】端溪四山下龙渊郁积中州清淑气【退之送廖道士序曰郴之为州当中州清淑之气蜿蟺扶舆磅礴而郁积】金声玉骨石为容【东坡砚铭曰玉德金声而寓于斯】河江屈流云作使【言此石中含江河之润蒸而为云以导答其秀润之气老杜诗屈注苍江流陆龟蒙蝉诗曰只凭风作使全仰柳为都】滑如女肤色马肝【西京杂记曰文君肌肤柔滑如脂砚谱苏易简云端溪砚水中石色青山半石色紫山絶顶石尤润如猪肝色者佳汉书郊祀志曰文成食马肝死耳】夜半神光际天地【汉书宣帝纪曰神光竝见或兴于谷郊祀志曰有美光上属天】诸天散花百神喜知有圣人当出世【圣人谓徽考徽考初封端王元符三年十月遂升端州为兴庆军周昭王二十四年四月八日夜天地震动恒星不见太史奏西天圣人出世】没人投深索千丈【庄子曰没人谓能鹜投于水底索读如求索之索】探颔适遭龙伯睡【庄子曰千金之珠必在九重之渊而骊龙颔下子能得珠者必遭其睡也列子有龙伯之国】辘轳挽出万人负千岁之藏一朝致琢为时様供翰墨十袭包藏百金贵【一本负作货○阚子曰宋之愚人得燕石于梧台之侧藏之以为大宝革匮十重巾十袭退之藤杖歌曰几重包裹自题署】北行万里更衆目寇卿好事不计费【寇尝为太常少卿见後注】南邻居士卿之孙丰悴相从不为异【退之王承福传云抑丰悴有时一去一来而不可常者耶】似怜陶瓦磨竈煤辍赠不减前人志【东坡种松诗曰万竈飞青煤】人言寒士莫作事鬼夺客偷天破碎【南史刘祥传褚彦回曰寒士不逊老杜桃竹杖引云路幽必为鬼神夺退之有瘗破砚文】龟玉韫匵与无同【龟玉及韫匵竝见鲁论东坡诗背之不见与无同】锦衾还客弃佳惠【老杜诗锦衾卷还客始觉心和平】衆所欲得当有缘天独于予可无意敢书细字注鱼虫【退之诗尔雅注虫鱼定非磊落人】要传华严八千偈【隋经籍志云沙门支法领从于阗国得华严三万六千偈此云八千未详】

再和寇十一二首

南山楼观插穹苍林杪青灯出上方【文选顔延年诗楼观眺丰颖尔雅曰穹苍上天也谢灵运诗俛视乔木杪老杜诗上方楼阁晚字本出维摩经】形胜自如诸老逝【汉书高祖纪田肯曰秦形胜之国也后山寇参军集序曰大父盐铁府君外大父颖公与文忠蔡公好太常少卿寇君蔡之出也游二大父之间而辈先君】功名随尽二流长【刘梦得诗曰人世几回悲往事山形依旧枕寒流二流谓汴泗】马游从昔哀吾老【马少游事见前注】王粲当年赋异乡【王粲在荆州作登楼赋曰虽信美而非吾土兮曾何足以少留文选东门行曰一息不自知何况异乡别】少日幻心今净尽【圆觉经云衆生幻心还依幻灭本事诗刘禹锡再游玄都观诗曰桃花净尽菜花开】多生绮语未全忘【东坡诗多生绮语磨不尽】

与世相违孰自量【渊明归去来辞世与我而相违孰自量言自知甚审】资身无策谩多方【汉书韩信传寄食于漂母无资身之策庄子曰惠施多方其书五车】逢场作戏真呈拙【传灯録马祖道一传邓隐峰辞师云石头去师云石头路滑对曰竿木随身逢场作戏便去石头云云隐峰无语归来师云向汝道石头路滑】误笔成蝇岂所长【曹不兴画屏风误落笔点素因就以为蝇孙权以为生蝇举手弹之】名字不归青史笔【老杜诗古人日巳远青史字不冺曹子建表云名挂史笔】形容终老白云乡【赵飞燕外传曰成帝呼合德为温柔乡曰吾老是乡矣不能效武帝求白云乡也】何须五斗轻千里赖有斯人未肯忘【晋书陶潜传曰吾不能为五斗米折腰拳拳事乡里小儿王介甫诗赖有斯人慰寂寥】

与寇赵约丁塘看花寇以疾不赴有诗用其韵

早年学苦断过从晚岁逢春意未穷欲共元刘争着语【元稹刘禹锡也着语见前注】不堪姚魏巳随风【欧公牡丹释名曰姚黄者千叶黄花出于民姚氏家又曰千叶肉红花出于魏相仁浦家钱思公尝曰人谓牡丹花王今姚黄真为王而魏红乃后也】坐无上客席虚左【曲礼曰上客起史记魏无忌传从车骑虚左自迎侯生】赠有英词囊不空【英词见前注老杜诗囊空恐羞涩】障日长须钓竿手归来无计驻青骢【钓竿手见前注开元天宝遗事曰长安侠少每至春事饰矮马以锦鞯金络竝辔于花下往来遇好花则驻马而饮梁武帝歌曰青骢白马紫丝缰诗意谓虽闲居犹负春色】

和寇十一同游城南阻雨还登寺山

雨阻游南步泥留遂北情【逐北见前注此借用】稍看飞雾断复作远山横野润膏新泽【老杜诗野润烟光薄】楼明纳晚晴【选诗璇题纳行月】归宜有佳思纱帽压香英

三月二十二日榴花盛开戏作絶句

五月榴花忽见春白头喜遇一番新【退之诗五月榴花照眼明】可能略不解春意【后山尝有咏榴花长短句叶叶枝枝緑暗重重密密红滋芳心应恨得春迟不会春工着意】只有寻枝摘叶人【谓寻双叶也传灯録僧问风穴云寻枝摘叶即不问如何是直捷根源】

和寇十一雨後登楼

秀岭归云里华谯夕照中【庄子盛鹤于丽谯之间汉书项籍传谯门注云谓门上为高楼以望敌也】登临初不数吟笑近多同麦秀知春力人和验岁丰豫为逃暑约一快楚台风【魏文帝典论曰袁绍子弟三伏之际有避暑饮宋玉风赋楚王游于兰台之宫宋玉景差侍有风飒然而至王乃披襟而当之曰快哉此风】

答寇十一惠朱樱

故人怜一老辍食寄三山【韩偓樱桃诗曰合充凤食留三岛谁许莺偷过五湖】厚味非贫具【左传曰厚味实腊毒】先尝贵客间【老杜朱樱诗曰金盘玉筯无消息此日尝新任转蓬后山自以安于田里有愧子美之飘零也老杜诗又曰客间头最白】甘酸俱可口衰白不宜顔【甘酸见前注庄子曰柤梨橘柚皆可于口衰白见前注】妙句那能继情深未觉悭【法帖纪瞻书云粉二斗所谓物微意全者也】

双樱絶句

竝蔕随宜好【老杜诗竝蔕芙蓉本自双後汉和帝诏曰随宜疏导】连心称意红【太平广记赵旭幽居广陵有一女呼青夫人扣柱歌曰仙郎独邀青童会结情罗帐连心花王介甫诗荷花称意红】只堪惊老眼持此与谁同【古乐府曰空留可怜与谁同】

谢赵生惠芍药三絶句

郁郁芬芬十里焄红红白白数枝春【鲁直诗白白红红相间开】将要结习恼鶖子送与毗耶彼上人【维摩经云维摩诘室有一天女以天花散诸菩萨大弟子上至大弟子便着不坠天女谓舍利弗曰结习未尽花着身耳鶖子即舍利弗以其母眼明静如鶖鹭眼故也维摩经又云毗耶离城中有长者名维摩诘又云佛告文殊师利汝行诣维摩诘问疾文殊言彼卜人者难为酬对】

从微至老走风尘喜见乡园第四春【书尧典疏曰舜居虞地以虞为氏故从微至老常称虞氏乡园见前注】独舞东风醉西子政缘无语却宜人【芍药有号醉西施者退之牡丹诗云对客偏含不语情罗隐牡丹诗若敎解语应倾国任是无情也动人东坡诗不如此花不解语世间言语元非真老杜诗宜人独桂林】

九十风光次第分天怜独得殿残春【吴融白牡丹诗腻若裁云薄缀霜春残独自殿羣芳东坡诗惟余木芍药独自殿残春】一枝賸欲簪双髻未有人间第一人【老杜诗昭阳殿里第一人】

寄邻絶句

借子翩翩果下驹春园随处小踟蹰【後汉濊国出果下马注曰高三尺乘之可于果树下行元稹诗长安三月花垂草果下翩翩紫骝好】可能炙背春风里卧把青铜摘颔须【炙背并镜镊事竝见前注退之诗若摘颔厎髭】

寄寇十一

邻里相望信不通时因得句寄怱怱画楼着燕春风里【画楼谓燕子楼】杨柳藏鸦白下东【古乐府步出白门前杨柳可藏乌按徐州有白门】度日守牕令节换【老杜诗痛饮狂歌空度日又诗别离经节换退之诗云安居守愁郁】经旬无使觉门空【老杜诗经旬出饮独空牀又诗欲问平安无使来又诗客子念故宅三年门巷空】锦囊佳丽邻徐庾賸欲同君赋恼公【锦囊用李贺事见前注贺集有恼公篇诗曰宋玉愁空断娇娆粉自红盖艳诗也按北史庾信传父肩吾与徐陵文辞奇丽世号徐庾体】

和酬魏衍

阙然声问略相同百里之间一水通春兴多多高纸价【汉书韩信传口多多益善纸价见前注】离怀一一逐归鸿【老杜鴈诗双双瞻客上一一背人飞】不忧寒饿成吾老稍喜朝廷记此公【此公当谓东坡】梦每见君心亦了不因新句觉情东【魏志陈矫传注文帝曰朕心故巳了】

触目絶句

果下翩翩跨紫骝【见前注】踏花溅水见风流【唐人乐府云插花走马月明中踏残红摭言载裴庆余诗云从敎水溅罗衣湿知道巫山行雨归】可无双璧千金聚付与狂儿取次游【琴操曰王昭君既至单于大悦遣使报送白璧一双鲍照白紵曲曰千金顾笑买芳年】

元符三年七月蒙恩复除棣学喜而成诗

老作诸侯客贫为一饱谋【老杜诗早作诸侯客盖用范雎事渊明诗倾家营一饱少许便有余】折腰真耐辱【折腰见前注唐司空图称耐辱居士】捧檄敢轻投【後汉毛义家贫以孝行称府檄义守安阳令义以手捧檄而入喜动顔色张奉薄之後义母亡遂不仕奉叹曰往日之喜乃为亲也退之诗君今从署天涯吏投檄北去何难哉】早作千年调【见前注早谓壮岁】中怀万斛愁【见前注】暮年随手尽心事许溟鸥【乐天诗百年随手尽谢玄晖诗心事俱已矣江上徒离忧】

送姚先生归宜山三絶

郑公龙变不容亲犹有先生不絶尘【后山自注云郑乃姚之师姚亦不复见○庄子载孔子曰吾见老子其犹龙耶司马迁史记论魏豹彭越曰云蒸龙变庄子又有奔轶絶尘之语】定力不为生死动始知天地有闲人【大智度论曰以业力故入生死以定力故出生死】

老逢熙运乞前官【乞字作去声读前官谓复除学官也】病遇先生得内丹【修真秘诀曰老君含和链藏吐故纳新上入泥丸下注丹田此内丹也】一饱有期吾事了千年不死後人看【终上句之意分属两句东坡诗一饱未敢期】

宇定心清面发丹下牀投杖觉轻安【宇定见前注圆觉经曰遇善境界得心轻安】此身已许壶丘子【壶丘子以比姚列子见神巫而心醉以告壶丘子然後自以为未始学而归三年不出】他日争寻靖长官【靖长官以自况东坡送范景仁诗末句云试与刘夫子重寻靖长官自注曰刘几云曾见人嵩山幽絶处眼光如猫意其为靖长官也按张师正括异志静长官真定人登明经第一旦弃妻游名山数年不归洛下靳袭者于其家常帷一榻枕褥甚洁人询其故曰以待静长官静隐嵩少间岁或一至或再至靳氏以神仙事之近世曾慥作集仙传曰应静不知何许人唐僖宗时为登封令既而弃官学道遂升仙去隐其姓而以名显故世谓之静长官元佑中刘几尝遇于嵩高山中二说未知孰是然师正以靖为静岂又自有一静长官耶】

上赵使君

老气峥嵘益九州【老杜诗老气横九州】治声腾涌逐双流【蜀都赋带二江之双流此借用以言汴泗】向来置醴蒙殊遇【汉书楚元王传穆生不嗜酒元王尝为设醴后山亦戒酒故云蜀志诸葛亮表曰盖追先帝之殊遇此借用】此日弹冠愧少留【汉书王吉传吉与贡禹为友世称王阳在位贡公弹冠时后山将赴棣学老杜所谓尚怜终南山回首清渭滨亦迟迟未忍别去也】千里山连环故国【东坡放鹤亭记曰彭城之山冈岭四合隐然如大环独缺其西一面刘禹锡诗山围故国周遭在】中天月好傍黄楼【老杜诗中天月色好谁看】不应为米轻乡里定复还从马少游【竝见前注】

送郑祠部

持节还家未白头有亲八十更何求【老杜诗微躯此外更何求】又随急诏朝天去【李宗闵作王播墓碑曰今上践阼急诏徵公欧公诗云驿骑频来急诏随】不为寒乡尽岁留【鲍照东武吟曰仆本寒乡士】四着儒冠甘送老【后山再除徐学一除颍学今又除棣学东坡诗送老虀盐甘似蜜】数经奇运得销忧【汉书李广传大将军隂受上指以为李广数奇毋令独当单于　得销忧犹言安得销忧老杜诗感动几销忧】拟登碣石临朝日浩荡沧溟没白鸥【亦后山自述如老杜今欲东入海之意魏武帝碣石篇云东临碣石以观沧海又云日月之行若出其中】

后山诗注卷十

<集部,别集类,北宋建隆至靖康,后山诗注>







卷十一

钦定四库全书

后山诗注卷十一

宋　陈师道　撰

任　渊　注

和寇十一同登寺山

度暑无好怀凭危略幽致衣冠蔚如林从我才一二兹山昔深登岁月谁得记尚有名胜流不与金石悴孰知千载後我与子复至【老杜诗南陌既留欢此山亦深登晋书王导传曰帝亲观禊导及诸名胜皆骑从羊祜传每风景必造岘山尝谓邹湛等曰自有宇宙便有此山由来贤达胜士登此远望如我与卿者多矣皆湮灭无闻使人悲伤】烟昬倏见灯洪发疑无地【鲁直诗龙移山发洪楚辞曰下峥嵘而无地】领略章句手【江文通拟古诗云领略归一致老杜诗云回帆觊延赏佳处领其要章句手谓二谢之流】割据英雄志【老杜丹青引英雄割据虽巳矣又劔门诗至今英雄人高视见霸王并吞与割据极目不相让彭城自楚汉以来多有割据者后山于徐州修学记言之详矣】兴坏容一瞬今昔当几喟【汉书司马迁传曰稽其成败兴坏之理文选抚四海于一瞬退之诗于焉傲今昔喟音丘愧反太息也鲁论夫子喟然叹曰】围山缺西北放目不可制归怀纳清境夜榻成良寐【山缺见前注黄鲁直有放目亭赋】零落壁间诗岂特彼所愧【东坡游戏马台有书西轩壁诗岂特二谢所愧作者皆在其下风也文选魏文帝书曰数年之间零落殆尽】会逢南过适不问西来意【按前卷有诗和寇十一同游城南阻雨还登寺山则此山未极南游之胜欤老杜哭韦之晋诗曰南过骇仓卒过字作平声读此借用后山又有诗云东渡南登称意游传灯録南岳让禅师与坦然禅师问嵩山安如何是祖师西来意曰何不问自巳意】

谢孙奉职惠胡德墨

奚李风流尽法传外诸孙【李廷珪本奚姓风流尽见前注】常山陈赡子怀抱自高攑孰云胜潘翁惟眉山公言【眉山翁谓东坡尝题赡墨云陈赡墨潘谷不逮老杜诗云惟梁孝王都此用其句律攑音丘言反举也】四海未尽识一变归九原胡郎少年子外家典刑存一点落髹漆重价压璵璠【萧子良书曰仲将之墨一点如漆左传定公五年注曰璵璠美玉君所佩】孙侯磊落人情义久益惇【退之诗定非磊落人曹子建诗亲交义在惇】解囊赠玄圭熟知师白猿【玄圭借用禹锡事吴越春秋越王问劔于处女处女将见王道逢袁公公曰闻子善劔术女子曰愿试也公即挽竹以刺女女举杖击之公即上树化为白猿孙奉职武人故用此事】我资不解书下笔辄自喛【嵇康书曰性不便书方言曰喛恚也不欲应而强答一云愁也】良宝不受辱隐默面称寃【南史庾肩吾传梁简文帝与湘东王书论文体丽靡曰徒以烟墨不言受其驱染纸札无情任其揺襞欧公作蔡君山墓志曰媪色有寃吾不可不为理】

登寺山

晴山堪着眼别意不成秋小作三年别聊为五斗谋要须乘下泽不待到壶头豫恐登临处长思马少游【竝见前注】

答寄魏衍

往昔敦朋友犹能作报书【西京赋视往昔之遗馆】老衰浑得嬾【老杜诗百年浑得醉】疎密略相如【谓不问交友之亲疎皆一等不报书也】名堕网中蝶【刘禹锡诗哀我堕名网有如翾飞辈陆龟蒙蠧化曰橘之蠧化为蝴蝶甚可爱也须臾犯蝥网而胶之人虽甚怜不可解而纵矣天下大橘也名位大羽化也苟灭德忘公崇浮饰傲得不为大蝥网而胶之乎】身随冰底鱼【东坡诗拙于林间鸠嬾于冰底鱼】填门车马客左席为君虚【魏志王粲传蔡邕贵重朝廷常车骑填巷闻粲在门倒屣迎之汉书郑当时传赞云宾客填门选诗门有车马客左席见前注】

拱翠堂【后山自注云萧邑富人窦孰礼即泉山作此堂规制宏丽无咎作记】

千年茅竹蔽幽奇一日堂成四海知【退之燕喜亭记曰斩茅而嘉树列发石而清泉激又曰蔽于古而显于今柳子厚法华西亭记曰庑之外有大竹数万又具外山形下絶然而薪蒸筱簜蒙杂拥蔽吾意伐而除之必有见焉】便有文公来作记尚须我辈与题诗【文公谓无咎也李贺高轩过曰西京才子文章巨公下句言已有佳配尚何须诗耶】至人但有经行处宝盖仍存朽老枝【似是东坡经途曾画枯木于此莲经曰经行林中华严经曰阿僧秖宝经行处刘禹锡谢寺双桧诗曰龙象界中成宝盖鸳鸯瓦上出高枝朽老见前注】能事向来非促迫经年安得便嫌迟【自言作诗久方如约也老杜诗十曰画一水五日画一石能事不受相促迫王宰始肯留真迹此借用其意世说简文为相事动经年得过桓公患迟常加劝勉太宗曰一日万几那得为迟此颇用其语】

赠田从先【诗意当是田君失解後作】

衣冠鲁国动成羣忧患相从只有君【庄子曰举鲁国而儒服何谓少乎王介甫哭王令诗布衣阡陌勭成羣卓荦高才独见君】落笔如流宁蹈袭【晋书陶侃传笔翰如流未尝壅滞退之樊绍述志云不蹈袭前人一言一句】行前应敌却纷纭【後汉耿秉击车师奋而起曰请行前上马引兵北入汉书夏侯胜传曰读书疎略难以应敌又王莽传遣儒生能颛对者王咸使匈奴咸应对纵横单于不能屈魏志高贵乡公命羣臣赋诗和逌陈骞等作诗稽留有司奏免官诏曰吾广延诗赋以知得失而乃尔纷纭良用反仄其原逌等】愧非伏老成和伯【汉书儒林伏生传孝文闻伏生治尚书欲召之时年九十余老不能行又欧阳生传生字和伯事伏生由是尚书世有欧阳氏学】喜有侯芭守子云【见前注】意气有余功用少相望千里定能勤【勉田生以学也南史王僧?论书云宋文帝书天然胜羊欣功夫少于欣法书苑曰孙过庭草书功用虽少而天材有余此用其意韩非子问辩篇曰言行者以功用为之的彀者也末句欲其不惮千里之勤而来问学】

别乡旧

数有中年别寛为满岁期【中年别见前注老杜诗纵死时犹寛汉书韩延夀传满岁称职为真】得无鱼口厄【古乐府乌生八九子云鲤鱼乃在洛水深渊中钓鱼尚得鲤鱼口东坡和放鱼诗云哀哉若鱼竟坐口远愧知几穆生醴】聊复鴈门踦【汉书段会宗传曰终更亟还亦足以复鴈门之踦注云踦只不耦也音居宜反】齿脱心犹壮【韩平子问叔卿曰刚与輭孰坚对曰臣年八十矣齿再脱而舌尚在魏武帝歌曰烈士暮年壮心不已】秋清意自悲【宋玉九辩曰悲哉秋之为气也又曰泬寥兮天高而气清王介甫诗青天白日春常好白发朱顔意自悲】平生郡文学邓禹得三为【後汉马武传邓禹曰臣少尝学问可郡文学博士史记荀卿三为祭酒后山敎授徐颍棣三州故云】

和李使君九日登戏马台

登高能赋属吾侪【汉书艺文志曰登高能赋可以为大夫】不用传杯击鉢催【南史王僧孺传萧文琰与丘令楷江洪等共打铜鉢立韵响灭则诗成】九日风光堪落帽中年怀抱更登台【竝见前注】江山信美因人胜【王粲登楼赋曰虽信美而非吾土】黄菊逢辰满意开【鲁直诗为公满意说江湖】二谢风流今复见千年留句待君来【东坡诗此中有句无人见留与襄阳孟浩然】

与魏衍寇国宝田从先二侄分韵得坐字

将老蒙误恩受吊不受贺【陆禨叹逝赋曰予将老而为客後汉刘表传曰牧受吊不受贺唐书岑文本亦云】欲起尚迟回积闲习成堕向来二三子相与守寒饿一日不可无三岁安得过【晋书王徽之曰何可一日无此君高僧支遁传谢安曰终日戚戚触事惆怅惟迟君来以晤言消之一日当千载耳】是时秋益高夜永月初破【退之诗新月悬半破】漏鼓已再更坐者余几个酒薄多可强谈胜坚莫挫【世说谢胡儿语庾道季曰诸人暮当就卿谈可坚城垒汉书匈奴传曰破坚拔敌如彼之难也】檐昬读字细林缺占星大【老杜诗仰看明星当空大】吴吟未至慢【慢谓南朝慢体如徐庾之作鲁直尝效其体】楚语不假些【楚辞宋玉招魂曰魂兮归来去君之恒干何为四方些说文云语辞也】怀远已屡叹【远谓迁谪诸人如苏黄等】论昔先急唾【昔谓绍圣元符之间孙真人千金方载黄帝杂忌法曰清旦闻恶事即向所来方三唾之吉】身世喜相违【见前注】真成螘旋磨【晋书天文志日月东行而天牵之以西没譬之于蚁行磨石之上磨左旋而蚁右去】平生陈孟公岁晩不惊坐【自言其无复平日豪气也汉书陈遵传时有与遵同姓字者每至人门曰陈孟公坐中莫不震动既至而非因号其人曰陈惊坐】

和黄生出游三絶句

右坊左里远相求东度南登称意游【皆是日实録】已着连峰妨目极不应疾雨使心休【目极用王粲赋意见前注】

诸郎连璧万人看新有诗声伯仲间【竝见前注】作意登临还得句此生宁复要长闲【谢灵运有登临海峤诗孟郊诗夜学晓未休苦吟神鬼愁如何不自闲心与身为雠】

賸欲登临强作欢衣冠未动意先阑从今泉石非吾事只借君诗细细看【东坡诗作堤扞水非吾事】

盘马山【后山自注云山顶数丈无草木相传汉祖盘马于此】

耕桑战伐饱曾经庙毁村荒不乞灵【老杜诗老树饱经霜左传曰愿乞灵于臧氏】尚有君王盘马迹至今草木不能青【退之诗杏花两株能白红】

烂石村

乱石何年烂千林昨夜黄晓耕来鸟雀麦垄纵牛羊投老须微禄【晋书王羲之传曰怀祖投老可得仆射老杜诗耽酒须微禄】持身阙寸长【司马相如过宜春宫赋曰持身不谨楚辞卜居曰尺有所短寸有所长】洗心闻吉语时事信难量【后山巳洗涤当世之念忽有起废之除故云尔洗心借用易系辞语退之诗哀情逢吉语按汉书陈汤传曰不出五日当有吉语闻文选崔子玉座右铭曰悠悠故难量】

别叔父崑山丞

父子兼知巳扶携共白头【退之董溪墓志曰父子间自为知己】又为千里别未使寸心休鸟雀空庭晓风霜落木秋近亲零落尽更觉别离愁【魏文帝与吴质书曰何图数年之间零落殆尽言之伤心】

从寇生求茶库纸絶句

南朝官纸女儿肤【南朝谓李後主南史阮孝绪不书官纸成父之清白女肤见前注老杜诗恰似十五女儿腰】玉版云英比不如【素问有玉版论要篇汉书鼂错传曰刻于玉版乐天服云母散诗云晓服云英漱井花】乞与此翁元不称他年留待大苏书【大苏谓东坡鲁直和王炳之惠玉版纸诗云不持归扫苏公门乃令小人今拜辱】

黄楼絶句

楼上当当彻夜声【楼有东坡所书子由黄楼赋碑当当搨碑声也东坡墨妙亭诗空斋画静闻登登】预人何事有枯荣【晋书谢玄传叔父安谓子侄曰子弟亦何预人事而正欲使其佳选诗俯仰见荣枯后山意谓此碑本不关人而亦随时轻重时党禁初开也】已传纸贵咸阳市【纸贵见前注史记吕不韦传着吕氏春秋布咸阳市门悬千金其上有能增损一字者予千金】更恐书留後世名【後世名见前注前诗有曰生前只为累身後更须名】

酬顔生惠茶库纸

破卵剥膜肌理滑【老杜诗肌理细腻骨肉匀】削玉作版光气熏【礼记曰君子于玉比德气如白虹天也】老子尚堪哦七字【退之纪梦记曰壮非少者哦七言六字常语一字难】阿买颇能书八分【退之诗阿买不识字颇能书八分此借用以言其子也】

黄楼

楼以风流胜【苏子由黄楼赋叙曰熙宁十年八月彭城大水余兄子瞻适为彭城守水未至使民具畚锸蓄土石以为水备水既去而民益亲即城之东门为大楼垩以黄土曰土实胜水徐人相劝成之】情缘贵贱移【厄于绍圣党祸】屏亡老毕篆市发大苏碑【黄楼赋乃毕仲询篆东坡书因是而起废焉】更觉江山好难忘父老思【父老思见前注】只应千载後览古胜当时【谓人情贵耳贱目文选卢子谅有览古诗】

答黄生【魏衍注云时初冬尚无冬衣先生以背子赠之坚不受到家以朱氏所赆二匹寄之因作诗】

我无置锥君立壁舂黍作糜甘胜蜜【荀子曰无置锥之地又曰犹以戈舂黍选诗曰斧冰持作糜东坡诗送老虀盐甘似蜜】绨袍不受故人意【史记范睢传须贾曰范叔一寒如此哉乃取其绨袍以赐之范睢曰公之所以得无死者以绨袍恋恋有故人之意】乐饵肯为儿辈屈【老子曰乐与饵过客止晋书王羲之曰恒恐儿辈觉】割白鹭股何足难食鸬鷀肉未为失暮年五斗得千里有愧寒檐背朝日【暮年五斗后山自谓】

寒夜

闭户风将雨【玉台集序云金星与婺女争华】通宵浪打头【东坡诗平生贺老惯乘舟骑马风前怕打头盖吴中有打头风】若为中夜听复作别时愁宿鴈鸣渔火村舂急暗投【老杜诗宿鴈聚圆沙退之诗渔火粲星点老杜诗村舂雨外急暗投借用邹阳语谓夜舂也】不应田二顷能使寸心休【史记苏秦曰使我有洛阳负郭田二顷吾岂能佩六国相印乎】

赠周秀才二首

与君世好自比邻【后山自注云宣古与大父外大父游君其孙也○汉书孙宝传祭竈请比邻】丰悴相从久更亲急驾【一作棹】小舟来取别固知风味似前人【丰悴取别竝见前注】

早逢异人得异术究穷咎休出顷刻相逢拍手问由来怪我今年有阴德【魏衍注云周尝谓先生命未甚合故有阴德之语○摭言裴晋公质状眇小有相者曰郎君若不至贵即当饿死一日游看山寺有妇人以父被罪假得玉带二犀带二以赂津要致于栏楯忘收之而去度得而授之後见相者曰必有阴德及物前途万里非某所知也度果位极人臣】

五子相送至湖陵

中年患别多作别早日讳穷常得穷【庄子孔子曰我讳穷久矣而不能免命也】勿云一水四十里衣冠塞郭何人同周生子病辍身出刘子远来今几日石家仲叔好少年颇能厌俗从吾律【南史何妃传曰杨郎好年少后山持戒律颇严】魏君不独相从早自君之来吾却扫【魏衍字昌世后山之门人也江淹恨赋曰闭关却扫】岁月磨人孰能久反覆看渠难得好【言世态浅薄也东坡诗非人磨墨墨磨人老杜诗人生反覆看亦丑】湖陵古城风日寒情义乃知生别难【选诗泪为生别滋】高怀已为故人尽交道应留後代看【老杜诗高怀见物理後汉王丹曰交道之难未易言也老杜诗孝子忠臣後代看】

湖陵与刘生别

触寒历险来特特愧无以当欣有得【温庭筠诗马声特特荆门道退之答胡秀才书云顾无以当之如何】向来忧患不相舍知子用心坚铁石人畏有心事无难此语虽鄙理则然【汉书李广赞曰此言虽小可以喻大】君今意在翰墨间他日人争让一先【以棊为喻言高一着也乐天诗何处春深好春深博奕家一先争破眼六聚鬬成花】

寄滕县李奉议

滕大夫伯阳父孙【鲁论孟公绰不可以为滕薛大夫史记老子传姓李名耳字伯阳】烹小鲜治大国原【原本也老子曰治大国若烹小鲜】一得何用五千言【老子曰侯王得一以为天下贞史记老子传曰言道德之意五千余言】弛灾决狱人不寃【周礼大司徒大荒大札则令邦国移民通财舍禁弛力薄征缓刑汉书于定国传曰民自以不冤】盛气走讼畏讨论【史记赵世家曰太后盛气而胥之入】终岁敛吏不到门子弟无赖皆西奔【汉书高祖纪曰始大人常以臣无赖】踵门父老如云屯拊髀跳踉走儿孙【庄子曰有孙休者踵门而诧子扁庆子又曰鸿蒙拊髀爵跃】绦蟠翠节歌呗喧【法华经曰歌呗颂佛德】画盆戴顶烟如焚绣褾彩轴箱帕繁曲躬义手前致言【老杜诗听妇前致词】畜眼未见耳不闻【老杜严中丞诗畜眼未见有】暮年何以答此恩请诵华严夀我君【晋书束晳传衆作歌曰束先生通神明请天三日甘雨零何以醻之报束长生】

住鴈

断岸通横水枯荷着早霜一陂堪度岁数鴈不成行市远无矰缴【家语渔者曰天暑市远淮南子鴈衔芦而飞以避矰缴】年丰足稻粱【稻粱见前注】中原有佳气不必到衡阳【似指当时事後汉光武纪气佳哉郁郁葱葱】

寓目

曲曲河回复【山海经曰河百里一小曲千里一大曲吴都赋曰潮波汩起回复万里】青青草接连【选诗曰青青河畔草老杜诗野水春来更接连】去帆风力满来鴈一声先【吴都赋五臣注曰举颿者挂席用风力也颿与帆同老杜诗一声何处送书鴈】野旷低归鸟江平进晚牵【老杜诗江平不肯流又云百丈牵江色】望乡从此始留眼未须穿【文选谢玄晖诗有情知望乡阮嗣宗诗零落从此始老杜诗新愁眼欲穿】

野望

霜叶红于染吹花落更馨平江行诘曲【李羣玉诗压穿诘曲崎岖路】小径夹葱青【选诗招隐曰峭蒨青葱间竹柏得其真】度鸟开愁眼遥山入画屏畏人惟可饮从俗却须醒【老杜诗畏人成小筑惟可饮见前注楚辞卜居曰将从俗富贵以媮生乎】

寄单州吕侍讲【希哲】

往时三吕共修途【吕许公三子希哲希绩希纯老杜诗牵迫限修途】拟上青云近玉除【选诗凝霜依玉除山谷诗垂上青云郤佐州】中道勒回奔电足【崔豹古今注曰秦始皇有马名追电东坡径山诗中途勒破千里足】今年还直迩英庐【迩英殿讲筵所在陆机诗厌直承明庐】纵谈尚记华严夜枉道难随刺史车【老杜过韦氏庄诗曰枉道秖从入吟诗许更过】遣兴寛为七字语寻人聊代一行书【老杜诗遣兴莫过诗又云相看过半百不寄一行书】

寄沛县姜承议【后山自注云姜乃潜之孙以捕寇改官豫作隐居自号金池居士】

平生鲁国老先生晚见诸郎识老成【姜潜盖石介守道门人见于欧公所作守道墓志】怪有武功蒙宠锡果缘阴德贯神明【汉书武帝纪奏置武功赏官以宠战士贾谊书孙叔敖母曰有阴德者天报以福此借用言姜君善医】金池已作归田计【金池当是所居地名】玉版方书济物情【素问有玉版论要篇姜必善医者上句阴德亦谓此】百里饥寒独顔阖忍令一物不敷荣【后山自注云顔阖谓魏衍○庄子曰顔阖自饭牛鲁君使人以币先焉晋书王羲之传曰修植桑果今盛敷荣】

寄兖州张龙图文潜二首

去国遭前政还家未白头【初文潜坐党谪监黄州酒税时绍圣四年也老杜诗破胆遭前政】百年当晚遇【乐天诗晚遇何足言白髭映朱绂】一辱独先收【老杜诗一辱泥途遂晚收】齿脱空余舌【齿脱见前注说苑曰常摐有疾老子问之摐张口曰吾舌存乎曰然吾齿存乎曰亡舌存以柔齿亡以刚○此句以下皆后山自述】顔衰早着秋【晋书顾悦之与简文帝同年而发早白帝问其故对曰蒲柳常质望秋先落】三为郡文学大胜邓元侯【见前注元侯邓禹谥也】

賸喜开三面旋闻乞一州【三面见前注乞字作去声读】力难随鸟翼行复立螭头【上句自言不能往见下句言文潜当复为旧官老杜诗独把渔竿终远去难随鸟翼一相过螭头见前注】今日麒麟阁【汉书苏武传宣帝图画功臣于麒麟阁】当年鹦鹉洲【後汉祢衡传江夏太守黄祖大会宾客人有献鹦鹉者衡揽笔作赋文不加点後衡言不逊祖遂令杀之今鄂州江夏有鹦鹉洲即其地也黄州与鄂相望故后山用此事】寄书愁不达书达得无愁【老杜诗寄书长不达况乃未休兵】

家山晚立

遶舍苔衣积【唐人刘沧诗莎径晚烟凝竹坞石池春色染苔衣】倚墙梨颊红【老杜诗色好梨胜颊】地平宜落日野旷自多风【苏子由诗山满长空宜落日唐人王昌龄诗旷野饶悲风】禹迹千年後家山一顾中【左传曰茫茫禹迹】未休嗤土偶【史记孟尝君传孟尝君将入秦苏代谓曰木偶人语土偶人曰天雨子将败矣土偶人曰我生于土败则归土今天雨流子而行未知所止息也孟尝君乃止】已复逐飘蓬【曹子建诗转蓬离本根】

寒夜

一夜风澎浪中宵月脱云【归田録曰江南有大小孤山江侧有澎浪矶世俗转为彭郎】到牕资少睡远响倦多闻星火遥相乱江山气不分早鸡先得便【退之诗归来得便即游览卢仝诗扬州虾蟹忽得便】断鴈屡鸣羣【老杜孤鴈诗飞鸣声念羣僧只律曰天帝释化为羔子鸣羣唤母】

鴈二絶句

来往违寒暑飞鸣在稻粱【文选谢灵运诗嗷嗷云中鴈举翮有委羽求凉弱水湄违寒长沙渚诗鸿鴈于飞注曰鸿鴈知避阴阳寒暑】未知溟海大不肯过衡阳【衡山有回鴈峯】

截水无留影【天衣怀禅师语曰譬如鴈过长空影沈寒水鴈无遗踪之意水无涵影之心太白诗宝刀截流水文选江文通诗云寒郊无留影】哀空有断羣【老杜鴈诗行断不堪闻】翅开先作字行断不成文【老杜鹅诗翅开遭宿雨行断见前句注太玄文首曰鸿文无范说者谓鸿鴈之飞偶有文字之象而无法也】

山口

重雾真成雨疎帘不隔风青林拥红树家鹜杂宾鸿【退之莺诗春风红树惊眠处陶隐居注本草云鹜即是鸭鸭有家有野又尸子云野鸭为鳬家鸭为鹜宾鸿见前注东坡诗野鴈杂家鹜】渔屋浑环水晴湖半落东往来成一老犹在半涂中【老杜诗生涯能几何常在羇旅中礼记中庸曰半涂而废雪窦颂云如今要见黄头老刹刹尘尘在半涂】

晩泊

清切临风笛深明隔水灯【老杜诗缘云清切歌声上】堆场穿鸟雀暗溜入沟塍【堆场见前注西都赋曰沟塍刻镂】年使扶行老船催趁渡僧【左传曰绦县老人有与疑年使之年老杜诗扶行几屐穿】兹游恐未巳着句续先曾【异闻集沈亚之梦中作舞辞曰欲疑着辞不成语东坡诗聊亦寄吾曾】

夜雨

十月天犹雨三更月失明【卢仝月蚀诗偏使一目盲司马迁书曰左丘失明厥有国语】溟蒙才酒润点滴不成声【左思吴都赋曰回眺溟蒙】辟户风烟入投林鸟雀轻【老杜诗投林羽翮轻】旅怀终易感倏起别离情【江文通别赋曰行子肠断百感凄恻】

宿合清口

风叶初疑雨【乐天诗叶声落如雨】晴牕误作明【杜荀鹤雪诗曰先于晓色报牕明此用其意】穿林出去鸟举棹有来声【老杜诗迟迟出林翮】深渚鱼犹得寒沙鴈自惊【正月诗曰鱼在于沼亦非克乐潜虽伏矣亦孔之沼老杜诗宿鴈聚圆沙】卧家还就道自计岂苍生【言其出处皆以贫故自为计尔非为苍生也晋书阮裕曰吾少无宦情兼拙于人间故曲躬二郡岂以骋能私计故耳又谢安传桓温请为司马高崧戏曰卿累违朝旨高卧东山人言安石不肯出将如苍生何苍生今亦将如卿何汉书张敞传曰便归卧家】

宿泊口

弱柳经寒色悬流尽夜声【庄子曰吕梁悬水三十仞流沫四十里】更长疑睡少霜落怯寒生【东坡诗老人无睡漏声长乐天诗稍稍夜寒生】急急占星度【欧公诗山浦转帆迷向背夜江看斗辨东西】揺摇苦舫倾【梁书江革济江惟以一舸舸艚偏欹不得安人或谓曰当移徙重物以进轻艚革既无物乃于西陵岸取石千斤以实之】风涛兼盗贼恩重觉身轻【文选顔延年诗春江壮风涛老杜诗况兼水贼繁恃戒风飙驶谢灵运拟邺中诗曰知深觉命轻注引孔坦表曰士死知遇恩令命轻潘安仁寡妇赋曰惧身轻而施重】

野望

山开两岸柳水遶数家村【王介甫诗高下数家村】地势倾崖口风涛啮石根【柳子厚钴鉧潭记曰冉水自南奔注抵山右屈折东流荡击益暴啮其涯故旁广而中深石根见前注】平林霜着色【画家有着色山东坡诗谁见将军着色山】沙岸水留痕【老杜诗冬水各依痕】賸寄还乡泣难招去国魂【楚辞有招魂篇】

宿柴城

卧埋尘叶走风烟齿豁头童不记年【退之进学解头童齿豁】起倒不供聊应俗高低莫可只随缘【言其身世兴废相仍也传灯録优波毱多曰若因地倒还因地起退之诗帝欲长吟哦故遣起且僵不供犹不办也南史张兴世传曰朝廷遣禇彦回就赭圻行选檄版不供由是有黄纸札世传乐府曲曰高来不可低来不可魏野诗生计秖随缘】通通远鼓三行夜【周礼鼓人注司马法曰昬鼔四通为大冬夜半三通为晨戒又宫正击柝注曰暮行夜以比直宿者】隐隐平湖四接天【元稹诗洞庭弥漫接天回】枕底涛波篷上雨故将羇旅到愁边【愁边见前注】

顔市阻风二首

水到西流阔风从北极来声驱峡口坼力抜岭根摧【老杜江涨诗大声吹地转汉书项籍传曰力拔山兮气盖世三秦记长安正南秦岭岭根水流为秦川】突兀重重浪轰豗处处雷【言浪声如雷此体谓之影对前卷论之详矣木玄虚海赋曰惊浪雷奔退之圣德诗曰衆乐竝作轰豗融冶】顺流看过舫更着快帆催【用刘禹锡沈舟侧畔千帆过之意】

万古梁山泊今年末掾船阻风兼着雪费日亦忘年【老杜诗研畲应费日解缆不知年又诗费日系舟长按太玄经文首曰雕纤之文徒费日也庄子曰忘年忘日】世事元相忤衰怀忍自煎【老杜诗回肠杜曲煎又云膏以明自煎】晩来声更恶【老杜喜雨诗晚来声不絶应得夜深闻】始觉畏途边【庄子曰夫畏途者十杀一人则父子兄弟相戒也老杜诗尽室畏途边】

晩坐

柳弱留春色梅寒让雪花【张祜诗河流侧让关】溪明数积石月过恋平沙【选诗流水恋旧壑】病减还憎药年侵却累家後归栖未定不但只昬鸦【末句自怜未知税驾之地老杜诗夜来归鸟尽啼杀後栖鵶】

寒夜

留滞常思动艰虞却悔来【汉书司马迁传太史公留滞周南老杜诗削迹共艰虞又云留滞才虽尽艰危气益增】寒灯挑不焰【元稹诗残灯无焰影幢幢】残火拨成灰【前辈诗拨尽寒炉一夜灰】冻水滴还歇风帘掩复开【老杜诗风帘掩不定】熟知文有忌情至自生哀【王介甫诗文章尤忌数悲哀世说孙楚除妇服作诗王武子见之曰未知文于情生情于文生览之凄然使人增伉俪之重鲁直诗云意不及此文生哀】

絶句

云海冥冥日向西春风欲动意犹微【魏衍云丙藁涂二字未注王子飞云赵诚伯本作欲动一云春风着意力犹微○退之诗云水苍茫日向西老杜诗台州地阔海冥冥云水长和岛屿青又诗今朝腊月春意动乐天诗虽有东南风力微不能吹】无端一棹归舟疾惊起鸳鸯相背飞【刘禹锡诗无端陌上狂风急惊起鸳鸯出浪花老杜诗樯乌相背发】

礼武台坐化僧【后山自注云时吕希哲作单州守台属单州】

至人本无心【庄子曰不离于真谓之至人】起灭因衆缘【佛书云诸法从缘生缘离法即灭维摩经云但以衆法合成此身起惟法起灭惟法灭】化尽悲愿在留形此台巅【家语曰化穷数尽谓之死密严经偈云如来以悲愿普应诸有缘如净月光明无处不周遍】闻名与致敬获福皆无前【维摩经云维摩诘稽首世尊足下致敬无量】千年一鉢水宿疾几人痊骁雄兖州军马步余数千一呼可摧山四合如垂天【庄子曰翼若垂天之云】老幼十八村顷刻理无全哀鸣寄香火毁塔投其甎【鲁论曰鸟之将死其鸣也哀毁塔谓兖军】盛怒忽惊奔如有所见然等观同一子岂特此所怜【湼盘经云佛视衆生犹如一子罗睺罗想作七种羯磨为欲示恶行之人有果报故】我来巳再见童稚亦??【南史王僧?之子慈与蔡兴宗子约入寺约曰衆僧徒今日可谓??】发火触暗室青灯已娟妍始读壁间碑妙力隐不传【世说司马太傅问谢车骑惠子五车何以无一言入玄谢曰当是妙处不传】颇恨语未工安得笔如椽【晋书王珣梦人以大笔如椽与之云此当有大手笔事】归路云月黑涛波隔长川溪翁停舟待相唤声相连解缆风泊岸中流水入船【退之罗池碑曰度中流兮风泊之鶡冠子曰中流失船一壶千金】攲侧脚不停竟脱蛟鱼?【乐天诗浮出蛟龙涎字书?与涎同】兴坏如有待适当使君贤定能选妙士拂尘起熏烟【南史刘之遴题其子墓曰梁妙士之墓此借用】昔承灵山嘱早契少林禅丐我一片石并刻维摩篇【退之黄陵庙碑刺史张愉自京师往与愉故善谓曰丐我一碑石载二妃庙事且令後世知有子名庾信自南朝至北方惟爱温子昇所作韩山寺碑曰惟韩山寺一片石堪共话余若驴鸣狗吠耳维摩篇谓此诗也后山持戒律故以维摩自况】

晚兴

去国犹能别逢人始欲愁【南史王惠传会稽内史刘怀敬之郡送者倾都惠亦造别还过从弟球球问向何所见惠言惟觉逢人耳晋书王承传承东渡江每遇艰险处之夷然既至下邳登山北望叹曰人言愁我始欲愁矣】不干遮极目自是怯回头【退之西山诗为遮西望眼终是懒回头乐天诗泪眼凌寒冻不流每经高处即回头】布网收鱼槮连筒下钓钩【尔雅槮谓之涔注聚积柴木于水中鱼得寒入其里藏隐槮音桑感反苏子由诗渔艇纵横入钓筒】谁初教鲜食泽竭未能休【尚书暨益奏庶鲜食说苑曰竭泽以取鱼非不得鱼为明年无鱼故也亦见吕氏春秋】

宿齐河

烛暗人初寂寒生夜向深潜鱼聚沙窟坠鸟滑霜林【乐天乌夜啼云霜滑有风枝】稍作他方计初回万里心【他方计意谓西方极乐国回心言无复四方之志汉书贾谊传曰使天下回心而乡道】还家只有梦更着晓寒侵【老杜诗天寒不成寐无梦有归魂】

别刘郎【魏衍注云宣义之壻六年之别先生丧母刘丧父故其诗哀甚】

一别已六载相逢有余哀公私两多事灾病百相催【真诰载杨羲手帖云公私怱怱灾病见前注】无酒与君别有怀向谁开【老杜诗一生怀抱向谁开】深知百里远肯为老夫来

赵岩

一市万人聚四冲千里遥胡然不作邑兼自可成桥羣盗去无迹诸豪压不骄【老杜诗壮士惨不骄】由来天下事浮议易倾摇【必尝有欲置县于此以镇服豪杰盗贼而为异议所夺者盘庚曰而胥动以浮言】

鸡笼镇

河市新经集鸡笼旧得名初闻北人语【北史曰诏断北语一从正音】意作故乡声【其意但欲作乡声如庄舄不忘越吟也】客久艰难极情忘去就轻空虚仍废忘何以慰诸生【文选应休琏诗避席跪自陈贱子实空虚魏文帝纪评注曰人少好学则思专长则善忘乐天诗旧游多废忘】

后山诗注卷十一







卷十二

钦定四库全书

后山诗注卷十二

宋　陈师道　撰

任　渊　注

除官【十一月除秘书省正字】

扶老趋严召徐行及圣时端能几字正【汉书地理志曰幼者扶老而代其任明皇杂録刘晏以神童为秘书正字上问曰为正字正得几字对曰余字皆正惟朋字未正】敢恨十年迟【乐天初除知制诰与三舍人中书同宿诗云莫怪不如君气味此中来校十年迟】肯着金根谬【尚书故实曰韩昶退之子也性闇劣为集贤校理史传有金根车昶以误悉改根为银字】宁辞乳媪讥【南史何承天除着作佐郎年已老而诸佐郎并名家年少荀伯子嘲之呼为嬭母此用其事金楼子曰梁人呼书卷为黄嬭言其怡神养性如乳媪也此借用其字】向来忧畏断不尽鹿门期【老杜诗鹿门携不遂又云空有鹿门期鹿门在襄阳杜乡里也后山此句言虽免党锢之忧而失其高隐本趣】

题王平甫帖

早闻英气擅家声晩得诸郎识老成【汉书司马迁云李陵既生降隤其家声诸郎谓二子旊斿】可恨治朝无此老却嫌晚进不同生【晋书谢混传混为刘裕所诛宋受禅谢晦谓裕曰恨不得谢益夀奉玺绂裕曰吾亦恨之使後生不得见其风流】足知落笔千言疾【谓作文老杜诗集贤学士如堵墙观我落笔中书堂按曾子固祭平甫文云操纸为文落笔千字】尚想挥毫一坐倾【谓作字老杜诗张旭三盃草圣传挥毫落纸如云烟】未信哲人穷五字【谓诗不能穷人檀弓曰哲人其萎乎】二难还复以诗鸣【世说陈太丘论其二子曰元方难为兄季方难为弟退之送孟东野序曰东野始以其诗鸣】

和李文叔退朝

朝流骇汗蒸双猊【退之圣德诗曰骇汗如雨此借用淮南子曰山云蒸柱础润东坡答西掖诸公诗曰双猊蟠础龙纒栋】风卷屯云散万蹄【陆机诗胡马如云屯此借用以言朝士之归】任使轻衫汚娇色可令纤手洗春泥【东坡诗分无纤手裁春胜王介甫诗春泥满眼路岖嶔】

和谢公定雨行逢卖花

逢花驻马尚多情天不违人旋作晴【开元天宝遗事曰长安侠少每至春时饰矮马于花下往来遇好花则驻马而饮王仲宣诗人欲天不违何惧不合并】不使近诗增纸价得知春入凤凰城【郭受与老杜诗春兴不知凡几首洛阳纸价顿能高刘禹锡诗南山宿雨晴春入凤凰城】

酬王立之二首【王直方字立之名姓颇见于鲁直集中鲁直尝有寄立之问梅花诗】

顿有亭前玉色梅情知不肯破寒开【谢无逸溪堂集有题王立之顿有亭诗曰苏黄两玉人落笔传九州按南史谢晦传时谢混风流为江左第一宋武帝曰一时顿有两玉人耳王立之家有苏东坡黄豫章元佑中所题字因取宋武帝语以名亭云】似怜憔悴两公客独倚东风遣信来【两公谓苏黄也后山盖苏黄之客魏志曰马超遣信请和又世说林公诣谢东阳朗时新病起体未堪劳母王夫人在壁後遣信令还】

重梅双杏巧相将不为游人只自芳【家语曰兰生深林不以无人而不芳】应怪诗翁非老手相逢不作旧时香【诗翁后山自谓老手谓苏黄欧公诗老手尚能工翦裁范讽诗云惟有南山与君眼相逢不改旧时青】

送谢朝请赴苏幕

好合同黄卷【诗云妻子好合此借用文选陆士衡赠曹文熊亦云畴昔之游好合纒绵】情亲须白头【老杜诗童稚情亲四十年须白头谓不待白头而情巳亲】胡然落丹墨不坐致公侯【丹墨谓簿领北史苏绰始制文案程式朱出墨入及计帐户籍之法退之诗苻师弄刀笔丹墨交横挥此借用】山合遮西顾【一作沙輭留徐步魏本云丙藁涂上四字不注】潮回趁急流平生湖海兴日夜逐行舟【老杜诗平生湖海心宿昔具扁舟】

和谢公定观秘阁文与可枯木

斯人不复有累世或可期每于丹青里一见如平时坏障尘得入惨淡令人悲墨色落欲尽严顔终不移【老杜诗惨淡壁飞动到今色未填又云画色久欲尽苍然犹出尘文选傅毅舞赋曰严顔和而怡怿世说桓公曰万石挠弱常才有何严顔难犯】朽老莫使年【朽老见前注左传曰绦县老人有与疑年使之年】石心乌铜皮【晋书夏统传贾充曰此吴儿木人石心也】念此犹少作未尽冰霰姿【文选杨修答临淄王牋云修家子云老不晓事强着一书悔其少作】北枝把异鹊【老杜诗栖枝把翠梧庄子曰庄周游乎雕陵之樊覩一异鹊】意定了不疑【言无绕树未安之态东坡画鴈诗野鹜见人时未起意先改君于何处看得此无人态】惜哉不得语胸次几兴衰【用贾谊服不能言之意文选王仲宣诗惜哉空尔为其字本出史记宓不齐传庄子曰喜怒哀乐不入于胸次】一为要贵役可复辞画师【唐书阎立本传阁外传呼画师阎立本羞怅汗流】隐奥虽可惜涂抹复见遗【言与可不为要贵所役聊自寄其意尔画在秘阁世固不多见而亦免涂抹之汚文选七命曰吞响乎幽山之穷奥李善注曰奥隐处也卢仝示添丁曰忽来案上翻墨汁涂抹诗书如老鵶】谢侯名家子感慨形苦词【庾信哀江南赋云不无危苦之词】岂惟语画工劲特颇似之何当补谏列一吐胸中奇【退之代张籍书曰何由致其身于其人之侧一吐胸中之奇乎】

和饶节咏周昉画李白真

君不见浣花老翁醉骑驴熊儿捉辔骥子扶金华仙伯哦七字好事不复千金摹【成都浣花溪老杜入蜀所居熊骥杜之二子也尝有诗云熊儿幸无恙骥子最怜渠鲁直有老杜浣花醉图诗云浣花酒船散车骑野墙无主看桃李宗文捉辔宗武扶落日蹇驴驮醉起后山谓鲁直诗语巳自写生不须捐金摹画也金华见前注老杜诗云诗公乃仙伯】青莲居士亦其亚斗酒百篇天所借【李太白答湖州迦叶司马问白是何人诗曰青莲居士谪仙人酒肆藏名三十春老杜诗李白一斗诗百篇乂诗天廐真龙此其亚】英姿秀骨尚可似逸气高怀那得画【後汉二十八将论曰英姿茂绩老杜八哀诗曰复见秀骨清逸气见前注】周郎韵胜笔有神【画断云周昉穷丹青之妙画美人女子为古今冠絶张彦远画记云张怀素每云吴道玄之画下笔有神】解衣盘礴未必真【庄子曰宋元君将画图衆史皆至舐笔和墨在外者半有一史後至者儃儃然不趋受揖不立因之舍公使人视之则解衣盘礴臝君曰可矣是真画者也】一朝写此英妙质似悔只识如花人【太白诗金屏笑坐如花人】醉色欲尽玉色起分明尚带金井水【摭言曰太白在翰林应诏草白莲花序及宫词十首时方大醉中贵人以水沃之稍醒白于御前索笔一挥文不加点玉色见礼记玉藻老杜诗研寒金井水按荆州记益阳有金井】乌纱白紵真天人不用更着山岩里【晋书顾恺之为谢鲲像在石岩里云此子宜置丘壑中】平生潦倒饱丘园禁省不识将军尊袖手犹怀脱鞾气岂是从来骨相屯【文选东征赋曰禁省鞠于茂草唐书李白传曰白尝侍帝醉使高力士脱鞾力士素耻之摘其诗以激杨贵妃帝欲官白妃辄沮止退之诗自叹虞翻骨相屯】仰视云空鸿鹄举眼前纷纷那得顾【用嵇康诗目送归鸿之意韩诗外传曰黄鹄一举千里老杜诗纷纷轻薄何须数】是非荣辱不到处正恐朝来有新句【鲁直浣花醉图诗曰儿呼不苏驴失脚犹恐朝来有新作】勿言身後不要名尚得吴侯费百金【身後名见前注晋书谢安传曰肴馔亦屡费百金】江西胜士与长吟【饶节字德操江西人後为僧名如璧法嗣颍州荐福寺晋书羊祜登岘山曰由来贤达胜士登此多矣】後来不忧身陆沈【庄子曰方且与世违而心不屑与之俱是陆沈者也是其市南宜僚耶注云人中隐者是无水而沈也】

谢王立之送花

过雨生泥风作尘马蹄声里度芳辰城南居士风流在时送名花与报春【时送一作尤遣一作时遣○老杜诗头风吹过雨又诗百舌来何处重重只报春此借用李白诗名花倾国两相欢】

和参寥明发觅邻家花二首

短墙春色过邻家行不逢人只见花【唐人王驾诗曰蛱蝶飞来过墙去应疑春色在邻家下句用崔护事见前注】新緑葱葱红蔌蔌【鲁直诗黄鹂惟见緑葱葱元稹连昌宫词曰风动落花红蔌?】却成粧面映青纱【太白乌夜啼曰机中织锦秦川女碧纱如烟隔窻语】

满城桃李一番新深院繁枝别得春从此诗翁有新语不须红湿少城闉【老杜诗晓看红湿处花重锦官城又云更历少城闉】

和张奉议赠舅氏庞大夫

朝下公门不曳裾【晋书龚延之未曾至公门曳裾见前注】身寛心远等林居【渊明诗心远地自偏】传家声烈三公後【三公谓庞相国籍退之诗不见三公後】贮腹平生万卷余【北史崔?传胸中贮千卷书老杜诗年少方开万卷余】藤架倚春听语鸟【老杜诗露裛思藤架顾况悲歌云临春风听春鸟别时多见时少】石池迎日数游鱼【柳子厚石潭记曰潭中鱼可百许头皆若空游无所依日光下彻影布石上王介甫诗行数鱼鯈宾共乐】人言酷类牢之舅【晋书何无忌传桓玄曰何无忌刘牢之甥酷似其舅】未有新诗锦不如【老杜诗白发丝难理新诗锦不如】

和舅氏公退言怀

追陪强韵愧难过应接前闻觉未多【南史王筠传能用强韵前闻见前注老杜诗衰慙应接多】盛礼每虚摩诘席【唐书王维字摩诘名盛于开元间豪英贵人虚左以迎】旧词犹可雪儿歌【北梦琐言韩定辞诗云丽词堪与雪儿歌马彧问其事对曰雪儿李密爱姬每宾朋文章有奇丽者付雪儿协律歌之】手开新径延徐步眼趁高梧上碧萝风雨入怀泥满眼时须好语涤烦疴【王介甫诗春泥满眼路岖嶔】

钦圣宪肃皇后挽词二首【神宗后向氏建中靖国元年正月崩三月加諡五月葬永裕陵】

二妃端协帝【神宗在颍邸治平三年纳后为妃魏收後魏书曰二妃嫔妫虞道克昌任姒配周周室用光二妃谓尧女娥皇女英也协帝借用舜典字】三后共兴周【三后谓太姜太任太姒以比国朝慈圣曹后宣仁高后及钦圣皆尝临朝有圣德】决策天同力收功语不流【元符三年正月哲宗上僊太后夜半定策翼日召徽考自端邸入立廷臣皆不预焉苏子由作宣仁諡册文曰大策中定与天为谋罗隐诗曰时来天地皆同力语不流谓大臣帖服无敢流言如诬谤宣仁时也】权宜从杀礼【太后不敢当山陵之礼止称山园诗序曰杀礼而多昬此借用老杜诗权宜借寇频】末命尚深忧【书曰皇后凭玉几导扬末命深忧谓以天下为忧】郁郁佳城闭终天配夀丘【佳城见前注文选顔延年宋元后哀策文曰夷体夀原注汉景帝作夀陵云云此借用以指裕陵】复辟先元约【元符三年正月太后权同处分军国事候祔庙礼毕还政至七月一日手书可不候祔庙止俟灵驾发引罢同听断书曰朕复子明辟】长年损积忧【文选陆士衡叹逝赋曰嗟人生之短期孰长年之能执礼记文王世子注云文王以忧勤而损夀此借用传曰积忧薰心】春移柏城仗【乐天陵园妾诗曰柏城尽日风萧瑟】仙去帝乡游【庄子曰乘彼白云至于帝乡】德并涂莘敏【退之王用志铭曰蜀涂莘挚正妃之门谢承三夫人箴曰涂山翼夏有莘翼殷荩谓禹娶涂山氏女汤娶有莘氏女老杜诗学并卢王敏】功临马邓优【後汉明德马后肃宗尊为太后常与帝旦夕言道政事和熹邓后迎立殇帝太后临朝又定策立安帝】千秋修故事车马戒如流【後汉马后纪太后诏曰前过濯龙门上见外家问起居者车如流水马如游龙但絶岁用以默愧其心文选乐府曰车马若川流】

钦慈皇后挽词二首【钦慈皇后陈氏徽宗之母元佑四年六月崩建中靖国元年正月追尊为皇太后三月諡曰钦慈五月陪葬永裕陵祔太庙神宗室奉安神御于景灵西宫坤元殿】

二祧从孝祀【礼记注二祧谓文武庙也文武俱在应迁之例特为功德而留此借用以比神宗】五典载虞嫔【尧典曰厘降二女于妫汭嫔于虞尧典即五典之一】显号追先志【建中靖国元年正月钦圣太后崩遗诏追尊皇太妃陈氏为皇太后】阴功见後人【后盖京兆人赠太保祁王怀德之女怀德沈勇有功于国後汉邓后传曰叔父隲言常闻活千人者子孙有封兄训修石臼河岁活数千人天道可信家必蒙福】承顔亲不待【鲁论色难注曰承顺父母顔色为难韩诗外传曾子曰子欲养而亲不待】罔极痛如新【诗曰欲报之德昊天罔极】未有如椽笔光容可得陈【晋书王珣梦人以大笔如椽与之云此当有大手笔事俄而孝武崩哀册諡议皆珣所草】灵岳占佳气琳宫閟宝衣膺期符宝历锡号焕皇扉【灵岳谓嵩山事具徽宗御制西京崇福宫记大抵谓后被遇神宗有祷于嵩山崇福遂生徽宗乃诏洛师侈宫楹而大之真诰协昌期日登玉霄琳房皇扉谓尧母门】日月尧同数【后以元丰五年十月十日诞生徽宗皇帝汉书武帝鈎弋夫人传任身十四月生昭帝上曰昔尧十四月而生命其门曰尧母门】讴歌启与归【事见孟子】伤心五云去不见六龙飞【孝经援神契曰德至山陵则景云出景云五色云也老杜重经昭陵诗云再窥松柏路还见五云飞六龙见易乾卦谓徽宗登极】

大行皇太后挽词二首【代人作○钦圣太后】

德名三后并【曹后高后并后为三皆有圣德】母道两朝尊【两朝谓哲庙徽庙】勇决高千古危疑定一言【谓定策之谋出于独断章惇异议竟不得行老杜诗勇决冠垂成文选王元长策秀才文曰余烈千古】先期还政事隆礼改山园【并见前注】哀挽西郊道云愁昼亦昬【西郊道谓往西京祔葬周以洛为东郊于宋朝则国西】扶日行黄道【扶日见前注晋志云黄道日之所行也鲁直王文恭挽诗云宾日行黄道】乘云上紫微【庄子曰乘彼白云至于帝乡晋志云紫微大帝之坐天子之常居也】忧劳形末命【末命见前注】恭俭见陈衣【周礼春官司服曰大丧廞衣服注廞陈也礼记丧大记曰凡陈衣者实之箧】布德开刑网【礼记月令曰命相布德和令汉书刑法志云禁网疎阔】和戎戢武威【左传魏绦谓和戎有五利老杜诗丕承戢武威】要知怀惠处行路涕交挥【怀惠见鲁论家语敬姜曰二三子无挥涕】

追尊皇太后挽词二首【代人作○钦慈太后】

彤管书阴敎【静女诗传云古者后夫人必有女史彤管之法笺云彤管笔赤管也礼记曰后修女顺母道也注云母者施阴敎于妇】黄图载德容【黄图天子之图籍如三辅黄图是也周礼九嫔掌敎九御妇德妇言妇容妇功】汉宫先梦日【汉书景帝王后传武帝方在身时后梦日入其怀】代邸近乘龙【谓徽宗自端邸即位汉书薄姬传高祖召欲幸之对曰昨暮梦龙据妾胸上曰是贵徵也吾为汝成之遂生文帝初封代王文帝纪曰奉天子法驾迎代邸易乾卦曰时乘六龙以御天也】乔岳藏遗服【谓嵩山崇福宫见前注】青门启故封【后以元佑九年葬于开封县多庆院之东至是改葬老杜诗哀挽青门去按三辅黄图曰长安城东出南头第一门曰霸城门或曰青门此借用退之大行皇后挽词曰因山托故封】从今祠百世【东坡高太后挽诗云原庙故应祠百世先王何止活千人】清庙配商宗【周颂注曰清庙者祭有清明者之德之宫也商宗谓神宗商颂曰烈文祀中宗玄鸟祀高宗】

典册尊徽号钦慈焕德名【徽号字见礼记後人借用扬子曰君子德名为几】终身闻舜慕【孟子曰大孝终身慕父母五十而慕者予于大舜见之】历月见尧生【见前注世说外国贡奇香一着人则数月不歇】兵卫严天仗车舆转帝城故奁脂泽在哀感倍皇情【後汉光烈阴后纪明帝梦先帝太后如平生欢明旦上探视太后镜奁中物感动悲涕令易脂泽装具左右皆泣莫能仰视】

王察院挽词二首【监察御史王回也】

施报终何在穷通共一空【史记伯夷传曰天之报施善人其何如哉】两言成益友【左传郑子太叔卒晋赵简子哭甚哀曰黄父之会夫子语我九言云云此用其意管辂别传曰诸葛乐与辂别戒以二事言卿性乐酒虽温克然不可保宁当节之卿有水镜之才所见者妙祸如膏火不可不慎此借用其事史记平原君传毛遂曰从之利害两言而决鲁论曰益者三友】百代仰高风【孟子曰百世之下闻者莫不兴起文选陆机汉功臣赞曰悠悠遐风千载是仰夏侯湛东方朔画赞曰想先生之高风】终始无遗恨【老杜诗毫发无遗恨】恩荣托至公【建中靖国元年正月王觌曾肇等奏故监察御史王回学术深醇气守刚毅台官言回交结邹浩遂除名勒停送本乡居住陛下嗣位命为监察御史方始供职得病而亡不得摅发素藴以报陛下眷遇之恩云云诏补一子太庙斋郎老杜诗恩荣同拜手】不应埋直气曾见吐长虹【曹子建七启曰慷慨则气成虹蜺】

良贵官何与【孟子曰人之所贵者非良贵也赵孟之所贵赵孟能贱之】长年死不亡【老子曰死而不亡曰夀】身须御魑魅【左传投之四裔以御魑魅老杜诗从来御魑魅多为才名误】气已摄豺狼【後汉张纲传豺狼当道安问狐狸】不尽胸中藴犹堪地下郎【地下郎见前注】岂惟吾道庆编简亦辉光【编简谓史策】

赠吴氏兄弟三首

一长未可衆人师【柳子厚答韦中立书曰假令有取为衆人师且不敢况敢为吾子师乎】万马元随八马蹄【列子曰周穆王肆意远游命驾八骏之乘升崑仑之丘宾子西王母老杜诗崑仑虞泉八马蹄】不解征西诸子弟却怜野鹜厌家鸡【南史王僧?传庾征西翼书少时与王右军齐名右军後进庾犹不分在荆州与都下人书云小儿辈贱家鸡皆学逸少书野鹜见前注】

才随年尽不重奇每愧诸郎索近诗旋作七言供一笑自痴那得使人痴【才尽见前注欧公诗云诗篇自觉随年老玉台新咏明月篇曰秀色随年衰】

得失媸妍只自知略容千载有心期【老杜诗文章千古事得失寸心知文选陆机文赋序曰妍媸好恶可得而言退之诗开卷读且想千载若相期选诗中道遇心期后山此意谓世无知音特与古人相期于千载之上耳】恨君不见金华伯【金华伯谓鲁直见前注东坡诗恨君不识顔平原】何处如今更有诗【退之诗风霜满面无人识何处如今更有诗】

和吴子副智海斋集

法筵应供赖三车【文殊云法筵龙象衆三车谓羊鹿牛以比三乘事见莲经】堆案抽身辍算沙【嵇康书曰人间多事堆案盈几乐天诗抽身去得无东坡诗笙歌丛里抽身出永嘉证道歌云入海算沙徒自因】度暑好风开乐国【渊明诗微雨从东来好风与之俱乐国谓西方极乐国】脱尘新句散余霞【谢玄晖诗余霞散成绮】僧奁手汗空留迹佛几堆红拂委花【莲经曰香风时来吹去委花更雨新者赵师民诗委地露花啼晓恨】客舍黄粱应未熟且容秋蝶觉南华【黄粱见前注庄子曰昔者庄周梦为蝴蝶栩栩然蝴蝶也按通典唐天宝元年封庄子号南华真人】

舅氏新斋

堂因竹柏有花与岁时阑欲作中年计长留别眼看【管子曰百年之计种之以木别眼谓不以凡花视之也】色侵杯酒重【老杜竹诗色侵书帙晚又诗重碧拈春酒】子熟落声乾【李商隐诗霜野物声乾】只有林园主相期耐岁寒【退之诗山翁自是园林主】

上晁主客【后山自注云时与无咎对酒及门而阍者辞焉】

两疏父子共含香不独家荣国有光【两疏见前注应劭汉官仪曰尚书郎含鸡舌香】賸欲展怀因问疾【老杜诗展怀诗诵鲁问疾见前注】孰知相对只衔觞【此句盖用竹林阮籍阮咸事以比二晁晋书阮咸传云诸阮皆能饮太白诗无由共衔觞】年侵身要兼人健节近花须满意黄【老杜诗年侵腰脚衰汉书韩信传身辱于跨下无兼人之勇】从昔竹林须小阮只今未可弃山王【小阮谓阮咸籍之兄子以比无咎山王谓山涛王戎后山以自比沈约宋书曰顔延之作五君咏以述竹林七贤山涛王戎以贵显被黜东坡诗他年五君咏山王一时数】

和鲜于大受崇先观别曾元忠

此别未为远两都东西州情亲有乖隔江湖成阻修【两都谓东汴西洛班固有两都赋退之序曰人之于南海者若东西州焉诗云道阻且修后山意谓相去虽近而别意则远世说袁彦伯为谢安南司马既自凄惘叹曰江山辽落居然有万里之势】脱尘度翠密徐行当寻幽各有惜别怀共此一日留【退之诗此日足可惜此酒不可尝舍酒去相语共分一日光】意合岂待约酒尽不更求阙词固未可忍手亦何犹【后山自注云是日题壁】坐有黄冠师未解逍遥游【退之送张道士诗云臣非黄冠师南史刘歊年十二读庄子逍遥篇曰此可解耳客问之随问而答皆有条理】兴来我与共醉罢君当休【南史陶潜传若先醉便语客我醉欲眠卿可去】僧房火可亲此乐行且谋【老杜诗随意宿僧房退之诗灯火稍可亲】万事自纠纷高怀元一丘【老杜诗万事纠纷犹絶粒】

答王立之

每逢无可语暂阻即相求【前辈诗相见又无事不来还忆君晋书阮修意有所思率尔褰裳不避晨夕至或无言但欣然相对】解卷初增气开怀得写忧【诗云以写我忧】昬烟宜带雨风树更添秋絶唱犹多和先衰却後酬【文选宋玉对楚王问曰客有歌于郢中者其曲弥高其和弥寡】

又和过田承君

寺古专宜僻居深自作幽【退之诗僻寺境还幽】兴来宁惮远句苦不缘愁【太白诗白发三千丈缘愁似个长】逸气无前足【此以马为喻老杜马诗云所向无空阔无前见前注】虚怀不系舟【老杜诗虚怀任屈伸庄子曰泛若不系之舟虚而遨游者也】逢人难晤语冒雨亦相求

赠石先生

多方作计老如期【鲁直诗万端作计身愁苦刘禹锡诗与老无期约到来如等闲】百疾交攻遽得衰【嵇叔夜养生论曰积损成衰从衰得白】晚有胜缘逢异士【胜缘见前注後汉种暠传山泽不必有异士异士不必在山泽】生须快意阙前知【谓丈夫生当快意恨知之晩也晋书周勰曰人生几时但当快意耳】迫人鬓颔纷纷白【乐天诗满颔白髭须】临事回迂种种迟【汉书翟方进号迟顿不及事】分我刀圭容不死【退之诗金丹别後知传得乞取刀圭救病身】他年鹤驭得追随【江文通别赋曰驾鹤上汉骖鸾腾天】

送晁无咎守蒲中

一麾出守自多奇【顔延之五君咏阮咸诗云屡荐不入官一麾乃出守】四十专城古亦稀【古乐府曰四十专城居老杜诗人生七十古来稀】解榻坐谈无我辈【用徐穉事见前注老杜诗高人屡解陈蕃榻魏志郭嘉说太祖曰刘表坐谈客耳晋书刘惔传桓温问惔会稽王谈更进耶惔曰极进然第三流耳温曰第一复谁惔曰故在我辈】铺筵踏舞欠崔徽【元稹崔徽歌序曰蒲女崔徽善舞有容艳裴敬中尝使蒲徽一见为动敬中使罢言旋徽不得从狂累月乐天诗妓筵勉力为君铺又曰只是堂前欠一人退之诗艳姬踏筵舞】的桃作剧聊同俗【的桃当是河中故事乐天诗吴儿多白晳好为荡舟剧】遇事当前莫後几【定命録魏元忠有善相者谓之曰公当位极人臣然命多蹇剥时有忧惧不足为虞但可当事便行闻言则应元忠累遭谴责忆相者之言言事未尝屈其志文选嵇康书曰遇事便发魏志荀彧传曰袁绍失在後机无咎起于谪籍自吏部郎中出守故以魏元忠事劝之】圣世急才常患少【后山自云神宗御笔曰治世常患难得人才】栈羊筛酒待公归【栈羊本俗间语东京记曰普宁坊有栈羊务毛诗酾酒有藇注以筐曰酾以薮曰湑】

题明发高轩过图【高轩过李贺所作见前注宗室士暕字明发】

滕王蛱蝶江都马【王建宫词曰内中数日无呼唤传得滕王蛱蝶图按画断云嗣滕王湛然画蛱蝶雀儿曲尽精理欧公归田録以为滕王元婴误矣老杜诗国朝以来画鞍马神妙独数江都王按名画记江都王绪霍王元轨之子善书画鞍马擅名】一纸千金不当价【老杜诗未觉千金满高价尹文子曰魏王得玉召玉工问其价玉工曰此无价以当之】异才天纵非力能画工不是甘为下【南史王僧?论书曰孔琳之书天然纵放唐书王维善画绘上以为天机所到学者不及也老杜诗画师不是无心学】今代风流数大年含毫落笔开山川【米芾画史曰宗室令穰字大年作小轴甚清丽文选陆士衡文赋曰或含毫而邈然】忽忘朽老压尘底却怪凫鸿堕目前【朽老谓木石见前注老杜画障歌堂上不合生枫树怪底江山起烟雾此用其意】尔来八二复秀出【八二当是明发行第李涉诗云唐氏一门今五龙声华殷殷皆如钟就中十一最年少别有後气横心胸后山云八二亦十一之比也】万里河山才咫尺【见前注】眼前安得有突兀复似天地初开辟【老杜画鹘行初惊无拘挛何得立突兀尚书考灵耀曰天地开辟耀满舒光】明牕写出高轩过便逐愈湜闻吟哦晚知书画真有益却悔岁月来无多【世说戴安道好画范宣以为无用戴为范画南都赋图范看毕咨嗟甚以为有益始重画退之诗来日苦无多】官禁修严断过访时于僻寺逢税鞅【周礼士师之职二曰官禁李商隐诗严城清夜断经过僻寺见前注老杜诗野税林下鞅】秀润如行琮璧间【世说曰裴叔则如玉山上行光映照人周礼大宗伯以苍璧礼天以黄琮礼地】清明似引星辰上【礼记曰清明在躬曾南丰作老苏哀辞曰其辉光明白若引星辰而上也按法言曰明星皓皓者已也引而高之者天也】忧悲愉怢百不平【退之送高闲序曰往时张旭善草书不治他技喜怒窘穷忧悲愉怢怨恨思慕酣醉无聊不平有动于心必于草书发之】河擘太华东南倾【此句言摅写之俊快也郭缘生述征记曰华山与首阳本同一山河神巨灵擘开太华以通河流】平生秀句寰区满掇拾余弃成丹青【王立之诗话载张嘉甫晁无咎高轩过图题跋颇言明发兼诗画之工老杜作王维诗云最传秀句寰区满】平湖远岭开精神斗觉文字生清新【退之诗斗觉霜毛一半加机云别传曰云善属文清新不及机】未许二豪今角立【二豪谓滕王江都刘伶酒德颂曰二豪在侧焉如蜾臝之与螟蛉後汉徐穉传曰角立杰出】要知旁有卫夫人【卫夫人盖尚书郎李充母以夫姓自称李卫王羲之尝从学书或云明发之妻亦能画故以卫夫人比之二豪谓大年明发】

送欧阳叔弼知蔡州

颍阴为别悔怱怱十载相望信不通【老杜诗所思碍行潦九里信不通】晚遇圣朝收放逸旋遭官禁限西东【法华经曰汝是放逸之人此借用其字官禁见前注老杜诗岸高瀼滑限西东】又为太守专淮右賸喜郎君类若翁【若翁犹言乃翁谓六一居士亦尝知蔡州蔡州在淮西】梅柳作新诗兴动【老杜诗天边梅柳树相见几回新又云东阁官梅动诗兴】可令千里不同风【语林曰陈元方云周公孔子异代而出周旋动静万里同风传灯録玄沙传雪峯曰君子千里同风】

送晁尧民守徐

中年为别不堪忧束发登门到白头南省望郎仍国士【汉建尚书百官府名曰南宫盖取天上南宫太微之象退之孔戣墓志曰臣与孔戣同在南省李商隐诗望郎临古郡孙樵高郎中志铭曰鸳行望郎锦川星使史记豫让传曰智伯以国士待我】东方千骑更吾州【古乐府日出东南隅行曰东方千余骑夫壻居上头东坡守徐和范祖禹诗云吾州下邑生刘季谁数区区张与李后山徐人故云吾州】彭翁老寿终遗骨【徐州彭城县故大彭国彭祖所封也彭门记曰殷之贤臣彭祖颛顼之玄孙至殷末夀及七百岁今墓犹存】燕子飞来只故楼【燕子楼见前注】知已难逢身易老颂公置醴我归休【置醴见前注庄子许由曰归休乎君予无所用天下为】

送王定国通判河南

孤身十载客都城【退之诗孤身无所齎此句后山自述言十年前未得官时】白社双林讳姓名【白社双林见前注讳姓名用汉书韩伯休意】授馆不为他日计【国语曰司里授馆此借用退之郑羣墓志曰俸禄入门与其所过逢饮酒舞歌连日夜不厌或分挈以去一无所爱惜不为後日毫发计留也】解衣真出故人情【用须贾绨袍事见前注韩信曰汉王解衣衣我】翘材必定延枚叟【言为相君所知西京杂记公孙弘开东阁分三馆一曰钦贤次曰翘材次曰接士文选谢惠连雪赋曰召邹生延枚叟】宣室终须记贾生【言为人主所知事见前注】万里归来发如漆【定国编置全州元符三年得归老杜诗汝伯何由发如漆】了知句画更新清【年顔不衰诗句字画当亦称是老杜诗更得新清否还知对属忙】

后山诗注卷十二







后山集


二十四卷。宋陈师道(1053—1101)撰。陈师道,北宋诗人。字履常、无己,号后山居士。彭城(今江苏徐州)人。官至秘书省正字。此集为门人彭城魏衍所编。《四库全书》本为副都御史黄登贤家藏本。此本为明马暾所传,松江赵鸿烈所重刊。凡诗七百六十五篇,编八卷。文一百七十一篇,编九卷。谈丛编四卷。诗话、理究、长短句各一卷。又非魏衍之旧本。方回瀛奎律髓说是后人重编之。陈师道受业于曾巩,又学诗于黄庭坚。为江西诗派中重要作家。其五言古诗出入郊岛之间,意所孤诣,殆不可攀。但生硬之处,却未脱江西之风。七言古诗学韩愈,间似黄庭坚,而颇伤謇直。篇什不多,其自知非所长。五言律诗,佳处往往逼杜甫,失之僻涩。七言律诗风骨磊落,而间失之太快太尽。五七言绝句纯为杜甫遣兴之格,未合中声。长短句亦自为别调,不甚当行。其词不如诗。诗中绝句不如古诗,古诗不如律诗。律诗则七言不如五言。纵观其诗,形式刻意学杜甫、黄庭坚,力求风格简古,内容多写个人感慨。其古文在当日殊不擅名。但为文简严密栗,不在李翱、孙樵下。有《四库全书》本。






目录

钦定四库全书　集部三

後山集目録别集类二【宋】

卷一 五言古诗四十六首

卷二 五言古诗四十一首

卷三 七言古诗四十八首

卷四 五言律诗一百九首

卷五
五言律诗一百八首

五言排律五首

卷六 七言律诗七十六首

卷七 七言律诗七十一首

卷八 五言絶句三十二首

七言絶句一百四十五首

卷九 书一十通

卷十 书二十七通

卷十一 序九篇

卷十二 记一十五篇

卷十三 论四篇

卷十四 策二道

策问一十八首 卷十五

表一十三道

啓一十三通

祭文七道

卷十六 墓铭一十道

墓表二道

行状二道

神道碑一道

卷十七
杂着三十九首

卷十八
谈丛三十三条

卷十九
谈丛七十六条

卷二十
谈丛四十九条

卷二十一
谈丛七十四条

卷二十二
理究三十七条

卷二十三
诗话八十条

卷二十四
长短句四十九首

杂体诗一首

臣等谨按後山集二十四卷宋陈师道撰师道字履常一字无已彭城人受业曾巩之门又学诗於黄庭坚元佑初以苏轼荐除教授後召为秘书省正字事蹟具宋史文苑传师道集为其门人彭城魏衍所编後有衍记称以甲乙丙稿合而校之得诗四百六十五篇分为六卷文一百四十篇分为十四卷诗话谈丛则各自为集云云徐度却扫编称师道吟诗至苦窜易至多有不如意则弃稿世所传多伪惟魏衍本为善是也此本为明马暾所传而松江赵鸿烈所重刋凡诗七百六十五篇编八卷文一百七十一篇编九卷谈丛编四卷诗话理究长短句各一卷又非衍之旧本方回称谢克家所传有後山外集或後人合并也其五言古诗出入郊岛之间意所孤诣殆不可攀而生硬之处则未脱江西之习七言古诗颇学韩愈亦间似黄庭坚而颇伤謇直篇什不多自知非所长也五言律诗佳处往往逼杜甫而间失之僻涩七言律诗风骨磊落而间失之太快太尽五七言絶句纯为杜甫遣兴之格未合中声长短句亦自为别调不甚当行大抵词不如诗诗絶句不如古诗古诗不如律诗律诗则七言不如五言方回诸人一祖三宗之说未免太过冯班诸人肆意诋排要亦非笃论也其古文在当日殊不擅名然简严密栗实不在李翺孙樵之下殆为欧苏曾王盛名所掩故世不甚推弃短取长固不失为北宋巨手也乾隆四十二年九月恭校上

总纂官【臣】纪昀【臣】陆锡熊【臣】孙士毅

总校官【臣】陆费墀







卷一

钦定四库全书

後山集卷一宋　陈师道　撰诗

妾薄命二首【为曾南丰作】

主家十二楼一身当三千古来妾薄命事主不尽年起舞为主夀相送南阳阡忍着主衣裳为人作春姸有声当彻天有泪当彻泉死者恐无知妾身长自怜

叶落风不起山空花自红捐世不待老患妾无其终一死尚可忍百岁何当穷天地岂不寛妾身自不容死者如有知杀身以相从向来歌舞地夜雨鸣寒蛩

送外舅郭大夫槩西川提刑

丈人东南来复作西南去连年万里别更觉贫贱苦王事有期程亲年当喜惧畏与妻子别已复迫曛暮何者最可怜儿生未知父盗贼非人情蛮夷正狼顾功名何用多莫作分外虑万里早归来九折慎驰骛嫁女不离家生男已当户曲逆老不侯知人公岂悞

送内

麀麌顾其子燕雀各自随与子为夫妇五年三别离儿女岂不怀母老妹已笄父子各从母可喜亦可悲关河万里道子去何当归三岁不可道白首以为期百亩未为多数口可无饥吞声不敢尽欲怨当归谁

别三子

夫归死同穴父子贫贱离天下宁有此昔闻今见之母前三子後熟视不得追嗟乎胡不仁使我至於斯有女初束发巳知生离悲枕我不肯起畏我从此辞大儿学语言拜揖未胜衣唤爷我欲去此语那可思小儿襁褓间抱负有母慈汝哭犹在耳我怀人得知

城南寓居二首

游子莫何归韦杜城南村秋水深可测挽衣踏行云道暗失归处栖乌故不喧牛羊闭篱落稚子犹在门潭潭光明殿稽首西方僊平生修何行步有黄金莲我岂昔好径报以履下穿洗足坐道塲卒卒此何缘

忆少子

端也早丰下岁晚未可量我老不自食安得如我长呱呱弃不子退省未始忘吾母亦念我与尔宁相望

寄外舅郭大夫

丈人鲁诸生明刑如臯陶幸寛右顾忧未惜一身遥西南万里行可以絶绳桥慎勿冠惠文神母仁如尧

答张文潜

我贫无一锥所向皆四壁瀛洲足风露胡不减饥色昔闻杜氏子剪髻事尊客君妇定应贤三梳奉巾栉

示三子

去远即相忘归近不可忍儿女巳在眼眉目略不省极喜不得语泪尽方一哂了知不是梦忽忽心未稳

送苏公知杭州

平生羊荆州追送不作远岂不畏简书放麑诚不忍一代不数人百年能几见昔如马口衔今为禁门键一雨五日凉中宵大江满风帆目力短江空岁年晚

田家

鸡鸣人当行犬鸣人当归秋来公事急出处不待时昨夜三尺雨竈下巳生泥人言田家乐尔苦人得知

幼岭

外家英俊塲季氏不好弄用意丘壑间颇以石自奉谁言拳握间意作万牛重岱宗小天下不办一席用

观兖文忠公家六一堂图书

生世何用早我巳後此翁颇识门下士略巳闻其风中年见二子巳复岁一终呼我过其庐所得非所蒙先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一览涕无从似欲托其子天意人与同历数况有归敢有贪天功集古一千卷明明并羣雄谁为第一手未有百世公庙器刻科斗宝樽蟠华虫缅怀弁服士酬献鸣瑽瑢插架一万轴遗子以固穷素琴久絶弦棊酒颇阙供向来一瓣香敬为曾南丰世虽嫡孙行名在恶子中斯人日巳远千岁幸一逢吾老不可待露草湿寒蛬

次韵苏公西湖观月听琴并涉颍二首

清湖纳明月远览无留云人生亦何须有酒与桐君自醉宁问客一盃复一樽平生今不饮意得同酣醺清言冰玉质坏纳山水纹殚精有後悟畜耳无前闻潜鱼避流光归鸟投重昏信有千丈清不如二尺浑

冲风不成寒脱木还自奇坐看白日晚起行清颍湄三穴未为得一舟不作痴路暗鸟遗音江清鱼弄姿宇定恠物变意行觉舟迟公与两公子妙语含风漪但怪笑谈剧莫知宾主谁得句未肯吐郁郁见睫眉相从能几何行乐当及兹生忍自作难百忧间一嬉时寻赤眼老不探黄口儿解公头上巾一洗七年缁至洁而纳汚此水真吾师须公晓二子人自穷非诗

再次韵苏公示两欧阳

公诗周鲁後曳曳垂天云府中顾长康风味如麯君非公无此客请夀南山樽叔季大儒後偏醒亦同醺心与柏石坚章成绮绣纹多难独不补少戆今无闻时无古今异知有功名昏可使百尺底不作数斗浑

次韵苏公劝酒与诗

五士三不同烦公以诗诉强酒古所辞妙语神其吐自念每累人举扇无我汚复使两欧阳缩手不分付平生西方社努力须自度不忧龟九头肯为语一误顿悟而渐修从此辞世故公看万金产宁能一朝具两生文章家夙纪鸣蝉赋请公坚城垒兵来後无数

次韵苏公题欧阳叔弼息斋

行者归故里居者爱吾庐生须着锥地何赖汗牛书丈室八尺牀称子闭门居百为会有还一足不愿余纷纷幼老间失得了玄虚客在醉则眠听我莫问渠论胜巳絶倒句妙方愁予竹几无留尘霜畦有余蔬相从十五年不为食有鱼时须一俛仰君可贷蘧蒢

寄参寥

平生西方愿摆落区中缘惟於世外人相从可忘年道人赞公徒相识几生前早作步兵语晩参云门襌拾策孤山下一室颇萧然林昏出幽磬竹杪横疎烟昨日寄书至坐想参寥泉此泉如此公遇物作清姸一别今几时绿首成白颠子亦怜我老我岂要子怜会逢万里风一系五湖舩酌我岩下水咽子山中篇

寄答王直方

人情校往复屡勉终不近新诗巳经年知子不我怨生世余几何尺箠日取寸怀禄有遐心从俗无远韵时从暗中归数过林下饭平生功名意回作香火愿三年不举觞吻频烟火焮岂无两苍龙沾我一雨润官麄诗未工猛乞无小靳人生如此耳文字巳其闰是身虽臭腐宁作青紫楦永怀忘年友死矣余令闻念子颇似之老我何所恨

?禅停云斋

净居衆天人宫殿随所适少仕老不归重门闭榛棘道人秀丛林妙语出禅寂是身如浮云随处同建立平生与二子嗜好同一律我此复助缘语绮巳多责何年一把茅据坐孤崒嵂呵佛骂祖师涂糊千五百

次韵答晁无斁

女生愿有家名妾以不聘田叟亦慕君又恶不由正欲行不问途巳破宁顾甑耕蚕无一?庖井要三径还家忧患余挽须儿女竞十年寜有此一寒可无命平生晁夫子得士公室庆稍无车马音复作宾客请论文到韩李念旧说苏郑长年断消息独语谁和应此生恩未报他日目不瞑归卧无好怀扣门有佳听诗来霜雪後更觉天宇净少好老未工持刃授子柄

次韵晁无斁夏雨

咫尺隔山海作书问如何蚁垤既蓄粮蛙窟如鸣鼍积暑复一雨斧斫仍手摩鈎窻欲悬麻出门巳横河入言月离毕未必致滂沱东臯繁草木兰艾不同科惊鱼畏密罟独鸟鸣南柯稍无虫飞喧复觉蝉语多因声作好恶与物殊未和卧闻夜来雨归种故山禾百年须下泽万里付长罗先生断百好尚以诗作魔缩子万言手听渠七字哦室尔人则远燕默老者歌思君得老瘦触热生积痾

寒夜有怀晁无斁

同好共城郭十日不一顾人事虽好乖吾生亦多忤阖门对妻子岁月不可度闭目宁用遮停杯仍下筯独无区中缘永怀岩下趣平生三径资安得一朝具万里初历块前驱告曛暮归怀属有思弃世不待怒老境厌逶迟人情费将护向来张长公吾亦从兹去灯花频作喜月色正可步预恐何水曹明朝有新句

还里

旷士爱吾庐游子悲故乡慷慨四方志老衰但悲伤虚名自成误失得略相当莫年还家乐未觉道路长闾里喜我来车马塞康庄争前借言色草木亦晶光向来千人聚一老独徜徉手开南阳阡松柏郁苍苍永愿守一丘脱身万里航平生功名念倒海浣我肠款段引下泽断弦更空觞尚从北山南有文移路傍

魏衍见过

暑雨不作凉爽风祗自高我老亦衰疾奈此正郁陶魏侯有新语高处近风骚隐几聆五字未觉历日劳洒然堕冰井起粟竪寒毛三山巳在目万象谁能逃历险见絶足过口味豚膏愿为夏雷鸣莫作饥鸢号

晩望

黑云映黄槐更着白鸟度蝉鸣不余力蛙腹能许怒称目有佳思侧径无好步兴来成独往意得谁与赋

和黄预感秋

宿云护朝霜秋阳佐残暑蝇痴驱复来汗下拭莫御庭梧自黄陨风过成夜语幸是可怜生胡然遽如许黄生多新诗如盆【一作盎】茧抽绪唱高难欸乃隽永得?咀意合无古今投暗存迎拒名成弟子韩价重先生楮向来得斯人孰谓予龃龉晩炊邻僧米昼拾狙公芧甘酸皆适口霜黄【一作尽】未登俎门有曲逆车谤甚北山女宁为沟中断不作太仓鼠老退无好怀续明然两炬搔首不成眠寒虫促机杼

和魏衍元夜同登黄楼

车马竞清夜人物秀三楚登临得免俗兹楼岂时覩同来两稚子冠者亦四五落落俱可人颇亦厌歌鼓山月出未高潜鳞动寒渚樯灯接稀星夺目粲不数魏侯转物手百好趋就叙得句未肯吐秀气出眉宇水净纳行影山空答修语夜气稍侵肌鸟骇去其侣清游岂有极喜事戒多取投静未免喧於今岂非古永怀寂寞人南北忘在所横岭限鱼鸟作书欲谁与情生文自哀意动足复伫凭楹【一作槛】共一默望舒巳寖午

和魏衍三日

林花女颊红春水瓜头緑步蹇我三休来同君一足苦嗟所历小不尽千里目暮景向昏鸦归涂取修竹

和黄充实春尽游南山

逐胜缺勇功饯春无少色出门欲何向坂丸随所击百年余几何十步复一息同来二三子楚楚颇修饬行前强老夫径捷疲峻陟山门开烟霏禅房闭岑寂口燥沾茗椀久厄此为德逐日下西山草路荒不识回溪转鈎曲门径入绳直故人喜领客内愧积肠臆所来为亲旧扫除称寥閴疾风无永势过雨有余沥高花初欲然平荷巳如拭因君感衰盛丑好移顷刻交新厌区区话旧听历历谈问十一二四座巳顷侧茅屋漏【一作湿】风霜山田带沙砾尚能哀此老举手触四塞君如涧底松超拔出天壁学诗有新功黄魏共推激【生与魏衍黄预游】

陈留市隐者

陈留人物後疑有隐屠耕斯人岂其徒满腹一杯羮婷婷小家子与翁同醉醒薄暮行且歌问之讳姓名子岂达者欤槁竹聊一鸣老生何所因稍稍声过情闭门十日雨吟作饥鸢声诗书工发冢刀籋得养生圣有不暖席接淅去齐行【一作飞走不同穴孔突不暇黔孔突字讹黔复失韵非是】

送魏衍移沛

积雨断行路重江未安流胡为冒艰险迫此帛米谋岁晏风作横未寛为子忧卒然托异县所得如所求主人如古人待士礼亦优人情乐新知岂不怀旧丘我贫无四壁爱尔胡能留子也尚不容吾代诸公羞勿云百里远已作千山愁念子舍我去谁复从我游诸石吾未识因子卜可不能此巳可尚【一作喜】终焉致绸缪

送法宝禅师

平生趺铁脚道价喧宇宙望礼东南云吾今独何後晩始识其子瑶林一枝秀初闻饮光笑复作空生瘦今年退复禅?手不肯又真成菩萨魔未免化城咎白月悬清光大钟得辞扣知止一何勇随缘岂无复丰台两禅子三请期一觏翩然挈瓶?百里往相就古寺风雨余触目初邂逅夙昔有净缘欢然宛如旧教我早自异业成谁得救世故巳备尝踌躇复何钻火勿停手时来自渠透殷懃礼白足吾为泰山溜

赠赵奉议

为惠不必广但问与者谁受施何用多名义以为资平生师友间四海参寥师一穷无四壁百代有千诗逐越淮江三年鲁中归初无赞公色不异浄名衣才如得风鷁巳复触藩羝路贫谁肯怜语妙君所知我往立谈间歘若白受缁乃知仁者听不待辛苦词赵侯名教士劲气喷长霓论吐天下公而合吾所私明窻弄文墨妍语含英姿要与识者论且避羣儿痴旧好无新功终年此交绥未须坚百战当即建降旗

和郑户部宝集丈室二首

远游游则远安心心已安茅茨更何事一坐五年寛客来问法要示以无所还勿云空生默听者不胜言贵有空王章贫无置锥地冲风窻自语涴壁虫成字向隅有知音阖门接强对只道庭前柏西来本无意

寄黄充

俗子推不去可人费招呼世事每如此我生亦何娱黄生後来秀纯茂静者徒不见动经月来亦不须臾人事巳好乖可复自作疎子虽向人嬾胜处不可孤迨此田事休仍当秋【一作寒】雨余深知阻泥泞步屐意何如

咸平读书堂

昔人三百篇善世巳有余後生守章句不足供嗫嚅一登吏部选笔砚随扫除闭阁画眉妩隔屋闻歌呼奉公用汉律宁复要诗书俛首出跨下枉此七尺躯今代陶朱公不作大梁屠计然特未用意得轻全吴为邦得畿县政密自计疎宁书下下考不奉急急符用意簿领外筑室课典谟平生五千卷还舍不问涂近事更汉唐稍以诗自娯复作无事饮醉卧拥青奴桃李春事繁轩窻昼景舒鸣屋鸠渴雨窥帘燕哺雏休吏散篇帙风篁献笙竽欣然一启齿斯民免为鱼

和寇十一同登寺山

度暑无好怀凭危略幽致衣冠蔚如林从我才一二兹山昔深登岁月谁得记尚有名胜流不与金石悴孰知千载後我与子复至烟昏倏见灯洪发疑【一作恐】无地领略章句手割据英雄志兴坏容一瞬今昔当几喟围山缺西北放目不可制归怀纳清境夜榻成良寐零落壁间诗岂特彼所媿会逢南过适不问西来意

谢孙奉职惠胡德墨

奚李风流尽法传外诸孙常山陈赡子怀抱自高攑孰云胜潘翁惟眉山公言四海未尽识一变归九原胡郎少年子外家典刑存一点落髹漆重价压璵璠孙侯磊落人情义久益惇解囊赠玄圭孰知师白猿我资不解书下笔辄自喛良宝不受辱隐默面称冤

与魏衍寇国宝田从先二侄分韵得坐字

将老蒙误恩受吊不受贺欲起尚迟回积闲习成惰向来二三子相与守寒饿一日不可无三岁安得过是时秋益高夜永月初堕漏鼓巳更坐者余几个酒薄多可强谈胜坚莫破檐昏读字细林缺瞻星大吴吟未至慢楚语不假些怀远巳屡叹论昔先急唾身世喜相违真成螘旋磨平生陈孟公岁晚不惊坐

礼武台坐化僧【时吕希哲作单州守台属单州】

至人本无心起灭因衆缘化尽悲愿在留形此台巅闻名与致敬获福皆无前千年一鉢水宿疾几人痊骁雄兖州军马步余数千一呼可嶊山四合如垂天老幼十八村顷刻理无全哀鸣寄香火毁塔投其塼或怒忽惊奔如有所见然等观同一子岂特此所怜我来巳见童稚亦??发火触暗室青灯巳娟妍始读壁间碑妙力隐不传颇恨语未工安得笔如椽归路云月黑涛波隔长川溪翁停舟待相唤声相连解缆风泊?中流水入舩欹侧脚不停竟脱蛟鱼涎兴坏如有待适当使君贤定能选妙士拂尘起重烟旹承灵山嘱早契少林禅丐我一片石并刻维摩篇

和谢公定观秘阁文与可枯木

斯人不复有累世或可斯每於丹青里一见如平时坏障尘得入惨淡令人悲墨色落欲尽严顔终不移朽老莫使年石心乌铜皮念此犹少作未尽冰霰姿北枝把异鹊意定了不疑惜哉不得语胷次几兴哀一为要贵役可复愧【一作辞】画师隐奥虽可惜涂抹复见遗谢侯名家子感慨形苦词岂惟语画工劲特颇似之何当补谏列一吐胷中奇

後山集卷一







卷二

钦定四库全书

後山集卷二宋　陈师道　撰诗

和鲜于大受崇仙观饯别曾元忠

此别未为远两都东西州情亲有乖隔江湖成阻修脱尘度翠密徐行当?幽各有惜别怀共此一日留意合岂待约酒尽不更求阙词固未可忍手亦何犹【是日题壁】坐有黄冠师未解逍遥游兴来我与共醉罢君当休僧房火可亲此乐行且谋万事日纠纷高怀元一丘

和苏公洞庭春色

洞庭千木奴寸丝不挂手来输步兵厨酿作青田酒王家玉东西未觉岁华走方从罗浮山【罗浮山有仙人种橘处】巳作南阳夀还将瓮头春慰予雪入牖我方缚禅律一举烦屡嗅东坡酒中仙醉墨粲星斗诗成以属我千金须弊帚何曾尊俎间着客面黧黝定须笑美人【赵有躄者平原君美人笑之】蘸甲不濡口

山口阻风

夕风朝未回来云去为雨系舟直山口天意遽如许涛风两方鬬丘原莫当怒两山为俯仰一鸟不得度临深负高枕偷生宁得所历历数过帆当涂气如虎快意亦适然淹泊岂吾取遡洄更去留未易相尔汝行登东山颠壮观前来覩九泽不满眼五丈方一缕兹山昔谁游巨野传自古菰鱼无凶年未利犹不御荷隩活万人梨埒视千户东方富丝麻小市藏百贾连樯自南北行谈杂秦楚向晩风力微湖清鱼可数空仓乌鸟乐外舍牕扉语身非天下惜家无十金聚欲留盗贼迫欲去波涛怒两者尔何从一死吾未与

登冥山

东山如覆?石塔仍数层昔人行乐处时过名不称秋风变草木樵径余薪蒸四顾一水间不复知淄渑菰蒲万世利烟火千人罾平住登山脚岁晚如不胜求田君勿问抚髀吾何能飞鸿将目远秋水留心澄兹游岂不朽作歌记吾曾

次韵荅少章

秦郎淮海士才大难为弟蔚然霜雪後不受江汉洗春畦不满眼采掇到芹荠多病促余年秋光欲辞抵儒林丈人行掘起三界底出入银台门为米不为醴白头容北面斯文分一体媿我无异闻口阚不得啓

送路糺归老丹阳

身退不待年意足不待余寜闻有余论但问我何如才名四十年盛气盖诸儒独无金水力竟与鼃鼋俱晩为府中掾直前不趦趄曾何媿俯仰颇亦困嗫嚅有粟尚可餬有酒尚可娱一朝脱章绶用意不踌躇富贵亦何有惜君寜挽裾人生一世间仅得还其躯谢公江海人此计竟亦疎千金一大钱两子双明珠妙语发幽光东坡为欷歔不知两疏去能亦有此无聊为三径资从子并门居

谢傅监

好士如好色昔闻今则无平生席为门未识长者车旷士慕林谷羇人辱泥涂愿为执鞭役莫顺下风趋去年辱公先怀刺留寓居我往拜其门鸑鷟鸣高梧论交不计年取材忘其愚一寒我如此百镒公无余今年贺公归乃复过我庐当使有近行譍门有长须小家不耐事鸡飞犬升闾莫归自有恨亲顔一何娯汝家吾无忧能致贤大夫吴公汉庭右贾生世用疎平分太仓粟尽读邺侯书士为知己留不为食有鱼三言移曾母投杼公何如

次韵荅秦少章

学诗如学仙时至骨自换缥缈鸿鹄上衆目焉能玩子从淮海来一喙当百难师儒有韩孟拭目互惊惋老生时在旁缩手媿顔汗黄公金华伯莞尔回一眄彼方试子难疾前不应懦要当攻石坚勿作搏沙散珪壁虽具美礲错加璀璨我老不足畏後生何可慢

次韵荅子实少章二首

英英黄金花论时不论美靖节骨巳朽弃捐乃其理两公意有余采采今未巳尚念白头生临风嗅霜蕊交新情巳故室远人则迩杯酒不相忘一朝得二子初花美无度後时终可鄙与汝卧秋风看君双控鲤

寄晁以道

两官俱为邻常若千里远经年不通书子孰知我嬾相期宇宙外肯复校繁简我愚亦知此子意岂不满子教东方生自视何益损人言不当价一钱万金产须子五千卷丹笔校黄本字家太史氏名成南北阮道山鸿鴈行岂惟私门衎功名须老大四十未为晚快意会有违急行寜小缓忽有河山阻遂恐消息断我独不念此人穷令智短子勿放我慵书来慰愁眼

寄邢和叔

昔作梁宋游幽忧废朝昏闭门无往还不应儿女喧隔墙闻剥啄莫夜谁叩门知是邢夫子低回过高轩愿为布衣交不顾年德尊悤悤立谈罢又见东南奔江湖多病後仅免饷鱼鼋久废数行书因人问寒暄但爱孤山西松筠数家村便欲筑居室插秧仍灌园生前不自爱身後何足论草玄笑扬雄赞易悲虞翻文章徒自苦纸笔莫更存却寻南郭老隐几学忘言他日宦游客误入桃花源苇间见渔父谁识王侯孙

赠关彦长

少年初识字巳诵子虚赋尝疑天上人巳离人间去蹉跎二十年久自叹迟暮倦游梁宋间却踏江湖路此地始逢君秋阳破朝雾白首鬓毛新青衫顔色故问君胡为然竟坐文字误人事久难知高才常不遇论人较贤智富贵寜在数不见竹林诗山王俱不与湖塘发高兴山林有佳处迨此闲暇时观游莫辞屡功名如附赘得失何用顾但当勤秉烛长愿随杖屦

平翠阁

我家山水间耳目厌华丽闻道浙西山经年通梦寐从为远游客忘却归来计欲置湖上田谢絶人间世湖山多变态横斜光气异随山转朱阁临顾穷幽邃惟存宣公楼浮空堆乱翠疑是水仙人临墙露高髻道人亦爱山朝昏阅终岁最爱烟雨中半撩青罗袂我来悲岁晚风霜扫昏翳不见岭头云未尽登临意

次韵应物有叹黄楼

一代苏长公四海名未巳投荒忘岁月积毁高城垒斯楼亦何与与人压复起纷纷徒尔为长劒须天倚循分即可久吾行谁与止迩来贤达人五十笑百里赖有寇公子衆毁闻独美直气慑狂童牵联皆可纪少公作长句班扬安得拟颇有喜事人睥睨欲槌毁一朝陵谷变天语含深旨惊倒楼前人今朝有行履

秋怀十首【以雨荒深院菊霜倒半池莲为韵】

昨日山中云今朝山下雨牛羊没禾黍蟋蟀促机杼磨刀洗盆瓮社腊不胜数岂无聚敛吏触手丞相怒有家洙泗间岁晏榛棘荒稍知田家乐感此归意忙老马甘伏枥游魂还故乡四十尚无君天下未敢忘采薪墟墓间行歌当归耕向来轻簿子怀谖以为荣喘喘辕下犊力尽官泥深壮哉八百里一割探其心翩翩王侯孙馆我翠微院粥饭随钟鱼朝昏黄庭卷中年妻子累往世西方愿独无诗书力尼父安得怨黄公轻千乘尚爱五斗禄风雨听朝鸡岁月老松菊平生白莲社不受一尘触识字即投阁贵者须食肉昔作九日斯一览知四方夜雨秋水深裂风畏褰裳尊空囊亦空花且为我黄官奴覆青绫破屋任飞霜翼翼陈州门万里迁人道雨泪落成血着木木立槁今年苏礼部马迹犹未扫昔人死别处一笑欲絶倒籊籊孤竹君长我一身半凛然霜雪间时至亦隂换共与王子猷永结忘言伴可使溪壑姿充我眼中玩北阙书不上南山田不归朝暮陈州门悠悠此何为我老何所为暖日聊差池君听城上鸟哑哑端为谁潭潭光明殿稽首西方僊平生修何行步有黄金莲我岂昔好径报以履下穿洗足坐道场卒卒此何缘

次韵苏公西湖观月听琴

公诗端王道亭亭如紫云落世不敢学谓是诗中君独有黄太史抱杓挹其尊?出百家上诵之心巳醺黄锺毁少合大裘摈不文世事如病耳螘鬬作牛闻苦怀太史惠养豹烟雨昏後世无高学举俗爱许浑

春酬应物

论世阙真是憎好成愚贤衆手挽跛牂拟度骅骝前与子早相好於今不知年自从欲着?忧喜同华颠生世如风花高下亦偶然填沟偶不死挥刃忽自全病马试春早枯鱼纵奔川稍思升斗禄筦库未阙员一饥尚可忍百岁当复延相余乘下泽得句要子宣此生期乐死他日须诗传缩手着袖间弹棊一争先

次韵德麟督叔弼季默诗及破余酒戒

岁月不相贷夜牀衾簟秋朝来明镜中作意多少留惟酒可为娱顾我非其流丈夫意气合佩玦不循鈎意行无人非骏发不中休相逢问何如颇复中之不清坐岂不好致真岂糟丘两欧以诗鸣与俗同沉浮百鸟畏嘲弄往和长鸣鸥相寜忍快便风飘万斛舟

次韵苏公独酌

云月酒下明风露衣上落是中有何好草草成独酌使君顾谓客老子兴不簿饮以全吾真醉则忘所乐未解饮中趣中之如狂药起舞屡跳踉骂坐失酬酢终然厌多事超然趋淡薄功名无前期山林有成约身将岁华晩意与天宇廓醒醉各有适短长听凫鹤

次韵苏公独酌试药玉滑盏

僊人弃余粮玉色巳可斯小试换骨方价重十冰甆灌以长白虹渺若江海弥浮之端不恶举者亦何辞但媿闻道晚早从鴈门师律部无明文可复时中之汝阳佳少年三斗出六奇家有持杯手两好当一施风吹酒面灰月度杯心迟百年容有命一笑更须时

次韵德麟植桧

种木待成材聊为十年事日中趋百里寜问万牛费植桧三尺强已有凌云气生世能几何拟作千岁计衆人笑拍手君子用其意萧萧孤竹君忘言理相契名以金石交椿杨岂奴婢缅怀万仞颠千丈蔚苍翠蟠根泉石底用意霜雪外寜须大厦才坐待斧斤至散为风雨声密作牛马蔽

送叔弼寄秦张

庐陵四公子吾及识其半叔也英达人平易亦稍悍於时吾始壮败壁不涂墁孤身客东都转食诸公舘时来扣君门百遍不留难倾心倒囊笈燕语彻昏旦磬折挽为亲少得而多患相过汝颍上岁月不胜叹君才得公余十日而十蒇舌端悬日月笔下来江汉此行不寻常谈者方一贯逸足寜小试宝刀当立断用意不崎岖欲得志挟弹目今平生亲稍作春冰泮因声督张秦书来不应缓

次韵德麟吴越山水

吴山那可说已觉心耳静忍事如忍欲可遏不可骋人生如此耳黄白满朝镜寜怀斗升粟不理东南艇君从湖上归颇说寒事竟沙草柔动色溪喧鱼不定烦君冰玉句无作江湖兴君诗如静女妙絶人所敬不更风雨秋下有桃李径试写孤竹君名成三絶郑

龙潭

清渊下无际落日回风澜凛然毛发直敢以笑语干陂陀百尺台葱翠万木蟠惊飇振积叶清霜作朝寒水旱或有差精祷神其难鱼龙同一波信有水府寛向来三日雨赖子一据鞌何以报嘉惠寒瓜荐金盘万口待一饱归卧神其安犹须雪三尺盛意莫得阑

赠鲁直

相逢不用早论交宜晩岁平生易诸公欺人真可畏见之三伏中凛凛有寒意名下今有人胷中本无事神物护诗书星斗见光气惜无千人力负此万乘器生前一尊酒拨弃独何易我亦奉斋戒妻子以为累君如双井茶衆口愿其尝顾我如麦饭犹足填饥肠陈诗传笔意愿立弟子行何以报嘉惠江湖永相望

次韵苏公竹间亭小酌

自昔【一作至音】有遗韵小饮不尽觞坐待竹间月奈此云影长起行林下路散策踰平冈破眼一枝春着意千叶黄暄寒会有分蜂蝶来无央鸟语带余寒竹风回妙香缅想两公子【此有缺文三字】朝阳斯人班马後如圭复如璋相逢了无得佳处每难忘

送李奉议亳州判官四首

谢公中年後畏与亲友别数日怀抱恶每笑冠缨絶生有四方事死当一语决前笑今则悲吾哀拟何说着鞭何必先倒笔不容掣鞭尔辕下驹万里一改辙

祁氏号外府藏室多异书因公有余力一览意何如为学虽日益受益不受诬正须高着眼濠梁有游鱼吾友孙子实爱学吾所畏持身如处子得句有余味交驩艰难际凛然见名谊吾病卧里中车马日一至遣医馈梁肉忧喜见顔际殷懃劝加飡代我破戒罪一别巳三秋君室乃其季轮囷见眼中不作千里外因声问何如胡不枉一字

吾友张文潜君行乃其里当年钓游处壮者或可指闻风起遐想意作千古士不知尘土中奴推婢不齿胷中无一尘笔下有百纸勿问见自知未语君巳喜与游今巳後行巳勿停轨

大风【梁山泊】

积隂风易作隆寒【一作风】声益急百为定有数一动必三日犇隤水势壮?扶波头立前行後浪【一作者】促突起旁交射崩腾万骑来倏忽一箭抶摧残蒲苇尽簸荡鱼龙泣私忧地轴脱巳分梁山没向来万斛重不作一叶直舟行雨水间触突声悉率路转帆举落舟排水垒积经事长一智中人所知识千金不垂堂岂复待一失穷途得伟观老气犹少色【一作邑】事定不敢【一作未得】忘嗟来庶可及【一作安】

後山集卷二







卷三

钦定四库全书

後山集卷三宋　陈师道　撰诗

赠二苏公

岷峨之山中巴江桂椒柟栌枫柞樟青金黄玉丹砂良兽皮鸟羽不足当异人间出骇四方严王陈李司马扬一翁二季对相望奇宝横道骥服箱谁其识者有欧阳大科异等固其常小却盛之白玉堂典谟雅颂用所长度越周汉登虞唐千载之下有素王平陈郑毛视荒荒後生不作诸老亡文体变化未可量万口一律如吃羌妖狐幻人大陆梁虎豹却走逢牛羊上帝惠顾祓不祥天门夜下龙虎章前驱吴回後炎皇绦旗丹毂未冠裳从以甲胄万鬼行乘风纵燎无留藏天高地下日月光授公以柄扶病伤士如稻苗待公秧临流不度公为航如大医王治膏盲外证巳解中尚强探囊一试黄昏汤一洗千年新学膓老生塞口不敢尝向来狂杀今尚狂请公别试囊中方

呜呼行

去年米贱家赐粟百万官仓不余掬青钱随赐费追呼昔日剜疮今补肉今年夏旱秋水生江淮输粟千里行不应速水救近渇空仓四壁雀不鸣似闻为政不为费两不相侵两相济十年敛积用一朝惊涛破山风动地

送杜侍御纯陕西转运

馈粮千里古无策木牛流马功不极边头数米换黄金将军汗马未伏枥黠羌人面作胡语鸟鼠贪生尔如许熊虎可避蝱可驱覆巢熏穴意何如汉虏相当庸可尽聊城正用一封书巧手莫为无麫饼谁能留渴须远井国家有急君得辞徐人不劳扣阙请陇上壮士莫扪舌河西狂王防系颈向来此地几送迎草间翁仲口不瘖十年两熟饱可待一岁四守人何心老稚持车车不留归人不行行转头关中正须萧丞相省内早要富民侯

出清口

家世山东饱耕稼晚托一舟顺流下渔沟寒饼不下筯推柂转头更五夜平明放溜出清口霜落潮回雾连野平淮一梦三十里有日无风神所借似怜忧患满人间百孔千疮留一罅文章末技将自效语不惊人神可吓子女玉帛君所余寄声白鸟烦多谢

猴马【有序】

楚州紫极宫有画沐猴振索以戏马顿索以惊圉人不测从後鞭之人言沐猴宜马而今为累作诗以导马意【韩鄂四时纂要曰常系猕猴於马坊内辟恶省百病令马不着疥】

沐猴自戏马自惊圉人未解猴马情猴其天资马何罪意欲防患犹伤生异类相宜亦相失同类相伤非所及志行万里困一误吐豆齕荄甘伏枥

送黄生兼寄二谢二首

南第诸兄蚤相见别时托子以无倦百年论交见子心一朝取别宁吾愿妙岁远游真所难肯为得官近长安圣作诗书端有意犹须用之科举外

城西两谢俱能文穰丞精悍吾所闻每读吾诗得人意使不能文巳可人我昔谢公门下士早年妄作功名意如今老寄颍河东九泉虽深媿此公

次韵苏公西湖徙鱼三首

穷秋积雨不破块霜落西湖露沙背大鱼泥蟠小鱼乐高丘覆杯水如带鱼穷不作摇尾怜公宁忍口不忍鱠修鳞失水玉参差晚日摇光金破碎咫尺波涛有生死安知平陆无滩瀬此身宁供刀几用着意更须风雨外是间相忘不为小濠上之意谁得会枯鱼虽泣悔可及莫待西江与东海

赤手取鱼如拾块布网鸣舷攻腹背岂知激浊与清流恐惧骈头牵翠带居士仁心到鱼鸟会有微生化余鱠宁容网目漏吞舟谁能烹鲜作苛碎我亦江湖钓竿手悞逐轻车从下瀬生当得意落鸥边何用封侯堕鸢外不如此鱼今得所置身暗与神明会径须作记戒鲸鲵防有任公钓东海

诗成落笔骥历块不用安西题纸背小家厚敛四壁立拆东补西裳作带堂下觳觫牛何罪太山之阳人作鱠同生异趣有如此瓶悬瓽间终一碎流水长者今公是雨花散乱投金濑人言充庖须此辈慈观更须容度外赐墙及肩人得视公才盘盘一都会有怜其穷与不朽我亦牵聨书玉海

寄晁载之兄弟

人言婚宦情欲本吾始求脱君巳半孰知一世如一梦在梦而觉宁待旦寒檐净雨作秋声冷屋风灯挑不明樽前已作十年语後会未期吾屡惊一闻七字心已识鈎章棘句天与力念子方壮我巳衰不见参天二千尺季也亦有诗百篇叔子拟度骅骝前端能过我三冬学可复参侬一味襌

别圆澄襌师

法施老人卧不出呼我取别行问疾磨盘拭筯劝一饱少待须臾莫仓卒早年着眼覻文字万卷初无一言契多生绮语未经懴半世虚名足为累此去他来尚有缘头童齿豁恐无年殷懃三请久住世弊恶可念未可捐平生准拟西行计老着人间此何意他年佛会见头陁知是当年老居士

舟中二首

恶风横江江卷浪黄流湍猛风用壮疾如万骑千里来气压三江五湖上岸上空荒火夜明舟中起坐待残更少年行路今头白不尽还家去国情

野火烧原雉昏雊黄尘涨天牛乱鬬江间无日不风波老去何时脱奔走诗书满腹不及口遮日宁须鈎竿手愧尔茅檐炙背人仰目青天搔白首

古墨行【有序】

晁无斁有李墨半丸云裕陵故物也往於秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏奇乏识者耳敬为长句率无斁同作

秦郎百好俱第一乌【一作墨】丸如漆?如石巧作松身与镜面借美於外非良质潘翁拜跪摩老眼一生再见三叹息了知至鉴无遁形王家旧物秦家得君今所有亦其亚伯仲小低犹子侄黄金白璧孰不有古锦句囊那可敌睿思殿里春夜半灯火阑残歌舞散自书细字答边臣万里风尘入长筭初闻桥山送弓劒宁知玉盌人间见夜光炎炎冲斗牛会有太史占星变人生尤物不必有时一过目惊老丑念子何忍遽磨研少待须臾图不朽【魏衍注曰少游之墨尝许先生为他日墓志润笔先生尝语衍作此诗时少游尚无恙然终先逝去】明窗净几风日暖有愁万斛才八斗径须脱?管城公小试玉堂挥翰手

蝇虎

物微趣下世不数随力捕生得称虎匿形注目摇两股卒然一击势莫御十中失一八九取吻间流血腹如鼓却行奋臂吾甚武明日淮南作端午

寄邓州杜侍郎【紘】

南阳老幼如云屯连日城东使君後者排前旁捷出争先见面作殷懃六年重来巳白髪一日再见回青春道傍过者怪相问共言杜母真吾亲使君虽老心尚壮文采风流诸谢上名家从昔杜陵人盛德於今丈人行我昔卧病老彭城画舩鸣鼓千里行致书馈奠初未识丁宁劳苦如平生人言此事今未有古人中求还得否忘年屈势不虚辱公自【一作取】为德吾何取菊潭之水甘且洁潭上秋花照山白请公酌此夀百年奕奕长为此邦伯孰先一州後四方重金疉盖登庙堂请从今日至云来月三十斛输洛阳

答魏衍

我诗浅短子贡墙衆目俯视无留藏句中有眼黄别驾洗涤烦热生清凉人言我语胜黄语扶竖夜燎齐朝光三年不见万里外安得一身置汝傍迩来诸子复秀发曾未几见加端章剩欲摧藏让头角岂是有意羣儿伤於人无怨我何憾爱者尚衆犹吾乡平生不自解嘲诮祸来亦复非周防我衰气索不自振正赖好语能恢张诗家小魏新有声旧传秀句西里黄後生学行阙师友临路不进空回遑看君事业青云上听渠螟螣生膏肓

招黄魏二生

出门不雨即遇风闭门值睡极力攻似闻汤鼎作吟声巳贺胜敌收全功却思二子共一笑拨弃旧语无新工卒行好步不两得能致公等吾何穷魏诗黄笔今未有顾我独得神所锺径须相就踏泥潦巳办煮饼烧油葱

和魏衍三日

堤沙泥尽未及尘江波不动风生纹虎头鱼尾不知数朱旗一点来奔云春容已老有余态祓禊虽古无前闻踏青摸石修秘祝落日带雨催行人听诗对月两不厌颇觉过目徒纷纷君不见天宝杜陵翁屈宋才堪作近邻

和魏衍闻莺

春力着人朝睡重叶底黄鹂鸣自远緑幕朱栏日观明回廊侧户风帘动昨夜春回到寒谷好鸟飞来把修竹整翰厉觜初一鸣巳落君诗专妙独退红着緑春事残後时独立知何言侧听不尽巳飞去怀抱此时谁与论

荅黄生

冰泥断道雪塞门远方累日无行人卧闻喧呼谁叫阍稚子往问鹿骇奔黄生学诗用【一作角】力新急手疾口如翻盆冲风踏冻送七言要令寒屋回春温是时积隂又黄昏叫閙索火惊四邻迩来结字稳且匀岂不见我参寥君嗟吾老矣心尚存後来得子空马羣径须赤手缚麒麟四大海水一口吞丈夫意气抗浮云道逢其人两手分妬妇拊膺王右军

晁无咎画山水扇

前身【一作生】阮始平今代王摩诘偃屈盖代气万里入方尺朽老诗作妙俭絶天与力君不见杜陵老翁语湘娥增悲真宰泣

嗟哉行

张生服石为石奴下潦上乾如渴乌一朝偾蹶须人扶?毒未动风出虚此生所得与昔殊韩子作志还自屠白笑未竟人复吁以身济欲未必愚欲久而速反所图嗟哉伟然二大夫

九月九日夜雨留智叔

骑台九日登临处只有归人醉扶路千年二谢孰可代我每苦留君只去花粗且为前人惜曲误不解丞卿怒只消着?受西风不待风流到新句

九月九日与智叔鵰堂宴集夜归

鵰堂从昔有恶客酒尽不去仍复索欲留歌舞尽客意风雨和更作三厄佳辰难得客更难我穷无酒为君欢只欲泥行过白下万一帘疎见一斑

谢赵使君送乌薪

欲落未落雪近人将尽不尽冬压春风枝冰瓦有去鸟远坊穷巷无来人忽闻叩门声遽速惊鸡透篱犬升屋使君传教赐薪炭妓围那解思寒谷老身曲直不足云冷窗冻壁作春温定知和气家家到不独先生雪塞门【一作席作门】

谢寇十一惠端砚

百工营材先利器市道居货如作赘书生活计亦酸寒断甎半瓦宁求备端溪四山下龙渊郁积中州清淑气金身玉骨石为容河江屈流云作使滑如女肤色马肝夜半神光际天地诸天散花百神喜知有圣人当出世没人投深索千丈探颔适遭龙伯睡辘轳挽出万人负千岁之藏一朝致琢为时様供翰墨十袭包藏百金贵北行万里更衆目寇卿好事不计费南邻居士卿之孙丰悴相从不为异似怜陶瓦磨竈煤辍赠不减前人志人言寒士莫作事鬼夺客偷天破碎龟玉韫匮与无同锦衾还客弃佳惠衆所欲得当有缘天独於余可无意敢书细字注鱼虫要传华严八千偈

答黄生【魏衍注云时初冬尚无冬衣先生以背子赠之坚不受到家以朱氏所赆二疋

寄之因作诗】

我无置锥君立壁舂黍作靡甘胜蜜绨袍不受故人意药饵肯为儿辈屈割白鹭股何足难食鸬鷀肉未为失暮年五斗得千里有媿寒檐背朝日

五子相送至湖陵

中年患别多作别早日讳穷常得穷勿云一水四十里衣冠寒郭何人同周生子病辍身出刘子远来今几日石家仲叔好少年颇能厌俗从吾律魏君不独相从早自君之来吾却扫岁月磨人孰能久反覆看渠难得好湖陵古城风日寒情义乃知生别难高怀巳为故人尽交道应留後代看

湖陵与刘生别

触寒历险来特特媿无以当欣有得向来忧患不相舍知子用心坚铁石人畏有心事无难此语虽鄙理则然君今意在翰墨间他日人争让一先

寄滕县李奉议

滕大夫伯阳父孙烹小鲜治大国原一得何用五千言弛灾决狱人不寃盛气走讼畏讨论终岁歛吏不到门子弟无赖皆西奔踵门父老如云屯拊髀跳踉走儿孙绦幡翠节歌呗喧画盆戴顶烟如焚绣褾彩轴箱帕繁曲躬乂手前致言畜眼未见耳不闻暮年何以答此恩请诵华严夀我君

和饶节咏周昉画李白真

君不见浣花老翁醉骑驴熊儿捉辔骥子扶金华仙伯哦七字好事不复千金模青莲居士亦其亚斗酒百篇天所借英姿秀骨尚可似逸气高怀那得画周郎韵胜笔有神解衣盘礴未必真一朝写此英妙质似悔只识如花人醉色欲尽玉色起分明尚带金井水乌纱白苎真天人不用更着山岩里平生潦倒饱丘园禁省不识将军尊袖手犹怀脱靴气岂是从来骨相屯仰视云空鸿鹄举眼前纷纷那得顾是非荣辱不到处只【一作正】恐朝来有新句勿言身後不要名尚得吴侯费百金江西胜士与长吟後来不忧身陆沈

题明发高轩过图

滕王蛱蝶江都马一纸千金不当价异才天纵非力能【一作穷】画工不是甘为下今代风流数大年含毫落笔开山川忽忘朽老压尘底却怪凫鸿随目前尔来八二复秀出万古河山才咫尺眼前安得有突兀复似天地初开辟明窗写出高轩过便逐愈湜闻吟哦晚知书画真有益却悔岁月来无多官禁修严断过访时於僻寺逢税鞅秀润如行琮璧间清明似引星辰上忧悲愉佚百不平河擘太华东南倾平生秀句寰区满掇拾余弃成丹青平湖远岭开精神斗觉文字生清新未许二豪今角立要知旁有卫夫人

拟古

盎中有声囊不瘿咽息不如带加紧人生七十今巳半一饱无时何可忍公侯早岁有如此奴婢蓐食支夜永向来糠核之子孙居邻无传家存井

赠知命

墨头居士元方弟不肯作公称法嗣外人怪笑那得知他日灵山亲授记学诗初学杜少陵学书不学王右军黄尘扶杖笑邻女白衫骑驴惊市人静中作业此何因醉里逃禅却甚真顾我无钱呼毕曜有人载酒寻子云君家鲁直不解事爱作文章可人意一人可以穷一家怪君又以才为累请将饮酒换吟诗酒不穷人能引睡不须无事与多愁老不欲醒惟欲醉

大风

飞砂破面风裂石平林隐隐倾霹雳野火燎原尘涨天道闻马嘶不相得老翁强欲作少年立马阶除起无力城南桃李春意动少待明朝莫相失

回风行

悬流汹汹从天来南风五日鬬不开御风起柁虎着翼冲风击缆顔死灰昨日逆风今日回万人莫挽才浮杯篙牵相贺天意得秋声满帆风倒桅天留异态须一怒造物可得无嫌猜

赠张文潜

张侯便然腹如鼓饥雷收声酒如雨读书不计有余处尚着我辈千百许翻湖倒海不作难将军百战富善贾弟子不必不如师欲知其人视其主秋来待试丞相府谷马砺兵吾甚武问周不敌闻其语一战而霸在此举百年富贵要自取入将公卿退尔汝德如墨君谁敢侮

次韵寄答晁无咎

西湖欲雨树烟满风叶倒垂云覆盌望湖楼上白头人独倚阑干谁肯伴独有诗人记病身清风千里寄行尘豪华信有回天力惊开桃李闲新春往事不回如过雨醉梦恍然忘恶语【前在澶州有读无咎文编诗因以戏之无咎今以为言】人生如幻此何尤未信黄金贵於土爱子千篇顷刻成借将胷腹诧吾人吟哦怪有芳鲜气却被湖山识姓名【苏子瞻诗云游徧钱塘湖上境归来文字带芳鲜】文章废退知难强身外虚华本无望何曾临水惜芒鞋却解逢人拈柱杖眼根清净尘不留登伽过尽不回头【来诗云不应越女三年留】家在中原归未得江淮断道无行舟两山相逢翻手疾欲谋一笑无宁日却慙怀璞似周人祗可闻名不须识

送鄜州关司法

早岁相知晚相识抵掌回头巳陈迹万里从军壮此行一筯鲈鱼留不得夜静关山秋月明莫听岭头秋【一作流】水声平世功名须少壮看君一箭下聊城

登凤皇山怀子瞻【一本作二首】

蜿蜒曲龙腹山间隐楼观孤高?龙角浮图刺云汉修林霜雪余落叶青红乱想见洞中人不知时节换咳唾落江东江东两眼中举头触浮云失脚惊飞鸿逢人自笑谋身拙坐使红尘生白髪入山便欲弃人间出山又与松筠别数篇曾见使君诗前後登临各一时妙舞新声难得继清风明月却相宜朱阑行遍花间路看尽当年题壁处更有何人问使君青春欲尽花飞去【子瞻云应问使君何处去凭花说与春风知】

古怨赠关彦长

世态轻浮君莫道相逢何必论才调铅刀快利莫邪迟果下翩翩望云老人前安得无穷好应须富贵长年少莫教白发更栖迟不遭毁骂逢人笑

答无咎画苑

卒行无好步事忙不草书能事莫促迫快手多麤疎君看荷苇槲【阙一字】扇崔家中叔三人俱扫除事物费岁月收完神气忘形躯恍然有得夺天巧衰顔生态能相如市师信手无赢余一日画出东封图眼前百口怪神速背後十指争揶揄君家画苑倾东都锦囊玉轴行盈车补完破碎收亡逋欲得不计有与无问君此病何当祛君言无事聊自娱世间何事非迷途挟策未必贤摴蒱苑中最爱文与苏情亲不独生同闾自谓知子谁如余叔也不痴回不愚怜君用意常勤渠挥毫洒墨填空虚风梢雨叶出新意老树僵立何年枯我生百事不留意外物不足烦敺除翰墨才能记名字模临写貌无工夫见溺不救危不扶独无一物充庖厨看君发漆顔丹朱意气健如生马驹逢人不信六十余郁然一茎无白须吕公落寞起钓屠南山四老东宫须人生晚达有如此应笑虞翻早着书

次韵苏公蜡梅

化人乃作缃様花何年落子空山家羽衣霓袖涴香蜡从此人间识尤物青琐诸郎却未知天公下取仙翁诗乌丸鸡距写玉叶却怪寒花未清絶北风驱雪度关山把烛看花夜不眠明朝诗成公亦去长使诗仙诵佳句湖山信美更负人巳觉西湖属此君坐想明年吴与越行酒赋诗听击鉢

奉陪内翰二友醴泉避暑

疾雷倒海不成雨墨云御日蚕不吐深院回廊昼日【一作景】长青帘朱幕风铃语神仙中人龙作马翠旌绦节从天下竹冠芒屦紫绮裘曳杖林间观物化清池【一作青莲】照眼自生凉修竹回隂欲过廊樽酒未空高兴动含毫欲下云飞扬俗间道士业符医未语巳作庸人様但知一扇博百金岂识双松到千丈蝇头小字密着行四座欢叫醒而狂忽惊天姥到庭户风篁露草鸣寒螿回天却日有余力小试席间留翰墨请公慎用补天子入佐后皇和五石

送张秀才兼简德麟

长安千门憎热客我独怜君来解热呼儿具饭懒出口藜羮不糁甘一啜北州别驾玉刻麟索书往见良何人驿使别来无一字知有此情谁与亲

寄子闵

烟昏晚寒风发屋行者抽篷离者哭青衫白发两相鲜积雪朝阳眩双目猛虎食子有分羮洁鹭割股谋补肉妻孥不用哭穷途前府故人风义笃

赠黄氏子小德

黄童三尺世无双笔头滚滚悬秋江不忧老子难为父平生崛强今心降我来喜共阿戎语应敌纵横如急雨生子还如孙仲谋豚犬漫多何足数黄家小儿名小德眉如长林目如漆只今数岁已动人老人留眼看他日笑君老蚌生明珠自笑此物吾家无君当置酒吾当贺有儿传业更何须

後山集卷三







卷四

钦定四库全书

後山集卷四宋　陈师道　撰诗

寄外舅郭大夫

巴蜀通归使妻孥且旧居深知报消息不忍问何如身健何妨远情亲未肯疎功名欺老病泪尽数行书

南丰先生挽词二首

早弃人间事真从地下游丘原无起日江汉有东流身世从违里功名取次休不应须礼乐始作後程仇精爽囘长夜衣冠出广庭勲庸留琬琰形像付丹青道丧余篇翰人亡更典刑侯芭才一足白首太玄经

暑雨

密雨吹不断贫居常闭门东溟容有限西极更能存束湿炊悬釡翻床补坏垣倒身无着处呵手不成温

送江楚州

濠梁初得意阙里旧论诗晚岁何多难经年始一辞淮人饥馑後良吏拊循时欲托山阳簿翁归不受私

送江端礼

正学元非世能诗新有声诸公交郑泰多士闭何生泛爱经过数移书底里倾又为淮海别两眼向谁明

晁无咎张文潜见过

白社双林去高轩二妙来排门冲鸟雀挥麈带尘埃不惮除堂费深愁载酒囘功名付公等归路在蓬莱

丞相温公挽诗三首

恭默思良弼诗书正百工事多违谢傅天遽夺杨公一代风流尽三师礼数崇若无天下议美恶并成空百姓归周老三年待鲁儒时方随日化身已要人扶玉几虽来晚明堂讫授图心知死诸葛终不羡曹蜍少学真成已中年托着书辍耕扶日月起废极吹嘘得志宁论晚成功不愿余一为天下恸不敢爱吾庐

巨野

余力唐虞後沉人海岱西不应容桀黠宁复有青齐灯火鱼成市帆樯藕带泥十年尘雾底瞥眼恠鳬鷖

秋怀示黄预

窗鸣风历耳道坏草侵衣月到千家静林昏一鸟归冥冥尘外趣稍稍眼中稀送老须公等秋碁未解围

送张支使

旷度逢知晚高才处下难清秋一鹗上拭目万人看白酒初同醉黄花已戒寒凭将衰老事一一报长安

送杨侍禁兼寄顔黄二公二首

相逢今已晚同府尚经年衆口不成虎诸公更荐贤两亲须薄禄一障欲乘边往问顔夫子何妨试着鞭多问黄居士终年欠一书因人候消息有使报何如向晚逢杨子真堪托後车亲年方赖禄不惜借吹嘘

送外舅郭大夫夔路提刑

天险连三峡官曹据上游百年双鬓白万里一身浮可使人无讼宁须意外忧平生晏平仲能费几狐裘

雪後黄楼寄负山居士

林庐烟不起城郭岁将穷云日明松雪溪山进晚风人行图画里鸟度醉吟中不尽山隂兴天留忆戴公

从苏公登後楼

倏作三年别才堪一解顔楼孤带清洛林缺见巴山五月池无水千年鹤自还白鸥没浩荡爱惜鬓毛斑

送秦觏二首

士有从师乐诸儿却未知欲行天下独信有俗间疑秋入川原秀风连鼓角悲目前?犬类未必慰亲思师法时难得亲年富有余端为李君御尽读邺侯书结友真莫逆论才有不如折腰终不补可但曳长裾

别负山居士

田园相与老此别意如何更病可无酒犹寒已自和高名胡未广诗兴尚能多沙草东山路犹烦一再过

次韵春怀

欲作归田计无如二顷何折腰方赖禄拭面未伤和日下乌声乐尘生马迹多渡头留小楫乘兴得相过

别叔父录曹

为吏专文法成家托弟昆三年如昨日一笑更何言扶老须微禄移官实至恩两疎元父子何日复东辕

泛淮

冬暖仍初日潮囘更下风鸟飞云水里人语橹声中平野容囘顾无山会有终倚墙聊自逸吟啸不须工

十五夜月

向老逢清节归怀托素晖飞萤元失照重露已沾衣稍稍孤光动沉沉万籁微不应明白发似欲劝人归

胡士彦挽词二首

晚进道前辈平生阙异闻吾犹识此老天岂丧斯文善学传家业英词世不羣固应讥尚白官序见扬云此地来何晚经年见未频荐贤仍睹命有道可辞贫徒弟三千子声名四十春襄阳耆旧内无复姓庞人

雪

初雪已覆地晚风仍积威木鸣端自语鸟起不成飞寒巷闻惊犬邻家有夜归不无慙败絮未易泣牛衣

晚出

应俗敢辞疾冲风宁小驱聊为一日役不惮百金躯雪路无行迹冰枝有落乌寒门闭萧瑟穷里听歔吁

寄答李方叔

平生经世策寄食不资身孰使文章着能辞辙迹频帝城分不入书札詗何人子未知吾懒吾宁觉子贫

智宝院後楼怀胡元茂

晚渡呼舟疾寒城着霭深昏鸥明鸟道风叶乱霜林久客登楼目中年怀旧心犹须一长笛领览自沾襟

元日

老境难为节寒梢未得春一官兼利害百虑孰疎亲积雪无归路扶行有醉人望乡仍受岁囘首望松筠

放怀

施食乌鸢喜持经鸟鼠听杖藜矜矍铄顾影恠伶俜门静行随月窗虚卧见星拥衾眠未稳艰阻饱曾经

送伯兄赴吏部改官

先子初增秩年侵鬓已皤念兄今善继此别喜如何亲老家仍困门衰仕未多犹须教儿子早要中文科

寄张文潜

今代张平子雄深次子长名高三俊上官立右螭傍车笠吾何恨飞腾子莫量时平身早达未用梦凝香

後湖晚坐

水静【静一作浄】偏明眼城荒可当山青林无限意白鸟有余闲身致江湖上名成伯季间目随归雁尽坐待莫鵶还

送孝忠二首

老眼元多泪春风见此行久为贫贱别更觉急难情斗食吾堪老词塲尔向荣未须怜野鹜家法付宣城经史三年学聪明一旦开把文甘潦倒数日待归来士患声名早官今岁月催有亲须薄禄临路尚徘徊

寄张宣州

与世情将尽怀仁老未忘故人今五马高处谩三长诗岂江山助名成沈鲍行肯为文俗事打鸭起鸳鸯

西湖

小径才容足寒花只自香官池下鳬雁荒塚上牛羊有子吾甘老无家去未量三年哦五字草木借辉光

别月华严

寓世生同里随方去有情来为百年别不惜片时程斋钵须勤供经钟莫倦鸣当来第三会此界却逢迎

送吴先生谒惠州苏副使

闻名欣识面异好有同功我亦慙吾子人谁恕此公百年双白鬓万里一秋风为说任安在依然一秃翁

别观音山主

会合应生理过逢岂近缘情亲见今日语妙记当年闭户安禅主冲风逆水舩不应清夜月故作别时圆

离颍

河市千人聚寒江百尺牵吾生能几日此地费三年丛竹防供?池鱼已割鲜拙勤终不补他日愧无传

湖上

湖上难为别梅梢已着春林喧鸟啄啄风过水鳞鳞缘有三年尽情无一日亲白头厌奔走何地与为邻

病起

今日秋风里何乡一病翁力微须杖起心在与谁同灾疾资千悟寃亲并一空百年先得老三败未为穷

九月九日魏衍见过

节里能相过谈间可解忧致疎君未肯得此我何由语到君房妙诗同客子游一经从白首万里有封侯

次韵无斁偶作二首

肩耸三峯峻眉庞八字横玄谈人絶倒家法句新清八骏先张子诸公少贾生已传乌鹊喜欲听鶺鴒声此老三年别何时万里囘更无南去雁犹见北枝梅会有哀笼鸟宁须溺死灰圣朝无弃物与子赋归哉

次韵晁无斁除日述怀

世学违从衆名家最近天感时犹壮志得句起衰年袁酒无何饮陶琴不具弦平生挥翰手几见絶韦编

次韵无斁雪後二首

闭合春云薄开门夜雪深江梅犹故意湖雁起归心草润留余泽窗明度积隂殷勤报春信屋角有来禽取性无通介随时有异同云余盖地白春浅着梢红寄食虚长算【魏衍注云时先生妇翁郭大夫曹州使宅晁时为州教官】论诗阙近功相看不相弃赖有古人风

河上

背水连渔屋横河架石梁窥巢乌鹊竞过雨艾蒿光鸟语催春事窗明报夕阳还家慰儿女归路不应长

寄无斁

敬问晁夫子官池几许深已应飞鸟下复作卧龙吟待我中痾愈同君把臂临泥涂无去马夏木自来禽

宿深明阁二首

窈窕深明阁晴寒是去年老将灾疾至人与岁时迁默坐元如在孤灯共不眠莫年身万里赖有故人怜缥缈金华伯人间第一人剧谈连昼夜应俗费精神时要平安报反愁消息真墙根霜下草又作一番新

除夜

七十已强半所余能几何悬知莫景促更觉後生多遁世名为累留年睡作魔西归端着便老子不婆娑

别宝讲主

此地相逢晚他方有胜缘咒功先服猛戒力得扶颠暂息三支论重参二祖禅【赵州临济皆曹人也】夜牀鞋脚别何日着行缠

老柏三首【并序】

胜果院後庭有柏见之二十年矣疎瘦如故余寓其舍数以水溉之遂有生意

庭柏无生意摧残二十秋稍沾杯水润已与岁寒谋黄里青青出愁边稍稍瘳会看笙鹤下暮雀莫深投英姿带枯槁劲节阙和柔物理有兴坏人情成去留稍看栖鸟集聊待晚风秋解道庭前柏何曾识赵州岁月那能记风霜亦饱经槁乾仍故节润泽出新青色与江波共声留静夜听辉辉垂重露点点缀流萤

次韵萤火

年侵观物化共被岁时催熠熠孤光动翩翩度水来稍能穿幔入已复受风囘投卷吾衰矣微吟子壮哉

次韵夏日江村

漏屋檐生菌临江树作门卷帘通燕子织竹护鸡孙向夕微【一作风】凉进相逢故意存【一作沾衣汗垢存】何当加我岁从子问乾坤

次韵观月

风云随落日河汉欲囘天隔巷如千里还家已再圆帘疎分细细江净共娟娟他日吾何适听诗说去年

夏夜有怀

卧念张居士逃名老石根学诗端得瘦识字即空樽鸣笛夜宜远灯花晓更繁未须哀老子也复守丘园

触目

溪响饥鱼食川明柱影斜惊禽穿密竹噪鹊立浮查谷暗山藏雨林喧雀啅蛇乡闾等行路何处【一作自】更为家

送高推官

先生锺旧德大府冠羣能过手无难事逢人有异称荐贤余一鹗夙记契千灯看挽秦梁缆头头数不胜

柏

用直宁论世名成不待官低枝缘我有偃盖到谁看秀色有新故英姿无暑寒要为千载计岂虑万牛难

捕狼

一狼将四子二岭走千羊意得无前敌时乖阙後防宁知射生手已发弩机张会便乌鸢饱空令豺虎伤

和元夜

笳鼓喧灯市车舆避火城彭黄【彭祖楼黄楼】争地胜汴泗迫人清梅柳春犹浅关山月正【一作自】明赋诗随落笔端复可怜生

登快哉亭

城与清江曲泉流乱石间夕阳初隐地暮霭已依山度鸟欲何向奔云亦自闲登临兴不尽稚子故须还

春夜

宿鸟一枝足争林终日鸣庭花当户发江月向人明鸟度清溪影风囘晚市声梦中无好语池草为谁生

登燕子楼

绿暗连村柳红明委地花画梁初着燕废沼已鸣蛙鸥没轻春水舟横着浅沙相逢千岁语犹说一枝花

楝花

密叶已成?高花初着枝幽香不自好寒艳未多知会见垂金弹聊容折紫緌粉身非所恨犹复得闻思

送河间吕令【子固甥】

今日中牟令当年太守孙独能怜此老肯避席为门寒日风涛壮边城簿领繁平生子曾子白首得重论

寄潭州张芸叟二首

湖岭一都会西南更上游秋盘堆鸭脚春味荐猫头宣室来何暮蒸池得借【一作惜】留孰知为郡乐莫作越乡忧去国如前日为邦得旧游霜柑先落手春鴈几囘头只道风沙恶宁知贾宋留赋诗真有助吊古不同忧

送曹秀才

甲第衣冠後东迁岁月侵情亲期一诺急病阙千金孰并还家乐毋忘在莒心时能记衰病声迹到云林

杜侍郎挽词三首

美政真吾母名家更杜陵于张从昔少鲁卫至今称丝竹中年好词华夙世能周南棠棣传平世几人登骥騄方怀远松筠忽有秋雍容名士数终始法家流凛凛惊千载堂堂閟一丘能令羊季子不肯过西州身去风流在人难玉石分平生才一见治行已多闻更觉知音少还修地下文它年九原泪仍是两冯君

黄预挽词四首

敏慧仍江夏风流更妙年贫焚酒家劵病得里胥钱精爽来鹰隼清明泻涧瀍无儿传素业有泪彻黄泉骨秀神仙数诗清雅颂才识高悬日月韵胜絶尘埃去就堪同事摧残尽一哀了知天上去不似世间来志大期千里身宜置一丘英词真盖世爽气已横秋地要黄金骨天成白玉楼平生斵泥手斤斧恐长休玉筯凝潮後丝桐艺业余远途憎早悟旷度得中疎子逝今何遽吾生孰与居岂无文士传未有茂陵书

秋怀四首

积雨不受暑既晴还得秋未免困河鱼宁如喘吴牛风梧有先声巢燕无後留人生行乐尔一经今白头小雨断复续囘斜落晚风寒心生蟋蟀秋色傍梧桐草与遥山碧花欺晚照红口须谈世事目已失飞鸿山断开平野河囘杀急流登临须向夕风雨更宜秋急急後飞鴈翩翩不下鸥晚舟犹小待莫雀已深投棃埒当千户鱼防拥万头宁须一网尽不为百人留密雨点急水惊风擘系舟百年供转徙因病得?犹

元日雪二首

半夜风如许平明雪皓然帘疎穿琐细竹压更婵娟窘兔走留迹饥乌鸣乞怜遥忻炎海上还复得新年度腊阙三白开正还积隂炊烟茅舍湿噪雀莫枝深短发千方误中年万里心成书着岩穴或有後人寻【阙三白一作閲三白】

送张蕲县

接禄才余岁为邦近故园案图三万户镇静五千言雪尽春泥滑风生沙水昏犹须放琴客坐席稍能温

送何子温移亳州三首

治出龙城守名高水部郎清明人共识风味独难忘骨立秦书瘦须粘桧密香烹鲜师老耳曳尾肯蒙庄胄衿曾诵赋皓首始登门意得宁论晚心交不待言向来期北上可复改南辕【尝请湖越而得亳】画地数佳政丛谈何处村

复作中年别仍怀後日忧关山遮极目汴泗只东流政好遭频借诗清得暗投会看灵寿杖扶出富民侯

览胜亭

断岸通横水吹花满系舩中年擅幽独辍食买林泉草木真宜主江山故作妍升沉有流转且复赋归田

何太冲挽词二首

课最三川守名成万石君平生欠一识声烈即多闻兜率真归处琴台只断云伤心今夜月忍便到初坟哀挽诸儒竞丰碑故吏繁素车纷雨泣丹旐与风翻几地留遗爱它年作九原涕流耆旧尽不独为乡园

送大兄兼寄赵团练

贫有分离苦官无早晚宜又为千里别未觉十年迟日与江山远风连草木悲平生刘子政见可只【一作共】论诗

送张秀才

学又三年积功收一日长擅塲推老手附尾得【一作续】诸郎度鸟界晴碧过云囘夕黄孰知诗有验莫愠路无粮

送智叔令咸平

二谢将能事重阳只故台固须冲节去便恐带秋囘敏捷才无尽铺张意有开犹须记衰疾书与鴈同来

寿安县君挽词

两大推平日三从播後声忧勤登上寿箫鼓闭佳城缌布千人从松楸十里行哀荣动邻里点笔竞诸生

寄张大夫

只应青眼老尚记白头翁一别今何向三年信不通不应书字倦未有北来鸿肯作彭城守何时马首东

怀远【任渊注云此诗属东坡】

海外三年谪天南万里行生前只为累身後更须名未有平安报空怀故旧情斯人有如此无复涕纵横

答田生

酒亦有何好人今未肯忘苟无愁可解何必醉为乡賸欲论奇字终能讳秘方直饶肌骨秀正要画眉长

寄张学士【舜民】

湖海三年别谯徐一日间经时犹未见凡事信多艰理极那须说情生不自还从来阙声问相见若为顔

雪中寄魏衍

薄薄初经眼辉辉已映空融泥还结冻落木复沾丛意在千山表情生一念中遥知吟榻上不道絮因风

送澶州录曹宋参军

宦游男子事访别故人情能吏于今少春风及此行英雄余战伐犴狱寄廉平未肯轻衰疾人来阙寄声

早春

度腊不成雪迎年遽得春水开还旧绿鱼喜跃修鳞柳及年年发愁随日日新老怀吾自异不是故违人

後山集卷四

<集部,别集类,北宋建隆至靖康,後山集>







卷五

钦定四库全书

後山集卷五宋　陈师道　撰诗

寄酬咸平朱宣德【智叔】

冥冥超世网蔚蔚秀儒林他日熟看面今时初得心白头无故意异伐有同音短绠徒施巧终然莫汲深

归鴈二首

弧矢千夫志潇湘万里秋宁为宝筝柱肯作置书邮远道勤相唤羁怀误作愁聊寛稻梁意宁复网罗忧作计胷怀早为生去住频固违隂岭雪不尽洞庭春巧作斜行字催归去国人知时如有信决起亦相亲

和寇十一同游城南阻雨还登寺山

雨阻游南步泥留逐北情稍看飞雾断复作远山横野润膏新泽楼明纳晚晴归宜有佳思纱帽压香英

和寇十一雨後登楼

秀岭归云里华谯夕照中登临初【一作终】不数吟笑近多同麦秀知春力人和验岁丰豫为逃暑约一快楚台风

答寇十一惠朱樱

故人怜一老辍食寄三山厚味非贫具先尝愧客闲甘酸俱可口衰白不宜顔句妙那能继情深未觉悭元符三年七月蒙恩复除棣学喜而成诗

老作诸侯客贫为一饱谋折腰真耐辱捧檄敢轻投早作千年调中怀万斛愁莫年随手尽心事许溟鸥

登寺山

晴山堪着眼别意不胜秋小作三年别聊为五斗谋要须乘下泽不待到壶头预恐登临处长思马少游

答寄魏衍

往昔敦朋好犹能作报书老衰浑得懒疎密略相如名堕网中蝶身随冰底【一作下】鱼填门车马客左席为君虚

别乡旧

数有中年别寛为满岁期得无鱼口厄聊复鴈门踦齿脱心犹壮秋清意自悲平时【一作生】郡文学邓禹得三为

烂石村

乱石何年烂千林昨夜黄晓耕来鸟雀麦陇纵牛羊投老须微禄持身阙寸长洗心闻吉语时事信难量

别叔父崑山丞

父子兼知已扶携共白头又为千里别未使寸心休鸟雀空庭晓风霜落木秋近亲零落尽更觉别离愁

黄楼

楼以风流胜情缘贵贱移屏亡老毕篆市发大苏碑更觉江山好难忘父老思只应千载後览古胜当时

寒夜

闭户风将雨通宵浪打头若为中夜听复作别时愁宿鴈鸣渔火村舂急暗投不应田二顷能使寸心休

住鴈

断岸通横水枯荷着早霜一陂堪度岁数鴈不成行市远无矰缴年丰足稻粱中原有佳气不必到衡阳

寓目

曲曲河囘复青青草接连去帆风力满来鴈一声先野旷低归鸟江平进晚牵望乡从此始留眼未须穿

野望

霜叶红於染吹花落更馨平江行诘曲小径夹葱青度鸟开愁眼遥山入画屏畏人惟可饮从俗却须醒

寄兖州张龙图文潜二首

去国遭前政还家未白头百年当晚遇一辱独先收齿脱空余舌顔衰早着秋三为郡文学大胜邓元侯賸喜开三面旋闻乞一州力难随鸟翼行复立螭头今日麒麟阁当年鹦鹉洲寄书愁不达书达得无愁

家山晚立

遶舍苔衣积倚墙梨颊红地平宜落日野旷自多风禹迹千年後家山一顾中未休嗤土偶已复逐飘蓬

寒夜

一夜风澎浪中宵月脱云到窗资少睡远响倦多闻星火远相乱江山气不分早鸡先得便断鴈屡鸣羣

山口

重雾真成雨疎帘不隔风青林拥红树家鹜杂宾鸿渔屋浑环水晴湖半落东往来成一老犹在半涂中

晚泊

清切临风笛深明隔水灯堆塲穿鸟雀暗溜入沟塍使【一作策倚】扶行老舩催趂渡僧兹游恐未已着句续先曾

夜雨

十月天犹雨【一作暖】三更月失明溟蒙才洒润点滴不成声辟户风烟入投林鸟雀轻旅怀终易感倏起别离情

宿合清口

风叶初疑雨晴窗误作明穿林出去鸟举棹有来声深渚鱼犹得寒沙鴈自惊卧家还就道自计岂苍生

宿泊口

弱柳轻寒色悬流尽夜声更长宜睡少霜落怯寒生急急占星度摇摇若舫倾风涛兼盗贼恩重觉身轻

野望

山开两岸柳水遶数家村地势倾崖口风涛嚼石根平林霜着色沙岸水留痕賸寄还乡泣难招去国魂

顔市阻风二首

水到西流阔风从北极来声驱峡口坼力拔岭根摧突兀重重浪轰豗处处雷顺流看过舫更着快帆催万古梁山泊今年未称船阻风兼着雪费日亦忘年世事元相忤衰怀忍自煎晚来声更恶始觉畏途边

晚坐

柳弱留春色梅寒让雪花溪明数积石月过恋平沙病减还增药年侵却累家後归栖未定不但只昬鵶

寒夜

留滞常思动艰虞却悔来寒灯挑不焰残火拨成灰冻水滴还歇风帘掩复开孰知文有忌情至自生哀

晚兴

去国犹能别逢人始欲愁不干遮极目自是怯囘头布网收鱼槮连筒下钓鈎谁初敎鲜食泽竭未能休

宿齐河

烛暗人初寂寒生夜向深潜鱼聚沙窟坠鸟滑霜林稍作他方计初囘万里心还家只有梦更着晓寒侵别刘郎【魏衍注云宣义之壻六年之别先生丧母刘丧父故其诗哀甚】

一别已六载相逢有余哀公私两多事灾病百相催无酒与君别有怀向谁开深知百里远肯为老夫来

赵岩

一市万人聚四冲千里遥胡然不作邑兼自可成桥羣盗去无迹诸豪压不骄由来天下事浮议易倾摇

鸡笼镇【入棣州界】

河市新经集鸡笼旧得名初闻北人语意作故乡声客久艰难极情忘去就轻空虚仍废忘何以慰诸生

除官【秘书省正字】

扶老趋严召徐行及圣时端能几字正敢恨十年迟肯着金根谬宁辞乳妪讥向来忧畏断不尽鹿门期

送谢朝请赴苏幕

好合同黄卷情亲须【一作更】白头胡然落丹墨不坐致公侯沙软留徐步【魏本作山合遮西顾涂上白字未注】潮囘趂急流平生湖海兴日夜逐行舟

钦圣宪肃皇后挽词二首

二妃端协帝三后共兴周决策天同力收功语不流权宜从杀礼末命尚深忧郁郁佳城闭终天配寿丘复辟先元约长年损积忧春移柏城仗仙去帝乡游德并涂莘敏功临马邓优千秋修古事车马戒如流

钦慈皇后挽词二首

二祧从孝祀五典载虞嫔显号追先志隂功见後人承顔亲不待罔极痛如新永有如椽笔光容可得陈灵岳占佳气琳宫閟宝衣膺期【一作应祈】符宝历锡号焕皇扉日月尧同数讴歌啓与归伤心五云去不见六龙飞

大行皇太后挽词二首

德名三后竝母道两朝尊勇决高千古危疑定一言先期还政事隆礼改山园哀挽西郊道云愁昼亦昏扶日行黄道乘云上紫微忧劳形末命恭俭见陈衣布德开刑网和戎戢武威要知怀惠处行路涕交挥

追尊皇太后挽词二首【钦慈】

彤管书隂敎皇图载德容汉宫先梦日代邸近乘龙乔岳藏遗服青门啓故封从今祠百世清庙配商宗典册尊徽号钦慈焕德名终身闻舜慕历月见尧生兵卫严天仗车舆转帝城故匳脂泽在哀感倍皇情

王察院挽词二首

施报终何在穷通共一空两言成益友百代仰高风终始无遗恨恩荣托至公不应埋直气会见吐长虹良贵官何与长年死不亡身须御魑魅气已慑豺狼不尽胷中藴犹堪地下郎岂惟吾道庆编简亦辉光

舅氏新斋

堂因竹柏有花与岁时阑欲作终年计长留别眼看色侵杯酒重子熟落声乾只有林园主相期耐岁寒

答王立之

每逢无可语暂阻即相求解卷初增气开怀得写忧昬烟宜带雨风树更添秋絶唱犹多和先衰怯【一作却】後酬

和过田承君

寺古专宜僻居深自作幽兴来宁惮远句苦不缘愁逸气无前足虚怀不系舟逢人难晤语冒雨亦相求

山口

湖阔疑无地河囘忽见山登临聊自试衰疾致身闲四壁宁虞盗多方莫驻顔无风囘远笛有月待人还

次韵夜雨

暗雨来何急寒房客自醒骤看灯闪闪拟对竹青青声到江干尽风囘叶上听更长那得晚欹侧想仪刑

晦日

人老时情薄春深花意微暄寒南北异风俗古今违即事无同异旁观有是非食蔬如许瘦饱肉未须肥

登城楼

城郭春容晚因行可当游飞来双蛱蝶自去一浮鸥峡嶮山将合江平水却流同来端兴尽且为小迟留

奉贺陈圣子

合谱儿童岁为僚一再秋初闻消息报已作别离忧急雪将无路寒江欲断流相逢宁易得端为小迟留

和王子安至日三首

近节翻多事为家不亦难老成须药力愁絶向谁寛冻雨能妨梦朝霜故作寒衰顔心自了不待镜中看物理有终极人情从往还隂阳消长际老疾去留间申白徒怀惠巢由不买山更歌吾和汝风日稍侵顔晨起公私迫昏归鸟雀催百年忙里尽万事醉间来竹雨深宜晚江梅半欲开风灯挑不焰寒火拨成灰

送张衡山

昔别青衿子今为白髪翁此行何日见多难向来同官事酣歌里湖山秀句中风尘莫囘首留眼送归鸿

除夜对酒赠少章

岁晚身何托灯前客未空半生忧患里一梦有无中发短愁催白顔衰酒借红我歌君起舞潦倒略相同

庚辰三月上旬登白门闲望

昔别子未仕人言诗有神预知河岭阻不作往来频剩喜今犹学须知禄为亲五陵花满眼作意莫禁春

送王君玉赴试

汝颍诸王後风流独此人谈锋坚百战笔力举千钧得士吾无愧多闻子未贫平生三学士相见定相亲

奉送阎醇老推官

古今犹异俗邹鲁尚多儒簿领三年责云霄一武趋数过忘潦倒惜别更斯须说与晁夫子今年锥也无

答李簿

老去才先尽春来酒屡空甘为耕钓手畏作嗫嚅翁与罪宁无说言诗新有功不堪须野鹜似欲吐长虹

九月十三日出善利门

十载都城客孤身冒百艰一饥非死所万里有生还去国吾何意归田病不关共看霜白鬓似得半生闲

送章推官

从事有多誉还家能少留持杯犹颍尾解缆即沙头好事今犹壮论文老自休风埃留我老说与五湖秋

湖上晚归寄诗友四首

髭发难藏老湖山稳寄身却寻方外士招作社中人霜叶深於染秋花晚自春无人还有碍诗卷莫辞频簔笠宜多病衣冠错致身清愁偏待客白发解禁人江月深留雪山梅借探春兴从湖上发诗为道人频功名违壮志戒律负前身刘德长欺客王融却笑人残年憎送岁病眼却逢春杖屦知何向如公未厌频红绿羞明眼欹斜久病身年龄不待命湖海却留人点滴花间露新鲜柳上春情怀将底用诗外不须频

寄答顔长道二首

薄命犹多难浮生未定居故人忧已矣千里问何如白髪羞明镜青灯怯细书不曾知史馆何用索枯鱼贫病忧居士雕虫累壮夫不能羞齿颊幸免葬江湖疲马甘垂首游鹰不应呼为谁归未得山水故乡居

春晚游宝云寺

繁杏青犹小幽花落更香目随云雨断恨与水风长螘子何缘鬭蜂儿有底忙山人能弃世游子不思乡

夏日书事

花絮随风尽欢娱过眼空穷多诗有债愁极酒无功家在斜阳下人归满月中肝肠浑欲破魂梦更无穷

贺关彦长生日二首

吉梦熊罴後名家韦杜旁风霜随气节河汉借文章汉相功名晚周南德化长欲申千岁祝愿奉故人觞经术宜传世清明正得秋德优高士传名重赋家流短袖妨妍舞青衫负白头待看灵寿杖扶出富民侯

钱塘寓居

山水如相识豪华异昔闻声音随地改吴越到江分门闭萧萧雨风催缓缓云会随麋鹿去长谢犬羊羣

寄寇荆山

旷士三年别荆山一顾中百千人欲死四六老能工脱帽头应白求田意欲东口须论世事目已失飞鸿

还江山

夜夜沧洲梦归心剧斾悬呼童买轻舸拂榻下平川遡浪潮如鬬凌风岸若牵江乡厌囘首行及楝花天

杂题二首

乱水交如线羣山翠作屏寒轻春稍稍雪尽麦青青霜草犹疑滑风林渐喜听生涯鞍马上岁月短长亭泥雪才通脚烟云复结隂迟留随处处帘幕静沉沉去鴈怀归意来禽欲好音稍寛沟壑辱不惮二毛侵秋後五日应物无诗岂年志俱壮未解伤秋耶以诗挑之

伏尽暑犹壮秋生凉故迟蝉吟接远响萤烛度深枝岁半身仍健年侵意自悲情知寇公子不作感秋词

寄晁说之

閲世真难记如君自不忘尚【一作向】於书太简正以懒相妨共有还家乐终无却老方莫须忧潦倒未许细商量

再赠寇司户

仕宦诸儒底名成一战中酒为千日计诗费几生功戏马章台下呼鹰上蔡东少年豪侠窟杵臼得梁鸿

钜野泊触事

蒲港牵丝直平湖坠镜清顺流风借便捷路雪初晴鸟度欲何向鸥来只自惊有行须快意安得易为情

东阿

恸哭东阿县伤心莫与论却思当痛日敢望此身存举目人将母囘头影吊魂更堪悲手足孤稚满舩门

甲亭

峻壁亭临水横陂树彻山两河惟甲氏数柏共苍顔随意游成适囘舟月与还早知乘下泽不再结青纶【音关】

游鹊山院

积石横成岭行杨密映门人声隐林杪僧舍遶云根顿摄尘缘尽方知象教尊只因羊叔子名字与山存【南丰先生出守日常游是院】

登鹊山

小试登山脚今年不用扶微微交济泺历历数青徐朴俗犹虞力安流尚禹谟终年聊一快吾病失医卢【山因扁鹊而名】

别威德寺

三宿城隈寺轻齎类老禅暂来真偶尔适去更翛然笑别留春坞行?下濑舩此身犹断梗飘泊且随缘

杂题

春水涨湖田先寻沪渎舩隔江争问主入市不论钱味得蓴尤滑香因豉更便他年楝花落追忆漫流涎

和董判官寺居作

共作东州客同栖古寺深论交非有旧不见解相寻冷过清明节悲生故国心此身随所寄未足问升沉

赠白闍棃

缾锡倦西东归来一榻空宗乘能自判文学更兼通讲彻夜堂月定囘枯树风无从参净社囘首倦飞蓬

舒御史太夫人挽词

囘合蒋山秀佳城去域中佩环无晓日苹藻自春风断发人何在捐金事已空遂移男子孝更作直臣忠

和贾明叔秋晚见怀

陋巷少行迹故人车马稀世情方汩没吾道肯依违万叶迎风脱孤云带月归独怜高义在犹肯问柴扉

望夫石

碛戍人何在秋霜志不移无言息妫怨有泪舜娥悲山静云盘髻江空月印眉谁将望远意歌作送征诗

夏杪

一室青芜长终朝静不譁圣贤开美酒子母破新瓜绿筱初翻箨红蕖稍荐花咄嗟功业晚览照鬓初华

虞美人草

幽草默通神旧题虞美人长言方度曲应节若翻身律吕声相应云龙气自亲无情犹感会不独在君臣沈道院有水墨壁画奇笔也惜其穷年无赏之者贾明叔请余同赋

壁间水墨画为尔拂尘埃草树精神出溪山气势囘路从沙嘴断人自渡头来莫恠知音少牙弦匣不开

同苏不疑避暑法【阙】寺

酷暑不可处相将寻昼凉清谈廕广厦甘寝就方牀莲剥明珠滑瓜浮绀玉香因知北牕卧自信出羲皇

和彦詹题远轩

开牕得远意兴出杳冥间芳草日边路片云天外山好花和露斸修竹夹藤删每许南邻伴时来一寄顔

寄君玉

不见紫霄翁侵寻鬓已蓬倦游乡域异归梦夙宵同爱酒贫应甚吟诗老更工清时公道在未足叹途穷

次韵游花洞

远洞容徐步繁英故压枝锦衾堆襞积春事向离披作意真成误寻芳似较迟预为来岁约及早共瑶巵

夜坐有怀【一作秋怀】

琐琐重门闭萧萧一再更【一作稍稍昏烟集冬冬一再更】短檠昏细字高枕笑【一作忘】平生来鴈防身早【一作妨身健】秋阳换眼明已须甘酒力不用占时名【一作永言邻里旧心肯向人倾】

送张芝卿

相逢已偶尔告别更苍然离合惊时换行藏乃世缘君无学干禄我亦赋归田泗水秋山外长安夕照边

行次旧县寄立之

岁晚方奔命春期作过宾逢君为地主顾我拙谋身官是三年客情缘一日亲将身随斗食应作未归人

送晁奉议高邮判官

公族仍前辈都城早与游士穷须禄食才大岂身谋雪岭无归鸟冰河有去舟平生湖海意不为有鱼留

独坐

文章平日事风竹暮年须衰疾悬知此霜毛不更除一丘吾欲往百亩有如无魑魅须游子乾坤着腐儒扣门闻啄木劝酒有提壶门迳无行迹秋来不遣锄

和黄充实石榴花

春去花随尽红榴暖欲然後时何所恨处独不祈怜叶叶自相偶重重久更鲜流珠沾暑雨改色淡朝烟着子专寒酒移根擅化权愧非无价手刻画竟难传

和黄预久雨

甲子仍逢夏连朝雨脚垂黑云玄甲驻铁骑冷官驰映日还蒙雾悬麻却散丝颓墙通犬豕破柱出蛟螭野润风光秀凉生枕席宜拨云开日月噀井出虹蜺贫可留须捷恩当记扊扅苍头行冒雨赤脚出冲泥诗好声生吻书工手着胝衰年得佳句怀抱顿能移

同道士钱冷然寻涧水源

晓领黄冠子步寻东涧源施筇探清浅垂手弄潺湲岸阁残花片槎留旧涨痕凤潜丹穴邃龙卧古潭浑修竹青垂?长萝翠可扪忽惊穿药圃不觉到云根嶝外看飞鸟崖边见饮猿援琴写山水布席坐兰荪白石支棊局青沙藉酒尊醉歌归路稳洞口月黄昏

五言贺雨

六月鄞江旱焦劳刺史忧戴星趋洞府踏月叩龙湫引咎青章设为坛古法修山川将尔徧牲币岂吾留帝意兹囘眷神聪俯应求油云潜感召灵雨忽滂流急势朝翻幕寒声莫咽沟余波平浦屿翠色蔽田畴池阁消残暑闾阎庆有秋邦民无以谢惟起载途讴

後山集卷五







卷六

钦定四库全书

後山集卷六宋　陈师道　撰诗

九日寄秦觏

疾风囘雨水明霞沙步丛祠欲暮鵶九日清樽欺白发十年为客负黄花登高怀远心如在向老逢辰意有加淮海少年天下士可能无地落乌纱

次韵李节推九日登南山

平林广野骑台荒山寺鸣钟报夕阳人事自生今日意寒花只作去年香巾欹更觉霜侵鬓语妙何妨石作肠落木无边江不尽此身此日更须忙

送赵教授

束发相看到白头了知公鬓不胜忧可堪亲老须三釜又看儒冠忍一羞平世功名须晩节向来旬月取封侯北州豪杰知谁健乞我黄淤十里秋

赠欧阳叔弼

早知汝颖多能事晩以诗书托下僚大府礼容寛懒慢故家文物尚嫖姚只将忧患供谈笑敢望功言答圣朝岁历四三仍此地家余五一见今朝

徐氏闲轩

倦游梁楚爱吾庐老寄山林孰与娯想见杖藜临过鸟更能赤手缚於莬君宁平世轻三釡我亦东原有一区拟买婵娟作归计可无堆玉斗量珠

送苏迨

胷中历历着千年笔下源源赴百川真宇飘扬今有种清谈絶倒古无传出尘解悟多为路随世功名小着鞭白首相逢恐无日几时书札到林泉

次韵苏公督两欧阳诗

吟声正可候虫鸣酒面犹须作老兵岂有文章妨要务孰知诗律自前生向来怀璧真成罪未必含光不屡惊血指汗顔终缩手此怀端复向谁倾

送赵承议

先生隐德世难名晩见诸孙也自成颍水向来须好句道山今日有宗英林湖更觉追随尽巾帽犹堪语笑倾勤苦读书终不补未须墙角弃长檠

寄李学士

眼看游旧半东都五岁曾无一纸书平日齐名多早达莫年同国未情疎稍寻东刹论兹事赖有西方托後车说与杜郎须着便不应濠上始知鱼

寄侍读苏尚书

六月西湖早得秋二年归思与迟留一时宾客余枚叟在处儿童说细侯经国向来须老手有怀何必到壶头遥知丹地开黄卷解记清波没白鸥

寄亳州林待制

湖海相望阙寄声云林过雨未全晴青衫作吏非前日白首论文笑後生似听儿童迎五马稍修书札问专城自闻苦李蒙庄句不复人间世後名

寄送定州苏尚书

初闻简策侍前旒又见衣冠送作州北府时清惟可饮西山气爽更宜秋功名不朽聊通袖海道无违具一舟枉读平生三万卷貂蝉当复自兜鍪

答晁以道

转走东南复帝城故人相见眼偏明十年作吏仍餬口两地为邻阙寄声冷眼尚堪看细字白头宁复要时名孰知范叔寒知此未觉严公有故情

别黄徐州

姓名曾落荐书中刻画无盐自不工一日虚声满天下十年从事得途穷白头未觉功名晩青眼常蒙今昔同衰疾久为今日别数行老泪洒西风

次韵春怀

老形已具臂膝痛春事无多樱笋来败絮不温生虮蝨大杯覆酒着尘埃衰年此日常为客旧国当时只废台河岭尚堪供极目少年为句未须哀

东山谒外大父墓

土山宛转屈苍龙下有盘盘盖世翁万木刺天元自直丛篁侵道更须东百年富贵今谁见一代功名托至公少日拊头期类我暮年垂泪向西风

次韵晁无斁冬夜见寄

寒窗冷砚欲生尘短枕长衾却自亲老子形骸从薄暮先生意气尚青春覆杯不待囘丹颊危坐犹能作直身城郭山林两无得莫年当复几沾巾

寄提刑李学士

石渠金马青云上东里西门济水边上冢过家真乐事平时持节富当年成家旧学诸儒问脱手新诗万口传范叔一寒今若此相逢犹得故人怜

寄杜择之【杜寄惠近诗】

诗家两杜昔无邻文采风流【一作传家】世有人疾置送诗惊老丑坐曹得句自清新兴来不假江山助目过浑如草木春农马智专吾不让衡阳纸贵子能频

次韵晁无斁春怀

城郭朝阳散积阴郊原注目日青深年衰鸥鹭如今是梦断邯郸何处寻语鹊飞乌春稍稍重帘深院晩沉沉不辞杖屦冲泥雪未有琼琚报好音

寄晁无斁

稍听春鸟语丁宁又见官池出断冰雪後踏青谁与共花间着语老犹能笑谈莫倦寻常听山院终同一再登今日已知他日恨抢榆况得及飞腾

次韵夏日

江上双峰一草堂门闲心静自清凉诗书发冢功名薄麋鹿同羣岁月长句里江山徒指顾舌端幽眇致张皇莫欺九尺须眉白解醉佳人锦瑟傍

送杜择之

两父论诗伯仲间去思今识谢家安旷怀亦苦中年别归翼仍愁行路难四壁未堪风雨夕百围已试雪霜寒欲逃富贵疑无地千丈竿头试手看

杨夫人挽词【晁无咎母】

初说南奔道路长湖边丹旐已飞扬百年积庆锺连璧十念收功到净方绦幔【一作帐】未经观宋母緑衣犹记识黄裳欲图不朽须诠载今代谁堪着石章

桓山

平江如抱贯秦洪双岭驰来欲并雄是物皆为万世计阖棺犹有一朝穷林峦特起终乌有美恶千年竟不空尚有风流羊叔子稍经湔洗与清风【有东坡记刻石】

答顔生

烦君临问我何堪剩欲从君十日谈老退不应称敏捷顔苍宁复借红酣世间公器无多取句里宗风却饱参陋巷远孙还好学未容光禄擅东南

送刘主簿【义仲字壮舆】

平生师友豫章公矻矻谈君口不空半面相看吾已了连城增价子何穷三千奏牍诸儒上四百庵寮一岁中二父风流皆可继谤禅排道不须同

和顔生同游南山

竹杖芒鞋取次行琳琅触目路人惊当年此日仍为客病目今来喜再明筋力尚堪供是事登临那得总无情已知名世徒为尔不复缘渠太瘦生

和魏衍同游阻风

旧说东风未世情不应作意断人行絶须一怒催新句更可多忧促短生胜日着忙端取恠妙年得此未须惊悬知出处非吾事巳复星河烂熳晴

和魏衍同登快哉亭

经时不出此同临小径新摧草旧侵欲傍江山看日落不堪花鸟已春深来牛去马中年眼朗月清风万里心故着连峰当极目囘看幽径遶双林

和三日

苦遭年少强追陪病眼看花更覆杯夹?万人倾国出清江一注两山开游人欲尽惊鸥下晩日犹须恶雨催更恐明年有离别折花临水共徘徊

答魏衍惠朱樱

开门先得故人书稍喜提携起覆盂得句有谁知我在尝新此日赖吾徒倾篮的皪沾朝露出袖荧煌得宝珠会荐瑛盘惊一座苋肠藜口未良图

和黄预病起

似闻药病已投机牛鬬蛇妖顿觉非李贺固知当得疾沈侯可更不胜衣惊逢白璧山千仞会见黄金带十围只信诗书端作祟孰知糠核亦能肥

和黄预感怀

壁立无堪佐子贫谩修简牒效殷懃起临月镜看生意卧向晴檐共白云逸气不应供潦倒剧谈脱或致纷纭但令苏晋禅妨醉不患何山病破荤

寄泰州曾侍郎【肇】

八年门第故违离千里河山费梦思淮海风涛【一作流】真有道麒麟图画岂无时今朝有客传河尹是处逢人说项斯三径未成心已具世间惟有白鸥知

答顔生见寄

阙然车马不闻音行路艰危已备更问舍求田真得计临流据石有余清江山满目开新卷韦杜诸人得细评闲处着身容我老忙中见记识君情

和黄预七夕

盈盈一水不斯须经岁相过自作【一作固自】疎坐待翔禽报佳会径须飞雨洗香车超腾水部陈篇上收拾愚溪作赋余信有神仙足官府我宁辛苦守残书

赠郑户部

十载归来辽海东江山如旧里闾空时平未觉身难遇学赡依然说不穷着绣昼行真细事下车磬折得深衷圣朝未有徐州相剩作功名跨数公【世称青州王相濮州李相而吾州自开国至今才有刘李二公为执政尔】

九日不出魏衍见过

九日登临迫闭藏老怀无限自凄凉山头落?风流絶壁面称诗语笑香【南山有二谢诗石】冲雨肯来寻此老拂床聊待熟黄粱独无尊酒为君寿正使秋花未肯黄【是日无菊】

次韵何子温祈晴二首

夜半风囘雨脚收万家和气与云游【一作浮】萧条寒巷荒三径突兀晴空耸二楼胜日登临轻一醉下乡昏垫肯同忧江空峡响鱼龙冷【一作落】尽放青青极目秋

九虎当关信不传烧烟才上已囘天驱除雾雨还朝【一作晴】日畜缩涛波复二川夺目光华开秀句堆场藁秸验丰年从今更上中和颂少费将军九万牋

送王元均贬衡州兼寄元龙二首

先生英气盖区中命与仇谋得老穷又见长身有家法可辞短簿怒吾公石头路滑行能速宣室归来语未终宛洛风尘莫囘首直须留眼送归鸿

先生秀句满天东二子缘渠再得穷诗礼向来堪发冢孙刘能使不为公炎方瘴疠避轩豁故国山河开始终传语元龙要相识江湖春动有来鸿【元龙亦谪金陵】

次韵黄生

入竹投窗夜有声似违残腊作初正三更爽气侵危坐万里囘风逼发生呵笔小吟撩我老闭门高卧见君情只今剩作惊人句颇觉吟边意未平

雪後

送往开新雪又晴故留腊白待春青稍囘松色伸梅怨并得朝看与夜听已觉庭泥生马【一作鸟】迹遽修田事带朝星莫年功力归持律不是骚人故独醒

送詹司业

学舍论交二十年白头相对固依然才难孰为吾君惜果满宁容我辈先熟路长驱聊缓步百全一发不虚弦故怀未尽还成别饱惯人间不更怜

寄亳州何郎中二首

西南日下共浮云人事离羣喜劝分已度城阴先得句不应从俗未忘荤松篁有节元宜晩桃李无蹊只自薰欲入帝城须帝力且寻诗社着诗勲

西原追送未成旬赫赫传声已迫人剩欲钞诗寄来使尚能拂席致嘉宾孰知简易归刘向谁使循良作寇恂他日入东专一壑少留余地许为邻

寄答泰州曾侍郎

千里驰诗慰别离诗来吟咏转悲思静中取适庸非计林下相从会有时生理只今那得说交情从昔见於斯含毫欲下还休去怀抱何由得细知

送提刑李学士移使东路

襟抱从前相向开倡酬於此未多陪身更宠辱谈弥胜路别东西意自哀隐几忘言终不近白头青简两相催孰知衰老难为别声问应须续续来

隐者郊居

高斋缭绕度双沟老气轩昂盖九州不为江山开悒怏正缘风味得淹留招携好客供谈笑拆补新诗拟献酬小摘自锄稀菜甲旁观虚作不堪忧

寄襄州程大夫

中年为吏晚专城不独身荣府亦荣江汉风流见羊杜相门经术有韦平十年一别音书絶万里相看骨肉情今代龎公入城府定将悬榻与逢迎

送检法赵奉议

三岁公门不屡过作牋时得问如何及兹去去翻为恨向使常常肯谓多勇鋭闭房犹着酒切深疾恶反伤和赠言窃取仁人号善听君居长者科

送建州郑户部

清江画舸照新晴铙皷喧喧聒市鸣昔日布衣今着绣他年鹤化只空城还朝不待三年最得郡何妨万里行岁禄二千亲八十世间谁有此时荣

奉陪赵大夫游柏山

後水喧江落浑黄晩云障日作微凉笙歌声里旌旗动罗绮丛中语笑香劝相秋郊开稔熟摩挲苔壁吊荒亡风流一代今山简有底尊前着葛强

寄曹州晁大夫

东方千骑贵当年白发居头也自贤肯费精神修客主稍囘功誉入章篇虚名不救空【一作饥】肠厄晩岁仍遭末疾纒死去不为天下惜镜中当有故人怜

送冯翊朱令

三楚风流信有人先声今已彻咸秦宁为鸡口官无小欲试牛刀久要新细肋卧沙勤下筯长芒刺眼莫沾唇山西【一作西州】豪杰知吾老为说犹堪举万钧

送孝忠落解南归【孝忠后山兄子】

妙年失手未须恨白璧深藏可自姸短发我今能种种晩粧他日看娟娟千金市帚宁论价万户分封信有年清白传家有如此归途寒尽不留钱

寄单州张朝请

平生天上张公子尚记门间半面人声烈与风来不尽音书无使去难频一言悟主心犹壮百巧成穷发自新闻说监河收贷粟定倾东海活穷鳞

和赵大夫鹿鸣燕集

赵侯诗律近风骚雅意推贤答圣朝鸿鴈着行过渭水凤凰览德下虞韶三千着籍今为盛九万论程不作遥不读世书谈世事卧看君自致青霄

和朱智叔鹿鸣席上

三楚风流秀士林英词从昔动修门充庭初识苍龙础赐醴行沾白兽樽已上荐书轻一鹗更凭诗力化羣鲲千年辽鹤空城郭谁见朱公有异孙【汉大司空朱浮萧人也】

酬智叔见赠

老去斯文不更论却因夫子话师门清谈不待倾三语胜日何知共一樽逐北我方填坎井图南谁得料鹏鲲过逢为说侯芭在卧楫生衣犊有孙

再酬

乡里衣冠不絶人近天尺五只清门论文正可簪双笔浇舌行看赐上樽琼玖每蒙先木李蜩鸠方共笑飞鲲固知贤杰当传世下里朱陈亦有孙

敬酬智叔三赐之辱兼戏杨理曹二首

龙争虎据竟成尘只有青楼与白门【青楼谓燕子楼也】令宰才高先得句使君情重数开樽江山故国难留鹤科斗荒池可着鲲直使颔须浑作白未应投镊愧诸孙【智叔有叹白发诗】

险韵廋词费讨论真持布皷过雷门更看九日台头句未用三人月下樽镜里黄花明白发海边赤脚踏长鲲从来相戒莫打鸭可打鸳鸯最後孙

酬智叔见戏二首

百念皆空习尚存稍修香火踏空门槌腰摩腹非春事割爱投闲覆上樽白发情多犹可染【来诗有白发之叹】骖鸾兴尽却乘鲲上界纷纷足官府也容河鼓过天孙

雨花风叶未宜春私柳官渠白下门每度清溪嘲短发时容使席近芳樽雄蜂雌蝶元非偶野马游尘不佐鲲若许成功当封赏【事具李待制席上篇】请看子子与孙孙

寄题披云楼

使君高会答清秋增饰披云作胜游九日再逢堪一笑终朝百过更深忧落霞孤鹜知才尽疎雨微云怯语遒宾主纵贤终少在只今未可压黄楼

早起

邻鸡接响作三鸣残点连声杀五更寒气挟霜侵败絮宾鸿将子度微明有家无食惟【一作违】高枕百巧千穷只短檠翰墨日疎身日远世间安得尚虚名

和黄充小雪

度腊侵春亦未迟纷纷款款意犹微沾衣带润【一作自湿】元无见着物还消不待曦賸欲打牕连夜听未须迷鴈断行飞老来才尽无新语只欲烦君急手挥

和范教授同游桓山

送客寻山已自仙行谈坐笑复忘年平郊走马斜阳里破屋传杯积水边洗壁留名题岁月【一作题名留岁月】登高着句记山川风流幕下诸公子缩手吟边更觉贤

春怀示邻里

断墙着雨蜗成字老屋无僧燕作家剩欲出门追语笑却嫌归鬓着尘沙风翻蛛网开三面雷动峰窠趂两衙屡失南邻春事约只今容有未开花

和寇十一晚登白门

重门杰观屹相望表里山河自一方小市张灯归意动轻衫当户晩风长孤臣白首逢新政游子青春见故乡富贵本非吾辈事江湖安得更相忘

再和寇十一二首

南山楼观插穹苍林杪青灯出上方形胜自如诸老逝功名随尽二流长马游从昔哀吾老王粲当年赋异乡少日幼心今净尽多生绮语未全忘

与世相违孰自量资身无策谩多方逢塲作戏真呈拙误笔成蝇岂所长名字不归青史笔形容终老白云乡何【一作可】须五斗轻千里赖有斯人未肯忘

和李使君九日登戏马台

登高能赋属吾侪不用传杯击鉢催九日风光堪落帽中年怀抱更登台江山信美因人胜茰菊逢辰满意开二谢风流今复见千年留句待公来

後山集卷六







卷七

钦定四库全书

後山集卷七宋　陈师道　撰诗

与寇赵约丁塘看花寇以疾不赴有诗次其韵

早年学苦断过从晩岁逢春意未穷欲共元刘争着语不堪姚魏已随风坐无上客席虚左赠有英词囊不空障日长须钓竿手归来无计驻青骢

寄寇十一

邻里相望信不通时因得句寄怱怱画楼着燕春风里杨柳藏鸦白下东度日守窗惊节换经旬无使觉门空锦囊佳丽邻徐庾賸欲同君赋恼公

和酬魏衍

阙然声问略相同百里之间一水通春兴多多高纸价离怀一一逐归鸿不忧寒饿成吾老稍喜朝廷记此公梦每见君心巳了不因新句觉情东

上赵使君

老气峥嵘盖九州治声腾涌逐双流向来置醴蒙殊遇此日弹冠愧少留千里山连环故国中秋月好傍黄楼不应为米轻乡里定复还从马少游

送郑祠部

持节还家未白头有亲八十更何求又随急诏朝天去不为寒乡尽岁留四着儒冠甘送老数经奇运得销忧拟登碣石临朝日浩荡沧溟没白鸥

拱翠堂【萧邑富人窦敦礼即泉山作此堂规制宏丽无咎作记】

千年茅竹蔽幽奇一日堂成四海知便有文公来作记尚须我辈与题诗至人但有经行处宝盖仍存朽老枝能事向来非促迫经年安得便嫌迟

赠田从先

衣冠鲁国动成羣忧患相从只有君落笔如流宁蹈袭行前应敌却纷纭愧非伏老成和伯喜有侯芭守子云意气有余功用少相望千里定能勤

寄单州吕侍讲【希哲】

往时三吕共修途拟上青云近玉除中道勒囘奔电足今年还直迩英庐纵谈尚记华严夜枉道难随刺史车遣兴寛为七字语寻人【一作逢人】聊代一行书

寄沛县姜承议【姜乃潜之孙以捕寇改官预作隐居自号金城居士】

平生鲁国老先生晩见诸郎识老成恠有武功蒙宠锡果缘阴德贯神明金池已作归田计玉版方书济物情百里饥寒独顔阖【顔阖谓魏衍】忍令一物不敷荣

宿柴城

卧埋尘叶走风烟齿豁头童不计年起倒不供聊应俗高低莫可只随缘通通远鼓三行夜隐隐平湖四接天枕底涛波篷上雨故将羇旅【一作老】到愁边

题王平甫帖

早闻英气擅家声晩得诸郎识老成可恨治朝无此老却嫌晚进不同生足知落笔千言疾尚想挥毫一坐倾未信哲人穷五字二难还复以诗鸣

和张奉议赠舅氏龎大夫

朝下公门不曳裾身寛心远等林居传家声烈三公後贮腹平生万卷余藤架倚春听语鸟石池迎日数游鱼人言酷似牢之舅未有新诗锦不如

和舅氏公退言怀

追陪强韵愧难过应接前闻觉未多盛礼每虚摩诘席旧词犹可雪儿歌手开新径延徐步眼趂高梧上碧萝风雨入怀泥满眼时须好语涤烦痾

和吴子副智海斋集

法筵应供赖三车堆案抽身辍算沙破【一作度】暑好风开乐国脱尘新句散余霞僧匳手汗空留迹佛几堆红拂委花客舍黄粱应未熟且容秋蝶梦南华

上晁主客【时与无咎对酒及门而阍者辞焉】

两疏父子共含香不独家荣国有光賸欲展怀因问疾孰知相对只衔觞年侵身要兼人健节近花须满意黄从昔竹林须小阮只今未可弃山王

赠石先生

多方作计老如期有疾交攻遽得衰晚有胜缘逢异士生须快意阙前知迫人鬓颔纷纷白临事回迂种种迟分我刀圭容不死他年鹤驭得追随

送晁无咎出守蒲中

一麾出守自多奇四十专城古亦稀解榻坐谈无我辈铺筵踏舞欠崔徽的桃作剧聊同俗遇事当前莫後几圣世急才常患少【神宗御笔曰治世常患难得人才】栈羊筛酒待公归

送欧阳叔弼知蔡州

颍阴为别悔怱怱十载相望信不通晩遇圣朝收放逸旋遭官禁限西东又为太守专淮右賸喜郎君类若翁梅柳作新诗兴动可令千里不同风

送晁尧民守徐

中年为别不堪忧束发登门到白头南省望郎仍国士东方千骑更吾州彭翁老寿终遗骨燕子飞来只故楼知已难逢身易老烦公置醴我归休

送王定国通判河南

孤身十载客都城白社双林讳姓名授馆不为他日计解衣真出故人情翘材必定延枚叟宣室终须记贾生万里归来发如漆了知句法更新清

寄文潜无咎少游三学士

北来消息不真传南渡相忘更记年湖海一舟须此老蓬瀛万丈自飞仙数临黄卷聊遮眼稳上青云小着鞭李杜齐名吾岂敢晩风无树不鸣蝉

连日大雪以疾作不出闻苏公与德麟同登女郎台

掠地冲风敌万人蔽天密雪几微尘漫山塞壑疑无地投隙穿帷巧致身晩积读书今巳老闭门高卧不缘贫遥知更上湖边寺一笑潜囘万室春【是日赐柴米】

立春

马蹄残雪未成尘梅子梢头巳着春巧胜向人真柰老衰顔从俗不宜新高门肯送青丝菜下里谁思白发人共学少年天下士独能濡湿辙中鳞

赠王聿修商子常二首

欲作新诗挑两公含毫不下思先穷贪逢大敌能无惧强画修眉每未工长病忍狂妨痛饮晚云朝雨滞晴空正须好句留春住可使风飘万点红

朱樱青子已尝新白帢黄衫见未频载酒对棊无俗士闭门高枕有闲人有底百年须薄禄相看一笑却关身肯留恶客开家酿惊坐何人更姓陈

次韵敬酬元弼三兄

冥冥雨力及时来冉冉春光作意囘白发尚堪供语笑青衫不惜着风埃林庐要自家家到尊酒宁辞日日开只恐未便文字饮人间无梦到阳台

和贾耘老春晚

萦萦褭褭几丝飞榴叶千灯照晩晖紫翠园林莺欲懒黄昏帘幕燕初归花明西苑将迎幸草緑平原正打围一卧海城春又晩不妨闲处得真机

次韵寇秀才寄下邳家兄

少共千忧老一官中间毁誉两茫然去留有命真如此俯仰从人却未然故着江山供极目正将强健入新年惊逢小杜风流胜信有衣冠不乏贤

贺文潜

飞腾无那高詹事奔轶难甘杜拾遗释梵不为宁顾计公侯有命却随宜且留陈迹来韩愈不用逢人说项斯富贵风声真两得穷人从此不因诗

送章氏兄弟兼寄金山宁禅师

末涂一过马羣空老眼双瞻碣石鸿固有江东兼渭北其如明月与清风一官羁绊吾堪老万里嫖姚子未穷寄语此时怀马祖叩门何日许龎公

寄曾公权

超世功名子有凭过人材艺我何曾诗书忘废难支敌门馆光华却再登捐弃妻儿逃世累埽除须鬓伴禅僧待君持节东南日试问当年杜伯升【苏子瞻通禅师诗云欲识当年杜伯升飘然云水一孤僧】

次韵关子容湖上晩饮

风树吹花落四邻暮云将雨作催人旋倾美酒留连客急作新诗报答春试傍清湖看鬓发莫辞行乐费金银如今归去还高卧更问风光有几旬

和休文至自新安

无成底事到天涯重见春工换柳枝历尽江山苦行役归来风雨过花时驱驰共厌人间世险阻时闻别後诗独有穷愁销未尽一番相见一伸眉

酬应物见戏

扣门赏竹任推排兴尽归舟挽不囘平世山林成偃蹇新年词句得参陪醒心正赖挥毫疾误笔仍烦送喜来书省不应须乳媪【何承天老为着作而同官皆少年目为乳媪来诗有馆殿之句】一时除目尽英才【近除秘书正字皆天下之选】

城南

白下官杨小弄黄骑台南路绿无央含红破白连连好度水吹香故故长蹲滑踏青穿马耳转危缘险出羊肠熟知南杜风流在预怯排门有断章

次韵杨内翰赠诸进士

一官归老岂嘉宾喜见羣材入选抡学变古今人得意化行梁楚俗还醇士蒙余勇天同力诗度清秋物再新勉作功名收善颂径从平地据通津

次韵寇司户春怀

讳穷怀禄得辞劳腰折低头不复高梦幻更堪追鸟迹去来何有拔牛毛依违玩世从君好叱咤生风盖代豪闻说妙年心尚在忍看花絮受风飘

陈询秀才归徐

千里相从愧子心未堪归路马駸駸更能作意怜衰病肯复【一作後】重来道古今三岁有期看一举百年聊待到千寻行逢净社论余习为说登临久废吟

登彭祖楼

城上危楼江上城风流千载擅佳名水兼汴泗浮天濶山入青齐焕眼明乔木下泉余故国黄鹂白鸟解人情须知壮士多秋思不露文章世巳惊

寄子开

致君意气日方中许国精诚月贯虹一代英豪出门第当时毁誉岂穷通风流身致羲皇上日夜心随汳洛东从使少年轻我辈只留顔面对吾公

寄徐吉父学士

卧龙山上摘黄花曾共西风醉帽斜当日已应天下乐无人传入画图夸低头强笑今何似多病难堪懒自嗟闻道承明方厌直几时来伴访山家

和南丰先生西游之作

孤云秀壁共崔嵬倚壁看云足懒囘睡眼賸缘寒緑洗醉头强为好峯擡山僧煮茗留寛坐寺板题名卜再来有愧野人能自在尘樊束缚久低徊

和南丰先生出山之作

侧径篮舁两眼明出山犹带骨毛清白云笑我还多事流水随人合有情不及鸟飞浑自在羡他僧住便平生未能与世全无意起为苍生试一鸣

和张次道再游翠岩之作

去岁寻山有旧题重来似与故人期囘峦俯仰如迎客流水喧鸣拟索诗岭路依危通鸟过吾身趂健白云随自怜久快屠门嚼欲住安能久茹芝

初到锦城

溪遶层峦路遶溪飞梁相接挂晴霓山川王气今何有岩谷灵踪昔未跻十里松篁参羽仗半天楼阁倚云梯胜游欲尽无穷目未到桃源客已迷

何复教授以事待理

负俗宁能累哲人昔贤由此致功名骥收盐坂车前足琴得焦桐?下声三献荆山时未识一鸣齐鸟衆方惊传闻下诏搜遗逸劝讲方思用老成

和富中容朝散值雨感怀

节物惊心懒复嗟樽中酒尽复谁赊风撩雨脚俄成阵雪阁云头欲结花万里可堪长作客一年将尽未还家自怜落落终难合白首诗书谩五车

谢贇闍梨见访

好在谈经老上人冲风踏雪到江滨百篇出箧自新得一鉢随身依旧贫终岁杜门逃俗士为师设榻对修筠蒲团藜杖焚香坐此意此时无点尘

和蒲左丞有美堂座上观雪二首

高牙大纛晩登山卷帐飞觞不避寒十二玉楼横阁道三千铁甲壮师干封条巳验遗蝗化平陇宁虞宿麦乾预喜丰年惟太守旋追宾从促杯盘

破晓初惊失旧山瑶台化出坐中寒江心冻合愁蛟蜃匣里冰生吼莫干门闭洛阳人迹絶指穿东郭履痕乾凤池不比梁园客咳唾珠玑落玉盘

和秦太虚湖上野步

晩风疎日乍相亲黯黯轻寒拂拂春触目渐随红蕊乱经年不见緑条新宁论白黑人间世懒复雌黄纸上尘十里松阴穷野步暂时留得自由身

和沈世卿推官见寄

倦看世态久低徊且置穷通近酒杯未忍一身闲处着暂容双眼醉时开为呼阿武扶头起拟与山公倒载囘好在东篱旧时菊无心凖拟白衣来

和刘元乐月夜寄贾耘老

胡牀欲上庾公楼那复周南叹滞留皓魄光连鲛室午疎星冷浸洞庭秋锦袍有兴思姑孰桃楫无心问莫愁唤取长江来入社不劳牛渚问行舟

酬吕明父学士

当日功名指顾收一言悟主遇千秋去登霄汉如平地归到云山尚黑头解组行参莲社客挥金坐揖醉乡侯谢公不为苍生起拥鼻重来可自由

送傅子正宣义

渐渐乌竿五两轻一帆秋色下江滨请缨北阙非无意捧檄南州且为亲神骥解缰天上足风鹏摇翮日边身归途眯眼尘沙恶梦想西湖十里春

和元乐销暑楼晓望

遶郭溪山接四邻身轻步蹑一梯云图南羽翮抟空见倚北光芒入夜分芜没池台余故事风流人物想前闻翛然便欲思招隐猿鹤还应怨旧羣

和寄朱文中

仰高当日诵成规想见风流盛一时鲁国故知臧有後孔庭早见鲤能诗侵寻末路同倾盖邂逅清谈为解颐愿借湖山容膝地为令松菊寄吾衰

和王明之见寄

末路相逢首重囘紫芝眉宇向人开老来惟有风情在事去空怜岁月催憔悴不堪临楚泽栖迟无路上燕台少陵肺病疎杯斚想负花前载酒来

和酬施和叟宣德

山阴倾盖两绸缪十载重来鬓已秋往事侵寻如昨日故人牢落半沧洲流离道路生涯拙芜没田园岁计休久要尚怜君子在为言鸡黍亦迟留

吕使君生日

司漏凌晨报晓籖曈曈赫日上重檐良辰已应纯乾策吉梦先符大卜占棣萼同时升紫禁棠阴由此驻彤襜一杯欲助邦人祷愿借黄堂寿斚添

送泽之过维扬

梦里扬州十载间青楼陈迹故依然袍争烂锦催诗笔雨溅明珠落酒船顾我老无骑鹤兴羡君行及看花天囊中绣句归应满不负韦郎五色牋

和和叟第课还自都下

青云直上马如龙来往泠然若御风高步只应天咫尺旧游宁寄浙西东升沉道路从今异邂逅比邻此日同相见可堪怀抱冷需君健语破樊笼

和和叟梅花

百卉前头第一芳低临粉水浸寒光【汉房陵有粉水】卷帘初认云犹冻逆鼻浑疑雪亦香鼎实自应终有待天真不假更匀粧江南望断无来使且伴诗翁入醉乡

再到钱塘呈会宗伯益

负笈重来感旧游流年衰鬓两经秋湖山依旧浑相识风月愁人不自由尚有故交重冷榻可堪归梦到沧洲谁怜壮志空凋落百链今为绕指柔

简杨安国

侯门谁预识冯驩岁晩宁知范叔寒倾盖尚怜吾道在立谈相信古人难开怀磊落无城府握手侵寻出肺肝共许异时终此去满冠尘土待君弹

简李伯益

虀盐度岁每无余垂槖东归口未餬贫里交游新断絶老来光景半消除时情视我门前雀人好看君屋上乌尚喜敝庐连蒋径愿求佳句递髯奴

九日无酒书呈漕使韩伯修大夫

老大悲伤节物催酒肠枯涸壮心灰慙无白水真人分难致青州从事来倦笔懒从都市出醉眸刚为麯车囘黄花也似相欺得坐对空樽不肯开

过杭留别曹无逸朝奉

陈蕃解榻为留连俯仰徒惊岁月迁故意斯人柰风雨多情於我独山川可怜顔貌非前日依旧穷愁似去年後夜相思隔烟水梦魂空寄过江船

简令由司理

居连里巷室连甍多谢能容凿壁生幸有余光子何损岂无邻好我先倾已知涉世蘧蘧梦但欲求田俋俋耕贫病久甘从弃置宁堪更累汝南评

张谋父乞花

二顷田园汴泗东春来【一作一春】心事几人同固知短绠无深汲又见新花发旧丛光气着人浑欲醉妍华过眼旋成空冷官门外【一作户】无消息与报江南春信通

寄子闵

道山清絶况真仙杜曲风流最近天曹濮于今真乐国股肱从昔着时贤今囘不辨终朝语此去无端久疾痊可念卧时遭末刼亲陈埋没不知年

後山集卷七







卷八

钦定四库全书

後山集卷八宋　陈师道　撰诗

絶句

翼翼陈州门万里迁人道昔人死别处一哭欲絶倒

和豫章公黄梅二首

寒里一枝春白间千点黄道人不好色行处若为香色轻花更艶体弱香自永玉质金作裳山明风弄影

黄梅五首

异色深宜晚生香故触人不施千点白别作一家春旧鬓千丝白新梅百叶黄留花如有待迷国更须香冉冉梢头緑婷婷花下人欲传千里信暗折一枝春黄里含真意春容带薄寒欲知谁称面偏插一枝看花里重重叶钗头点点黄祗应报春信故作着人香

巨野二首

红落芙蓉晩青深蒲稗秋平湖无过鸟鸣皷有行舟蒲港侵衣緑莲塘乱眼红将身供世事结缆待囘风

次韵秦少游春江秋野图二首

翰墨功名里江山富贵人倏看双鸟下已负百年身江清风偃木霜落雁横空若个丹青里犹须着此翁

絶句

斫水水可断续弦弦可完如何郑公客不作百年看

北渚

南荡不可度北渚风浪生向来狐兔迹已复蛟龙鸣

夜句三首

过雨作秋清归云放月明入帘摇竹影塞耳落洪声老树仍孤秀秋蟾只独明何须夜来雨却听枕前声短短长长柳三三五五星断云当极目不尽远峯青

双樱

并蔕随宜好连心着【一作称】意红只堪惊老眼持此与谁同

鴈二絶句

来往违寒暑飞鸣在稻粱未知溟海大不肯过衡阳截水无留影哀空有断羣翅开先作字行断不成文

江湖堂

莫爱西湖好涓涓去不囘无情是江水犹解及时来

眠云斋

已是登临晩长须爱惜春终当捐世事来作卧云人

拟李义山柳枝词五首

江清沙日煖雄鸭雌鸳鸯相看不相识花晩褪红香嫋嫋东门柳重重小苑花为谁须落子着意莫藏鸦雨叶不自持风花故入衣飞花已无定忍着恶风吹伏雌将阿【一作沙】鹜水陆不相直鸭鸭横波去嗝嗝呼不得莫解丁香结从教长苦辛却因千种恨别作一家春

晩游九曲院【和章秀才二首】

冷落丛祠晩囘斜狭路赊平荷留夜雨惊鸟过邻家云暗重重树风开旋旋花病身无俗事待得後归家

萱草

唤作忘忧草相看万事休若教花有语却解使人愁

次韵顺法师十三间楼避暑二首

窗暗时时雨门开处处山心苏解衣後愁破立谈间枕簟长相往功名久不关论文非小陆愧色满顔间

次韵答邢居实二首

汉庭用少功何在不使羣飞接羽翰今代贵人须白发挂冠高处未宜弹

秋来为客意何如千里河山信不疎昔日老人今则少不妨红叶闭门书

次韵答学者四首

津津爽气贯眉目十五男儿万里身笔下倒倾三峡水胷中别作一家春

黄尘投老得何郎凖拟明年共我长熏沐不为杯酒污飞扬未许老夫量

暗中摸索不难知眼里轮囷却见稀行地径须先八骏刺天终不羡余飞

太阿无前锋不缺铅刀不堪供一切至柔绕指刚则折善而藏之光夺月

次韵秦觏听鸡闻雁二首

行断哀多影不留有人中夜揽衣裘笔头细事真堪恨眼里长檠不解愁

立马堦除待一鸣何如春梦不闻声固知鸡口羞牛後不待鸣羣巳可惊

嘲秦觏

长铗归来夜帐空衡阳囘雁耳偏聪若为借与春风看无限珠玑咳唾中

谢人寄酒

旧香余味记黄封厌见春泥满眼红千乘莫从公子後百壶能为故人东

和江秀才献花三首

风雨东篱冷落看清溪水落玉峯寒酒家不办当罏费乞与先生种杏坛

疎花得雨数枝黄白发缘愁百尺长要与先生同一醉故留秋意作重阳

江公孤愤不宜秋吟作秋虫到白头过我可为千日醉从公难作百钱游

寄豫章公三首

密云不雨卧乌龙已足人间第一功得诺向来轻季子打门何日走周公

愧无一缕破双团惯下姜盐枉肺肝誓酒不应忘此老论诗宁肯乞麄官

人须百斛买双鬟水截龙章试虎斑老觉才疎浑不称自携云月泻潺湲

赠秦觏二首

两秦并立难为下万里长驱在此初别後未忘三日语人来肯作数行书

文章从古不同时诗语惊人笔益奇过与阿平应絶倒世间能有几人知

次韵苏公竹间亭絶句

竹里高亭灯烛光今年复得杜襄阳倏看老尽千年後更想霜林百尺强

东禅

东阡急雨不成泥度密穿青取迳微邂逅无人成独往殷懃有月与同归

八月十日二首

一梦人间四十年只应炊竈固依然两官不办一丘费五字虚随万里船

人生七十今强半老去光隂已後身更欲置身须世外世间元自不关人

迎新将至漕城

早投林野违风雨晚傍尘沙饱送迎却愧两街屠贩子卧听车马过桥声

即事

老觉山林可避人正须麋鹿与同羣却嫌鸟语犹多事强管阴晴报客闻

斋居

青奴白牯静相宜老罢形骸不自持一枕两窗深闭阁卧听丛竹雨来时

中秋夜东刹赠仁公

盈盈秋月不余分叶露悬光可数尘此地正须烦一笑要人排户问东隣

卧病絶句

老里何堪病再来愁边不复酒相开一生也作千年调两脚犹须万里囘

南轩絶句

少日书林颇着勲莫年贪佛替论文铜鑪瓦椀芒鞋里此外惟须对此君

絶句

此身精力尽於诗末岁心存力已疲不共卢王争出手却思陶谢与同时

春兴

东风作恶不成寒野水穿沙自作滩细草无端留客卧繁枝有意待人看

次韵囘山人赠沈东老二首

一杯领意不须沽六字持身已有余痴子未知天上乐先生今解世间书

後篇属沈东老

随世功名非所望称家丰俭不求余青衫出指论奇字白发挑灯写细书

以桂【桂一作拄】杖供仁山主二首

错节孤根劲有余坐床须按起须扶一生用底今相赠更问林间有此无

洗足投筇只坐禅厌寻岐路费行纒老来不复人间事不用山公更削圆

项城道中寄刘令使修溪桥

老怯危桥泥没膝喜闻吾党政如春须君不惜千金费此後宁无我辈人

碓磨寨

以人为食杀为戏自昔无闻尔所先信有亡身一言尽独能遗臭万人传

送伦化主

赤髭白足可怜生蹑蹻担囊壮此行要致雪峯千五百不妨兼识谢宣城

赠魏衍三首

妙年文墨秀儒林老眼今晨得再明历块过都聊可待未须囘首一长鸣

崔蔡论文不足过新诗平处到隂何宁须万户权轻重不待千篇一已多

敏捷为文笔不休何妨缩手小迟留名驹已自思千里老子终当让一头

赠国宝三首

承家从昔如君少得士於今孰我先口拟说诗心已解世间快马不须鞭

往岁黄童【黄预】今寇君高文要学亦多闻留年看举天南翼过目先空冀北羣

虎子堕地气食牛雀儿浴处鱼何求可柰我衰才亦尽正须二子与同游

题柱【并序】

永安驿廊东柱有女子题五字云无人解妾心日夜长如醉妾不是琼奴意与琼奴类读而哀之作二絶句

桃李催残风雨春天孙河鼓隔天津主恩不与妍华尽何限人间失意人

从昔婵娟多命薄如今歌舞更能诗孰如【一作知】文雅河阳令不削琼奴柱下题

陶朱公庙

千篇奏牍漫多知百战收功未出奇名下难居身可辱却将湖海换西施

次韵别张芸叟

中年为别更堪频四海为家托一身此别时须问生死孰知诗力解穷人

僧慧僧和同往南山

骥騄同羣鸿雁行登临端为作重阳南台二谢风流絶凖拟归来古锦囊

谢端砚

王家旧物羣偷後石出蛮溪百丈深挥翰吾非玉堂手断金君有古人心

何郎中出示黄公草书四首

龙蛇起伏笔无前江汉渊囘语更妍好事元须一赏足藏家不必万人传

此诗此字有谁知画省郎官自崛奇罪大从来身万里政成今有【一作见】麦三岐

四海声名何水曹新诗旧德自相高一官早要称三字二鬓何须【一作谁教】着两毛

当年阙里与论诗晩岁江山断梦思妙手不为平世用高怀犹有故人知

西郊二首

红緑相催春事阑可能无意待人看不因送客那能出衰病经年一据鞍

攅眉歛目抵风沙暗度城西十里花历肆侧听长短句缘溪斜着两三家

谢宪台赵史惠米

平生忍欲今忍贫闭口逢人不少陈俸薄身清赵都史也能作意向诗人

城南夜归寄赵大夫

书生作意一斑足杜陵据鞍两眼寒风雨唤人归去好免教街吏报平安

戏寇君二首

杜老秋来眼更寒蹇驴无复逐金鞍南邻却有新歌舞借与诗人一面看

南邻歌舞隔墙听想对朝窗晕倒青莫望唤人看嫋娜只凭幽梦寄丁宁

絶句四首

秋床归卧不缘愁病与衰谋作老仇数树直青能尔瘦一轩残照为谁留

芒鞋竹杖最关身散发披衣不待人三两作邻堪共话五千插架未为贫

昏昏嗜睡元非病续续题诗不耐闲作意买山还得笑多方拔白却成斑

书当快意读易尽客有可人期不来世事相违每如此好怀百岁几囘开

骑驴二首

复作骑驴不跨驴此生断酒未须扶独无锦里惊人句也得梁园画作图

冲篱突市不逡巡掠面惊风扑眼尘出手推敲宁避尹题门吟咏不逢人

寄曹州晁大夫

堕絮随风花作尘黄楼桃李不成春只今容有名驹子困倚阑干一欠伸

絶句

水摇电绕雷取龙伏蛙号蚓海渎空黑云黄槐度白鸟映日急雨囘斜风

徐僊书

徐清字静之蓬莱女官也下西里王氏诗作谢体书效黄鲁直妍妙可喜敬作三絶句

蓬壶仙子补天手笔妙诗清万世功肯学黄家元佑脚信知人厄匪天穷

诗成已作客儿语笔下还为鲁直书岂是神仙未贤圣不随时事向人疎

金华牧羊小家子西真攘桃何代儿诗着海山书落爪向来何【一作那】免世人疑

絶句二首

里中馈杏得尝新马上逢花始见春勤苦着书如此吏世间枉是最闲人

密密丹房叠叠花一枝临路为人斜丁宁语鸟传春意白下门东第几家

三月廿二日榴花盛开戏作

五月榴花忽见春白头喜遇一番新可能略不解春意只有寻枝摘叶人

谢赵生惠芍药三首

郁郁芬芬十里焄红红白白数枝春要将结习恼鶖子送与毗耶彼上人

从微至老走风尘喜见乡园第四春独舞东风醉西子政缘无语却宜人

九十风光次第分天怜独得殿残春一枝賸欲簪双髻未有人间第一人

寄邻

借子翩翩果下驹春原随处小踟蹰可能炙背春风里卧把青铜摘颔须

触目

果下翩翩跨紫骝踏花溅水见风流可无双璧千金聚付与狂儿取次游

送姚先生归宜山三首

郑公龙变不容亲犹有先生不絶尘【郑乃姚之师姚亦不复见也】定力不为生死动始知天地有闲人

老逢熙运乞前官病遇先生得内丹一饱有期吾事了千年不死後人看

宇定心清面发丹下床投杖觉轻安此身已许壶丘子他日争寻靖长官

席上劝客酒

稍开襟抱使心寛大放酒肠须盏乾珠帘十里城南道肯作当年小杜看

和黄生出游三首

右坊左里远相求东度南登称意游已着连峯妨目极不应疾雨使心休

诸郎连壁万人看新有诗声伯仲间作意登临还得句此生宁复要长闲

賸欲登临强作欢衣冠未动意先阑从今泉石非吾事只借君诗细细看

盘马山【山顶数丈无草木相传汉祖盘马於此】

耕桑战伐饱曾经庙毁村荒不乞灵尚有君王盘马迹至今草木不能青

从寇生求茶库纸

南朝官纸女儿肤玉版云英比不如乞与此翁元不称他年留待大苏书

黄楼

楼上当当彻夜声与人何事有枯荣已传纸贵咸阳市更恐书留後世名

酬顔生惠茶库纸

破卵剥膜肌理滑削玉作版光气熏老子尚堪哦七字阿买颇能书八分

赠周秀才二首

与君世好自比邻【宣古与大父外大父游君其孙也】丰悴相从久更亲急棹【一作驾】小舟来取别固知风味似前人

早逢异人得异术究穷咎休出顷刻相逢拍手问由来恠我今年有阴德【魏衍注云周尝谓先生命未甚合故有阴德之语】

絶句

云海冥冥日向西春风欲动意犹微【魏衍云丙藁涂二字未注王子飞云赵诚伯本作欲动一云春风着意力犹微】无端一棹归舟疾惊起鸳鸯相背飞

和李文叔退朝

朝流骇汗蒸双猊风卷屯云散万蹄任使轻衫污娇色可令纎手洗春泥

和谢公定雨行逢卖花

逢花驻马尚多情天不违人旋作晴不使近诗增纸价得知春入凤凰城

酬王立之二首

顿有亭前玉色梅情知不肯破寒开似怜憔悴两公【指苏黄】客独倚东风遣信来

重梅双杏巧相将不为游人只自芳应恠诗翁非老手相逢不作旧时香

谢王立之送花

过雨生泥风作尘马蹄声里度芳辰城南居士风流在时送【一作时遣一作犹遣】名花与报春

和参寥明发见邻家花二首

短墙春色过邻家行不逢人只见花新緑葱葱红蔌蔌却成粧面映青纱

满城桃李一番新深院繁枝别得春从此诗翁有新语不须红湿少城闉

赠吴氏兄弟三首

一长未可衆人师万里元随八马蹄不解征西诸子弟却怜野鹜厌家鸡

才随年尽不重奇每愧诸郎索近诗旋作七言供一笑自痴那得使人痴

得失媸妍只自知略容千载有心期恨君不见金华伯何处如今更有诗

嘲无咎文潜二首

诗人要瘦君则肥便然伟观诗不宜诗亦於人不相累黄金九鐶腰十围

一饥缘我不缘渠身作贾孟行诗图穷人乃工君未可早据要路安肩舆

寄都下故人示王子安

湖海相忘目自疎经年不作一行书世间惟有韩康伯肯为渊源住岁余

拟汉宫词三首

叶叶霜林着意红翩翩行骑语墙东黄金拟买长门赋未信君恩属画工

月与秋期特地圆花随人意作春妍却因姊弟争珠凤更欲君王意外怜

帐底吹烟香自薰镜前含笑意生春经年不道君恩薄却是恩深更误人

秦少章见过

淮南小山秦氏子旧雨不来今雨来风席起麄晨突冷坐看鸟迹破苍苔

絶句

老着江湖才一得病占风雨漫多知身将白鸟同归月梦到黄粱未熟时

十八日观潮四首

一年壮观尽今朝水伯何知故晩潮海浪肯随山俯仰风帆长共客飘摇

眼看白浪覆青山谁信黄昏去复还纵使百年终有尽何须豪横诧吴蛮

千槌击鼓万人呼一抹涛头百尺余明日潮来人不见江边只有候潮鱼

江平石出涨沙浮舩阁平洲水断流朝莫去来何日了一杯谁与吊阳侯

十七日观潮三首

潮头初出海门山千里平沙转面间犹有江神怜北客欲将奇观破衰顔

江水悠悠自在流向人无恨【一作限】不应愁相逢不觉浑相似谁使清波早白头

漫漫平沙走白虹瑶台失手玉杯空晴天揺动清江底晚日浮沉急浪中

月下观潮二首

隔江灯火是西兴江水清平雾雨轻风送潮来云四散水光月色鬬分明

素练横斜雪满头银潮吹浪玉山浮犹疑海若夸河伯豪悍须教水倒流

宿钱塘尉廨

平湖遶舍山无盗官事长闲俸有金安得终身为御寇不辞儿女作吴音

寄北山顺法师二首

十年闻问不逢人一面相逢过所闻高士不应轻俗士欲将汗脚上垂云

山下游尘不污人耳边溪水去犹闻羡君身世浑无事坐看青山过白云

赠大素【缺一字】轲律师二首【山居不出十四年矣】

林间细路暗通门火阁深藏雪里春自笑世间千计错羡他湖上十年人

枕帐清寒夜色空琉璃明净晩灯红定知城市无穷事尽在山人冷眼中

赠写真禧道人

久病多愁易老身尘容衰鬓不长新早须置我山岩里不是麒麟阁上人

次韵性都正北山逐凉

海风吹雨过梅黄丛竹留阴借晚凉更欲从君谈妙理鳬胫能短鹤能长

叔父惠鉢三首

当家父子亲分付不比黄梅万里来不解当年明上座岭头言下却空囘

蒲团未有祖师意洗鉢何曾识赵州万里空归君解否老胡端为我能留

声中得句已忘言断酒持斋却自然大有西来真的意饥时着饭饱时悬

次韵苏公谒吿三首

静中有业官成集醉里无何老是乡文宝向来无一物却须天女与拈香

竭泽囘波不作难未应平地起风澜是身非有从何病试下先生一着看

纸帐薰炉作小春狸奴白牯对忘言更无人问维摩诘始是东坡不二门

放歌行二首

春风永巷闭娉婷长使青楼误得名不惜卷帘通一顾怕君着眼未分明

当年不嫁惜娉婷抹白施朱作後生说与旁人须早计随宜梳洗莫倾城

戏元弼四首

浊泾清渭不同源世好因循到子孙只待白头能潦倒不虞青眼巳澜翻

山头落日着窗明花里来禽起笑声岂有诗成须白傅独於酒可置公荣

翩翩别去七经年特特归来两浩然东道有时推谢令後堂无地着彭宣

车驰卒奔风雨过白发故人余一个幸是元无左阿君何须不着陈惊坐

送王生兼寄西堂图澄禅师

未仕宁论马少游虚名非复韩潮州祖师若问西来信为说苍头与白头

读白乐天临水坐诗

西方社里收身早白发人中得计长不作北门东掖客更无闲事可思量

次韵黄无悔惜梅

雪拥寒门鹊不来江南春信小迟囘遥知诗力【一作律】生春早一抹江梅趂眼开

酒户献花以奉先圣戏作

萧萧竹雨乱鸣鸦嫋嫋风窗暗碧纱玉座尘埃香火冷酒家来献一枝花

谢田氏

登门执别有不答惭愧公家父子孙顾我何堪能至此正缘同德又同门

南台

城郭收灯兴未休却囘春信到台头东风未借登临便柳色遥看特地愁

马上口占呈立之

廉纎小雨湿黄昏十里尘泥不受辛转就邻家借油盖始知公是最闲人

後山集卷八

<集部,别集类,北宋建隆至靖康,後山集>







卷九

钦定四库全书

後山集卷九宋　陈师道　撰书

上苏公书

师道啓散从还辱书伏承经暑起居万福师道奉亲如昨惟方托芘赖复尔违濶不能不动念耳盖士方相从时莫知其乐及相别亦不为难至其离居穷独默默自守然後知相从之乐相别之难也士方少时未来之日长视天下事意颇轻之亦易为别至其晚莫数更离合方以为难此盖志与年衰顾影惜日畏死而然耳谢太傅常谓中年以来一与亲友别数日作恶谢公江海之士违世絶俗乃其常耳顾以别为难者岂酣於富贵而习於违顺也耶由是观之以别为难皆非士之正也士亦安能克此当以老为戒以富贵为畏耳承谕人须久而後知诚如来示知人固未易未易之中又有甚难范文正公谓王荆公长於知君子短於知小人由今观之岂特所短正以反置之耳古之所谓腹心之臣者以其同德也故武王曰予有乱臣十人同心同德而荆公以巧智之士为腹心故王氏之得祸大也闻狙诈咸作使矣未闻托之心腹也夫君子无弃人巧智之士亦非可弃以作手足可也耳目且不可况腹心乎盖势在则欺之以为功势同则夺之以自利势去则背之以违害使之且难况同之乎无德而智以智营身而不及事智之所後不得不欺以卫身也天下之事又岂巧者之所能乎士终始不相负非由义则畏义耳势在而真不负耶末疾偏废不害为生膏肓之溃吊之可也尝窃悲之故谓知士当如范公用士当以王公为戒也不审阁下以为如何近见赵承议说得阁下书欲复伸理前所举刺文广狱事闻之未以为然窃谓阁下必不出此而愚虑所及亦不能忍也君子之於事以位为限居位而不言则不可去位而言则又不可其言之者义也其不言者亦义也阁下前为颍州言之可也今为扬守而与颍事其亦可乎岂以昔尝言之而不置耶此取胜之道也近岁士大夫类皆如此以为成言而非阁下之所当为也苟不公言而私请之又不如巳也天下之事行之不中理使人不平者岂此一事阁下岂能尽争之耶争之岂能尽如人意耶徒使呫呫者以为多事耳尝谓士大夫视天下不平之事不当怀不平之意平居愤愤切齿扼腕诚非为已一旦当事而发之如决江河其可御耶必有过甚覆溺之忧前日王荆公司马温公是也夫言之以行义耳岂如冯妇攘臂下车取衆人之一快耶窃谓阁下必不出此而宁一陈之以效其愚耳秋益高惟为朝重慎不胜区区师道再拜

上林秀州书

七月十日彭城陈师道谨奉书学士阁下宗周之制士见於大夫卿公介以厚其别词以正其名贽以效其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎微也故曰介以厚其别名以举事词以导名名者先王所以定民分也名正则词不悖分定则民不犯故曰词以正其名言不足以尽意名不可以过情又为之贽以成其终故授受焉介以通名摈以将命勤亦至矣然因人而後达也礼莫重於自尽故祭主於盥婚主於迎宾主於贽故曰贽以效其情诚发於心而喻於身达於容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺於时命志不屈而身不辱以成其善当是之世岂特士之自贤盖亦有礼为之节也夫周之制礼其所为防至矣及其晩世礼存而俗变犹自市而失身况于礼之亡乎自周之礼亡士之免者寡矣世无君子明礼以正之旣相循以为常而史官又载其事故其弊习而不自知也师道鄙人也然有闻於南丰先生不敢不勉也先生谓师道曰子见林秀州乎曰未也先生曰行矣师道承命以来谨因先生而请焉诗文二卷敬以自效不敢以为能也谨伛偻待命惟阁下赐之师道再拜

答李端叔书

师道啓前日秦少游处得所惠书教以空竈舐鼎之说勤恳甚厚窃恠足下无父兄之好邑里之旧面目相谁何声气不接顾知而赐之足下安得此哉此殆少游有以欺足下足下信之过矣少游之文过仆数等其诗与楚词仆愿学焉若其杰才伟行听远察微仆终不近也足下以为少游何取而誉仆耶顾尝与仆有游居之好以仆之老且病诚不忍其穷而死也嘘濡挽摩借之声光以幸百一期以取信於人而曾不知自累於不信惟足下察焉毋为所欺以重其过夫以一人之誉而收之不疑可谓勇矣至其弃之必以一人之毁此列御寇季将军之所惧也仆又甚焉足下谓仆之文类两苏人情喜於自伸蔽於自知至其拟之非其伦誉之非其情亦知避矣两公之门有客四人黄鲁直秦少游晁无咎长公之客也张文潜少公之客也仆自念不敢齿四士而足下遽进仆於两公之间不亦怵乎如前所称过於因人如後所称足下自取之矣仆闻周人之言以石之韫玉者为璞郑人之言以鼠之腊者为朴郑谓周曰欲朴乎周人大说愿属目出而示之死鼠也唾之而去足下不惟其愚辱先以书而愿见焉其词益下则其求益厚有如循名而督实仆将不胜其责而惧足下誉未絶口而唾骂继之敢告不敏师道再拜

与少游书

师道啓辱书喻以章公降屈年德以礼见招不佞何以得此岂侯尝欺之耶公卿不下士尚矣乃特见於今而亲於其身幸孰大焉愚虽不足以齿士犹当从侯之後顺下风以成公之名然先王之制士不传贽为臣则不见於王公夫相见所以成礼而其弊必至於自鬻故先王谨其始以为之防而为士者世守焉某於公前有贵贱之嫌後无平生之旧公虽可见礼可去乎且公之见招岂以能守区区之礼乎若昧冒法义闻命走门则失其所以见招公又何取焉虽然有一於此幸公之他日成功谢事幅巾东归某当御款段乘下泽候公於上东门外尚未晚也拳拳之怀愿因侯以闻焉某再拜

答张文潜书

师道啓近者足下来京师不鄙其愚辱贶以友卒卒一再见怀不得吐旣别欲一致问因以自效方事之不间竟後足下大以为恨及读足下书乃仆所欲言者君子之所存夫人不远惟设之於仆为不当耳嗟乎足下诚知我矣亦旣爱之矣不识足下何从而得之其得之於人耶其有以自得之耶得之於人耶誉者可信则毁者又可信矣有以自得之耶则仆言未效而迹未接窃有疑焉岂足下使人可疑乃仆之不敏不能不疑耳古有之目逆而道存而仆不足当也以仆之愚有以知足下而谓足下何从而得之仆过矣夫衆口铄金三人成虎仆惧足下有时不自信而信人不待人毁而人自毁矣仆以小人之怀为君子之心则又过矣然所以言者虽君子不可不戒也足下悯仆无以事亲畜妻子宜从下科以幸斗食疑仆好恶与人异情足下於仆至矣仆何以得之何以受之耶仆家以仕为业舍仕则技穷矣故仆之於仕如瘖者之溺声气不动而於足乱矣世徒见其忍而不发遂以为好恶异人此殆谈者过情听者过信耳虽然仆病且老矣目有黑子而昏华瘰侠於颈领隐起而未溃气伏於胷腹之间下上不时痔形於下体者十年矣志强而形惫年未旣而老及之足下虽欲进之而仆不能勉也闰月甲子诏以河内公为相是时自九月不雨有司传诏未竟而雨贵贱贤不肖下至漆室女子欢然相庆天人之意如此仆方卧闻之起立尚可勉耶足下视此时如何仆独得不勉耶羊鼎之侧饥者吐舌但未染指耳足下欲与仆居将坐仆而沐薰之耶岂意其逃世而加束缚焉抑爱之过厚而欲常常见之与李聃家於瀬乡庄周老於蒙田邑之间复有昔时怀器而隐处者乎愿一览焉仆於书如贪者之嗜利未尝厌其欲也谯祁氏多书称号外府太清老氏之藏室愿与足下尽心焉春益暄惟为道重慎师道再拜

答江端礼书

师道啓学始於身而成於性欲善其身而不明於善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣士之所戒其惟名乎声实相从如影之於形短长曲直惟形之使无实之名黎人贩焉善人畏焉得且畏之况求之乎言以述志文以成言约之以义行之以信近则致其用远则致其传文之质也大以为小小以为大简而不纳盈而不余文之用也正心完气广之以学斯至矣辱问非所及敬诵所闻足下其择焉仆之不成勤无成能惟於修文略无师法愧无异闻虚辱盛意若曰量子以为教如医之量药以当病如工之量才以当用子曾子盖能之矣仆非其任也嗟乎子之不逢夫子也与仆游者衆矣莫有问焉子何问之下耶嗟乎夫子之失子也尚幸来临愿言其详师道再拜

答秦觏书

师道啓辱书谕以志行事贤大夫友良士斯至矣复有意於不肖何也再惠诗雍雍有家法诵之数日不休固为足下贺不图过意责以师教阙然无以为报惟媿而已夫百金之货不陈於市走原逐鹿跛者不试也世固有之足下所谓彦士名大夫是也从之当得所欲乃以责仆则过矣又惟足下博问而择亦已见及敢不略陈其愚仆於诗初无法师然少好之老而不厌数以千计及一见黄豫章尽焚其藁而学焉豫章以为譬之奕焉弟子高师一着仅能及之争先则後矣仆之诗豫章之诗【一作诲】也豫章之学博矣而得法於杜少陵其学少陵而不为者也故其诗近之而其进则未也故仆尝谓豫章之诗如其人近不可亲远不可疎非其好莫闻其声而仆负戴道上人得易之故谈者谓仆诗过於豫章足下观之则仆之所有从可知矣何以教足下虽然仆所闻於豫章愿言其详豫章不以诗【阙一字】仆从亦不能为足下道也而足下歉然欲受仆之言其何求之下耶昔者能仁以华示其徒而饮光笑之能仁曰吾道付是子矣其授受乃如此虽大可以喻小子其懋焉吾将贺子之一笑也师道再拜

答晁深之书

师道啓辱书教以先觉之觉後觉其说信美而仆不足当也古之人量而後言言而不类言之失也子其慎之仆闻之施者不困守者不给士之好为师旧矣子问而不以告岂其所有不足於施而莫知所以吿耶士能致诚殚敬而刳其心以求於世未有不告者也不诚不敬则不足以得之有以得之而心不至焉则又不足受之也虽然教自外至者也外以导内於是有以自得之则至矣自是而观士何以教子子何待於士耶子其懋之子之兄弟足以先人而未足以相先子之才如牧野之驹乘之则奔近之则踶虽未就御而脱然有千里之气子之成才仆莫量也子兄之才如良马行则中节止则中度御以大辂鸣以鸾和而行九轨之道其至有日矣故仆不虞子兄之居後而惧子之难成也子其驱之士方盛时气血动於内容色挑於外得之则惑失之则悲气冒其心性乱於习百废一存惟欲之知夫才如水焉窒而挠之则浊牛马污秽日滋而科斗生焉可不畏乎夫少而好色仆与子同而今悔之以仆之悔故不愿子为之也子其戒之始仆以文见曾南丰辱赐以教曰爱子以诚不知言之尽也仆行方内才得此尔夫言之不尽非不能也其心以为不足与之尽尔不者有所畏而不敢也愚者无以告智者告之而不敢尽也言之难其若是乎尝试考之尽言不讳其於子如何耶不絶其愚请继以吿子其图之师道再拜

与黄预书

师道叩头啓昨暮始闻有丧子之戚此世事中最难堪者父子之私耳目之玩熟见而骤失念之不堪况当之乎往岁失一七岁男子扣天拊地欲有所诉殆不可以至理夺也往还深热数见开谕又勉读方外书以自解俛而听其言如耳边过风读其词如目前空华视听虽接而心不随晋惠帝谓饥者何不食肉糜此虽甚愚然世内事非身经之虽智者有所不解也而谏者责其不听亦已过矣久而後念死者不更生生者无所致力欲诉则无从欲怨则无归究竟无得而後已也念足下少年初经此变宜有甚於老者然有一事似可道太夫人齿发衰视足下夫妇日夜不寝食击牀倒席相向涕泣谕之不解禁之不止无如二人何则必郁悒不平有如太夫人一不食足下何以自处耶幸少拨哀一思愚言王夷甫言太上无情其下不及情情之所锺正在我辈民虽愚至於父子夫妇则知之矣此未为知人者衍又自谓有道第一等人夫道者性也而锺於情何在其有道耶上下之间衆尔衍不异衆何在其絶出耶而晋之士大夫共推衍为第一则下衍者从可知矣思解足下之忧不觉及此亦以当一纵谈也师道再拜

上曾枢密书

月日具官陈某西向再拜献书於太尉六丈阁下一去门屏十年有余平常不为问非怠於外以谓无益而不为尔事有可言而复隐忍然後为罪则亦不敢【一本云事有可言而复隐忍畏罪则亦不敢】夫天下之事非阁下所得与则非某所当言其在右府且忧之大者言之其亦可乎西边用兵五六年矣远戍之卒过期不还人情及期则有归心况有过之而後未期乎以旣动之心而前有死伤之虞内有羇旅暴露冻馁劳苦之害後有乡邑亲爱之念不亦危乎然莫敢违异者分定故也鸟穷则撄兽穷则搏此岂常言理有必至一人倡之和者必衆东向而请何以御之夫事有曲直人有违顺直之所在胜之所出何则人所顺也一旦发难【一本作难发】不过发内军以击之无故兴师积年不解死伤之余思归而溃而逆击之则曲直有在窃恐溃者未至发者不为用也於是之时在廷之人肯为天下国家以身扞之者谁乎若其未有可不计此【一本大可不须计此】某常所私忧窃叹者也古之守国本末并用故建德而阻险开封无丘山川泽之阻为四战之地故太祖以兵为卫畿内常用丁四万人今军卫多西戍山东城郭一空卒有盗贼乘间而作冒州县杀吏民私货财掠【一作略】妇女火室庐乃其小者不幸而有奸雄出焉其成败孰得知之忧之次也谈者必谓世方平宁兵不足虞人无奸雄有不足畏某不更远引笔墨所载直以庆历以来耳目所及者明之尔思保两州之乱庆之溃皆卒也【一本云皆庆之渍卒也】王伦张海廖恩王冲皆盗贼也可谓平世而无之乎熙宁中士才再发巳自溃乱於时某在秦中闻乱兵所过羣小迎导利其刼掠王伦张海行半天下所至溃坏守令或走或降莫敢枝梧至出卫军用边将而官军所至甚於盗贼民至今谈之从昔之乱皆有奸雄非为时而生乃乱而後见平世伏而不出遂以为无则过矣某闻之景德咸平之间契丹岁入寇游骑出山东【一本云游马出至山东】齐有外镇日暮尘起人避走南山夜渴乏水旣旦视谿谷有冰雪少年下食之且取以上衆起争之有贾者出止其衆而坐之率少年十余辈而下徧给坐者且曰饥则柰何孰从吾而取食於是愿者数千【一作十】人斩木为兵出屯镇中乃尽闭其外户日以酒豕犒从者夜则警扞旦暮饷山东三日而复家不失一物此与英彭何异而谓平世无之乎虽然军溃盗起一时之祸所可虑者分也上之於下可生可杀可予可夺而无违者分也定则无所敢为乱则无所不为如水之防如薪之束如兽之穽槛其可失乎一失则不复断不可续覆不可收损不可完物之理也此某之所深忧者也谈者必谓还戍则备阙寇来莫御帅不任其责某又谓其不然也戍有常数今以拓土而增之尔去其增则常也尚何言往者延安兵非不多寇来不御而仅自守故善战者论将不论兵也夏人之来小则其常所虑者其大举尔然地方数千里外假邻阻非可一日具也师行千里谋以时月则孰不知之帅者明其耳目而预为之备何惮其来且敌短於攻而不能久人自持粮後无馈运往事【一作来】不过数日而我善守寇至勿战聚兵於内而清其野外内聚则寇不敢深外清则深而不害使进不得战则沮退无所掠则困以元昊之强数大入才破塞门金汤两城而已国虽大而贫兵虽多而散以元昊之战胜而卒臣者以数举而困也况其弱乎且以中国之盛大灵武之举犹不能再况於夷乎虽然进筑不已则兵不得罢盍先已之乎若谓可以制敌则汉取阴山匈奴过而恸哭开西域发兵争之故谓断其右臂某居东莫知今之可否但闻诸路竞进日夜奏功而未闻西人举国而争则必非其所急也苟不能制其命则老师费财杀人盈野何所用之若谓且筑且进渐据横山然後可制其旣数岁矣横山安在耶若复数岁则诸将穷富极贵矣人情得所欲肯复出力蹈其所难乎则是横山终不可得徒为将帅取富贵之资尔横山天险也下临平夏存亡所系敌必举国争之【一本云虏必固争之】恐亦未易得也若谓今之所据即横山也则某闻之宥州在横山之上南距米脂三舍而近今延安奏功广地四百里则宥在其腹然不云得宥州也则四百里之广岂可信哉边地惟灵夏如内郡地才可种荞豆且多沙碛五月见青七月而霜岁才一收尔银州草惟柴胡萧关之外有落蔾与咸杖以此知其不宜五种也使可种安得人实之若不徙民则募军二者孰取焉若取乎内则空此以实彼舍易而即艰何益且辟土益广则去府益远平常缓请急报卒不相及【一本云平常缓急请报不相及】河东之患麟府世所知也若令所据可以制敌而不争者非不敢乃不能尔敌虽蕞尔然元昊用之以抗中国其地与民固自若也而今反不能争其所急者非惜其力以有待则无其人否则诸部不为用也若是则某之忧有甚於前也今敌内弱外叛而皇师临之恐有乘危簒夺以为奸雄之资是复生一元昊也故某尝谓敌旣弱矣不复能抗中国宜稍存立使假威命以临制部族压服奸豪使不得发柰何欲为资乎今使诸道尽据横山而敌无奸雄乘时而起一切如意某之忧则又甚矣赵文子曰苟非圣人孰能内外无患盍释楚以为外惧乎夷狄之弱未有甚於今日者可不忧乎今三边不战士皆恇弱独秦晋数与敌角犹可用秦故西人易东军如儿女子而南平蛮西南事羌皆用秦卒以取胜若又不战卒有外患何以御之昔岁之元昊智高是也窃谓西人不可无也伏惟阁下股肱帝室师表万邦直道正言天下称诵日有传焉而独此无闻岂未可以言乎言之今其时也昔安李两公皆有意於世而各有失安失之鋭李失之缓故未及成功而以毁去盖鋭者不须时缓者不及时时乎时乎其可不知乎易曰书不尽言言不尽意而况河山之外翰墨之间乎然以阁下英姿伟识则区区之意不待言而了伏惟属意焉某再拜

後山集卷九







卷十

钦定四库全书

後山集卷十宋　陈师道　撰书

与鲁直书

师道啓往岁刘北与在济阴尝遣人至黔中附书必达尔後无便而仕者畏慎不许近递用是不果为问必蒙深察比日伏惟尊候万福未缘瞻近临书惘惘万冀以时为道自重不宣

师道再啓绍元夏末以例罢官遂赴部得监海陵酒明年之春复遭家祸居贫口衆转舍往来而卒归乡里逮今三岁矣而法当居外射阙亦旣申部而请矣不办一到京师又不敢数数申部今亦再岁矣不蒙注拟罢官六年内无一钱之入艰难困苦无所不有沟壑之忧近在朝夕甚可笑也自私自幸者大儿年十六解作史论小儿八岁能赋絶句时有好语聊为絶倒不知天欲穷之耶欲达之耶迩来絶不为诗文然不废书时作小词以自娱用以卒岁毋以为念也师道再拜

无咎向过此服阕赴贬所相从数日颇见言色他皆不通问矣师道有诗文数篇在王立之处托渠转致必能上达也迩来起居何如不至乏絶否何以自存有相恤者否令子能慰意否风土不甚恶否平居与谁相从有可与语否仕者不相陵否何以遣日亦着书否近有人传谒金门词读之爽然便如侍语不知此生能复相从如前日否朱时发能复相济否师道素有脾疾近复暴得风眩时时间作亦有并作时极以为苦若不饥死寒死亦当疾死然人生要须死宁校长短但恨与释氏未有厚缘少假数年积修香火亦不恨矣师道上

王立之遣人来相賙云欲遣信且索书甚急作此殊不尽怀语所不及亦可自了何必多耶知命闻在左右偶多作报书不暇奉问万万深察不敢疎也王家人还万觊一字令郎计康胜为学想有可观人还可以数首见寄否丰登两稚不敢草草上状向慕之意甚於乃翁正夫有幼子明诚颇好文义每遇苏黄文诗虽半简数字必録藏以此失好於父几如小邪矣乃知歆向无足恠者

贺许州梁资政书

伏审抗章避宠引疾就闲人之所嗟深为两宫之至计自以为幸复托四壁之余光恭惟安抚资政以公恕之心言者无怨以循良之政去则有思虽夷险之百为而始终之一节迨兹登进方徯升平而不尽平生之怀遽起山林之兴辞名遁禄虽自计之甚都挈国跻民如人望之未巳即膺图旧复此奋庸雅志不违急复东山之旧阴德未报终享博阳之封某向以不虞之名误被非常之举间缘罪戾自取弃捐虽百毁之交兴而一顾之不改永惟厚施何日可忘念方佐理之秋莫效暄寒之问畏人言之为累岂日远而遂疎梦得自怜不识平津之阁仲郢图报敢异奇章之门区区之愚笔舌莫旣

贺本州刘大夫书

光奉至恩镇临近服风声所被人士同归恭惟知府郎中大夫德盛而行高学优而文富名成於实旣久而弥芳政出於仁所居而称治洊更中外显有勲猷倦青琐之追趋思黄堂之偃息颍虽文学之国近罹水旱之忧仓廪旣倾饥寒并解鲸鲵就戮金鼓不鸣方兹安养之秋乐得循良之吏斯民相庆举兴五袴之心下吏自怜独有二天之覆

代上运使户部朝请书

昨闻行节巳次外台顾无半面之交空怀鄙意复托二天之赐敢後衆人敬修咫尺之书用伸燕雀之贺空函而往已切东阳之思一纸爰临更觉荆州之重虽小人之怀惠惟君子之好仪感服之深夙宵未巳伏惟运使户部名成一代德冠四科赞治南宫国有九年之蓄出节西道政囘千里之春即庆褒嘉遂膺图仕炎蒸方炽兴息惟时向往之诚笔墨莫尽

代与宰相贺正书

岁时月之三元惟此夏时之正德寿康之五福莫如君子之宜凡在陶熔举兴祷颂伏惟门下相公御今以古同德於天行旣久而益完言当事而成贵进退可度蔚然百世之师望实并隆卓尔千人之右为苍生而再起与三代以同功迨此元辰茂膺百禄重戴凭於席为儒者之至荣登王导於牀极人臣之殊礼倾依祝咏交集悰灵

代与执政贺正书

献岁发春验天时之兴废履端居正观君子之威仪伏惟某官抗志不羣诚身以善雄深雅健文为一代之宗敬义直方名列四科之上出遘亨嘉之会践【阙一字】中外之难致主惠民已着大儒之效因时受祉益隆仁者之年倾祝之深翰墨莫尽

代罢郡谢执政书

获解郡章言还里閈荷庇庥之有素怀感愧以交深伏念某一被选抡屡更任使初无阀閲以谢生成昨者罢使朔方分符近辅遽蒙易地皆出异恩惟此东州素称剧郡盗居天下之最吏用柱後之文承平百年风俗一变枹皷不作囹圄屡空顾无施设之劳不觉岁时之逝及瓜而代曾不滞留奉身以还又逃罪戾伏遇某官润色皇度肃清海隅元无一物之私均被二天之赐致兹迂拙终获保全顾虽颛愚亦知感激受一钱之赆无循良之可称奉三岁之凡顾筋骸之难强

贺亳州林枢密书

辞荣就逸按节殿邦公议所同深惜衮衣之去舆情胥庆又闻竹马之迎顾此东藩实惟旧治吏民安於条教草木识其风声岂其岁月之间复见羽旄之美欢声一动和气四来不劳施为复此安静伏惟判府枢密智周世变道与天同蔚然儒者之宗卓尔名臣之右终始一节出入三朝虽屡屈而不移故旣压而复起迨兹登进方徯奋庸而功成不居名下难久旣与时而进退宁有意於去来虽雅志之不违如苍生之失望天从人欲政在老成恐坐席之未温而锋车之迅召顾惟庸妄早辱知怜家祸私忧不胜多难辟穷就食固已屡迁方虞沟壑之忧莫效寝兴之问永惟眷顾肯赐弃捐五月披裘未负平生之待千里命驾敢忘向慕之心

答陈先辈书

洙泗之间号称文学之国教化所被莫如庠序之人时有异材出由公进迨兹盛选遂及吾宗左学修词秀三楚而着目东堂落笔骇衆观以兴嗟擅兹翰墨之场优入英雄之彀顾播扬之在後致駸寻而度前虽门巷之纵观荣如昼锦而高明之用意志在冥鸿更观已试之言见於行事之实某因依末眷蒙被余光共学十年未有?涘之补一日千里益知骥騄之能书问见贻感铭斯切惟区区之鄙意非卒卒而能宣顾兹迟暮之年更有子孙之寄

代贺郓州宇文学士书

报政南阳改符东道惟此济河之奥号为盗讼之区非得循良莫宜镇抚申令既下百城耸观旬浃之间千里自得伏惟安抚学士名高肃物德盛照邻请学成家屈诸儒而着籍属词高世追三代以同风稍更中外之难显有勲庸之着果膺眷顾入奉威顔宣室之问贾生巳闻前席颍川之留寇翼不待经年遂秉国钧以从民欲某误分民社获奉教条顾无一日之长方托二天之庇倾瞻之素翰墨奚殚

贺郓州宇文学士书

升华内阁换节外台凡属私人举兴善颂伏惟安抚学士德以善世政为吏师直方大以积中智仁勇而兼用向由礼乐之府出分民社之忧三年四迁肇见用才之意一日三接益知注意之深迨此吿成遂膺图任某向者名在学属迹远宾阶初无左右之容遽有贤能之荐虽古之所谓知已何以异斯而士之苟有烈心孰不怀此惟是寒暄之问阻於道里之遥阙然不修非自为於简外永以为好亮不校於数疎熟知其然恃以不惧幸此照临之下愿效其愚顾惟迟暮之年未有以报

贺庆州高龙图书

严奉俞音出临边府人望所在欢声大同恭惟经略龙图邹鲁宿儒金章旧族恩素隆於三接名并列於四科出将入卿皆以贤而选进建功施化不待岁而报成超然戚里之英皇尔士林之秀缘东朝之故意分西顾之新忧授以专征隐如敌国上金城之策虽始异而终同勒燕然之铭将超今而映古高秋爽气大斾啓行更图寝食之宜少慰士民之望

代贺京东卢运判书

光膺帝制就领漕权公望所归舆情称庆恭惟运判寺丞材猷絶衆术学承家蔚然齐鲁之英卓尔诗书之府顷持使节出按东方千里农桑家有仓箱之积百城冠盖人怀冰蘖之心声烈彻闻褒优竝至虽为渐进当复超升未容坐席之温即应锋车之召遂登禁从以润朝廷某幸此备员辱居属部为邦政拙作德心劳顾无一日之私巳有二天之望

代与运使吕少卿贺正书

惟四序之有初昔人所慎举一觞而为寿君子攸宜恭惟运使少卿识贯精微学穷渊奥夷险着古人之节谈议居诸儒之先履此令辰茂膺显相遂承召节甫置禁林某叨守郡符阻陪宾次瞻颂之表笔舌奚殚

代与邻郡贺正书

行夏之时爰得天元之正履端於始莫如君子之宜辱在亲邻举兴善颂恭惟某官器涵远大识达几微温然儒者之流卓尔名臣之节宜膺吉旦显受殊休瞻颂之私敷陈罔旣

泛囘贺正书

司历告时君子慎始未遑伸庆先辱惠音永惟天序之初宜享吉人之报区区之祝卒卒奚殚

囘棣州守

祗荷误恩复司外学方承大芘徒切至怀伏惟某官清白承家文明烛物出入省寺已宣布於风声选用循良足慰安於疲瘵顾兹陋仄方报政成岂意妄庸获奉条教青衫白首尚怀五斗之谋黄卷赤文莫副诸儒之问顷瞻之素翰墨奚伸

囘交代

永惟平日遘闻声烈之详岂意暮年获托交承之末兴言及此为慰可量伏惟某官学以成家德方名世抗诸儒而着节度两汉以修文方圣君侧席之求乃贤者彚征之会伫膺严召即庆峻迁某巳戒行舟方趋宾次倾瞻之切翰墨奚伸

判官推官

蒙误恩之逮下还旧贯以起家愧非文学之英复冒师儒之宠永惟侥幸有愧心顔伏惟某官婉画佐州弥文饰吏士有登门之峻宠深入幕之亲尚德有年趋风在即倾瞻之切翰墨奚伸

与曾枢密书

纳沟断木仅逃樵?之忧抱极列星但仰文明之烛向缘余党例罢故官一废七年日有投荒之惧十生九死卒完填壑之躯旣逃影而匿形故使人之忘巳比再蒙於除吏敢自比於常人稍纾平生之怀复修左右之问永惟陈迹未赐削除引领师门莫知远迩恭惟枢密光禄大夫材兼文武身任安危毅然处羣枉之中隐尔如九鼎之重仁人之言属乎耳公家之利知则为镇抚四夷已吿功於清庙平章百揆方申命於大廷重念某早辱知怜晚罹忧患每窃闻於亲旧数见问于死生白首玄文终不移於素志日暮途远已有愧於初心倾倒之诚敷陈罔旣秋阳尚炽几务惟繁伏冀上为庙朝精调寝寤

贺翰林曾学士书

内翰文丈召从西掖入直北门岂惟儒者之荣实系朝廷之重恭惟论思献纳之任必须道德文学之流不杂用於他材故专收於夙望成命旣下欢声大同虽图任未快於羣情而天下巳被其阴赐兄弟相望乃平世之荣光鲁卫同升亦熙朝之故事顾惟庸妄早辱知怜虽老弃诸侯乃下流之自取而早亲文席顾遗迹之尚存侧闻新命之传倍有舆人之庆秋阳尚炽禁直云初伏冀上为庙朝精调寝寤

上范相公书

南北相望间有湖山之阻死生未保莫遑简牍之修永惟道德之流宜有神明之相起居自若瘴疠不侵药石未施视瞻如故盖天将大任故再试以艰虞而人望小康宜三还於廊庙此方内之所共岂小人之敢私恭惟宫使相公寿考百年险夷一德卓尔名臣之冠凛然先正之风为古人之甚难处天下之所独正言直道家有其书履险处穷孰见其际恐安居之未定即召节以促行正位上台永康四海秋阳方炽舍省云初伏冀上为庙朝善调寝寤

代乞郡劄子

臣近累具辞免新命陈乞外任伏蒙圣恩未赐俞允愚诚不切天听未囘义之所安言不能已臣闻君使臣以礼臣事君以忠施报之道也故上有好礼之君则下有行义之臣各尽其道以致其和陛下於臣可谓尽礼矣臣事陛下敢有不尽义乎传曰有言责者不得其言则去又曰陈力就列不能者止夫古人之仕者三谏则去岂怀怨嫉自絶於君盖先王之制其退以义以防臣之苟容而忠臣之心以去为谏尚冀君之感悟今臣可谓不得其言矣而况衰病寖加筋骸莫强睛瞳昏眊白黑仅分又可谓不能矣负二宜去尚欲何求臣若冒罪强顔奉诏居住则累黩圣听徒为空文岂特言行相违抑亦欺君卖友惟其死守不觉烦言恭惟陛下惜臣之去不若用臣之言临臣之恩不若行臣之义察其迫切忍不听从虽涣汗之命莫囘而匹夫之志不夺伏望圣慈早赐除臣一外任差遣

论国子卖书状

右臣伏见国子监所卖书向用越纸而价少今用襄纸而价高书莫不廹而价增於旧甚非圣朝章明古训以教後学之意臣愚欲乞计工纸之费以为之价务广其传不以末利亦圣教之一助伏候敕旨

臣惟诸州学所卖监书系用官钱买充官物价之高下何所损益而外学常苦无钱而书价贵以是在所不能具有国子之书而学者闻见亦寡今乞止计工纸别为之价所冀学者益广见闻以称朝廷教养之意及乞依公使库例量差兵士般取

後山集卷十







卷十一

钦定四库全书

後山集卷十一　宋　陈师道　撰序

茶经序

陆羽茶经家书一卷毕氏王氏书三卷张氏书四卷内外书十有一卷其文繁简不同王毕氏书繁杂意其旧文张氏书简明与家书合而多脱误家书近古可考正自士事其下云乃合三书以成之录为二第藏於家夫茶之着书自羽始其用於世亦自羽始羽诚有功於茶者也上自宫省下迨邑里外及戎夷蛮狄宾祀燕享预陈於前山泽以成市商贾以起家又有功於人者也可谓智矣经曰茶之否臧存之口诀则书之所载犹其粗也夫茶之为艺下矣至其精微书有不尽况天下之至理而欲求之文字纸墨之间其有得者乎昔先王因人而教因欲而治凡有益於人者皆不废也世人之说曰先王诗书道德而已此乃世外执方之论枯槁自守之行不可羣天下而居也史称羽持具饮季卿季卿不为宾主又着论以毁之夫艺者君子有之德成而後【阙一字】乃所以同於民也王务本而趋末故艺成而下也学者慎之

王平甫文集後序

欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不後人可谓穷矣其同时有王平甫临川人也年过四十始名荐书羣下士历年未几复解章绂归田里其穷甚矣而文义蔚然又能於诗惟其穷愈甚故其得愈多信所谓人穷而後工也虽然天之命物用而不全实而不华渊者不陆物之不全物之理也盖天下之美则於贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行於一时而下达於千世虽其怨敌不敢议也则诗能达人矣未见其穷也夫士之行世穷达不足论论其所传而已平甫孝悌於家信於友勇於义而好仁不特文之可传也向使平甫用力於世荐声诗於郊庙施典策於朝廷而事负其言後戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生旣叙其文以诏学者先生之後彭城陈师道因而伸之以通於世诚愚不敏其能使人後其所利而隆其所弃者耶因先生之言以致其志又以自励云尔元丰四年七月五日

秦少游字序

熙宁元丰之间眉山苏公之守徐余以民事太守间见如客扬秦子过焉丰醴备乐如师弟子其时余病卧里中闻其行道雍容逆者旋目论说伟辩坐者属耳世以此奇之而亦以此疑之惟公以为杰士是後数岁从吴归见于广陵逆旅之家夜半语未卒别去余亦以谓当建侯万里外也元丰之末余客东都秦子从东来别数岁矣其容充然其口隐然余惊焉以问秦子曰往吾少时如杜牧之强志盛气好大而见奇读兵家书乃与意合谓功誉可力致而天下无难事顾今二敌有可胜之势愿效至计以行天诛囘幽夏之故墟吊唐晋之遗人流声无穷为计不朽岂不伟哉於是字以太虚以导吾志今吾年至而虑易不待蹈险而悔及之愿还四方之事归老邑里如马少游於是字以少游以识吾过常试以语公又以为可於子何如余以谓取善於人以成其身君子伟之且夫二子或进以经世或退以存身可与为仁矣然行者难工处者易得牧之之智得不若少游之拙失也子以倍人之才学益明矣犹屈意於少游岂过直以矫曲耶子年益高德益大余将屡惊焉不一再而已也虽然以子之才虽不效於世世不舍子余意子终有万里行也如余之愚莫宜於世乃当守丘墓保里田力农以奉公上谨身以训闾巷生成善人死表於道曰处士陈君之墓或者天祚以年见子功遂名成奉身以还王侯将相高车大马祖行帐饮於是乘庳御驽候子上东门外举酒相属成公知人之名以为子贺盖自此始元佑元年二月一日

送邢居实序

始吾来京师得邢生於时吾不为今学隐约俗间游居解散族党不亲生不顾计世所好恶数从重客过下里穷日而後去如是者数岁士之从吾游者始若慕向继以怒辱昔欲唾其面而今愿交去来纷然生固自若也生旣出游於世师儒达人皆大父行天下望至忘齿屈势与之交好誉闻甚伟元佑元年春生从其亲出於汉东世之知生莫吾先於其别请以言赠夫君子之取人原其本其弃人待其定故取之於始达弃之於始衰吾始得生年十五六识度气志巳如成人其有质也如木之始生玉之始斵顾其所成就何如耳生可不勉乎士之不能自成其患在於俗甚矣德之盛也士志於善以成其德德者道之本也行者道之用也行始於身而及其亲因亲以君因君以国行至於民则尽矣故为道必始於君公输子之技不以规矩无所用其巧是之谓法法者古之制也君子以法成身以身成法言以古为师行以古为则虽然因人而言也譬之宵行假明於烛而烛非明也而学者以为明谓之巳矣言者自言也行者自行也谓之成德譬之目焉升高临下物无遁形故无择焉故为善必始於法士莫患於伪而徒善次之名在於善而实不至谓之盗身在於善而意不至谓之伪意在於善而义不至谓之徒善徒善者非古之制也可不择乎君子学而後行以成义也故为法之始於学於是明古之制与其疑谋贰行隐志晦德而论着其合否考之其世稽之於经质之於友而定其论使学者有考焉

仁宗御书後序

人皆有所好其上胜之其次任之其下藴崇之也惟至人无好有所好者同於人也神文圣武皇帝其好之与人同其胜之与人异同以为德异以为法迩声色而欲不胜礼宝珠玉而利不胜义时游田而逸不胜度故其在位四十余年而四方百物无所损益顾好飞白书明窗净几时一为之以侈其好於是将相宗戚家有藏焉臣不知书不能颂其美而窃有所叹也凡艺不滞古则狥今滞古则舍巳而就规矩狥今则略法而逐世好故其弊君臣争名而祸乱从之臣窃窥观皇帝会法而忘世会理而忘法故工拙偏正不足论也所谓有其道而进於技者王者之於艺盖如此彭城王氏世为贵将故其家有传焉其从孙万寿主簿臣有基以皇帝所书六大字示臣臣盖望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿德来世之伟闻而臣实惧焉臣闻故老言当斯之时三府百吏内宗外姻下逮近习莫不好书夫士大夫阿主之好而为书未害於政而臣惧小人因书以进之也故君子於其所好又有慎焉臣惟皇帝之知此故世无其传而臣之愚不得不惧也元佑七年二月二十五日颍州教授臣陈师道谨序

寇参军集序

大父盐铁府君外大父颖公与文忠蔡公好太常少卿寇君蔡之出也游二大父之间而辈先君而君卒二氏之子弟居同邑学同文情同好也寇氏之伯曰元老喜事而多能张李氏之墨吴唐蜀闽两越之纸端溪歙穴之砚鼠须栗尾狸毫兔颖之笔所谓文房四物山藏海蓄极天下之选倾家破产急士之穷轻身下气而交名胜士多归之者其季曰元弼一无所好顾嗜酒与诗方其展纸濡笔立下疾行倏忽数十百韵衣冠在傍合手起色骇叹不暇然成辄弃去不复爱非如世之诗生窭士牵课临仿吻颊鸣悲岁锻月炼者也昔魏晋之士当嫌疑之际能慕名着节而身在位旣不得去又不可死於是有托以逃其生别离羇旅流放忧畏之士顾无可乐之事有托以快其心私恠季氏无一於此仕虽不达而不以事经意其於失时则轻而亦好酒无日不醉苦心竭思搜索肾胃如与世士出音作新诗多而鬬捷以角一时之名者与之久则涣然解超然悟而後知其非嗜味而嗜醉非遣意而遣事也其学陶氏公孙氏者与元弼旣殁家无留藏其子某索於里中得诗若干首文若干首而第次之以请於余余勤其成而尚其志也为之序而藏之两家使後之人知吾与若世好之如此也元弼名其仕为许州司理参军元符二年八月癸巳居士陈师道序

持善序

世之力者有五曰佛曰法曰善曰恶曰愿善为至矣然难行而易失士之始学善新而恶熟福轻而障厚旣难其大矣而小人作辍其为善岂惟其难而魔力挠之也其为不善岂惟其易而业力使之也是故先佛虽有种子之喻又有汤冰焦谷之比且堪忍之土界则五浊时则争鬬人则弊恶缘则空法则末刼则陷为之不亦难乎善出於习而习不足恃也中人而下善恶并作而更报一出三途则失之尽矣岂惟其然异世则失之矣声闻所不免况於衆乎岂惟其然异念则失之矣前念之善与念而尽後念之恶与念而兴其失不亦易乎虽然为善有道愿者善之所出也愿之为善缩业之於恶能持其人使不退失故无愿则无善无业则无恶是以学者先愿而後善岂特善焉虽法与佛有不由此者乎故华严七地之菩萨大愿力所摄如来力所加自善力所持而得无生法忍圣且假之人况其下乎夫愿本也善与法佛条叶华实也善非愿不生佛非愿不成更百化而弗渝尽未来而不断其为力太矣愿者心之用则有自功以理为因以先为证则有他力具自他之力不其宜乎证至於佛为法一空其所不尽者愿也衆生尽则愿尽其无巳乎若夫善而无愿与愿而非理则为福而已敬则贵惠则富世有贵富而无不敬惠者以其无愿而失之也虽然士以私智而为愿孰效先佛之巳试乎先佛之愿莫大於妙德莫要於普贤十方同一时住世之佛皆我所导而後成圣不亦大乎万德之行出於十愿不亦要乎是以诸佛同赞而过之菩萨自谓不及也元佑二年春徐之东禅主者怀超梦出庭中见二大士相系於木下恠而问之对曰此陈教授氏之物也是夏师道始承命至则馆於东禅岂於二大士缘有素乎绍圣二年之春客东都昼而燕坐见大通禅师俯指授使具二愿於是颇颇采华严宝积而第次之愿与信者而尽心焉元符二年九月二日居士陈师道序

送参寥序

妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名於四海三十年余矣其议古今张弛人之情貌肖否言之从违诗之精粗若水赴壑阪走丸倒囊出物鸷鸟举而风迫之也若升高视下爬痒而监貌也元符之冬去鲁还吴道徐而来见余与之别余二十年复见於此爱其诗读不舍手属其谈挽不听去夜相语及唐诗僧参寥子曰贯休齐已世薄其语然以旷荡逸羣之气高世之志天下之誉王侯将相之奉而为石霜老师之役终其身不去此岂用意於诗者工拙不足病也由是而知余之所贵乃其弃余所谓浅之为丈夫者乎於其行叙以谢之

顔长道诗序

万物者才之助有助而无才虽久且近不能得其情状使才者遇之则幽奇伟丽无不为用者才而无助则不能尽其才然则待万物而後才者犹常才也若其自得於心不借美於外无视听之助而尽万物之变者其天下之奇才乎比出东都门沙行数百里来河而城者今澶州之治也平林旷野荒坟故垒甲士介马无修阻丽华之观颓垣弊庐棘荆沮洳无池台苑囿鸟兽鱼鼈之美吏不胜事一饭再起经年相逢交马顾揖不通劳苦无饮食歌舞游从之乐征商榷酤号称职官身杂徒吏下争细微无闲燕之乐彭城顔夫子居旣踰年矣元丰四年邑子陈师道西游京师遂见夫子於北门请於左右得其应用之诗若干篇罗络隐遯穿穴险怪遇事以发愤因难而见奇如在岩崖之下洲渚之上阴林丛竹空旷莽苍之野月星风露烟云杳霭之际渔钓弋猎樵苏耕稼之间不知其居弊陋之内市井之中瓮盎之侧也昔闻其语今见其人可谓美矣而於夫子犹其粗也孔子曰莫我知也夫又曰诗可以怨君子亦有怨乎夫臣之事君犹子之事父弟之事兄妾妇之事夫也为人之子而父不爱焉为人之弟而兄不爱焉为人之妾妇而夫不爱焉则人之深情皆以为怨情发於天怨出於仁舜之号泣伯奇之履霜周公之鸱鴞孔子之猗兰人皆知之而不怨有二焉东邻之子西邻之父不爱也人虽褊心莫以为意谓之路人夫妇之恩穷君臣之义尽然後为路人路人则不怨责全於君子小人则不责也谓其不足责也致怨於明主昏主则不怨也谓其不足怨也则又不怨故人臣之罪莫大於不怨不怨则忘其君多怨则失其身又有义焉此其所以异於小人者也夫子之诗仁不至於不怨义不至於多怨岂惟才焉又天下之有德者也夫才者德之用也德成於心而後才为用才尽於身而後物为用吾於夫子见之矣又为之序以诏学者

後山集卷十一







卷十二

<集部,别集类,北宋建隆至靖康,後山集>

钦定四库全书

後山集卷十二　宋　陈师道　撰记

思白堂记

元丰四年余游吴过秀见林侯侯家於苏而宦学於杭能道其江湖山林之美游览之乐而甚爱思白堂也其秋八月就舍钱塘问思白之堂而往观焉临渊而望西山楼观出焉渊昧而林茂鱼鸟乐焉江海山泽林庐之气相错风林水麓鸟兽之声相乱而雨霜寒暑昼夜之变不齐也慨然怀顾昔人之风声而乐一时之得意宜侯之甚爱而不忘也而耆老豪杰文学之士请载之石以侈其赐余未有以辞也湖之东洲保宁之寺故唐刺史白公居易燕游之所也近时律师某治其後堂而请於侯於是名之以致其思又大书之以表其处而思白之号闻於吴中夫前世游居之士有传於後者多矣独有意於白公何耶进则效其忠退则存其身仁以成政文以成言此公之行而後世士大夫之所为思也公为刺史知民之啬於水筑塘浚井利至今岂特士大夫之思哉夫怨其所恶思其所好人之所同士以德言民以功利其所异也而吏无全能故上下之论不一若公则思者衆矣士之为善诚无事於言而行终其身功尽於事必待言而後传则又不可巳也公言见於书行见於史故今有以思之此言之不忘而记之所以作也林侯尝以集贤校理通判秀州今为尚书礼部郎中其文学行治略与公等後之人又将思之其可辞乎明年而余北归又明年而为之记不知余文使人思之如两侯否六年八月十日彭城陈师道记

二亭记

居则行其仁仕则行其义家非仁不亲君臣之际又有义焉仁始於身内有以使同其乐於天外有以使同其好於人故宫室苑囿以燕其居车马器服以效其用宾射燕飨以广其意故能羣天下而世守焉钱塘关氏於其居之右地积土为坂伐石为坛而艺以药坂之下有甘井焉挟以二室左竹右木断而不斵命其坂曰药坂坛曰芝坛井曰丹井左曰巢亭右曰节亭自是关氏之父兄子弟仕而休者与夫学而未仕者朝夕在焉府县之吏郷邑之老与夫四方之过宾间从其游所乐虽异而各有得焉呜呼可谓仁其身矣引而近之守莫固焉推而外之政莫善焉关氏为吴大家世有彦士其宦於朝者三人仕於州县者四人处而学者又十有几人因而大之其兴乎蜀方士李翁曰石有玉可攻甘井可化丹砂而未试也後有贪者将剥石以贾玉竭井以市砂关氏盛衰於是见之作亭之明年关氏之良彦瞻来京师以告其僚友游旧於是士大夫之能诗者皆为赋之而属余为之记元佑元年八月丙戌彭城陈师道记

徐州学记

夫祭之有报以反本也是故食则祭先饭饮则祭先酒耕则祭先穑桑则祭先蚕畜则祭先牧祭夔於乐祭龙於社祭弃於稷祭臯陶於理祭周公孔子於学祀周公非也治始於伏牺更虞夏商至周而大备行始於伊尹更夷叔柳下惠至孔子而大成盖治成於周公行成於孔子故学者主焉自唐改礼孔顔及今元丰继以邹孟其与後之学者从祀而礼成徐故无学天禧几年承相濮阳李公迪来守改庙为学置师弟子请名与田以教养之徐人始兴於学而仕者衆矣徐地东近齐鲁北属赵魏南引江淮西通梁宋四通六达之郊南北之亢颈也南守则略河南山东北守则瞰淮江故於兵家为守攻之不克时民亦连年历战力极而亡故进则可攻退则可守形利势便先发後从故项氏当都临制四方宋武常守并护南北晋隋之间实以重兵称谓大府盖古用武之国故其人悍坚恃气尚力易为剽窃然质直谨言诺宁死不隐故犯者虽衆而易治盖可抚而教也熙宁几年始置官师广弟子员元佑四年中书舍人番阳彭公出守使其从事告於庙而新之又加其旧明年学成公率其属文武之士祭以告焉於是州之学士大夫耆老子弟乐公之承上而报本也合而为诗以侈後观其词曰

获【一作洙】泗之间大彭之国霸者之余以武为俗?桀之气乐於盗贼亦有仁政莫救其成国之有学王教以明示之好恶靡有不承庙学崇新自我两公皇化其东徐方攸同桓桓三圣七十其徒俯偻而趋有严其初有堂有庭居有室庐右弦左书伐鼔于于成则有毁物惟其常前者不已後者其忘

思亭记

甄故徐富家至甄君始以明经教授乡称善人而家益贫更数十岁不克葬其贷邑里葬其父母兄弟凡几丧邑人怜之多助之者既葬益树以木作室其旁而问名於余余以谓目之所视而思从之视干戈则思鬬视刀锯则思惧视庙社则思敬视第家则思安夫人存好恶喜惧之心物至而思固其理也今夫升高而望松梓下丘壠而行墟墓之间棘荆莽然狐兔之迹交道其有不思其亲者乎请名之曰思亭亲者人所不忘也而君子慎之故为墓於郊而封沟之为庙於家而尝禘之为哀为忌而悲哀之所以存其思也其可忘乎虽然自亲而下至於服尽服尽则情尽情尽则忘之矣夫自吾之亲而至於忘之者远故也此亭之所以作也凡君之子孙登斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思後岂不有望其木思以为材视其榛棘思以为薪登其丘墓思发其所藏者乎於是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰免矣遂为之记元佑七年八月三日

彭城移狱记

徐居东方为南境梁楚之郊其地四来无林泽之阻其民拙木无武击之技而其治多狱其狱多盗多刼论以重典购以重赏死者岁以百计购以巨万计余徐人也知其说焉庆历嘉佑之间曹濮两州称为盗区始用权制而徐故无也治平末有为徐守舍萧盗夜穴其室私其装焉於是请用重法而盗由是兴古之为盗有三惰民无生业恶子多费取资於人凶年穷里老弱死闾巷壮者起而自救郡国亡命依阻探丸以缓朝夕今之为盗有二两军亡卒无以自存县之尉士终更罢归凡民去耒耜更邑市偷惰侈靡不能自达而其技足使也重法之盗有二奸猾诱民为盗而反告逐捕之吏以窃为强上下相通以掠服之不然毒死狱中以幸赏徐之盗有二其愚易罔其拙不能自明凡为盗者五而徐之为盗九凡盗不急利则缓死而徐之盗以身为市而就死也凡盗抵法而徐之盗罔於法也可不察乎夫刑之不胜盗久矣故季康子以为患智之不胜盗久矣故赵京兆盗谋辄觉而不能禁也购之不胜盗久矣为购以尽敌也盗可尽乎然则前三者可不可也刘叔贡父为曹州盗贼衰息犴狱屡空或问弭盗之术叔贡父曰吾何术焉不以重地视之而已有为句容令多盗改置社稷而加礼焉既而盗止先君子所说先吏所为世必以为难而今人所行世所共知者复何难哉盖世以簿书讼狱为治故意不及其外而一切絶之非行之难而不为也此两人者特一其所遇敬其所事而其效如此又况古人之善其身而行之者乎彭城狱故近市汶阳梁叔忱废县圃而徙之为南北之室以时寒暑不以考掠而狱益明叔忱为令有能方地数百历年数十未有其比余为徐学官过之见其兴作而乞余为之记会徙颍不果作明年狱成使来告而记之後之人以余所称为心以叔忱所治为法彭城之狱庶其清乎叔忱名子谅丞相庄肃公之孙以奉议郎知县事云元佑七年六月十五日陈师道记

彭城县令石记

庆历初西边弛兵益修政事谓吏之近民莫如令始出王官行县事以休其民盖自选人三考用举者为令令三考用举者为京官京官满三岁为朝官盖士之选者以选士治剧县若相宜然而犹有不合者岂法使然哉徐为州部五县而四用选令县故为难治而彭城其尤也昔汉宣帝责成郡国守相班班声蹟可纪今选士为令於古为加详而吏治不尽如古其故何耶盖汉承秦弊纲目疎阔吏自为治故易为功而非王制今法令备具上下维持中才可以守而智者常患不尽其用故其治难无赫赫之功虽然善其身明其视听使民有所恃而不冤亦可谓良有司矣司马迁班固传循吏不列县令岂以县非王官不登简策略而不书耶今皆天子命吏可不自勉使史氏有述焉令厅故无记承议郎梁君始追纪其名氏列於石凡十九人记与不记不足为吏能否而梁君力能及之为有余也元佑七年八月十四日陈师道记

披云楼记

曹故周之城国亡而为邑陶之故城是也陶之西南有丘焉禹贡所为陶丘墨子竹书纪年所谓釜丘图记所谓南右山而州人所谓南鲁太师之墓者也汉哀帝由定陶王而为天子尊其父恭王为皇帝置寝庙如祖宗周丘而城以为陵邑今州治是也州之北数里而近两丘相属六国魏王之墓也有冈自东北屈而西南隐如伏龙魏之所以葬也择地而葬尚矣而曰魏隧王墓者以其始隧而葬也其後名州曰左城墓曰左山冈曰左冈记曰左山其下多左姓故名然莫得而考也余谓尔雅丘再成为陶釜者负也犹陶也而皇甫谧曰舜陶河滨而名郭璞又云在定陶城中者皆误矣然则州之所治犹曹国之旧也朱公谓陶天下之中诸侯四通货所交易班氏亦谓尧作成阳舜渔雷泽汤居亳故其土有先王之遗风重厚多君子好稼穑恶衣服以致畜藏秦汉去今未久而幽僻荒虚商旅不出其涂五代承唐之乱田里壮少弃本业酒食歌舞驰狗马饰冠屦强悍喜攻刼佩刀引强指人之藏以为费至杀吏士冒城郭皆与古异世亦多变矣故常选用武吏重法厚赏击伐斩杀狱市无虚日号曹濮为盗区吏常日夜讯掠证验省文书出购募调兵选将期会赴告不得休息故郊无台池苑囿而府无门馆宾不劳赠吏无燕赐号为辅州大府而威重不称岂上所崇极而下所观听者哉曹近京师皇化所先承平百年风俗移易金鼔不作狱市屡空吏始於其间兴筑除饰以待四方之宾与闾巷之士而来者继焉堂馆相望如诸侯居而连檐曲室坐者挥汗每盛夏常闭阁谢客於礼犹有阙也朝请大夫郭侯之为是州不忍盗贼其民必以仁恕而人益劝振其纲目百识具举而府益无事又连岁大穰稼有藏积其明年之春始因其旧广而新之为披云之楼其地之宜与登望之乐栋宇之制为一州之胜而其费盖不及民也夫人不可以久劳亦不可以久逸逸者所以大劳也劳逸相济然後身安而事治礼曰仲夏之月可以居高明可以远眺望昔吕不韦与其客记其所闻以为月纪则居高瞩远乃先王之政也而世之吏道致期会程文书以为治盖亦其一焉台池苑囿燕射畋渔虽非政之所先亦非其所不为也今失先後之序与不勤其事而受其养者则有媿矣虽然吏之所以能有此者岂非世之承平岁之丰穰而政之暇豫也耶则居其职者可不知乎余常从侯而登极目四顾则昔之范蠡慎到穰侯甯武子与夫汉魏之墓也其 人非万乘之君则其相也其功誉富贵文学辨议皆惊世而絶俗而今日之风霜荆棘狐貉之与穴也河济之间禹之所治声烈赫然而通川广泽皆失其故处使人悲伤慷慨而兴起盖可采而赋顾吾老矣力不足以及此而为之记绍圣四年十一月五日彭城陈师道记

汳水新渠记

汳句於萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟仪至浚其下为涡别为汳汳至蒙别为获余波迤於进阳东历萧彭城入於泗注谓鸿沟官渡淄获丹浚与渠一也禹塞荥泽而通渠於甫田其後河絶旃然入焉即索水也汉书地理志荥阳既有汴水又有莨荡而受泲梁蒙有获水首受淄获至彭城入泗以余考之河渠书云自禹之後荥阳引河为鸿沟以通宋郑陈蔡曹卫与济汝淮泗会於楚而竹书纪年梁惠成王入河於甫田又引而东明非禹之旧也书曰济入於河东出於陶丘北者入而复出也溢为荥者济之别也荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出淄获无始盖略之也余谓与经合而荥水诸书皆不载又疑渠汳为二而荥有一焉杜佑以经作於顺帝之後诡诞无据而注叙渠源或河或泲或河泲合其说不一次其所引经纷错悖戾而志亦阔略不具辨始末盖皆不可考也自汉末河入於汳灌注兖豫永平中导汳自荥阳别而东北至千乘入於海而河复於是故渎在新渠之南注所谓絶河而受索自此始隋开皇中因汉之旧导河入汳大业初合河索为通济渠别而东南入於淮而故道竭今始东都受退水为臭河於畿为白沟於宋为长沙於单为石梁於徐为汳而入於南清南清故泗也盖自王都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肆於河外每水至南里之民皆徙避之庐舍没焉率数岁一逢民以为病绍圣三年县令朝奉郎张惇始自河西因故作新支为大渠合於东河以导滞而援溺於是富者出财壮者出力日劝旬劳既月而成邑人相与语曰渠议旧矣更数令不决而卒成於吾侯孰有惠而不报者乎於是不谋而同欲纪於石以属余余谓张侯其居善守行峻而言直以成其名其任善义不畏不侮以登於治其可纪者多矣而诸父兄独有见於此者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书八月二十五日彭城陈师道记

佛指记

建隆几年皇师伐蜀【一本云建隆初王师伐蜀】曹卒有在行者樵刍山间数见光气发地得石函藏佛指焉念无所置且畏夺乃破半臂而藏之老而归兵乞丐道路开元寺法华院僧闻而收之厚其供御数岁破半臂出以报焉後归上生而僧持去客成武邑人迎供得舍利无数上生主者重宝通三论严律居衆供施不倦思有以还之会僧如东都过曹宝谕意他日赴供西里渡浰水遇而申之且厚其报僧行不辍宝反随之及郭会僧市益焉其主见而讼之乃留宝请於州而得焉骨裂苍然而无感应疑为僧所欺也余迎致兴国院率私属而敬焉供茶三盏澄聚为华余谓宝曰非圣何以致此其体坏色变殆为物所触耳如来铁鉢祖师所传曹溪所藏者南汉之霸迎入宫中传之妇人应手而裂其何疑焉宝曰我以水【一作作水】玉匣而藏之使目可视而手不近可乎余应曰可退求於家无物可施为记其事使疑者信谤者悔富者施是亦助也语有之欲知前时视今日余以词义名次四君而贫於一代其可以文施耶昔童子聚沙以戏见佛而施佛为授记之转轮王福四之一其後百年阿育王是也转论四王相好同佛而王肤如错人不可近施之人胜故其报重施之物微故其报轻夫三界惟心万法惟识无待於事而此何也盖等心而施则生与佛等沙与金等事夺於理故报随於理心有分别则物有高下理夺於事故报从於事岂不为心也耶夫轮王大福也特一念尔顾其心之何如我以文施其不可乎虽然佛之报身以万德穷其所以别各有因是以菩萨虽证道体而具万行盖未有无理之事无事之理也则以文施其有阙乎客有言曰曹近京师一有传焉国将宝之覆且不保张之可乎余应之曰不然佛无去来而人有因缘因有厚薄故缘有时限缘之所在孰得止之前日也以悲为心明扬劝厉与衆兴福则先佛之愿若欲独善而私有之虽缘於佛其非贪乎行不契圣鬼将夺之不待缘也宝以为然又曰我初出家抽架上书得证道歌先能成诵虽听相论而喜性宗暇则读之我岂与有缘乎三岁之後将参学於东南而终老焉余叹曰赵州临济皆曹人也今数百岁矣嗣古导今将在子与夫人命呼吸间三岁不亦远乎与其悔後宁好先耶子与时竞时不待子也绍圣三年八月十日居士陈师道记

是是亭记

刘子佐巨野架室以居名曰是是之亭而语客曰吾刚不就俗介不容衆而人亦不吾容也故吾勉焉是其所是而不非其所非又惧与时而忘之也以吾居耳目属焉亦盘盂几杖服佩之类也吾其免乎客笑之曰是是近谄非非近讪不幸而遇宁讪无謟以病刘子晁子闻而作曰事无常是亦无常非使天下举以为非而子独是之何所取正使天下举以为是而子独非之安得力而争诸尝与子问津於无可无之涂而弭节乎两忘之圃夫安知吾是之所在又为之赋以砭刘子陈子见而叹曰夫三子之言其皆有所激乎今夫是非参於前子将称其所是而默其所非自以为得矣而曾不思默而不称则固巳非之矣使世皆愚也其有知之者矣吾惧子之不免夫是其所非则为谄非其所是则为讪是非不失其正二何有焉客之笑非子之病也夫道二理与事是也是非两忘者理也有是与非者事也事待理而後立理待事而後行今使刘子忘而不有於事犹有阙乎晁子之砭非子之药也刘子名某【一本云刘子名义仲】南康人其大父凝之有所不顾举世挽之不能回也仕不合而去老於庐山之下庐陵文忠公为赋庐山高也其父道原面数人短长不避权贵羣居聚语是是非非公无所隐闻者至心掉手失掩耳疾走而略不以为意卒穷以死而天下归重焉今刘子博览伟辩刻身苦思既嗣其世向善讐恶亦不减其二父而能沉潜摧折以成其材故士君子皆乐告以善也孟子曰是非之心智之端也又曰无是非之心非人也薋菉之不知白黑之不分固士之所弃而尽言招过又昔人之所戒也然则何施而可乎夫明天下之是非者智也正天下之是非者任也进则见於事退则见於书子姑明之二者必有一矣绍圣四年二月五日彭城陈师道记

白鹤观记

徐山不泉州治之南有平泉焉深明洁甘旱潦自如泉之上有老氏宫其地为彭城之西乡皆曰白鹤说者曰泉有鹤下焉故名观乡又因泉而名观有记曰唐高宗遗之所建也余读杜光庭灵验记曰天皇东封鹤集其坛使诸州为老氏筑宫号以白鹤与石文合而说为妄其泉与乡盖因观而名也庆历几年筑州之南郭吏从其学者求而不得乃曲其处以限焉泉与观始异嘉佑中农者赵真病死梦御鹤适野视下如江湖杰木行列蛇厉守之既度控东山而下乃泗上定云山也寤而愈以为老氏之祥尽其有以报焉道士刘归真与其徒李道亨又协衆而继之以成其名以石而属余凡数岁十余请而不已则其可巳乎夫老释氏之教并行於世而有衰盛世遂以为优劣又谓教有利有不利皆非也夫二氏离行而合委其所异者因於俗也至其隆替系於世世之好恶则系其习岂今之人於老氏未夙习乎昔庄生子休谓诸子阙老墨惠与已之道同出於六经而老庄各自为家盖子休学於田生子方子方学於端木生子贡而列御寇庚桑楚皆寓言无实後之学者因而成书至汉两刘校中书为七略其序方伎有神仙诸子有道家而老庄并焉天神地只三灵百神又皆出於礼官而今之为道者合而有之益以符咒法籙捕使鬼物皆老氏所不道然其祈报祸祥驱禳回起昭昭不诬而非余所能知也盖自耼休而後士不明於理而术益工此其所以不振也耶而刘一士独能有成岂不良哉虽然余有私焉刘行数千里受天师之籙於龙虎山未及行庄犹有待也今老矣盍辍其巳能而勤其未能乎李方壮可任以事而嗣其志也如是其有不兴者乎元符元年九月甲寅东里陈师道撰

观音院修满浄佛殿记

物有盛衰人有向背向盛背衰人则逐物虽然向则盛背则衰物亦有待於人焉吾州之南山太平兴国寺山之南北凡十有七院其东南隅别有胜果禅院始时寺之卧佛罗汉观音为盛金罄之施门无虚日其後胜果兴而三家替以故像毁不饰室毁不补革金不鸣而突无烟使人一视而等施则盛不极而事毕虽然人所避就物所丰悴岂智力所能元佑八年比丘某始合衆施既新其殿又载於石使人请者累至余学於释氏愿自效使不请且强与之况其请之勤耶夫始之非难而述之难积土为址伐山出木虚日费财世以为能而竞焉易故而新就下而高事半功倍谓因人成事而不为也惟然故天下之事莫不皆然岂特浮屠氏之役乎故其说以起废为胜福则彼固知之矣院故有阁当诸山之冲属两洪之声余从居者登而乐焉已而少者壮壮者老老者逝矣而前者之乐又为今之悲也身既与物同其盛衰心亦与时而迁谢则其所异者何乎览者其自知之淳化初知制诰孙何以布衣来於时曹武忠王得罪右府以节来守门不纳谒而一府无过之者院之楞严讲师惠泉召而致馆且为治行明年而登上第其次路枨来贰使事而属之且曰急穷而忘报交素而远名僧之英乎路未以为然也泉知其意去游吴遂不还路至之明日过则亡矣於是赋其堂则其所兴坏盖知矣元符元年九月巳酉东里陈师道撰

御书记

仁宗皇帝御书两纸四字其文曰善法行政其玺文曰帝籙皇佑嘉佑之间以赐其臣江休复於是休复为集贤校理御试详定官休复以文义诵说明习世务奉使有绩列於名臣遂蒙显扬能以翰墨归藏於家而世守之其为平生之观学者之荣至矣休复後为刑部郎中修起居注以卒其孙端礼以示臣师道使记载皇帝所以照临江氏假宠子孙明示来今臣盖不得辞臣愚敬惟皇帝之於书极矣在位四十余年外被四夷下逮百世口耳所传纸墨所载德政道化有不胜言其不习而能者岂圣人优为哉臣亦不敢赞也臣生於皇佑四年被蒙恩泽上下田里不畏不夭至於成人而不得望前驱之尘蹈後车之躅臣不胜至恨乃今幸得伏览圣制见至人之用心附於不忘臣亦与有荣焉端礼学而不息文而又能世其家将复受赐矣元佑元年闰月已丑徐州彭城县王乡任化里臣师道昧死谨记

忘归亭记

熙宁七年尚书水部郎中开封刘君刺守金州平政岁丰士民康乐廼作亭於北城之上以望牛山而临汉水以乐府僚属四方之游士名之曰忘归之亭又使其客彭城陈师道记其意曰西城治汉上游庐舍弊陋市肆落莫名虽为州实不如秦楚下县山林四塞行数百千里水道阻险转缘山间悬流递折触石破舟回洑平渊深昧不测射工水蛭中人多死陆行凭陵因山梯石悬栈过险修林丛竹悍蛇鸷兽卒出杀人家有蛊厉乘间行毒邻里无过从行路不敢饮食拥掩?郁日月隐蔽夜长昼短暄寒无时又多雾雨疾疢易作土疎河润地气发泄人多病脚废丘故宫颓城败塚达於四境狐鸣鸟声日夜间作使人怅然怀归凄然发叹挥然出泪於是相与登斯亭以向坐则又志意舒徐气血和平蘧然而笑栩然而歌超然而忘归其山川之美临观之乐不言可知言不能尽也士大夫去坟墓背田庐祖宗因友旧从戍於异域故虽君子无厌苦之志而有归心居官有守义不得去念岁月之永而忧不可极作为斯亭与人同乐以居而忘怀其志壮哉公以治人私以养生古之政也师道敢不承君之命

面壁庵记

禅人祖圆觉老师自天竺来居嵩高少林道场盖面壁者九年二祖禅师断臂立雪世举知之而昧其处自少林行殿而西林篁?郁千步而近度密越阻羣山四临前则少室诸峯嵱嵷连层後则五乳崒兀拥掩如举手内向中峰之下乃其故处有泉泠然始至无水则杖刺地随举而涌引而东出世号以锡杖而丛榛族棘荒秽翳塞兔蹊雉域蛇鼯所舍樵数避焉元佑几年留守简翼张公求而得之始往过焉使作亭以识其处除地得址层甓宛然後十有余年知登封县楼异复往过之谓长老清江襄棘开道始有人声马迹再至则治矣盍复其故对曰下南山之木出西谷之竹伐薪以陶率少而役可立具其所乏者财尔异请任之於时衆治泰陵休於次异敬以请自监司与百局之执事及郡县之令丞佐尉下逮工贾士庶不挽而同於是智者谋仁者施壮效其力工献其技为堂为室图像陈焉守卫有次门庑有列盖十朝而具既月而成林出芝十有二本华各异色茎如漆饰甘露雨於泉池夜有光气四起属天合为大练东西数十里呜呼其兴可量乎耶夫道一而今之教者三三家之後相与诋訾盖世异则教异教异则说异尽已之道则人之道可尽究其说则说亦究其相自也固宜三圣之道非异其传与不传也耶子孔氏之门顔闵冉皆无传仲弓之後则有荀卿曾舆之後则有孟轲端木赐之後则庄休而荀孟庄之後无闻焉李氏之传关尹尹之传後无闻焉释自能仁二十八世而为初祖祖之东六世而为曹溪至於今又十有五世而儒老子之徒欲与校其源委误矣呜呼道之不传盖始於此历岁千百逮今而兴岂有待於异耶建中靖国元年九月十八日居士陈师道撰比丘昙潜书

後山集卷十二







卷十三

钦定四库全书

後山集卷十三　宋　陈师道　撰论

正统论

统者一也天下而君之王事也君子之所贵也吾於诗春秋孟子见之也周南自风而雅王者之事也召南自家而国诸侯之事也公羊子曰王正月者大一统也孟子曰伊尹孔子得百里之地皆能朝诸侯而有天下也夫正者以有贰也非谓得之有正与否也天下有贰君子择而与之所以致一也不一则无君无君则人道尽矣吾於中说见之也王子曰中国有一圣人明之中国有并圣人除之夫列国并立而不相尚君子必致于一者不欲天下一日而无君也吾於春秋见之也诗降於风书絶於文侯之命则天下无王矣春秋所以作也天下无王而正月必书王者所以君之也由周而上天下为一由周而下学者所论者五焉有其位而不一者东周是也有天下而无位者齐晋是也有统而为闰者秦蜀是也无其统而为伪者魏梁是也上无所始下无所终南北是也正之说有三而其用一三者天地人也天者命【一作令】也天与贤则贤天与子则子非人所能为也故君子敬焉地者中国也天地之所合也先王之所治也礼乐刑政之所出也故君子慕焉人者德功也德者化也功者事也故君子尚焉一者义也可进则进可黜则黜而统有归矣吾於诗与春秋见之也西伯诸侯也君子与其王平桓周之余而君子夺其王也隐公摄位而先君之元子君子与其君也桓公世子也王与诸侯大夫国人君之而王法所讨君子黜之文王西夷之人秦与吴楚戎蛮也君子进而中国之也杞夏裔也君子斥而夷狄之也曰周之东夷於诸侯其所有号尔故诗降而书絶之君子盖有待也夫诗降而书絶则天下无周矣王者可以作也而卒无以代之徒以先王之世天下须君而复与之岂君子所欲哉桓文一中国却外夷出民水火之中有功矣天命不改管仲不得而革也夫周存之者天也文武之泽也黜之者人也天下之法也此周与齐晋之辨也秦之昭襄始亡周而臣诸侯及始皇又合六国而为一而学者不以接统岂不巳甚矣哉以秦之暴疾之可也而不谓天下为秦可乎夺其统其谁与哉新莽汉之盗也而汉讨之是犹夏之穷羿卫之州吁而齐之无知也而学者疑其年吾於春秋见之也鲁昭公之失国寓於诸侯而季氏服君之服行君之事也七年君子以其前系之昭其後系之定则以元始属之建武其可矣此秦新之辨也三国之一吾於续书见之也汉中邦之旧也刘葛之所造也君子之所向也而地则四隅也德远而功迩君子不得而私焉吴魏皆有志於天下又皆功于民而魏则中国也於是与之其得已乎此曹魏之辨也自晋而下则为陈陈亡於隋则有中国自隋而上则为魏魏而上为燕赵赵继晋者也晋之亡犹秦也非人亡之也举天下而弃之智者得之而谓之逆乎其事则汉唐其名则霸其义则虽非桓文亦非晋之罪人也则有始石氏羯也慕容氏鲜卑也然居中国之位有中国之民而行中国之政矣是犹书之秦春秋之吴楚也燕赵不为夷谓魏为狄乎南北之变吾於元经见之也晋之东犹汉也属而继宗古之制也其所贵者以中土之无代也君子因其旧而与之犹周也皇始授魏进之也天也而帝晋者人也魏可贵而未贵晋可贱而未贱故君子持之也持之者待其定也晋宋有其志又有其功而魏未有以胜之武文没而孝文兴於是南北定矣故宋亡而帝魏也孝建之後可以夺矣而君子不忍者武文之泽也故因其亡而取之或曰魏假之华齐梁陈斥之蛮无乃悖乎曰夷而变虽未纯乎夏君子进之也夏而变虽未纯乎夷君子斥之也矧其纯乎孔子曰一日克已复礼天下归仁而不考其素善其变也又况终身由之者乎色斯举矣而不察其着恶其变也又况言咈行乎此南北之辨也学者拟梁而於新唐非其族也且其取之夺也非讨也吾于春秋见之也楚比盗也而弃疾杀之君子书之曰公子弃疾杀公子比以情不以迹也梁之有犹魏也此朱梁之辨也吾於正统基之经以定其论资之公以济其义折衆说之在而归诸正庶乎其可也

取守论

世之说曰文武异道取守异宜武夫策义可以进取儒者用仁可与守成秦以用武而亡宋襄公以用儒而败故汉取以诈力守以仁义文武迭用而各得其宜也是不然犹之於人也有喜则有怒可笑则可哭未有喜而不怒笑而不哭者也喜怒同出於人武文同出於道譬之人焉自本观之手足耳目皆身也言动视听皆用也自末观之手足异号耳目异使而世以为异者有见於前也古之取天下者以身其守之者亦以身故君子修身而天下平修身非以致天下而天下归之林非慕鸟也渊非召鱼也而鱼鸟从之者从其所也古之人行之者文王是也而於诗见之周南所以取也小雅所以守也而孔子着之以为法也後之取天下者以兵兵者争而已矣以诈胜诈以力胜力致其争也至其尽敌则无所与争而君臣相屠矣故其语曰兔死犬烹鸟尽弓藏盖其所取者乃所以杀其身也譬之于盗足以致财而不足以为生秦汉是也汤武之兵非取天下也取有罪也古之守者以天下计故尧禅舜舜禅禹汤放桀武王伐纣周公居洛曰有德易以兴无德易以亡岂为子孙计哉其取之以天下其守之以天下故五伯迭兴不得而私也後之守者以子孙计其得之以争其守之也畏人之有争心也故秦堕名城销锋镝杀豪杰愚黔首以止争也汉高祖曰安得壮士守四方以御争也此其所异也私故也故世以为异者有见於後也儒者难与虑始可与守成叔孙通之言也通之佐汉而进羣盗壮士其学既不足於取而天下既定因时便事使为朝会祭祀弁服之制以为仁义守天下之具孟子曰礼节文仁义者也礼以为节仪以为文夫朝会祭祀弁服之制是仪也礼之文也岂仁义之实哉则通之学文不足於守也然而汉之所以持世而遗後者其萧何之法乎通何与焉古之於仁义有四焉由之者道也无为而无不为舜禹是也为之者善也好仁而恶不仁汤武是也假之者为人者也不善其身而善其政五霸是也修之者为道者也故曰回心三月不违仁其余日月至焉而已矣七十子是也汉之於仁义非善其身也善其政而已非明於已也有见於古而已其不迨於五霸者所谓政者未尽善而所谓义者未尽明也其假之而不至乎宋襄公有亡国残民丧身之道而以不鼓不成列不禽二毛为仁是不知务也譬之於盗寡取以为亷忘其财之盗也子鱼曰爱其重伤则如勿伤爱其二毛则如服焉此仁人之言也襄公何知焉

商君论

士之为善终其身则善不胜言也其为恶也亦然故君子论其大焉以先王之法义而议公孙鞅之行治莫非罪也而论其大者有四焉鞅之术屠也政其具也故政不行则屠秦之民政行则屠诸侯之民去杀则无行焉夫爱人者人爱之恶人者人恶之则屠之者人岂忘之也而又导之以杀驱之以战则民知杀而已怀杀人之心操杀人之具以事其上其不亡者昔未有也故其利足以兼诸侯而其祸亦以亡秦此所谓白昼而攫金者也金则得矣而身随之愚者不为也鞅之亡秦其罪一也政以保民也而杀以行政化以革奸也而奸以成俗用秦之民如牛羊然市无完人道有流血鞅之贼民其罪二也君不患不善而患无其志志者适道之源也孝公虽未善抑有志矣因其志而导之犹顺流而下也而鞅损而小之蔽其良心逢以桀恶百世之後名为暴君谈者不置也鞅之贼君其罪三也鞅诚用赵良之言捐国去位兴贤以易政作德以变俗岂徒安秦所以安其身也徇巳怙终卒车裂之鞅之亡身其罪四也夫四罪者人有其一王者之法不待教而诛而鞅况具之耶是故秦霸者之罪人而鞅秦之罪人也始鞅之说孝公以王道而不用也说者谓鞅舍已从人苟合者也是不然夫怀璧以适市其价百万而偿以万则贾者不售也若石则售之矣鞅之所怀石也而市之玉耳故其价易当也王者之法政以成天下之务者所以治也故曰如有用我者期月而已三年有成王道之始也成天下之俗者所以安也故曰有王者必世而後仁王道之终也而鞅以谓王者之郊不及其身数十百年而後见其不知也明矣夫王帝皇者古今之异号耳而鞅以谓有帝道焉有王道焉其陋甚矣而始说之以王道者岂小人之心欲所用乎上以探主之意又以坚其意下以引就其说又以拒人之说也则听之者可不察乎夫孝公之用鞅也以国听命以身受教威福并主而不忌朝无公臣而不疑刑及骨肉而不怒毁着通国而不夺故鞅得终其术可谓善用矣用鞅之道而用贤其王可立而待也当是之时子舆在邹子休在楚不为无贤也远者所不知而赵良之近而又不知可不惜哉是故有国者不患不能用人而患乎不知人也

霍光论

有其才而无其节者司马懿是也有其节而无其才者荀息是也有是二者成功而去伊周是也有是二者守而不固霍光是也光承武帝孤幼之托天下之寄黜昏显明全而归之承征伐之後公私两弊而十数年间内丰外服光之功有三焉然以私爱冒大义邻於夺矣其幸宣帝智而不争使之争则未可知也昭长而宣立既不能去又不归政光之失亦三焉史氏谓不学无术闇於大理而或以谓人伦逆顺虽不学而知之日磾老胡而着忠孝何待於学呜呼学则明否则蔽理之常也不学而能者道也畏之者学也学而後知畏也畏圣人之言也光之不胜私以其不知畏也光善人也使其学而知畏其肯出此乎岂特如此其肯以婢为妻乎则除恶于未然光之三失其皆出於此乎或者又谓节而不才然保人之幼全人之国天下危而复安此皆才之大者至其结婚不与上官以宰相子守关与武库亲同列而虑患有急而收符玺又皆有以过人特其才有能否虽然中人而下亦不能具也或又谓日磾不肯纳女後宫而光以为后日磾杀弄儿而光隂妻为不知光之守节诚有不如至其功亦非日磾所及也始光推日磾而谓匈奴轻汉此其智有过人者惜乎不之尽也

後山集卷十三







卷十四

<集部,别集类,北宋建隆至靖康,後山集>

钦定四库全书

後山集卷十四　宋　陈师道　撰策　策问

拟御试武举策

问汤武之兵无敌於天下然而或曰出其不意或曰天命未也晋文公伯者尔然欲用其民则曰教之义示之礼与信夫出其不意诡道也诸侯不期而会者八百矣然而犹曰天命未也其故何哉能用其民以礼义信然而不曰王者之事何也昔之誓师者或曰孥戮或曰有常刑或曰有大刑或曰有无余刑非杀其不同何也司马迁读司马兵法曰虽三代未能究其义如其文也今其书尚在其义难尽其文难遵者何欤墨子之诎公输九攻而九拒之诸葛之服孟获七擒而七纵之其智安出哉诸羌犯汉辛武贤段纪明则谓当大击之赵充国张奂则谓兵可罢以罢之为是而纪明之战克以撃之为便而充国之算胜或谋同而功异或论殊而效同何以然也子大夫习於论兵造庭待问其以所学具着於篇

【臣】惟陛下学以明王度德以善方俗材以成世务不自贤圣询於寡昧延见田里之士究观文武之宜臣愚无以奉明问广圣志顾尝闻之薮宅善牧川居善渔偏昧者听微右废者便左臣诚不佞顾无游居之习便左之能以成陛下好问之志而幸万一之得哉谨冒死对臣闻孔子曰俎豆之事则尝闻之矣军旅之事未之学也夫兵非圣人之学其所学者无事於兵虽然兵者政之出也能尽俎豆之事则军旅得矣圣人虽不学盖能之矣刑者政之余兵者刑之末非圣人所优为也故武未尽善不若舜禹之修文也古之为国者兵设而不试战习而不用应而不倡服而不侮临敌而人不战得国而市不乱此王政也若夫亷李之战鬬事也孙吴之书盗术也不足陈於王者之前当以臣之所闻敬奉明诏其有不称乃臣寡陋之罪非圣人之道有所不宜也臣闻古之言无敌者非谓战胜守固天下不能敌也谓其愿为之臣而莫与敌焉昔商汤东征则西怨南征则北怨可谓不敌矣若夏桀则其衆曰时日曷丧余及汝皆亡非商亡夏夏自亡也夫不攻敌自亡以天下当一夫安用诈三王之伐行天讨也是故谋於蓍龟询於臣民以定其论法以正名刑以正罪以成其词诏於鬼神谕於公侯诰之于国誓之于军以致其衆教之以文惧之以武声之以钟鼓与天下共之惟公与义诈何施焉故以汤为出不意以伐桀者盖不知义也臣闻命者天之道视人则知矣天从人者也周文之时三分天下而有二天之去商旧矣不待盟津而知之臣以为文武後之非命後也君子之道同而各有行也如权之称物惟其所轻重文王屈义而伸仁以同于天武王屈仁而伸义以顺其命孔子以为文王至德也夫优为之与不可已而为之者异矣此文王之为文武王之为武也盟津之会臣无传焉其汉儒之说乎故以武王为还师以待时者盖不知命也臣闻君子内德而外行有其德而无其行者有矣有其行而无其德者有矣故君子贵其全也易曰君子以成德为行君子之行出於德也德则有化礼义信者德之行也是故王以安行覇以利动利之者伪也君子耻之夫德形於身而加於民谓之化教其可禁其不可谓之政无化则不革无政则不行本末相用王者之事也晋文公则不然大蒐以示礼伐原以示信勤王以示义夫上无化下无教造事举善以耸观听此岂有意於成俗文之以为名尔然能用其民者盖有政焉王者尚政行之以刑有行而无其德有政而无其化此晋之所以不王也臣读征誓之书知後世之刑重也虞之誓曰其克有勲刑盖未用也夏商之誓曰孥戮汝周之誓曰有显戮尚刑也夏商之奴周之皂隶也鲁之誓曰有常刑有大刑有无余刑非杀越逐诱盗则服常刑大刑杀也材不足用则服无余刑或孥或戮犹未至於杀也无余者尽之之词也刑尽而非杀犹今之言罪止於流者也饷不足食则服大刑刑至於杀则极矣传者以谓无余之刑戮及妻子臣不知其说也夫罚弗及嗣臯陶之善问也罪人不族武王之伐纣也父子兄弟罪不相及周公之命康叔也而伯禽为之乎先王之刑有至於杀而无相及者以非其罪也故刑至于杀不以为暴而迁刑则暴也虽然誓师而至于杀不亦甚乎夫三代异尚惟其时也同有三典施於五刑惟其宜也军事尚威其用重典乎天下有道征伐出於天子鲁之军刑盖周制也臣则知其仁焉先之以誓期於不悖示之以刑期於不犯未足为仁师克则鲜死为负则多矣伸之以威以逭死也其仁至矣仁以济义义以行信此所以为贤也臣闻齐威王使其大夫追论古者司马兵法附以先齐大司马田穰苴之说号曰司马穰苴兵法夫所谓古者司马兵法周之政典也所谓司马穰苴兵法太史迁之所论今博士弟子之所为说者也昔周公作政典司马守之以佐天子平邦国而正百官均万民故征伐出於天子及上废其典下失其职而周衰矣故征伐出於诸侯使典之用舍兴坏系焉迁徒见七国楚汉之战以诈胜而身固未尝行道也遂以仁义为虚名而疑三代以文具可谓不学矣史称迁博极羣书而其论如此所谓虽多奚为者矣臣谨按传记所载司马法之文今书皆无之则亦非齐之全书也然其书曰礼与法表里文与武左右又曰杀人以安人杀之可也攻其国爱其民攻之可也以战去战虽战可也又曰冬夏不兴师所以兼爱民也此先王之政何所难乎至其说曰系其疑加其卒致其屈袭其规此穰苴之所知秦汉之所行迁之所见而谓先王为之乎臣惟墨子之拒公输匠之事也武侯之屈孟获将之事也此百官羣吏之能非王法也昔墨子为守屈其一世而不以守名自惟其术有大者焉墨子之所不为臣愚敢为陛下道哉崇墉浚川完廪衆民可以守矣然而不守者民散故也故曰地利不如人和也封沟委积所以保民也民固矣而後城郭可得而守也禾粟可得而食也墨子之术而得用也不然寇将侵之巧何施焉夫武侯之纵敌务胜其心以持久专意东方而无後忧可谓善画矣虽然智以服人可以终侯之世不可继也此伯者之术也君子制法中材守之所谓百世之道也书曰柔远能迩惇德允元而难任人蛮夷率服又曰无怠无荒四夷来王夫行法於身而效於四海之外臣谓王者之功易也臣闻先汉西羌之叛辛武贤则欲攻赵充国则以守臣愚以充国之计是也後汉东羌之叛张奂则欲广恩段熲则欲极武臣愚以谓皆非也惟臣谓武贤之议非为国远计冒危要幸以自利耳此边吏之常态国之大患也臣谓充国之议有大焉其说曰帝王之兵以全取胜是以贵谋而贱战战而百胜非善之善也故先为不可胜以待敌之可胜夫虑胜而战度德而攻可谓善矣非全师坐胜之道也不战而胜不攻而取此充国所谓善之善者屯田是也虏所保者衆恃者地夺其田里则人畜失职而衆不保矣购之以利则有罪者可得亡辜者可致此坐支解虏之道也逸以待劳久以待变亡费而有备可谓善矣臣犹以谓未也兵久则顿役久则怠内有盗叛乘间之虞外有夷狄相因之变防患於未然收利於将来有先王之意焉夫治外与内异譬之於家盗在内攻之可也在外备之可也千金之子不开门穴垣与盗争死况於国乎臣故曰充国之议是也汉居羌属於三辅与民杂处而武备不修将吏不选扰以致怨利以启贪以故数叛夫御失其宜杀之则怨寛之则侮张奂不推其本而袭儒者之弊以恩易武力穷则服利而复动一切苟安非至计也段熲穷兵以尽敌此蛮夷相攻非中国之政也王者之师务明善恶罪人得则畏威善人伸则怀德二者各得其一臣故以谓皆非也以臣之愚敺之度塞限以封略羁以恩信完聚缮守以待其来则汉长无事矣臣闻王者之治夷狄自治而已譬诸身焉气血外强精神内守则厉邪不干本虚末弛则风湿暑寒乘间而作惟其所致疾何能焉其视夷狄若无事然不足计曲直较得失备御之道因其盛衰来则抚之去则已之其来不怡其去不戚外之也昔文王事昆夷武王通道九夷八蛮太王去邠宣王薄伐至于太原因时之宜非异道也太王诸侯之事也上无王下无伯既不能拒又不能去是为道宣王者事也拯民以去乱武之经也逐之尽境以限内外天之制也如鸟之攫如兽之搏敺之则已暴者为之则覆巢熏穴戮及麛卵不可谓政强则事之文王是也弱则怀之武王是也两强不相下则相伤故下之以保民也孟子曰仁者能以大事小乐天者也智者能以小事大畏天者也乐天者保天下畏天者保其国夫乐天者与天同也畏天者同於天也高而能降以无我也大而能覆以无物也物我两亡君子之德也以身与人则身重以身与天下则身轻屈小以伸大君子之事也以大事小以贤事不肖先人後身所以为至德而贾谊以谓天子贡夷狄为倒置此少年之气褊者之心也故其论内则欲削诸侯外则欲有事匈奴以尊天子其申韩之余意乎至其去国千里则忧夀不长一失其职则涕泣以卒无以自容其能容匈奴乎诗云惟其褊心是以为刺谊之谓也智有得失材有能否德则无不尽也充国可谓智矣而内徙降羌令居金城循致後患务便於近而忘其远夫料敌决胜诚非儒者之能见微虑远建万世之安亦非武人文吏之所及也臣闻禹伐有苖三旬不克禹不以为耻舜不以为罪盖德不怀则修刑刑不服则明德君子固自反也德刑更用舜之政也自反而不责人舜之所以贤也以舜之政以益佐禹不能得志於有苖而兵家之书有必胜之术非臣所知也夫以禹益之智诸侯之师岂不足以一战君子胜人不以力有化存焉化者诚服之也故曰满招损谦受益至諴感神蠢兹有苖然则舞干羽於两阶又岂足以感人哉所以偃武而修文也夫惟有德可以服人臣闻柳下惠曰伐国不问仁人问且不及而兵家之书奋然自任欲一试之幸而不得则又以遗人是乐祸也故术不可不慎臣愿陛下循大禹之事服下惠之言而却兵家之图书将不敌於天下而威行万世区区之虏何足留圣意哉陛下幸诏愚臣敢有隐情不敏之诛惟陛下赦之

拟学士院试职策

问传曰秦失之强周失之弱昔周公治鲁亲亲而尊尊至其後世有寖微之忧太公治齐举贤而上功而其末流亦有争夺之祸夫亲亲而尊尊举贤而上功二代之所共也而齐鲁行之不免於衰乱其故何哉国家承平百年六圣相授为治不同同归於仁今朝廷欲师仁祖之忠厚而患百官有司不举其职或至於媮欲法神考之励精而恐监司守令不识其意流入於刻夫使忠厚而不媮励精而不刻亦必有道矣昔汉文寛大长者至於朝廷之间耻言人过而不闻其怠废不举之病宣帝综核名实至於文理之士咸精其能而不闻其有督察过甚之失何修何营可以及此愿深明其所以然之故而条具所当行之事悉着於篇以备采择

善言古者不知变习於世故足以经物成务而不在於法义此士之所患也考古之道御今之宜故明者不两失也夫明也者自明也故明於物君子之事而学者懋焉愿效其愚夫王者之政远近异宜贵贱异制而其行之一也一者政也先王所以开天下也昔周公之作周礼也典以经邦国则以驭都鄙法以任官府内建六卿以导其治外建监牧以齐其政掌交谕其好恶布宪逮其刑禁正人察其反侧行人书其逆顺协于朝觐而考于巡狩小则讶士治焉大则司马讨焉方是之时器不异量书不异文行习有常风俗大同故曰夏尚忠商尚敬周尚文是之谓治至於上失其政而下擅命国殊治而家异俗故秦尚武晋尚俭而曹尚奢卫失之淫陈失之荒齐鲁异变而鲁卫同归故曰天下无道礼乐征伐自诸侯出是之谓乱夫亲亲尊贵进贤保庸治典之八柄而太宰之职也废一不可而齐鲁各有行焉非所闻也学者以论齐鲁之於八柄各有隆焉非异道也是不然王者革命易姓变古振弊作为一代之法则隆杀焉有所以新天下也故虞氏贵德夏氏贵爵商人贵富周人贵亲非诸侯之事也夫齐之强自桓公始举贤上功管氏之政也逮晋之兴而齐衰矣其时晋如小侯特屈强於鲁卫之间耳而鲁固暴於邾莒矣此无他地有大小人有衆寡非政得也隐桓之际兵行中国则常强矣国无其人能不衰乎春秋之际两君不葬诸桓之盛其不夺者幸也由是论之齐未尝不衰而鲁未尝不乱也世徒见其田氏伐齐三桓弱鲁以为亲尊之弊不亦陋乎盖汉之诸儒明不证理见周之衰而未闻其盛也喜为异说以自智或者有所传矣而不能明也遂以前知其然为二圣之贤君子无取焉夫事有其官官有其人上下相维刑赏并用可谓备矣然而不举者不考法於先王也是以其弊居之不知其任行之不知其分勇者自用懦者自弃久之则倦远之则怨急之则诈缓之则偷赏而不劝刑而不变古今之公患也先王之治有政焉而非其本也其所本者化也政者治之具也为化以德为政以礼化以革之政以行之譬之田焉化犹天道也政犹人力也人力至矣而隂阳之和雷风之动雨露之润不时则不生天道顺矣而种植之宜耕鉏之功不勤则不丰天人相与而成岁矣有化有政而不举者又有刑焉政以使君子而刑以御小人刑者先王有之而不敢先也非所以待士大夫也政化行而後刑可用也是故政以佑德刑以佐礼而本末具矣治之始也道德既明风俗既成则刑设而不用矣治之终也夫不务德礼而用刑是以小人使之也而责其治可乎先王明足以官人而有礼以使之有度以则之隆之以恩论之以义时考其绩而诛赏焉可谓有其政矣而其所以者盖有以先之也正心以及身正身以及人先王之化也化以导其内政以齐其外导之以德则勇者安焉懦者兴焉齐之以礼则智者不敢先愚者不敢後此其所以寛而不苟察而不苛之道古之人有之尧舜是也昔在唐虞明德以协百姓考绩以行黜陟戒之以休董之以威劝之以九歌申之以四罪而庶绩熙矣此无难为君与相懋之而已故书曰元首明哉股肱良哉庶事康哉汉之宣文称号仁明有纪於後世然未足以与此也夫有其志者有其事有其事者有其功是以君子务大其志重其事而不有其功文帝有可致之资而无欲治之意闻贾生之论则退避未遑闻释之之说则毋甚高论所志亦苟矣是以有仁心而非德也行其善而非法也好申韩而非学也方内治安而非政也而一时之士又无其人此汉之所以不振也贾生区区有是古之心而大臣以谓纷乱诸事其大者既已旷废矣盗吏出粟赋钱数以百万奸人乘传周行郡国其小者又不恪矣君子之学以成其志则志不可不先定也醉酒者乱操刀者杀则有以使之也其学又不可不慎也宣帝不好儒而喜申韩之书则其志可知矣故其治以察为明以刑为义以律为法以赏罚为政而文俗之吏都卿之位言足饰人之罪文足成人之辜故杨恽盖寛饶以语言成罪赵广汉韩延夀以怨窃致刑君臣如此可谓刻矣虽然文帝之时匈奴大强魏尚战胜有功矣以移书一言之误文吏绳之以法则免官夺爵而罚作矣吏其笃於厚乎地节之间王成以伪蒙褒赏而俗吏习为虚名欺谩以避课至以不禁奸邪为寛大纵释有罪为不苛黄龙有诏张敞之议尚有考也吏岂称其职乎故曰未足以与此也夫以文帝之仁宣帝之智而其治效如此盖刑政之不足恃也世以文帝为寛宣帝为察而不知两君未尝定其所尚也文帝有仁人之心而学申韩则其所学害其政也故其议刑未尝不重闻释之之论未尝不轻者以其资之仁也宣帝好察而起于民间知民之苦汉吏也而行之以寛故其为治以安民为本弃严延年而用黄覇于定国然有时而刻深者以其资之察也是故德者治之本也可不务乎

学试策问四首

问孔子盍各言尔志又曰言之不出耻躬之不逮也言不违志行不违言古之学也愿闻二三子之志以观德焉敬在下风

问河出积石行地万里至赵魏而为患岂其势之然耶自禹治水更商周至汉而为患汉之後复无闻焉至今而为患岂其时之然耶今自小吴之决失其故道议者多矣或谓故道可复或以谓因其势而顺导之二者何施可也禹之治水其事见於书其理见於孟子诸君讲之详矣愿闻其说以施於今

问水旱有常数虽尧汤不能免而谈者谓能为之备也夫损上以益下非惠而不费之道而古语有之三年耕有一年之食三十年计之则有九年之水七年之旱无足忧者此其所谓备耶国家承平百年之效臻此其故何也究观古今儒者之论富之之道无夺其时今田里之民以时耕敛则其弊安在愿闻二三子之说以观政焉

问夷虏之为患旧矣诗书所载唐虞三代治外之道盖可考也惇德允元而难任人蛮夷率服舞干羽而有苖格舜之事也以国予人太王之事也以大事小文王之事也通道蛮夷武王之事也薄伐玁狁至於太原宣王之事也其事同而治异何也岂其时之异乎择於数者孰宜於今严尤以谓古无上策则数君子者皆非也耶文王既圣矣顾不能顺之而事之何也舜既能之矣何畏乎有苖何忧乎蛮夷猾夏耶岂诗书所载不可尽信与二三子以谓如何

京东转运司试进士策

问史称汲黯之戅而武帝以谓近古社稷之臣何其异也黯固武帝所不悦而敬礼不衰不冠不见夫人臣而屈其主何以得之黯闭阁不事事而所临三郡皆以治称楚地盗铸不禁宜用文吏以武胜而独用黯何也淮南君臣谓丞相可说大将军可刺而独畏黯黯不可说也亦不可近乎愿闻其说

策问十五首

陈之为州旧矣而近岁以来以水为忧秋夏之间四顾百里不见涯涘议者以谓浚八丈之渠达之於淮可纾今日之忧而颍人不善也议者又谓颍不与陈同利共患过为异论岂其然哉愿闻颍之所以不利以告有司而定其论

君子之道同而其所以异者人异师学异术也孟子之学出於子思子思出於曾子庄子之学出於田子方子方出於子贡荀子之学出於子弓子弓者仲弓也扬子之学出於庄君平君平出於老庄韩子之学出於子舆五家同出於孔氏而其说相反孔子称夷惠而子舆非之子休誉子方而毁仲尼荀卿非子思孟子扬云下老庄荀而尊孟子退之谓荀扬大醇小疵而孔墨同道然则孟子拒之非耶夫诸子之相非其相存耶而相违耶其屈人而自伸耶抑亦喜攻人之短与不然其有说乎二三子明於六经而通古今之志愿有闻焉

政莫大於祭天地又祭之大者学者详焉古者祀天於南祭地於北王者临之父母之义也国家三岁一郊而不及地於是合祭焉元丰之间罢合祭而议北郊之礼而未及行今复合天地於大坛而礼官以为非欲修方岳之祭而有司议其费然则何施而可也其详着之孟子曰仁政自经界始经界既正分田制禄可坐而定也井田之法既失其详而唐之制授以口分永业赋以租庸调号称近古尚可考也夫时异则事异事异则法异为今之政其所先者岂亦经界也耶使如孟子之言则唐氏之制愿闻其详其戾於古与宜於今者其说有几推而行之亦必有道吾子其毋隐焉

人生而善犹须学以成之故自唐虞三代国乡党家莫不有教而其教之之道後无传焉今自京师外及郡府皆置师弟子而又为之学以教宗子可谓盛矣夫世禄之家鲜克由礼谓其居之然也与夫自奋闾巷约身苦志明习世故者固有异矣则教之之道宜何先焉昔孔子之教先诗礼而成於乐而周官国子听於司乐何其先後之戾耶二三子以为何如

士有志同而行异又有志异而行同故君子论其本也东汉之末天下之士危言高行忘生以正世而李膺为之冠卒至丧身破族而国随之亡徐孺子隐身逃世默然自守以全其生行既不同志亦异趣君子何取焉二三子其详言之

太史公之论六家班固之序九流知其各有所长亦各有所短也至荀卿之非十二子则咸无取焉庄休之语道术又皆出於圣人其故何也乌有同出于道而无一可取其违戾莫甚於此岂其固相反耶抑亦各有在与折衷於经君子何取愿闻其详

史称相必曰萧曹将必曰卫霍何佐汉信有功矣参不事事荒酒无度而与之等夫守而不失庸人之所能而称贤何也青去病不学兵法以力取胜如史之称特天幸耳安得贤二三子讲之详矣其着明之

韩非本道德而号刑名为说难而卒死之何其用之异耶李斯自谓不及非使秦用之其所成就与斯何如愿闻其说

司马迁称子贡一出五国有变今考其词反覆变诈好战纵横之士耳又称好废举列之货殖夫子贡孔门之高弟而其行如此迁之言疑不可信考之论语以言称而又讥其货殖则迁之言不为妄而孔子何取焉其明辩之

商放桀武伐纣书载其事伯夷叔齐扣马而谏论语贤之四人之行不同而孔子皆取焉是非不明学者莫知所从孟子以谓伊尹伯夷皆圣人也而其所为若是之异乎岂清任之行不同如此则其所同者何也韩子曰若伯夷者特立独行穷天地亘万世而不怨者也夫以伯夷为是则武王周公舍已而从人矣以武王周公为是则伯夷行怪矣二者不得皆是也至其耻食粟而饿死岂真违世而取名者乎二三子何取焉

昔之取士以行後之取士以言举之以行则患其饰智而竞利试之以言则又患其不能行也然则何施而可乎今欲使天下之士行而不伪言而能行其亦有道乎二三子其详言之

孔子不居圣而亦未尝与人也伯夷叔齐贤人也博施济衆尧舜病诸柳下惠则降志辱身矣而孟子以为圣夫孟子学孔子者也而其言异何也愿决疑於二三子其详陈之

吏之近民莫如守令故选法尤谨历岁察亷而後得进宜得其人反不称所举其弊何出其法何施而可也古称得人必曰汉唐称号循吏所举其何人选用其何法其明着之

昔周公之为用其致君成俗则有德其传世遗後则有政政者法制是也故周虽衰有中材可以振起之而不卒振者无其人也後之君臣相与成国而一民功则多矣至其为治例多草创後无以守之惟管子之於齐房杜之於唐虽阙於教化而作为一代之制则几於周不亦善乎夫文公敬仲之法略见於周官国语其详不可推究而世变俗移恐亦难於行也而唐去今未远其书具在尚可考也孟子曰经界既正分田制禄可坐而定则天下之治莫先於地法而唐之制授以永业口分敛以租庸调学者之所知也愿闻其说而施之于今何所因革推而行之以何道也其明着之

後山集卷十四







卷十五

钦定四库全书

後山集卷十五　宋　陈师道　撰表启祭文

代谢西川提点刑狱表

惟蜀中之右地乃海内之上游家有刑书知而不犯地为沃野富以无求囹圄屡空枹鼓几困乂安周召之化寖成齐鲁之风延见吏民问所疾苦谕以寛大之意使无鞭朴之忧观其欢欣见於眉宇无以为报莫知所言【中谢】伏念臣赋命数奇与人寡合以记诵之学起畎亩之中以刀笔之能供州县之役居无邑里之誉孰为先後之容况兹罪戾之余宜在弃捐之数因缘过听蒙被误恩备员理官久出衆人之後奉使诏狱再为万里之行明大义以决疑无儒者之效奉三尺以从事有俗吏之讥自知甚明人望何在岂期幸会复与选中用过其能思非所望此盖伏遇皇帝陛下以神明之德当制作之期乐与诸臣慎守成法明扬不次之位期致非常之人顾【臣】之愚何以为报谨当竭犬马之力收桑榆之功明慎庶刑慰安远俗以身许国不知蜀道之难视日近人信有长安之远

代贺兴龙节表

四序运而岁成为地之统万物备而圣作得天之时敢忘事上之恭窃有增高之意恭惟皇帝陛下当天受命继圣承家性成尧舜之仁躬行曾闵之孝鉴观前载考古义以御今退托未明顺下风而问道方大冬之协律仍千载之膺期日月清明光气充塞庶邦有衆愿效忠臣之心万年无疆请祝圣人之夀臣莅官有守称庆不遑永怀盛德之行更觉长安之远

代谢赐历日表

敬授民时永惟王事之本钦崇天道以协隂阳之和凡尔有邦共承大赐恭惟太皇太后陛下以神明之德成天地之能尽万物同其仁与四时合其信迎日推荚极天地之至精叙事授方修治朝之故事臣敢不以时宣政因岁考功庶寛水旱之忧少逭简书之责

代谢夔路提点刑狱表

三巴之险虽天下之畏途一道之权乃士伦之高选衆之所慕私以为忧【中谢】窃以远之则怨人之常情宠至而忧士之深虑粗识事君之义岂敢辞难熟闻长者之言不能无惧然臣忠有余而智短心益壮而力殚顾贪宠荣何以称报重念臣术学无以应敌容貌不足动人早以一经误当公选晚缘再黜几失明时虽已往之莫追冀方来之可补伏遇太皇太后陛下用地之道因天而行刑赏交修功过并用稍寛罪戾复在悯怜取其一日之长付以百城之寄谨当益坚故意以济暮年志轻万里之行身驱九折之险宣昭圣人之化期於无刑输竭老马之能托於不朽

代谢赐恤刑表

皇心隐恻念及庶方天诏丁宁形於一札伏读感叹至于再三【中谢】夫以克谨常刑闻之在昔着为故事方自本朝每於炎燠之时屡下寛大之诏辉光四烛囹圄一空人自不寃刑由是措伏惟皇帝陛下以不忍之心而行不忍之政当非常之事而有非常之功燕处清闲不忘三木之被体功施动植尚惧一夫之向隅诚意所加孰不感动德泽之下无复过差虽奉累圣之成规实自一时之至意臣职亲讼狱恭奉德音实与吏民同深庆忭

代贺册皇后表

爰历灵辰肇修内职礼成一代风动四方【中贺】臣闻朝廷之治本乎家婚姻之道正乎始爰求茂族用配哲人龟筮协从人神同福恭惟太皇太后陛下忧深庙社谋及子孙既成天德之刚复修隂礼之助本支百世寖被周南之风夀考万年膺受天下之养臣职当守土世受懋恩欣闻大礼之行莫预外庭之贺

代谢历日表

君以民为心既同其乐人以食为命必谨其时爰举旧章以兴嗣岁【中谢】恭惟皇帝陛下聪明好学制作顺民生资尧舜之仁躬行曾闵之孝与天同德固无先後之违继古成能宜有始终之合臣谨当布昭寛大劝省事功使无冻饿之忧庶有涓埃之助

代贺正表

行夏之时正得三元之会祝尧之夀愿同万国之心【中贺】伏惟皇帝陛下勇智自天光文协帝仁而博施尽日月之照临圣而不居究古今之治乱徒见成功之速莫知藏用之微臣祗领郡章亲逢圣旦建四三王之礼更深【阙二字】之嗟举千万岁之觞徒切封人之意

代贺安西川表

奉清庙之遗策还职方之故区恩赏并行人神共庆【中贺】窃以继志述事孝之大原取乱侮亡古之常道既重译之来享而小丑之弗宾金鼓一鸣山石四【阙一字】断匈奴之臂告成太平之功藏郅支之头永为夷狄之戒伏惟皇帝陛下勤於尧禹英类祖宗仁政而有勇功文德以立武事表四郊之道不无万里之行举外廷之觞更上亿年之夀

代贺生皇子表

甲观告宁天为百瑞恩言周布欢动四方【中贺】臣闻圣则多男人之所祝冠而生子古以为祥恭遇昌期宜有昭报上以慰两宫之念下以为万世之基凡在寰区举兴善颂伏惟皇帝陛下圣神文武睿哲温恭以天纵生知之资务日就默识之学内修法度焕然一代之文外服戎夷终见两阶之舞承列圣之丕绪方怀燕翼之思以百姓而为心宜有子孙之福益着思斋之圣更形既醉之诗十四月而生尧巳有同德之兆千万岁而夀武愿同庶物之心

代贺生皇子表

吉月令辰是生元嗣荣光休气昭示圣期天地合符华夷交庆【中贺】臣闻王者之孝以继体为先人子之心以顺亲为乐惟时盛旦显有体符【阙四字】将主七庙之器抱孙弄稚祈奉两宫之欢伏惟皇帝陛下以天为心视民犹子三刑设而未用五兵储而不陈鸟兽虫鱼咸得其所山川鬼神亦莫不宁故得万国之欢心而获百顺之显福国势定而加重人心安而益舒四海同声岂特封人之祝三灵效祉不待高禖之求建昭代之盛仪弗从故事第从臣之嘉颂莫效微材

代贺册皇后表

龟筮协从古今同贯威仪既举休气来临臣【中贺】窃以三后兴邦必有同心之助六朝成宪着闻积德之升惟关雎左右之求有思齐十百之报人有所仰邦其永昌恭惟皇帝陛下既圣不居持成如始考图数贡尽雨露之所濡纬地经天直隂阳之备位爰因诞圣遂建洪名德配二宗并有照临之意功施四海居无怨旷之声岂意暮年数逢盛事

代贺册皇后表

功德兼茂礼命载崇庆自宫闱逮於寰海臣某【中贺】窃惟母以子贵既三代之旧章位以次升乃六朝之盛德惟紫庭之虚位更宝历之累年虽圣念退抑以未遑而天下属望之有在嗣既自出天犹不违爰历灵辰茂膺大典恭惟皇帝陛下寅畏天地弘法祖宗以义胜私出入诗书之府由今望古度越周召之风爰兴举於盛仪用光华於圣旦室家胥庆日月增明万物顺成气得隂阳之备三灵锡羡夀有冈陵之崇

代谢西川提点刑狱启

祗奉误恩至承重寄荣生意外媿见顔间方国家有为之时乃贤智自效之日凡在选抡之数与有太平之功惟兹庸蜀之郊限以河山之阻远人异俗未知劝禁之方下吏浅闻莫谕天人之际宜得一时之士以为百吏之师如某少则贱贫古之愚直记诵之学岂有异闻刀笔之材未堪大用奉使五岭才有去来之劳备员中部徒历岁时之久勤不补拙明过其情方虞谴诃敢意侥幸此盖伏遇某官人非求备物使得宜劳其万里之行付以百城之寄驽骀已老未忘皁枥之恩鶢鶋何知不识鼓钟之乐

谢徐州教授启

四月二十八日蒙恩授亳州司户参军充徐州教授者误膺公举所誉至情伏读训词以荣为惧惟士之於世如女之从人必待礼而後行将正身以及国唐虞在上无自献之八元鲁卫之间有历聘之一老虽用舍之有在乃天命之适然苟非其人则为乱俗若师道少则不敏老而无闻窃怀匹夫不夺之心庶几君子难进之节是古之学勤而无功自好之文华而不实然贱而多艺乃孔子之不为虽穷则益坚待文王而後作既所长之无取敢有意於多求岂惟天幸之来辱在荐贤之数起於徒步召以师儒栗股汗顔不胜愧畏爝火不息幸依日月之光马羣既空遂及驽骀之辈再念师道羁孤百出度越千生方寄食於游从期转死於沟壑母子不保更怀喜惧之心夫妇相望限以河山之阻惟兹五斗之禄足为十口之生追还妻孥收合魂魄扶老携幼稍比於人饱食煖衣少缓其死捧檄以喜知毛义之有亲倒道而行顾主偃之巳老此盖某官仁而徧爱明以有容为国求才与人同乐顾羣能之毕用悯一夫之向隅方施咳唾之余已戴丘山之重德无以报徒怀犬马之心命苟乘时愿效铅刀之用

谢再授徐州教授启

中台絶望邈加天汉之光孤宦易危栗若秋霜之肃方去留之未定顾声闻之不遑逮此踰时复伸故意昨缘知旧出守东南念一代之数人而百年之几见间以重江之阻莫期再岁之逢使一有於先颠为两途之後悔又谓中山之相仁於放麑乱世之雄疑於食子惟其信之既笃所以行之不疑岂意妄传遂烦公议方衆言之成市虽百虎而可疑赖日月之并明而仁人之在上深知曲折公赐保全怜其母子之穷还以升斗之禄原恩有自揽涕无从愿为执鞭喜有逢於晏子期之异日报不後於【阙文】

答诸先辈啓

伏审先辈兴贤【阙二字】待问明庭深推灾异之原论着古今之效惟义所在可举而行历皇览以兴嗟褒嘉言而赐第魁梧奇伟究见忠臣之心深切着明更观儒者之效惟此得人之盛莫居吾党之先作者七人遂空冀北之野传之千载复闻泗上之风辱在游居与有光宠既窃【阙二字】之自又当盛礼之临感服无忘敷陈未既

代答马状元启

状元先辈祗承明问显效至忠拳拳有爱君之心亹亹明当世之务遂更帝览明被官思擅一代之风声耸四方之观听谏而能信宁怀小禄之私言之非难更成大儒之效岂期厚贶先辱吉音向德之心非书可既

代贺门下苏侍郎启

显膺明制登进东台贤能所居位望加重成命四达衆言一同窃以帝者不难於待任而难於知人君子不患乎富贵而患乎所立上之为贤而下不异明之所善而实与同故邪正不乱而用究其能终始如一而人不失望不有君臣之合孰明治乱之分恭惟某官行法於身成言於德名在三君之列行为万世之师方其在布衣之中巳有经天下之志对嘉佑之问则刺切明主议熙宁之法则违逆权臣人之所难行而甚易事之未效职其当然故身虽穷於江湖而望已在於廊庙遂膺大用显有丕功人欲未充【此有阙文】三年而化巳如汉相之言三揖而升遂正商衡之任某系官汝颍阻贺庭门实与斯民不胜至愿

贺兵部苏尚书启

入侍迩英出司武部成命一下欢声四来窃惟八座之崇以待二府之选章帝之眷郅夀岂惟词艺之工文宗之用赞皇亦有登进之渐昔存故事号为美谈尚书侍读以俎豆多闻为军旅之事以道德之老备师傅之官偃革修文尚须伯益之赞拜章归道益隆桓氏之风遂挽洪钧以绥四海周登鲁卫深为政事之同晋用崔温或为前後之继公望如此私心与同致庆以还执事而候

代答南京留守巫待制启

试守东州初无善状奉使西道信有误恩被圣训之丁宁奉明诏之寛大惟此八州之衆洊更连岁之凶视凋瘵以兴嗟顾濶迂而无术莫寛爱愿徒积兢惭留守待制学以明家行为世法隐然天下之望蔚为君子之儒比事属辞名出汉廷之右爱民忧国政居良吏之前方此有行未遑致问不图贬损遽辱褒嘉喜惧不胜笔舌难尽

贺亳州何侍郎启

移节近藩历辰授职封疆相错民素熟於寛仁条教既颁吏究知於深厚风声四出耳目一新恭惟知府郎中国之老成人之师表聪明好古博极天下之书简易无华洞是胷中之美诗高而无上语少而中微好士得古人之风和而有别为政无当时之誉去则见思恐坐席之未温即锋车而赐召相候旬日复见富民之称夀考百年益隆洪兴之德某登门未久辱顾已深岂期三折之余复失二天之庇临书惆怅徒切倾瞻

代贺郓州吕侍郎启

祗奉皇俞并伸显命复宗途之故步分将钺之新威凡在庇庥举深欣幸伏惟某官百年华胄一代伟人政事蔚乎无前文武惟其所用公忠亮直绰有先进之风恺悌清明简在名臣之数既践更於中外益昭着於声猷果当新政之先重委东方之寄恐坐席之未暖即追锋而赐还舆望所同濡笔以俟薰风戒候视政攸勤望为庙朝更加调护

谢正字启

帝者居尊举要因任以责成【阙二字】为官择人作新以续故必须养之有素然後求人非难恭惟祖宗之远猷创为舘阁之清选由二府之共举开数路以博收不为常员务在多得给太官之上膳假四部之异书加以其年孰不为用凡百年名世之士莫不由是以兴而一代致平之功其原盖出於此名虽文学之选实为将相之储尤难其人可称此举如某材非适用实不迨名徒以生逢文武之兴夙被父师之训粗於翰墨小有专勤误蒙哲匠之详随在胜流之数每深惟於弱质久自絶于仕途本愿下乡殁有善人之号岂期暮齿名玷荐贤之中粗蒙一命之微已致七年之废方睿圣之有作而公道之大行乃於斯时复与此选头童齿豁敢辞乳媪之讥闻浅见轻但畏金根之谬顾惟沗冒有愧情顔此盖伏遇某官乐育英材修明前政以水监之平而邪正洞照以湖海之量而细大毕收怜其衰残借以光宠老马伏?不忘万里之行弱羽冲风敢期百发之中感幸之至但切下情

谢胡运使启

为吏经年以身待察既免谴逐复加荐论顾无一日之长犹有二天之覆当喜而惧岂人所能窃惟甚愚莫宜于世一从底仕皆异所闻闭门自守则人以为高事上尽礼则衆目其异动而得谤语辄忤人顾一世之数奇辱衆人之讥笑自省如所人谓斯何此盖伏遇运使大夫以高世之能当东方之寄乃仓廪空虚之後而水旱流亡之余召和气以致祥收人材以报国谓拔十得五而可得其半故匿瑕含垢而以求其长致此下愚乃有至听施而无报见君子之用心得于不求全匹夫之素志谨当勉以不逮行其所知庶及後车之尘无累知人之目

贺人及第

试艺中程造庭赐服永作乡闾之观岂特交游之光某钦承不遗先辱贻问其为感幸莫尽意言

代祭曹令文

呜呼我昔与子同僚共好无从不鞭有美必诏昼而同游夜则更造忘形脱俗肝胆相照来必解带寒必着帽逐凉负火一饮百釂鸟鸣於春秋鱼可钓车驰卒奔两使交道讨论古今攻坚接要是是非非穷极至到有无却辱焦口灿貌落笔抵几又惊以笑间以五字有唱斯报駸駸逸足度谢超鲍我以丧归子复来吊哀我病老且拊且膏有求弗厌无得不效以子之故烟不絶竈谓子之贤宜显宜耄如何不良一病不疗过我而北曾不我告舟人有云追不及旐一觞千里寄此号叫情耶文耶孰得而料

代春祭羣神祝文

春祈秋报国有常典爰历灵辰敬供祀事风雨时至百谷顺成惟神之休民之望也

代春祭羣神祝文

天灾时行雨雪为虐上忧劳东方爰下赦令施德宥罪以当天心复诏守臣致命羣祀神其鉴之有当上意也

代郭氏焚黄文

故事天子祀享天地同休诸臣施及存没某年以散郎窃位於朝与有追荣之典自卫尉少卿中大夫三告子弟其所以褒郭氏之意甚宠既藏于家又焚其副书以追锡於地下则天子孝治之道亦巳至矣顾惟不似何以及此惟是先大夫之余休遗泽积厚流长故能生享其禄殁受其报则天之报施善人不为不至也故敢以告

乡人祭张殿直文

负山之下有隐人焉行修於乡而名昧於世岂君之泽而人之蔽耶世不识君盍视其子亦教厥孙又葬以礼有铭於石以播厥美使孙子如君则不已国人之思奠以送之

祭欧阳文忠文

祭尚德而报功三代以来共之颍故有学而置师弟子员讲试如法盖自公始颍之为州尚矣而良士大夫生而善其俗殁而祭於学者亦莫宜於公翼亮三圣出入十年建明大策以康社稷是宜配食清庙而弦歌之岂特称一邦而慰一乡之思哉师道承命为吏有列于学授事之初敬修故事

颍州祭佛陀波利文

惟岁之初雨雪间作吏失其职而为民忧徧於羣祀不承其休顾惟其穷敢以礼请大士哀其不辜报以如愿天地开霁三辰粲然蚕桑以时谷麦布野前守苏某以闻于朝请以大士之所居为先梵寺以侈民之敬心月既晦矣吏其变之惟大士之【此处有阙误】服妙求施且不得宁复有报而礼有所谢不敢不供

後山集卷十五







卷十六

<集部,别集类,北宋建隆至靖康,後山集>

钦定四库全书

後山集卷十六　宋　陈师道　撰墓铭墓表行状神道碑

宋处士墓铭

处士讳豫字微之世家彭城白鹤里曾大父惟干谏议大夫大父说赠工部侍郎父仲容驾部郎中两妻姚氏太常少卿坦之孙治平二年年三十以卒熙宁五年从葬大彭乡之清东里始处士昆弟四人以行艺为名人始大其门其後伯仕不偶叔季皆早死处士亦疾废而宋氏微矣处士始学忘寒暑寝食博闻强记而疾既病屏事絶客读老释氏书穷名理外死生时以诗自娱人谓处士夀矣而卒天之报施非耶既卒子章始生姚夫人年尚富以礼自誓志成其子元佑二年仕为邓州司户参军而夫人卒年四十八於是兄子清亦既仕矣能世其业继其声天之报施非耶始处士葬不及铭明年闰月袝夫人之丧乃来请铭铭曰

宋氏之兴自君兄弟孰厚其德而啬其位谓天不臧亦既有子归安其居千岁之始

李夫人墓铭

夫人连昌人李姓溧水尉赠特进之子大理丞知康州黄庶之妻集贤校理佐着作庭坚之母也初特进贤其子不妄与人久之以归康州佐大臣幕府持议不挠大臣外敬内怀以故官不达夫人安之以相焉康州卒子稚而贫矣夫人以丧还葬豫章遣子就学或劝以利夫人曰自我家及儿父时未尝不贫何用利其後校理佐於朝名人伟士倾下之然亦以是数至者校理谢不谨为夫人忧夫人曰大者吾望汝细何忧焉夫人始封夀光校理辞所拜官进封安康郡太君元佑六年年七十二卒于东都男五大临叔献叔达仲熊校理其次也四女有妇行长为洪氏妇其死不幸校理是以赋毁璧也於是大临为梁县尉而仲熊卒诸子名文行而梁县法度之士也世以是贤夫人明年合於康州之墓在分宁之台平实双井梁县与其羣弟使来言曰先实知子子其铭以夀吾先师道学於校理贫不自食又客焉知其私为详不辞而铭铭曰

妇患不德不患不能惟其身之孰不承之特进之子康州之妻善於其身内外具宜翁姑如亲夫夫妇妇盍鉴其子则知其母孰汝五子雍雍如一敬而不怠以有其室娣姒之间庸庸坦坦不愧以长覆护其短内仁族姻外事宾客哭有余哀室无遗帛孰不贵富以亡为存孰不老夀以死为生死而不腐何有於文我其矢之以累斯人

魏嘉州墓铭

魏氏望钜鹿自汉兖州刺史衡之曾孙始居魏之舘陶五世而至郑公辩毅慈明为唐宗臣舘陶之魏始大甲於国谱又五世而至司徒【阙二字】之子别居歙之婺源其後四世而至尚书礼部侍郎讳羽为太宗真宗三司使十有八年而生龙图阁直学士讳讙见微致大功昭南邦以吏部侍郎归老下蔡葬夀春八公山下仍父子赠太尉在名臣之数别为下蔡之魏太尉两娶刁氏有子十一人君乃第十子也讳绍字奉之任为将作监主簿尝知虞城县禁捕而盗止留守下其法焉勾当合流镇岁大饥君叹曰朝请而夕报亦不及矣振廪出以下估而後闻傍近赖之通判绦州事新庙学具师徒士故沉浮俗间檄县谕出之讲试以时君与其属过焉後以朝散郎知嘉州自唐开元献荔子而今乐用朱桑人始病之久而微矣不给其求而刑者衆嘉佑中有良守哀之作二诗刻石以讽君将行要贵名求者既至摹其石诗以报黠贾夺人盐井更数守讼不决君行而还之君孝友慎和而不受私居无子弟过出有吏能常有劳再登格而赏不及君亦不自告也绍圣元年二月已未卒年五十七明年二月甲子从葬夀春两母并封崇荣二国夫人而所生何氏别封旌德县太君娶李氏左金吾卫大将军忠告之女封夀安县君三子男二女嫁蔡州助教刁宝臣濠州参军晁载之将葬君夫人曰葬铭臣之行治不可不书也使晁载之具其事曰君常调不及用循职而已毋异也既具合宗而谋曰其谁铭晁妇曰其陈氏乎否则没吾父矣晁载之曰士求铭於陈氏辞者屡矣吾所见也求可冀乎其妇曰盍索其词以固请乎於是汶来及余於颍水之上以请晁与余交又与俱来其何辞铭曰

魏氏再显惟其有继有继有承以有其位再登公师有子之致君伏不兴亦保其世犍为之政不侮不畏更四十年良有其二事惟其常亦何以异夫人之云铭则不愧

朝奉郎魏君墓铭

朝奉郎魏君讳涛字信卿其先自魏徙徐为彭城人父吉赠宣德郎母王氏夀安县太君元佑二年四月六日卒于家年五十七娶刘氏昌乐县君有子曰衍绍圣三年十月几日葬於白鹤乡立德里之故茔衍有文行力贫以葬大父而下几丧乡里既共其事而师道又考次君之志行张施而石铭之君始以进士为濮州参军贾以赂冒官族脱市版州下其事君不受其为河东从事佐经略使刘庠契丹与河东争界而廷议欲割畀之遣使临议庠以属君使不能屈则临以威君不为动於是复宪州筑惠宁肃定神木三堡声势益张契丹亦不竞也庠由是益知之谓可当赠而後使刑君独不可使武吏明怒僚吏却愕君又独曰希意顺事为自计耳於公何有又况非某之能也使虽不喜而竟屈焉其知承县两仇鬬而伤决遣而伤者死仇不自冤而君疑之求其故而未得死者之子诉於监司怒有恶语君叹曰官可夺囚不可杀不为具狱复得其实是夕罢归两骑及门坠乃死验其邻果然其治明毅所至不冤而承人思之至今衍常至其县一县之人喜相告曰吾着作之子也着作吾故官也其监团柏镇军兴运夫过其郭突门刼库君出告曰尔去家度塞父母妻子数日待还今虽挟利器怀重宝何所乎衆谕稍去遂定君生十年而丧父哭之过哀十八试礼部闻母疾而还其孝盖天资也家产万金委羣弟不问所在後争分君又多予之有难之者君不答召衍而指其书曰读此不患贫矣君以不欺为心亦不以告人问其说曰不自欺耳而人信之徐守见而贤之数荐宰相用矣君辞或问之曰班固以事窦氏为後所笑可使後人笑我耶铭曰

魏氏隐微及君而兴得价不出亦古之曾凡君之行出于不欺邑人之传我则着之

比丘理公塔铭

绍圣元年九月癸丑比丘理公卒汝隂之荐福院年八十一腊四十三戊午葬於西郊始余为府属闻其声数过之与语敬焉其後去官如东都往问其疾且别於是疾久矣貌言如初既别且曰公老而疾有如尽缘我其铭公默然归则葬矣其属永圆既治其丧又具石以请公名悟理赵郡袁氏子也去家居东都宝安院持律严密徧习相性圆教始出汝隂证悟敬焉使如瑞光又事圆照禅师久而还居荐福日诵金刚行愿两经阖户禅观不近人事凡二十年颍人向焉晚谓禅者普仁曰明年吾往矣既望坐逝後三日而用火盖先期焉使以所诵经与所着书从葬问故曰葬有塔诸天致敬我不足当也得此则免矣既化舍利五色骨如积雪铭曰理公詻【严也】詥【谐也】既平以直且学且业以究其极下席散徒行其所难阖门谢事二十其年两林孤图过者敬之有经有传以及我师

仁夀太君卢氏墓铭

夫人兴化人其父建隆谓黄氏复後大谓夫人宜之以归其子赠朝散大夫世规实生五子曰随陶隐陞隩大夫以为材使皆就学择师而从贫不惮远夫人招之补洗必亲焉大夫卒家益乏而夫人教益力居七年而两子仕仲为御史殿中贰国子或使守遂封仁夀县太君夫人既成其子张其宗以续其世孙曾在前究乐厚养而自若也绍圣四年司业自徐徙福夫人於是年八十有二闰月甲子卒於行随早卒陶为宣德郎先卒陞继卒家世葬闽中於时司业拟徙睦州不克反葬乃以某月甲子藁葬于某初司业以丧过润遇晁子补之使问铭於陈氏是夏晁子过徐致意师道对曰吾尝属其私是宜铭又尝铭人之亲矣其何以辞于是以书抵睦报命是秋司业以状来师道读之曰此吾之所闻也铭曰昔之有云知子其父归於大家显有其助君舅君姑既安且饫独单无族弗懈弗诉上承下御不严以恕自约而显不新以故有费无妄斥靡而素申之於家不成而度周而不积有求必裕人以为德不色而惧实实祗祗不铭而着何以铭之孝子之虑

法轮院主塔铭

宋苖姓宿之虹人连丧两亲顾不及报乃去家为道居徐之法轮院庆历五年试所诵诗为比丘明年具戒遂主院事元佑元年既老而传四年十一月晦寝疾而逝岁七十一腊四十三元符二年三月甲子其徒法懿法珍法惠法如法坚用天竺法葬於某徐故尚法而宗相集鼓相闻讲席相因学者四来於东方为盛而【音鄂严敬貌】师禅子所不至至则无所於舘公始除舍修供以待其来数请师说性教而时至缘会野俗先变向於禅矣其起信广道公有与焉余与公相游知於其葬铭以送铭曰

圣有去来维缘与时法无高下悟则同归人而有争弃理用情知者不言道则自明孔李二氏与释而三一人之传或说或参人有利否教则多门何以一之白日青天时移俗变昔法今禅孰为予夺同业而然因则然矣缘则何其有风有自尔公预之

昌乐县君刘氏墓铭

师道既铭魏君而葬葬後再岁君夫人卒卒之三十六日合於君之墓其葬速不及铭岁之八月其子衍始撰其行与事以请将着之石而纳於隧以明年之三月师道既与为礼遂略其词曰刘氏之先自咸阳而东留彭城其後有防娶高氏高有行能以五行逆顺知人衰旺休咎子孙数十谓夫人与其女孙必大以归君与郑氏君讳涛卒朝奉郎而郑丞秘书皆有封邑夫人事姑如母视诸子如生接微如上君为濮狱掾里豪有狱因乳医献大珠数万夫人不取遂絶医君强直数事忤上官夫人谏曰子以禄为养其以行直负君文偿以禄夫人不以为难君卒而家敝亦不戚视其子之学否与其客之贤不肖以喜忧曰尔父尝谓保身如保器但虞伤缺尔师道於是知君夫人元符元年秋从其子依沛之石氏明年二月乙酉卒年六十六其敛与归费出石氏其葬也邑人共之夫人一子衍也来学故其葬不以铭属人铭曰

呜呼夫人而有衍也其学方兴与其善也身立名扬亲则显也呜呼夫人其无远也

仲父陈君墓铭

仲父讳某字某先大父为怀州有相者过之使视诸子谓君不宜任庆历中君以任为试秘书省校书郎调荣之资官尉不赴京兆之鄠临潼主簿举监环之折博务皆不终谓君非不化特不宜尔何妙耶然则形骨可以知其贵贱气色可以知其休咎而荀子非之何也元丰几年年五十有几而卒有一子曰师中三女嫁李某邵敏修今为临淄主簿建中靖国元年五月某日叔父前崑山丞珣葬於彭城吕栅之大茔君娶解氏光禄卿程之女亦不终故其葬不祔铭曰

婚宦不卒则归之天如何不淑又不得年兄弟之怀葬从先人归安其居宜尔子孙

季父通直郎陈君墓铭

先大父有五子君其季也讳某字粹父皇佑元年大父为三司盐铁副使行视河还而卒仁宗怀之官其一子七品京职复诏有司毋以为例君由是为将作监簿迁太常奉礼郎大理评事卫尉大理两丞太子中舍改通直郎监杭楚沂三州之酒税元丰四年年四十矣卒於下邳娶庄氏永和县君生三女嫁段辩耿夀恺高友谅大父有世材故其子皆长於吏君所试小未足观能否亦无传闻然杭於今号繁剧视天府而孙威敏沈文通两公为先後守之最某至杭问其所治莫不称说君事沈公独能记之由是不试知其能君无子其兄崑山丞珣用建中靖国元年五月几日葬於彭城吕栅祔先兆之丙铭曰

材则不试生则不年天耶人耶孰知其然葬之者兄铭之者子孰啬其存而厚其死

张居士墓表

居士张隆字君道苏之吴人以书计为县簿史乐声色酒博以自放年二十八有名比丘谕以罪福真切卒然悔悟委家絶世专意释氏衣粗食淡奉菩萨戒滋久益严从雍熙道塲元智法师授华严义手具疏抄礼华严法华楞严经起信论法界顾清凉抄疏及他经凡数百卷字一致敬又以梁忏为衆礼佛十有一焉其称佛菩萨号每以百万数率衆供僧每以千计言听事治咸以为能曰吾非自效为作龙华之因耳日再至讲所习天台贤首二教退则礼诵跪遶繙大藏经日不絶声身不旷礼夜尽三更迨五而兴每三八日会家衆供佛说教以终熙宁七年十月既朢年四十八矣且有厌世语遂与其子宗永别既讲还未至觉皆有至则趺坐诵观音号掖以如寝及席而逝尝曰吾死用浮屠法於是火焉明年冬至葬县之南里妻闻氏产四男子圭崇宗永湜初居士以两子事浮屠师既卒崇复家而宗永遂为比丘号慧严大师初居士奇其子故舍自其幼时有胜会必与俱以导其志其後往来江湖间事圆通禅师圆通来居东都法云以为修造主於是合衆施为殿藏阁寮前庖後寝凡费六千万更七年而後成长者康宁一见施千万为二佛六菩萨十八大士羣从卫之像其所为必极天下之工既成而去於是慧严之名行方内相传以为神奇而不知其所余也顾其中有大焉而未试也语曰知子其父果哉初居士葬不铭余与慧严好於其别为次其行使归鑱诸石以表其阡以慰其乡之思以启後人其勿坏绍圣二年二月十七日江州彭泽县令陈师道撰

宋魏府君墓表

君讳宗讷字景仁彭城安德里人治平几年东人饥天子出使振业之募民粟面赐以官君於是为州助教其先累富父齐为洋州司理参军娶吴氏有五男子君以季少任事矜恤内外敬士而亲缓急叩门不以事辞有报者未尝不辞也凡贷而後则倍期而不倍息或损之曰人一而吾二尔何损凡质不问当否惟所欲有来以箧使自验而一发或疑焉曰虽妄何惮且一失不复人必不为也及疾属其子於母兄以学度不可偿与偿而後者皆焚其劵後其兄病胡夫人复行之人谈之至今君以熙宁三年八月甲子卒年三十有三娶高氏一男四女绍圣五年七月甲子其子涤谋於其宗自大父而下与君凡几柩别葬於大彭乡之新城村涤举进士方质谨厚不谈人之短有谈者弗应至巨恶人所唾骂一叹而已家虽贫不苟受将葬宗不共其费或问之曰葬吾责也使不同吾且专之而况有助乎余由是与之游始葬欲余铭而不敢请既闻而哀之昔阮思旷有好车人欲以葬而难之思旷曰车而使人惮借何以为也遂焚之念感思旷之车之事乃书以叙之使陈诸墓古者葬以死祭以生谓鬼有知而尸无知也故不封而庙後之人薄祭而厚葬既封殖之而又识之既掩诸幽而又揭於道既守之子孙而又以累人其为不朽极矣虽然韩退之为铭文数十去今几时穹石伟书顾无存者而其人之事功??在人心目如今日事是以知金石之不足恃也今魏氏欲显其亲而必余之述岂不悖哉岂不悖哉元符元年九月辛亥东里陈师道撰

先君事状

先君讳某字宝之徐州彭城人大王考讳承敏妣李氏王考讳宗旦赠工部尚书妣董氏仙游县君考讳泊三司盐铁副使赠工部侍郎妣张氏仙源县太君庆历元年以外舅颍公任为太庙斋郎历徐州之师开封府之雍丘主簿以父忧去复为雍丘主簿忠武军节度推官以母忧去复为冀州观察支使治平二年迁大理寺丞知陇州汧阳县神宗即位加太子中舍以殿中丞通判金州以国子博士通判绦州待次於雍丘熙宁九年四月戊申卒年六十故事选人用荐者五人为京官先君罢雍丘举者十有七人仁宗怪其多也於是颍公为枢密使务伸寒士抑世家乃报罢其後罢忠武幕府举者亦十余人其上吏部如法余不以闻也将见而举者免乃谢冀州支使吏部奏帖而举者还故官英宗即位始正京官君子以为有命先君罢汧阳人有荐君於宰相荆公书其姓名於便坐既至使相度百司利害久之罢归吏部省吏谓君曰固知君不办此善事吕嘉问其进久矣先君善事亲导意顺色亲无忧劳既孤读其书过其旧舘流涕不食葬其三世二十余丧举必亲焉教养诸弟嫁娶之视其子犹子也盐铁槖中装直数百万尽以与其弟仲弟悖悍语每侵君君不校也数至京师上书又讼於有司巧诬丑诋期以中君又欲杀其子君徙妻避之不怒且怨也其後尽其产君至无以归终不一言及坐事系狱君数千里收其孥以归老君为人仁而敬慎意廓如也曰行而畏人知者吾不为也常笞吏肉溃而死终身不用小杖先君资亷俭以利交推多与人曰宁损我毋损人也所至正其圭田金州有漆林之征使视无木者罢之十去七八君为汧阳承乏秦中于阗入在幕府檄君阅其贡实还过县见君视之曰官人在秦州谢部有献揺手不受也既罢汧阳凤翔人范长史请间出袖中金君避之金为州阻远多货吏以致富至君知有亷吏先君在汧阳人有讼其令隂事後令常畏恶之或谓君可因事以去之君曰士不畏义而畏人耶吾知守身而已先君居官如家用财如私事无难易行无寒暑昼夜无寝食遇事丛错人不胜其烦意益自得治狱不以考掠能得其情所至以能闻去则有思其治雍丘最久思最深见者指目闻者举手其佐冀州守者任之州以治市人歌之先君为雍丘主簿上奏曰雍丘尉氏六县凡田百亩赋薪以束束为钱二十文为粟三升始县陶瓦以缮营舍使民居废地伐薪以钱输遂以为长久之计牧马於其地马人乃与民其後马人焚其草以肥地而赋入如故易薪以钱易钱以粟今陛下哀畿内之民困於厚敛损其租十之三而无名之赋自如有司不以闻是上仁而下暴也又曰军出戍边妻子病无医药死则弃之如犬马然咈士心害仁政宜加恤焉先君在雍丘都巡检使严酷人有告其军变先君行令事诏语尉曰大事不可竟衆心一动则祸大矣非静乱乃助之也间其始事者十人得而诛之足矣然不可力致可计得也今声言盗发境上过其门使人谕之而云计必遮留教其行罢吏士治行留乱人守则成擒矣既获是夕狱具明日谕其军曰罪人得矣余毋恐一军乃安先君在冀州主和籴商车合而钱竭故常闭籴居者操其权贱售而须厚价由是商者不行官费数倍君尽入之自为券以质如期而偿公私便之娶庞氏颍庄敏公之女封安康郡君生三男师黯监夀州酒税师仲前下邳主簿师道颍州教授二女淑嫁左司员外郎张舜民媛嫁章珙以元佑七年五月葬於彭城县白鹤乡吕栅村

先夫人行状

先夫人庞姓郓成武人曾考文进妣陈氏王考格国子博士妣邢氏故事宰相追爵三世皆赠三师两令秦魏国公楚燕国夫人考籍皇佑初平董两省事昭文舘大学士来西平南完好两边登降良否百职具举其後以太子太保致仕封颍国公諡庄敏赠司空侍中始魏公宦徐颍公与曲阜孔道辅从先大父游魏公语颍公曰陈氏子君子也必与之好颍公娶边氏封秀国夫人枢密直学士肃之女生夫人而归於陈氏夫人慈俭勤直苟尊矣虽贫贱必敬微矣虽贵富不下言色由是内外向之时日祭祀虽老不懈然方质不然恠神事虞氏女传一世以为仙名人伟公皆降下之而夫人不以为可後而果然仲父侵君夫人至辱夫人之亲夫人不校也其後仲父系罪坐狱先君取其孥而夫人与之有恩及仲父死不幸旁无妻子其死事皆亲焉曰先姑之私何敢怨颍公娣弟赵氏妇及夫人居郓之东阿年七十七而卒绍圣二年三月二十九日也始次东阿未及步并於商舟夜有火星如丹如槖出芒下尾堕於商舟之上夫人之前夫人晩奉释氏修浄土行自疾至终卧必西向病不知人诵弥陀不絶皇佑六年颖公奏封南安县君嘉佑八年公薨加诸子进封安康郡君先大父讳泊三司盐铁副使赠工部侍郎先君讳琪国子博士通判绦州三男子师黯光州光山令师仲河中司録参军师道江州彭泽令两女子淑嫁从母之子左司员外郎张舜民媛嫁章珙皆先卒先君之丧高邮秦观为铭焉而不克葬及夫人卒以其年七月甲子奉两亲之柩葬於彭城白鹤乡龙山之隂先大父之兆次於是秦公在淮江河浙之南关越之两界以日月之不余不克附於先君之铭其不肖子师道茹哀忍死敬具其大者请铭于儒先生而书之异石置诸石之右云

光禄曾公神道碑

宝元康定间属羌叛乱西边荼苦天子恤劳吏民制诏二府谋于衆庶以协大同士争论战守计利害以希幸润泽於是时儒者曾公从江南来上书曰羌夷盗边病在肤革非国之患以幸天下明年又上书曰今东宫未建置宜选宗子入侍帷幄以须嗣子之生以代皇嗣备师傅官承天而行意以定大分为万世计是岁庆历几年士大夫万【一作方】冀幸未发也故进议者皆出其後又为时议数十篇纵论天下事学者向之公学博而守约思深而见远观古治乱明习当世之务故其论伟然协於法义而达时之变可举而行是时公以诬家居十余年人知其冤哀其穷而公不自讼方以天下为忧其言後多施用言者亦自为功蒙褒显而公巳卒世皆莫知也公讳易占字不疑建昌南丰人故属抚州以?为太庙斋郎历抚州宜兴临川尉轻侠少年戒其党与毋犯禁公之皇考治夀州其政如此而人莫知其所出夫人之所难为而公子父之所易盖人以刑而公以德能服人之心而不知其然所以善察能否徙司法参军迁镇东节度推官举监真州仓以课迁太子中允太常博士知泰州如臯信州玉山二县兴学校以进善新官守以临衆治梁道缮置驿以奉行旅岁一登然居者未完亡者未复而赋役如平时与凶年等愿缓一载如臯赖公保其生业而近县不胜其弊公事亲将顺其志有女死家贫不能归逆丧【此有阙文】以危法中公请御史出验治仙芝坐诬公得罪而公卒不免也公祖延铎散骑常侍祖仁旺赠水部员外郎考【此有阙文】凡女九人【此有阙文】历七年公年六十九道病卒於南京皇佑元年葬龙池乡清风里源头公以子贵累赠光禄卿夫人分封【夫人吴氏朱氏一封文城郡太君一封仁夀郡太君】京兆文城仁夀郡太君公子舍人谓其门人陈师道公之葬既以铭载於墓中今幸蒙恩追荣三品复立碑於墓道以显扬其芳烈明示来今是以命汝为之铭师道幸以服役奉明命虽愚不敏其何敢辞退考次其行治慨然兴叹其试何小其效何大耶及读其书又有大者而未试也因书以逆志而又知其怀之有言言之有不尽则其雄深伟奇惊世而善俗者犹其余也世徒见其仕而不遇仁而不年以为公恨此固命之适而士之常岂足道哉

後山集卷十六







卷十七

钦定四库全书

後山集卷十七　宋　陈师道　撰杂着

罴说

晋人以犬猎以五犬逐一罴罴鸷而力长於用大所与敌者皆天下强有力也犬弱而捷巧於用小顾左而右逐前而後罴不能搏也行不十数里罴惫而後犬更前而杀之兽而惊者爪莫如虎齿莫如豕而罴食之故称勇力必曰罴罴如受制於犬者遇非其敌困於羣也诗云忧心悄悄愠於羣小罴之谓矣

贺水部传

贺充世莫知其年与其邑里仕石晋爲郎章圣皇帝东封有布衣巾帻谒於道左称晋水部员外郎贺某帝故知其仙者夜閲牓子得之大惊使求之不获每爲庄献皇后言之以爲恨天圣中贺使其弟子喻澄诣阙献金银铜道释像直数千万后怪之召问澄澄以师对问曰贺也后亦大惊问今安在可得耶澄求之淮南与俱来后爲幸洪福寺见之其言皆人所难切於时者后不乐罢之亦不罪也沂人乔仝得恶疾且死遇贺得药曰服之可不死然欲不止疾当复作仝富家子年少既疾愈即娶妇疾果复作仝大悔乃出其妇去家求贺数年乃见澄方仝见贺时澄在旁故识之澄曰贺不得见也仝涕泣随澄冀复见贺岁余澄曰贺使复与汝约可复相见仝叩头如约澄乃引仝同见之东山使给薪水久之疾愈熙宁中东坡居士爲密州岁大旱请雨常山既而雨居士却盖以行贺从道旁见之以爲可授道也欲往而疑无素乃止行元佑二年仝年八十余矣见居士於东都曰贺不忘君语数及之已而求去曰贺约岁首过我於龟蒙不可失也居士因仝以诗寄之後仝复来出贺书曰将使若人通言于君居士向所见异人而人无知者世言道家爲方之外而贺犹喜与人事岂世之所称目爲不足而贺之道又以反人耶不然老氏之道同於杨朱难儒释并矣贺一见东坡欲强授之士之求仙自修足矣而世方区区弊精神卑词厚币以致四方之士而幸一得是果足以得之耶其不爲贺笑寡矣

刘道原画像赞

是非贤否一世所同既久则反岂同时皆愚而後之人皆智盖利害好恶出焉则毁誉不得其正以是而言则前私而後公也汉之人谓公孙丞相爲贤汲黯爲戆至於今则公孙谀而汲直也其相反盖如此庐山刘道原豪杰名节之士黯之流者以义正利以直正曲危言特行别其是非白黑丝髪不贷如权衡量度如水之鉴如绳之度既不可欺以私又不得逃其目虽一时贵权气焰势力排山倒海不屈也死生穷逹不到其心故终其身亦不变当道原之时识与不识相随诋之如复仇施其逝未几而念慕叹咏恨其生之晚也更千百岁日远一日公则宜如何也耶虽然武帝奴视卫大将军傲丞相而敬黯淮南诸子其怨汉至不沐浴三十年犹畏黯不敢发又爲之寝谋其君臣相谓丞相可说大将军虽不可说盖可刺也至黯复不敢刺则其时固有知之者矣其所谓戆以其不知利尔利非黯所知也丞相利之矣故可说而下也道原遭时承平故其效莫见虽然小人之爲不善盖有畏而不发者矣其补於世岂少哉绍圣四年春过巨野佐有义伸者其子也始拜其像而叹曰晋人有云廉蔺虽千载凛凛有生气曹李虽在已如九泉下人士虽後之其何恨爲之赞曰

孰屈不伸有亡有存有一其得曷校後前其刚斯何宁折不靡其直斯何正人如已贤则过之有张不弛维利不嗜不侮不畏貌不踰中气盖一世维死不亡孑立特起黄范司马既叙且铭自足以逹况兹其人千载之下凛然其生载之丹青益永厥闻

观音菩萨画赞

龙眠居士李公麟画观音像跏趺合爪而具自在曰世以趺坐爲自在自在在心不在相也大通禅师刻版以施学者陈师道稽首赞曰

德孰不仁圣以慈称施孰不广圣以广名三江九河爲一大海非一非异清浊何在两目两手而万千万吾侪小人左右异便愿我衆生从闻反原尽十方界一观世音

观音菩萨画赞

有声则闻我与衆生有闻无声惟观世音因闻而悟悟不以闻观自其他与物而形相即是妄妄即是真真妄妄真百无不存我以耳闻不以心形随处而用鼻口亦听孰爲我师犬吠驴鸣生我与佛普同一名

孔北海赞

世以曹操爲英雄虽孙仲谋甘出其下而文举以犬豕视之岂知不免而遂不屈盖其高明下视之耳方操微时幸许绍之目以爲重匈奴使来自谓不称而代捉刀其自处如此至其自比刘玄德谓袁绍不足数特居势使然耳玄德之死谓孔明曰如嗣子不肖君自取之其勤劳一世盖不爲汉计岂爲子孙计哉操非其比也操恶祢衡而畏杀士之名故以衡予刘表不以文举与人卒自杀之其不畏之亦至矣刘毅家四壁一掷百万世亦以爲英雄小遇鹅炙丐乞如奴婢孰谓英雄而以一脔动其心哉此其操之类乎子曰枨也慾焉得刚刚者所以制慾非胜人也是故自用之爲英自胜之爲强

书窦少府诗

窦君与先大夫游以行义闻里中而人不知其工於诗也其殁二十余年而诗始传以其有子也善夫君不亡矣绍圣三年四月十三日彭城陈师道书

书旧词後

晁无咎云眉山公之词盖不更此而境也余谓不然宋玉初不识巫山神女而能赋之岂待更而境也余它文未能及人独於词自谓不减秦七黄九而爲卿掾三年去而复还又三年矣而卿士无欲余之词者独杜氏子勤恳不已且云所得诗词满箧家多畜纸笔墨有暇则学书使不如言其志亦可喜也乃写以遗之古语所谓但解闭门留我处主人莫问是谁家者也元符三年十一月一日後山居士书

跋杨李二公诗

元佑二年始以诸科解额合进士爲二十七人而考官定着才二十二人昔熙宁中罢黜诸科以进学者於是士兴於乡者过倍其教化之效如此出纳之吝虽有司事而非诏意秋九月大会羣士二公爲诗以相劳之邦人以爲宠又方请於上以复之而皆见於诗盖其志也可谓贤矣

披云楼上梁文

夙夜在公必有燕休之地上下同乐孰知兴作之勤惟此东州称号辅郡遗泽未息犹有陶渔之风王化既成更同齐鲁之俗河山千里枹鼓不鸣闾巷百年豪杰间出地滋垦辟岁嗣丰穰里无愁叹之声吏絶追呼之扰因斯民之暇豫乐此地之登临革故增高事非过制断长续短费不及民林宇靓深称吏民之观望岁时游豫遂老幼之欢娱爰历灵辰用兴危架听于舆颂落此成功

抛梁东日上云开四顾中今代功名归二老当年富贵有朱公

抛梁南舳舻衔尾系江潭朝隮已作丰年雨暑饮行听抵掌谈

抛梁西隂隂桃李下成蹊举头更觉长安近送目长随落日低

抛梁北【阙文】

抛梁上危架迢嶤建千丈房心璀璨近檐楹海岱摧藏但空旷

抛梁下割肉有堆酒如泻燕雀投人也自忙鼠蝠旋墙不容罅

伏愿上梁以後人神同力阳雨以时水宿涂行夜无风露之警盆缫镰割家有囊廪之余囹圄一空鞭笞不试商旅四集货贿遂通据榻以谈不减庾公之兴从游而赋尚须韩子之文

蓬室铭

宿迁邵生筑室以名而求铭铭曰

邵也善羣其能处独曲几方牀土阶蓬屋诗书在前图史左右求之古初以复吾有

晦迹斋铭

昔之处者以晦而明惟有其实不辞其名学而积之皆以发疑人则已矣我则以思惟其好之孰不告之宁也有室是以劳之

黄楼铭【并序】

熙宁十年京东路安抚使臣某转运使臣某判官臣某稽首言河决澶州南倾淮泗彭城当其冲夹以连山扼以吕梁流泄不时盈溢千里平地水深丈余下顾城中井出脉发东薄两隅西入通洫南坏水垣土恶不支百有余日而後巳守臣苏某深惟流亡爲天子忧夙夜不怠以劳其人兴发戍兵固弊应卒外爲长楗乘高如虹以杀其怒内爲大堤附城如环以持其溃筑二防於南门之外以适南山以安危疑发仓庾明劝禁以惠困穷以督盗贼宣布恩泽巡行内外吏民向化兴於事功法施四邑诚格百神可谓有功矣宜有褒嘉以劝郡县十月二日甲子奏京师明年元丰正月甲子制诰谕意臣某惟念祗承谟训人神力同敢自爲功以速大戾而明扬褒大无以报称乃作黄楼於东门具刻明诏以承天休而明德意使其客陈师道以爲之铭臣师道伏惟吕尚南仲内抚百姓外平诸侯诗美文武尹吉甫召虎南伐淮夷北伐玁狁功歌宣王君能使人以尽其才臣能有功以报其上古之义也臣师道又惟感而通之者道也行而化之者德也制法明教者政也治人成功者事也昔之诗人歌其政事则并其道德而传之後王有作可举而行顾臣之愚何与於此诚乐君臣之尽道云臣不佞冒死上黄楼铭其词曰

皇治维成修明法度协和隂阳十有一年天灾时行河失其防齐鲁梁楚千里四逹溃乱散亡皇仁隐忧临遣信臣以惠东方羸老困穷安慰抚养发散积仓流人如归居人忘危完聚靡伤天叙地平明圣成能人神效祥灵平告成百谷丰盈万邦乐康郡县祗畏允廸圣谟终事无荒皇功不居归休臣民迩昭远扬守臣拜手夸大休嘉使民不忘改作黄楼以临泗上述修故常庶民无佞原始要终铭之石章以吿成功以扬德声永永无疆

兴龙节致语

臣闻千年接统爰开後圣之期万类效祥宛同先佛之日永惟昌运属此休辰四海交欢同声称庆恭惟皇帝陛下由独智之圣以庶物爲心睿武自天文明烛物有尧舜之仁而博施济衆学文武之道而居安资深刑政并修登斯民于夀域干戈不用还千里之故封方当隆盛之期迨此诞弥之日凡兹臣庶孰不倾瞻臣幸以赋工遘斯盛旦愿效封人之祝显陈大雅之诗

口号

劒佩声来合玉除麒麟烟上暗金铺近臣先识天顔喜九奏初知昼景舒东海爲田将几见南山称夀已三呼欲知帝力今多少醉舞行歌塞道途

对厅

知府大夫材德絶人威明继古政在循良之上名与日月而驰庆吉旦之在兹合羣心而同乐敢忘薄陋愿效揄扬

口号

黄堂窈窕庆佳辰密坐雍容合搢绅广乐充庭如在梦欢声着物似逢春瞻天已祝无穷夀尽醉爲期莫计巡平世难逢身易老岭梅初破酒方醇

勾曲

舆情已彻广乐方陈金石同和宛若清都之奏鱼龙并听真作洞庭之音上奉威顔後部合曲

请黄提刑致语

西台报政初闻五月之成东部向风遽失二天之庇是陈七献之礼以爲一日之欢恭惟提刑大夫伟节照邻清风肃物有周公之才美谦以自居如顔氏之孤高敏而好学用经明而治水以德盛而详刑果自东藩就更北道知府大夫敦平生之好尽宾主之情愿陈衆志之词以纪一时之盛

口号

当年天下无双誉此日朝中第一人坐使黄流随指顾即看丹阁画精神天威行复朝三接和气今如物再春肯驻行轩慰离索听歌举白莫辞贫

立春致语

东风应候欣逢草木之荣广坐称觞乐见太平之日恭惟知府大夫英才盖世伟行絶尘名义甚都掩四方而着目谈评诣理倾一坐以趋风政已颂于中和人乐闻於钟鼓爰因令节肇启华筵宾席雍容愿上使君之夀妓围窈窕争唱舍人之诗愿舒下情敢献口号

口号

霏微腊雪不沾尘收拾阳和作早春一座尽倾归盛德四时难得是佳辰鬂边彩胜年年好樽下歌声日日新一笑难逢时易失杯行到手莫辞频

上元致语

佳辰行乐爲平世之胜游清夜观灯与斯民而同好恭惟知府大夫寛猛相济忠孝两全声烈暴乎四邻气节盖於一代爰因令节迨此暇时聊爲秉烛之游用作丰年之观扶老擕幼乐闻钟鼓之音叠足排肩愿见衣冠之会敢忘薄陋复此敷陈

口号

欢声喜气塞康庄妙舞清歌乐未央此节定知随意好今宵端复爲人长粧成粉白生春色酒泻鵞黄射烛光报答风光须一醉从来千骑贵东方

代兴龙节功德疏

信义在躬已协天人之助乾坤莫报更资觉法之因爰届诞期用伸至愿恭惟皇帝陛下【此有阙文】伏愿凭觉皇之外助效臣子之内心如河海之静渊与天地而长久

请兴化禅师疏

南北不异禅律相资曲士拘文起差别於耳目至人达观示平等於寃亲不有别传孰闻异见某公尊者承佛受记爲世导师绍云门之正宗入慧林之半座望破头之气知正法之旁行观优昙之华信异人之间出知时莫逆观化方隆毋辞千里之行以慰一方之望

兴化寺请真修造疏

有爲虽幻是惟圣证之因兴事其时信有异人之至真公大师行成于律法得于心志如金石之坚施有龙天之助勉从勤请使发愿心

请观音禅师疏三首

出处有缘相时而动去来无意以衆爲心某公禅师行历诸方归安一榻栖如止水衆至则形声若震雷物待而发惟兹东刹今号左禅乃古宿之道场而昔贤之施会异人间出衆志大同续圆通之法灯成先佛之远记法施务广当衆建而共时祖道大行复一枝之旁出智者不说语言所以爲人德必有能住持乃其余事某公禅师言未发口而逹者知其有道功未见事而谈者知其有才信渊默而雷声由孝友而成政顾兹胜地宜得异人祖令当行正须无说羣能效力不假有爲愿效至情通伸劝请

世当末法方葱岭之西归地则左禅乃福田之东际人天合力缘法同时某宗禅师遍历五宗顿开千眼着衣吃饭肯学潙山之禅得髓与皮不落少林之肉十年面壁未遇知音千里同风是归作者无缘处说法有佛处称尊勉循衆心以成本愿

观音院无尽供疏

化无高下一念遍於大千施有多少半果等於百亿是凭念力用作妙因乐与信心同兹胜利

观音院请赵居士疏

观音古刹地圣人凡颍上名都信深缘熟是兴无尽之供用开大施之心赵君居士见远察微有家无累悟解不立已契祖师之禅悲愿未终更广衆生之福凭兹一举以效初心

观音院广疏

大士创始三百衆之所居末法再新二十年之已废是凭衆志同此胜缘仓廪空虚孰爲饘粥之费栋宇倾圯不无雨泽之忧誓殚拙者之心庶动仁人之念

请月长老再住荐福疏

世不受福乃末法之弊心倦於利生亦菩萨之魔事既去来之无意虽一再而何嫌衆之所同时则未艾月公禅师一宿法云而出世道与时行七岁荐福而退心衆所疑着国师三出未偶胜缘潙山九年不须心躁守株待兎虽达者之不爲面壁磨砖亦古今之常事未忘本愿须顺衆心不下禅牀徧周法界闭却方丈默听雷声

荐福院斋僧疏

尊道广福既圣教之所同劳旧勤来亦世情之攸尚愿以小人之意仰同君子之心图澄禅师以七十之年曲从衆志舍平生之旧来赴新交涉远忘劳所过成化担囊振锡其从如云方兹挂搭之初宜有洗涤之供以爲一国之福共结多生之缘

华严证明疏

弟子陈师道与妻郭悟同心共施因慧严大师宗永买大方广福华严经一部八十一策并柜二只及请曹州开元寺上生院讲主重宝赞者

伏以右因契会得有此经庆幸平生孰如今日实身贫而家富将口诵而心通誓尽此心敬供不怠在在处处如佛之存刼刼生生以今爲始伏愿诸佛所说如喜庆而常闻一生之间与善财而同证

代司理院狱空道塲疏

幽圄空虚实作太平之象法筵崇饰聿修典礼之常惟此徐邦素称剧郡狱无虚日市不絶刑解网施仁奉圣朝之初政治师从理资贤守之良能熙熙如登春台濯濯鞠爲秋草更凭梵力普及苍生

代醮青词

天道好还虽善恶之必报玉书有笥苟忏悔而必原不胜至情仰干洪造惟知罄竭期在悯怜切念罪恶贯盈祸灾积集天之所弃鬼而得诛一病逾时百方莫效惟归穷于覆载庶有望于生全伏愿三圣眷怀衆真敷佑赦其万死锡以余年蝼蚁微生敢希求於再福桑榆暮景期洗涤以自新

代醮青词

天运有叙六十余而一周人心所归五千言之大典惟此庚辰之岁是爲本命之年数之所穷理有必反不胜恐惧是用祈禳考案旧章修陈薄礼惟衆真之厚眷下顾弊庐假青章之微词仰陈危恳多生之罪愿以忏除百岁之年敢祈隂锡道心浚发妙行具修疾疠不侵善祥来集誓依真教以毕余生溥及羣情同期胜福

後山集卷十七

<集部,别集类,北宋建隆至靖康,後山集>







卷十八

钦定四库全书

後山集卷十八　宋　陈师道　撰谈丛

契丹侵澶莱公相真宗北伐临河未渡是夕内人相泣明日参知政事王钦若请幸金陵枢密副使陈文忠公尧叟请幸蜀真宗以问公公曰此与昨暮泣者何异议数日不决出遇高烈武王而谓之曰子爲上将视国之危不一言何也王谢之乃复入请召问从官至皆默然杨文公独与公同其说数千言真宗以一言折之曰儒不知兵又请召问诸将王曰蜀远钦若之议是也上与後宫御楼船浮波而下数日可至殿上皆以爲然公大惊色脱王又曰臣言亦死不言亦死与其事至而死不若言而死今陛下去都城一步则城中别有主矣吏卒皆北人家在都下将归事其主谁肯送陛下者金陵可到耶公又喜过望曰琼知此何不爲上驾耶王乃大呼逍遥子公掖真宗以升遂渡河而成功钦若愧其议谗於真宗曰寇凖孤注子尔博者谓穷而尽所有以幸胜爲孤注言以人主而一决也

澶渊之役真宗欲南下莱公不可曰是弃中原也又欲断桥因河而守曰是弃河北也国之存亡在河北不可弃也

澶渊之役所下一纸书尔州县坚壁乡村入保金币自随谷不可徙随在瘗藏寇至勿战故虏虽深入而无得方破德清一城而得不补失未战而困

真宗既渡河遂幸澶渊之北门望见黄盖士气百倍呼声动地兵既接射杀其帅顺国王挞览敌惧遂请和澶渊之役诏诸道会兵而合击既和纵其去又诏诸将按兵遣使监杨延朗时敌使在馆既谕旨遽曰请遣中官贵诸将取信也而敌亦请使送欵遂以全归怀之至今

澶渊之役真宗使候莱公曰相公饮酒矣唱曲子矣掷骰子矣鼾睡矣

莱公既逐死家无遗文嘉佑中始得奏章一纸忧其复失而并记之使後者有考焉曰臣奉圣旨擘画河北边事及驾起与不起如起至何处者一近边奏契丹游骑已至深州窃缘三路大军见在定州魏能张凝杨延朗田敏等又在威虏军等处东路深赵贝冀沧德等州别无大军驻泊必虑契丹渐近东南下寨轻骑打刼不惟老小惊骇便恐盗贼围聚直至大名府以来人户惊移若不早张军势窃恐转启戎心臣乞先那起天雄军马万人令周营杜彦钿孙金照将领往贝州驻泊或恐天雄军少且起五千只令孙金照部辖若敌骑在近即近城覔便袭击兼令开将文字与石普图承输照会掩杀及召募强壮入敌界绕荡乡村仍照管南北道多差人探候契丹次第闻奏及报大名一则奠安人心二则张军势以疑敌谋三则边将闻王师北来军威益壮四则与邢洛不远成犄角之势一随驾诸军扈卫宸居不可与犬戎交锋原野以争胜负天雄至贝军士不过三万人万一契丹过贝下寨游骑益南即须那起定州军马三万以上令桑赞等结阵南来镇州及令河东雷有终将兵出土门路与赞会合相度事势紧慢那至邢洛方可圣驾顺动且幸大名假万乘之天声合数路之兵势更令王超等於定州近城排布照应魏能张凝杨延朗田敏等作会合次第及依前来累降指挥牵拽一恐契丹置寨於真定之间则定州军马抽那不起邢洛之北游骑侵掠大名东北县分老小大段惊移须分定州三路精兵令在彼将帅会合及令魏能张凝杨延朗田敏等渐那向东傍城寨牵拽如此则契丹必有後顾之忧未敢轻议悬军深入若车驾不起转恐夷狄残害生灵如蒙允许亦须过大河且幸澶渊就近易爲制置会合兼控扼津梁右臣叨列宰司素无奇略既承清问合罄鄙诚伏惟皇帝陛下睿知渊深圣猷宏远固已坐筹而决胜尚能虚已以论谋兼彼犬戎颇乏粮糗虽恃兵甲之衆必怀苟且之忧岂敢不顾大军但图深入然亦虑其凶狡须至过有防虞烦黩天威伏增战栗

如讲和敌使韩杞匿其善饮曰两国初好数杯之後一言有失所误非细後使姚东之既去而顾手颡再三是以知敌之情也姚东之曰守之事力契丹之士马皆盛然此军用於阻隘不能敌南平原驰突南军亦不能支也庆历二年西羌盗边战未解契丹保境使请关南十县之地及昏丞相申公使其党御史中丞贾文元公馆之许昏与加赐使择焉而遣知制诰富韩公谕意既见问故敌主曰宋塞鴈门广塘水缮城隍籍民兵非违约耶羣臣亟请用兵孤谓不若求地也公曰契丹忘章圣之大德乎澶渊之役使从衆契丹无还者宁有今日耶且契丹之所欲战尔战非契丹之利也从古至今夷狄得志於中国惟晋氏耳方是时主弱而愚国小而贫政刑不修命令不行百姓内溃诸将外叛故契丹能得志然土地不守子女玉帛归于臣民契丹盖无得也而人畜械器亡者大半故德光死述律怒不肯葬曰待我国中人马如故然後葬汝战而胜其害如此况不胜耶今契丹与宋好岁得金缯数十万入於府库国之利也故和则上得其利战则下得其利上受其弊故契丹之臣皆愿解和而构战与国争利柰何舍已之利以利人耶主大悟点首久之公复曰塞鴈门以备西羌塘始於何承矩事在约前地卑水聚岁久则广城隍完固民兵补缺非违约也晋遗卢龙周取关南皆异代事若按图而求旧岂契丹之利也哉皇帝以兼爱爲心守祖宗之约不愿用兵顾兄弟之义不欲违情而爲天保民爲先保土不得以与人谓契丹乏金币岁遗以永誓好古者敌国有无相通必皆欲背约絶好而加兵宋安得而避哉且澶渊之盟天地临之其可欺乎乃请昏公曰兄弟之国礼不通昏男女之际易以生隙且命修短不可期不若岁币之久也始契丹请昏欲因以求多及公固拒羣议未决而难其久又谓空言无实使归取誓书及再至定增岁币二十万始契丹一请宰相遽塞以二事且使自择遂以爲怯有轻宋心欲以增币爲献与纳公不可曰此下事上臣事君非敌国之礼也且章圣已有岁遗不爲此名货非国之轻重鄙而失国名虽小亦不爲也主曰古有之何独吝耶公曰古惟唐高祖臣事突厥假其兵而取隋则或有之及太宗擒颉利突利两可汗宁复有耶主不语其臣刘四知侍退数步公又曰石晋亦因契丹而得国不惟称臣亦父事之或可用此今宋与契丹无唐晋之援而爲敌国岂有此耶将退主曰卿谓孤故作此一节必不可事岂非不欲保和耶孤实无此意卿归勿爲此言恐误宋大事耳於是留誓书而使以誓书来且求献纳公上奏曰臣既以死拒之敌气折矣可勿复许敌无能爲也仁宗从之

韩公再使将见契丹曰主将爲公使不能久有言可即道公恐敌使来遂以爲例数请对曰吾不敢也当与君议於馆尔契丹刘六符贵用事建议割地及馆客怒谓韩公曰公爲主言诸臣利於用兵不爲国计六符岂欲间两国耶公曰君宁出此顾余人爲之尔如宋不过弼数辈不欲战尔其以战说者何限六符既喜且惧然终以此得罪也

契丹犯澶渊急书日至一夕凡五至莱公不发封谈笑自如明日见同列以闻真宗大骇取而发之皆告急也又大惧以问公曰危如此岂欲久耶曰陛下欲了不过五日尔其说请幸澶渊真宗不语同列惧欲退公曰士庶等止候驾起从驾而北真宗难之欲还内公曰陛下既入则臣不得对又不得见则大事去矣请无还内而行也遂行六军百司追而及之

东都曹生言范右相既贵接亲旧情礼如故他亦不改世未有也然体面肥白洁泽岂其胷中亦以爲乐耶惟司马温公枯瘦自如岂非不以富贵动其心耶

王荆公改科举暮年乃觉其失曰欲变学究爲秀才不谓变秀才爲学究也盖举子专诵王氏章句而不解义正如学究诵注疏尔教坊杂戏亦曰学诗於陆农师学易【以豉切】於龚【古勇切】深之盖讥士之寡闻也

王无咎黎宗孟皆爲王氏学世谓黎爲摸画手一点画不出前人谓王爲转般仓致无赢余但有所欠以其因人成能无自得也

杨内翰绘云庄遵以易传扬雄雄传侯芭自芭而下世不絶传至沛周郯郯传乐安任奉古奉古传广凯凯传绘所着索藴乃其学也

张某公昪以御史爲执政包孝肃公代之建言台官不迁二府无所幸望则尽言矣张文定公方平爲三司使孝肃极言其失遂罢归院宋景文公代爲使文定亦爲上言故事执政同三司使知开封府与御史中丞耳包拯自府入台又言台官不爲执政所可假以进者惟三司耳极力攻臣冀得其处而用宋祁其势必复攻祁不遂与之则三司使无其人矣孝肃逐景文公而代之遂迁西府孙文节公拚自西府迁右省御史韩缜言其不可仁宗曰御史谓谁可参知政事者韩素不经意卒然对曰包拯可仁宗熟视而笑曰包拯非昔之包拯矣延帅阙李诚之以幕府行使方下国宥州牒保安军故事岁赐尽明年六月乃毕缓不及乃请以岁终爲限幕府以闻枢密院牒草报如约李易其草报如故典遂上奏曰夷狄之欲无厌许之不足爲恩而长其贪且示之弱而人不堪其转输之劳矣枢密使夏竦劾李擅改制书遣吏部即讯李曰改保安军牒非制书也竦不能屈敌不敢复请

某公【谓吕夷简】恶韩富范三公欲废之而不能军兴以韩范爲西帅遣富使北名用仇而实间之又不克军罢而请老尽用三公及宋莒公夏英公于二府皆其仇也又以其党贾文元公陈恭公间焉犹欲因以倾之誉范富皆王佐可致太平於是天子再赐手诏又开天章阁而命之坐出纸笔使疏时政所当因革诸公皆推范富乃请退而具草使二宦者更往督之且命领西北边事既而各条上十数事而易监司按羣吏罢磨勘减任子衆不利而谤兴又使范公日献二事以困之而请城京师人始笑之初某公每求退以候主意常未厌而去故能三入及老大事犹问西北相攻请出大臣行三边於是范公使河东陕西富公使河北初某既建议乃数出道者院宿焉范公既奉使宿道者院而某在焉宾退使人致问范公往见之某佯曰参政求去耶范公未对某曰大臣岂可一日去君侧去则不复还矣今万里奉使故疑求去耳范公私笑之久而觉报缓而请不获召堂吏而问曰吾爲西帅每奏即报而请辄得今以执政奉使而请报不迨何也曰某别置司专行鄜延事故速而必得耳范公始以前言爲然乃请守边矣而富公亦不还韩又罢去而贾陈相矣及某薨范公自爲祭文归重而自讼云

苏黄两公皆善书皆不能悬手逸少非好鹅效其宛颈尔正谓悬手转腕而苏公论书以手抵案使腕不动爲法此其异也

善书不择纸笔妙在心手不在物也古之至人耳目更用惟心而已

王屋天坛道书云黄帝礼天处也坛之方隅陈八玉镜而儒者疑焉元丰中有登天坛得方玉如镜濮阳杜毅主王屋簿亲见之云

余与贵人语偶当其心明日使人来求异书士不知有自智专谓出於卷册之间良可悲也张长史见担夫争道而得笔法观曹将军舞剑又得其神物岂能与人巧乃自悟之因尔

敌人猎而不渔熙宁中官军复熙河洮水之鱼浮取之如拾久而鱼潜治世可俯鸟巢惟不暴尔至人入鸟兽不乱羣行之着也

龙图燕学士肃悟木理造指南车不成出见车驰门动而得其法蜀人王冕【一本作晃】爲举子诗义左之右之君子宜之而悟针法规矩可得其法不可得其巧舍规矩则无所求其巧矣法在人故必学巧在已故必悟今人学书而拟其点画已失其法况其巧乎

寇昌龄嗜砚墨得名晚居徐守问之曰墨贵黑砚贵发墨守不解以爲轻已嗟乎世士可与语耶

欧阳公像公家与苏眉山皆有之而各自是也盖苏本韵胜而失形家本形似而失韵夫形而不韵乃所画影尔非传神也

唐令民年二十爲丁其下爲推宋次道曰推者稚也避高宗讳阙而爲推也缙叔曰推者椎也独髻爲椎传者误尔盖唐人不讳嫌梁氏之父茂始以戊爲武温嗜杀人畏之并讳其嫌耳夫人少而分髻长则合而未冠今人犹然缙叔是也

道士王太初受天心法治鬼神有功于人尝谓爲室当使户牖踈逹若四壁隐密终爲鬼所据耳

唐魏郑公狄梁公张燕公墓棘直而不歧世以爲异而孔林无枳棘也

秦少游有李廷珪墨半丸不爲文理质如金石潘谷见之而拜曰真李氏故物也我生再见矣王四学士有之与此爲二也墨乃平甫之所宝谷所见者其子游以遗少游也又有张遇墨一团面爲盘龙鳞鬛悉具其妙如画其背皆有张遇麝香四字潘墨之龙略有大节耳亦妍妙有纹如盘丝二物世未有也语曰良玉不琢谓不借美於外也张遇後梁供备使李唐卿嘉佑中以书待诏者也喜墨尝谓余曰和墨用麝欲其香有损于墨而竟亦不得香也不若并藏以熏之潘谷之墨香彻肌骨磨研至尽而香不衰陈惟达【一作进】之墨一箧十年而麝气不入但自作松香耳盖陈墨肤理坚密不受外熏潘墨外虽美而中疎尔

南唐於饶置墨务歙置砚务扬置纸务各有官岁贡有数求墨工於海东纸工於蜀中主好蜀纸既得蜀工使行境内而六合之水与蜀同李本奚氏以达赐国姓世爲墨官云唐之问质肃公之子有墨曰饶州供进墨务官李仲宣造世莫知其何子颇有家法以遗黄鲁直鲁直以谓不迨孙氏所有而予谓过之陈留孙待制家有墨半铤号称廷珪但色重耳非古制也

蔡新州确黄大夫好谦爲陈诸生闻杨山人善相人也过使相之曰蔡君宰相也似丁晋公然丁还而君死也黄君一散郡尔然家口四十则蔡贬矣元丰之末蔡爲相黄由尚书郎出爲蔡州过蔡而别问其家曰四十口矣蔡大骇曰杨生之言验矣其後有新州之祸

外大父頴公初爲黄州参军友夏英公公喜相人谓頴公曰吾使相尔而君真相也视其手曰虽贵而贫不如吾也出其手突如堆阜曰此大富之相也

墅处潞之异人也金乡李生将赴试问得失焉曰两贯四贯巡辖马递铺皆莫测也李有田于莘过之及门息於廐置壁下有钱二千以二百爲陌有榜曰巡辖马递铺问之乃田者所纳课也李始悟其言而果黜焉花之名天下者洛阳牡丹广陵芍药耳红叶而黄腰号金带围而无种有时而出则城中当有宰相韩魏公爲守一出四枝公自当其一选客具乐以当之是时王岐公以高科爲倅王荆公以名士爲属皆在选而阙其一莫有当者数日不决而花已盛公命戒客而私自念今日有过客不问如何召使当之及暮高水门报陈太博来亟使召之乃秀公也明日酒半折花歌以挿之其後四公皆爲首相

後山集卷十八







卷十九

钦定四库全书

後山集卷十九　宋　陈师道　撰谈丛

蜀人勾龙爽作名画记以范琼赵承佑爲福品孙位爲递品谓琼与承佑类吴生而设色过之位虽工不中绳墨苏长公谓彩色非吴生所爲二子规模吴生故长於设色尔孙位方不用矩圆不用规乃吴生之流也余谓二子学吴生而能设色不得其本故用意於末其巧者乎

谚曰甘草先生则麦熟苦草先生则禾不熟甘草荠苦草黄蒿也又曰杏熟当年麦枣熟当年禾又曰枣不济俭谓枣熟则岁丰也谚曰行得春风有夏雨盖春之风数爲夏之雨数小大缓急亦如之

秘书丞张锷嗜酒得奇疾中身而分左常苦寒虽暑月巾袜袍袴纱绵相半

世传王祥卧冰求鱼以养母至今河水岁寒氷厚独祥卧【亦作敬】处阙而不合

章学士珉爲布衣以宰相自许高盖大马盛服羣从而後出润人谓之三品秀才

验镜视其鼻鼻滑净如削者古今人爲之必有高下今人铸铁镜陷铜爲面故明

光禄李卿先筑宅於庐甃皆用砖岁夏大雨闸门及窦积水数尺内外一洗而发去之

唐人谓逸少天姿不及工用故初不胜郗庾而暮年方妙余谓不然卫夫人见逸少学书拊膺而叹曰後当胜已此岂无天姿者耶而暮年方妙者乃大器晚成尔獐无胆兔无脾豚臋无筋

东都相国寺楼门唐人所造国初木工喻浩曰他皆可能惟不解卷檐尔每至其下仰而观焉立极则坐坐极则卧求其理而不得门内两井亭近代木工亦不解也寺有十絶此爲二耳

陕之寺居多古屋下柱不过九尺唐制不爲高丈务经久尔行露亭用斗百余数倍常数而朱实亭不用一斗亦一奇也

鱼行随阳春夏浮而遡流秋冬没而顺流渔者随其出没上下而取之

唐末岐梁争长东院主者知其将乱日以菽粟与泥爲土堑附墙而墁之增其屋木一院笑以爲狂乱既作食尽樵絶民所窖藏爲李氏所夺皆饿死主沃堑爲糜毁木爲薪以免陇右有富人预爲夹壁视食之余可藏者乾之贮壁间亦免

虞部阎见贤老爲容守归而自如曰惟节食尔每食常欠三四分初见部中老者问而得之

韩干画走马绢坏损其足李公麟谓虽失其足走自若也

六一爲布衣客相之曰耳白於面名则远闻唇不贴齿一生惹言语毁誉岂亦有命耶

齐之龙山镇有平六故城高五丈四方五里附城有走马台其高半之濶五之三上下如一其西与南则在内东北则在外也莫晓其理

寇莱公凖少尝爲淮漕有方士爲治丹砂用竹百二十尺而通其节以器盛丹置其上而立之半埋地中於时才得六十尺竹接而用之始於岁之朔旦尽岁而止丹已融而堕器矣

澄心堂南唐烈祖节度金陵之燕居也世以爲元宗书殿误矣赵内翰彦若家有澄心堂书目才三千余卷有建业文房之印後有主者皆牙校也

余於丹徒高氏见杨行密节度淮南补将校牒纸光洁如玉肤如卵膜今士大夫所有澄心堂纸不迨也开封常得剧盗言富家难近贮以柜箧扃鐍严固贵家喜陈衣而架有帕便可包後【有阙文】

夏英公伏日供帐温室戒客具夹衣客皆笑之既坐体寒生粟乃以漆斛渍龙皮也酒半取瓦砾蘸药水爲黄金以娱客

世传王氏元经薛氏传关子明易传李卫公对问皆阮逸所着逸以草示苏明允而子瞻言之

宣城包鼎每画虎扫溉一室屏人声塞门涂牖穴屋取明一饮斗酒脱衣据地卧起行顾自视真虎也复饮斗酒取笔一挥意尽而去不待成也

阎立本观张僧繇江陵画壁曰虚得名耳再往曰犹近代名手也三往於是寝食其下数日而後去夫阎以画名一代其於张高下间尔而不足以知之世之人强其不能而论能者之得失不亦疎乎

李公麟云吴画学於张而过之盖张守法度而吴有英气也眉山公谓孙知微之画工匠手尔

六一公论书喜李西台而集古不録张从申也兵部秦玠祠部李宗易皆学于西台名有师法公爲亳州问秦西台何学曰张从申也见之否耶曰未也示之曰西台不及也

余於石舍人杨休家得苏明允送石北使引石氏子谓明允书也以示秦少游少游好之曰学不迨其子而资过之乃东坡少所书也故尝谓书爲难岂余不知书遂以爲难耶

金陵人喜解字习以爲俗曰同田爲富分贝爲贫大坐爲

黄巢攻金陵人说之曰王毋以攻也王名巢入金陵则鏁矣遂解去

夀之安丰塘楚相孙叔敖之所筑也至今赖之塘西有庙焉塘上之木花皆西向子皆东向

怀禅师每住持必舍讲师说天台教使其徒听焉学其可废乎

唐人根利一闻千悟故大梅才得马祖一言入山坐庵诸老之门既悟亦曰得坐披衣向後自看不复学也今人根钝闻一知一故雪窦以古人初悟之语爲学者入道之门谓之因缘退而体究谓之看话盖无言下悟理之质矣复取古法而次第之以爲悟後析理之门谓之陶汰天衣宗之而圆通非之政用临济教门盖用古责今也而其徒多不见谛後悔亦复故云

闽越黄拨沙善视墓画地爲围即知休咎故号拨沙婺人有世患左目者问之曰祖坟有木大则木根伤害其目必发墓以去之既发有根贯其左目出之而愈宿乳医陈妪年八十余切脉知其生早晚月则知日日则知时宿有两家就乳切其左曰毋遽是当夜生将就其左右家疑之不听也曰是家当午而生无妨也过午则来日生矣复切之曰初更两点其时也爲母具食听自便既多爲备使候时以报扶母就蓐即生

文正李公既薨夫人诞日宋宣献公时爲从公与其僚二十余人诣第上夀拜於帘下宣献前曰太夫人不饮以茶爲夀探怀出之注汤以献复拜而去

襄阳承唐乱地荒民散林篁翳塞常有四大龟负一小龟而行或谓乘者爲瑇瑁云

代北界天池山荒远巡候不至潘美节度河东新庙舍作屋记岁遣府倅祀之率常惮行後竟罢之契丹始至易屋记久之来议界举知其然而莫能夺也

生血皆赤怒心之所出也赤火色其性躁故象之二乘四果其白如乳出於净心而鲎血碧鰕蛤无血其故何也

御厨不登彘肉太祖尝畜两彘谓之神猪熙宁初罢之後有妖人登大庆殿据鸱尾既获索彘血不得始悟祖意使复畜之盖彘血解妖术云

茶洪之双井越之日注登莱鳆鱼明越江瑶柱莫能相先後而强爲之第者皆胜心耳

石决明登人谓之鳆鱼明人谓之九孔螺

牡砺固气蚶子益血盖蛤属惟蚶有血

熙宁中作坊以门委狭请直而寛广之神宗以太祖创始当有远虑不许既而衆工作苦持兵夺门欲出爲乱一老卒闭而拒之遂不得出捕之皆获

郯城民妻有二十一子而双生者七

夀之善乡两吏垂乳流湩如乳妇

神宗尝梦入大府有植碑以金填字曰宰相项安节寤而求之乃太学生也慈圣解之曰项安节即吴充也於是正宪公爲相颈有瘤焉而项生布衣至今朝散郎方通罢官还乡梦至政事堂尚书左丞黄履素知通独起迎语曰潇潇洒洒遂去通向前诸公语如黄既寤莫测也既而得官校理满任得知睦州是岁建中元年黄以疾去久矣往谢执政范右丞纯礼曰先公常守睦有潇洒桐庐郡十诗桐庐真潇洒也

周约梦登科作尉就舍於堂牖间得女子只履竈间得笔墨後数岁中第爲延州一尉既入廨舍皆梦所见求二物皆得之於其处

文元贾公居守北都欧阳永叔使北还公预戒官妓办词以劝酒妓唯唯复使都厅召而喻之妓亦唯唯公恠叹以爲山野既燕妓奉觞歌以爲夀永叔把琖侧听每爲引满公复恠之召问所歌皆其词也

都市大贾赵氏世居货宝言玉带有刻文者皆有疵疾以蔽映尔美玉盖不琢也比岁杭扬两州化洛石爲假带质如瑾瑜然可辨者以有光也

王沂公之先爲农与其徒入山林以酒行既饮先後至失酒顾草间有醉蛇倒而捋之得酒与血怒而饮焉昏闭倒卧明日方醒视背傍积蝨成堆自是无蝨终身颍谚云子过母当暑而凉水退而鱼潜皆爲大水之候颍人谓前水爲母後水爲子水曰至日长势不能大水定而复来後水大於前水爲子胜母水终鱼当大出河滨之人厌於食鲜水退而鱼不出爲潜云

田理有横有立间谓之立土横土立土不可稻爲其不停水也

许安世家有伯成樽如今羯皷鞚也

畔邑家令周阳家金钟容十斗重三十八斤以今衡量校之容水三斗四升重十九斤尔

谚语曰田怕秋旱人畏老贫又曰夏旱修仓秋旱离乡岁自处暑至白露不雨则稻虽秀而不实吴地下湿不积一凶则饥矣

赵元考云寒食麫腊月雪水爲糊则不蠧南唐煮糊用黄丹王文献公家以皂荚末置书叶间然不如也霍山曰丞相擅减宗庙羔莬鼃顔注羔莬鼃以供祭也周官蝈氏郑康成注蝈今御所食蛙也宋书张畅弟收有大腹疾医云当食虾蟇而收难之畅爲先食前世北人食蛙南人不食也

建业文房南唐烈祖节度金陵之别室也赵元考家有建业文房书目才三千余卷有金陵图书院印焉【心堂说云赵元考家有澄心书目才三千卷与此说相似但掌房不同耳】

欧阳五代史周家人传柴后邢州龙冈人世宗纪爲尧山人拓跋思恭思敬兄弟也而误作一人

司马公休云冯如晦爲长源令县人誉之不容口问政亦不能道也

王深父爲卫真主簿始至亳州其守李【阙一字】之留不遣久之求去李问其故曰回爲卫真主簿而未尝至治所与吏民相见以谓不可故求去耳李怒曰尔恃欧阳修而慢我深父曰回之所立岂待欧阳公而立耶卒归卫真李怒不解深父遂免去

参寥云王荆公私居如在朝廷忽有老卒埽地如法誉之不容口或触灯即怒以爲不胜任逐去之

士不衣帛酒肉食肆不近营太祖之军法也

蜀平以参知政事吕余庆知益州余用选人以轻其权而置武德司刺守贪廉至必爲验蜀山有九枝木传以爲异卒火之岁余御礼问焉其赏至银千两而刺州县捕武德卒即杀之不以闻吏贪则降杖集吏民杖之蜀大富人皆召至京师量其材爲三等其上官之次省员下押纲人安其居不愿来以疾归後复遣如是数四不使家居也

夏英公既卒其家客鄢陵邻之谨僧有学解客尝问之曰英公贪暴喜杀其报如何曰以教言之当爲龙耳未以爲然也它日至京师遇夏氏故吏语近某生曰狂梦遇公於涂气貌枯悴白衣故暗问其所在曰爲庐山东潭龙尔客始惊其後复至京师过其故人於兴国寺其邻有相语曰庐山东潭龙已去矣客人大惊往问之曰东潭隐密人所不至往岁木皆立槁人始至其上潭水清彻有白龙在焉夏日之中水沸而龙死夜则复生冬结於冰数岁有僧十余结庐其上爲之诵经又数岁而龙去草木复生英公奉释故当困危复能致僧爲之作福

文思殿奉帝者之私凡物必具宣后当国九年不索一物

或劝太祖诛降王久则变生祖笑曰守千里之国战十万之师而爲我擒孤身远客能爲变乎

释从青【阙二字】人主某寺之某院陈讲居衆而净居不出善画树石而人不可得使好事者爲修供则量其多少而报之吕汲公以御史爲淄倅过而请之不与也或问之曰後其所事而先其所好此吾所以不与也

仁宗在位四十年边筭不入御阁每大事赐宴二府合议以闻仁宗崩讣于契丹所过聚哭既讣其主号恸执使者手曰四十二年不识兵矣葬而来祭以黄白罗爲钱他亦称是仁宗崩天下丧之如亲余时爲童与同僚聚哭不自知其哀也仁宗既疾京师小儿会阙下燃首眉以祈福日数百人有司不能禁将葬无老幼男女哭以过哀

宣后初临朝西戎戒边吏曰圣后相司马公必用仁宗故事自今後敢以一人一骑入界者族

杜防契丹名相也谓和亲爲便民戒契丹世世相受谨守其约又虞中国之败约也凡十年遣使以事劝四国而坚其约

国初荆湖既平溪峒皆纳土请吏太祖不受廷议独置辰州岁费四万缗尔

元佑执政议两河说文潞公安枢密焘主故道范丞相王左丞存主新道士大夫是故者见文安是新者见王范持两可者见四公也

曹武惠王既下金陵降後主复遣还内治行潘公忧其死不能生致也止之王曰吾适受降见其临渠犹顾左右扶而後过必不然也且彼有烈心自当君臣同尽必不生降既降亦必不死也

故事常赦官典藏入已不赦熙宁以後始赦吏罪元佑七年南郊赦杖罪八年秋皇太后服药而赦则尽赦之矣

後山集卷十九







卷二十

钦定四库全书

後山集卷二十宋　陈师道　撰谈丛

故事郊而後赦奉祠不敬不以赦论治平中郎中【阙姓】易知素贪细既食大官醉饱失容御史以不敬闻韩魏公请论如律英宗不欲也魏公曰今而不刑後将废礼英宗曰宁以他事坐之士以饮食得罪使何面目见士大夫乎

仁宗初即位燕恭肃王以亲尊自居上时遣使传诏王坐不拜使还以闻上曰燕王朕叔父毋妄言久而王闻之稍自屈奉藩臣礼

燕恭肃王轻施厚费不计有无常预借料钱多至数岁仁宗常诏有司复给如是数矣御史沈邈以谓不可以国之常入而奉无厌之求愿使谕意上曰御史误矣太宗之子八人今独王尔先帝之弟朕之叔父也每恨不能尽天下以爲养数岁之禄不足计也

子曾子初见神宗上问曰卿与王安石布衣之旧安石何如对曰安石文学行义不减扬雄然吝所以不及古人曰安石轻富贵非吝也对曰非此之谓安於有爲吝於改过上颔之

明者无所不知知者有所知有所不知衆人所知者少所不知者多而强其所不知智者谓其择而不爲学而已爲道则不然学得於外思出於意不足以得之庄子曰缮性於俗学以求复其初滑欲於俗思以求致其明古者谓之蔽蒙之民虽然学与思者道之助也士之爲道必始於学【此段疑有脱误】

道者吕翁如金陵过王荆公而公知之伏拜请道翁曰子障重不可公又勤请曰我能去障则爲子去之矣竟去以语广陵王某王曰先生何取焉曰吾爱其目尔王以语余曰如金陵者翁之真身也翁察之久矣欲度故自往余语禅者普仁仁曰障必自去非人能去也渠如此道而不解乎

世传吕先生像张目奋须捉脱而市墨者乃庸人也南唐後主使工访别本而图之久而不得它日有人过之自言得吕翁真本约主图其像而後授其工後以像遇之客舍市邸方昼卧叩关不发问吾像如何且使张之曰是也相语而觉稍远已而声絶发门索之无见也意客即吕翁也乃以所画像献之今有传焉深静秀清真神人也

辠说文从辛从自言辠人蹙鼻苦辛之忧秦以辠似皇字改爲罪臣铉等曰自古者以爲辠字故从自罪捕鱼竹网从网非余谓使民自辛欲其不犯秦从网非不失有罪也辠古文也说文不当以篆写之

驾以二马夹辕谓之两服服供其事也左右又各驾一焉谓之两骖骖副也总谓之乘又云驷騑亦骖也说文云骖驾五马非也乘车四马因以乘爲四名乘夫乘韦是也

瓠子在当泽黄河故道今呼爲沙河沙河西北其蹟犹在土人谓之瓠冈也

吴越钱氏人成丁岁赋钱三百六十谓之身钱民有至老死而不冠者

杜正献公丁文简公爲河东宣抚河阳节度判官杜逊恭惠公之子上书言事历诋执政至恭惠曰至今臣父亦出遭逢谓其非德选也进奏院报至正献戏文简曰贤郎亦要牢笼文简深衔之其後二公同在政府人言苏子美进奏院祠神事正献避嫌不与文简论以深文子美坐废爲民从坐者数千人皆名士大夫也正献亦罢去一言之谑贻祸一时故不可不慎也

元佑八年九月六日奉太皇太后遗诏实以三日崩知州事龙图阁待制韩公服金带肩舆而出以聼遗诏既成服又欲改服以治事寮佐谏之而止余爲儿时闻徐父老说庄献上仙李文定公爲守两吏人持箱奉遗诏公步从以哭自便坐至门外嘉佑末先人爲冀州度支使知州事皇城副使王易经用乾兴故事遗诏既至王召见先人便服持遗制哭以示先人遂下髪衫?勒帛以听宣制是日成服元丰末余客南都留守龙图王学士益柔择日而成服士大夫家居者皆会哭於府庭张文定公方平致仕於家举哀於近寺宦者李尧辅言上散发解带袜而不履

水浮百物而不能胜玉可以试玉也

秘书监刘几好音与乐工花曰新游是时监贵幸其弟卫卿谏不用乃戒门下勿通监约鸣管以自通卿又使他工横吹於门以误之凡数奏而不出卿又告之监曰非也语次两工至横管一鸣监笑曰此是也乃走出世传张长史学吴画不成而爲草顔鲁公学张草不成而爲正世岂知其然哉盖英才杰气不减其师各自成家以名于世使张爲画吴既不可越功与之齐必出其下亦争名之弊也

青杨生好画而患其不能别也释从有画名而从之学有以画来必召杨而教之此其所以爲能此其所以爲不能也杨有得焉而谓杨曰尽子所知才得其半何则以子之不能画也

乖崖在陈一日方食进奏报至且食且读既而抵案恸哭久之哭止复弹指久之弹指骂詈久之乃丁晋公逐莱公也乖崖知祸必及已乃延三大户於便坐与之博袖间出彩骰子胜其一坐乃买田宅爲归计以自污晋公闻之亦不害也余谓此智者爲之贤者不爲也贤者有义而已宁避祸哉祸岂可避耶

乖崖自成都召爲参知政事既至而脑疽大作不可巾幞乖崖自陈求补外真宗使软裹赴朝乖崖曰岂可以臣一人而坏朝廷法制耶乃知杭而疾愈上闻之使中人往伺之言且将召也丁晋公以白金千两赐使者还言如故乃不召

外大父庄敏公爲鄜延招讨使元昊效顺公召李诚之问其信否诚之曰元昊数欺中国故疑之今则可信也元昊向得岁赐而不用积年而後叛今用兵数岁虽战屡胜而所攻不克田里所掠不办一日之费向来之积费已尽矣故罢兵尔然公毋以爲功归之朝廷则兵可罢窃计诸公不以此与人也公未以爲然既而果遣两人以他事使敌过延问朝廷议罢兵云何皆曰不知及还与敌使王延夀来公召会两人问延夀来意又曰不知公曰延夀黠敌与君来而君且不知耶召禆将曰问延夀何来吾爲将而不与知耶亟书所奏事来不然且遣还两人大惧乃以情告愿还使者公曰军令不可反君自止之而书其事来两人具以事闻公自是异李焉元昊既效顺而不肯臣请称东朝帝爲父国号【阙二字】年用私号求割三州十六县地朝议弥年不决既而报书年用甲子国号易其一字敌使过延公坐堂上召虏使立前而谓曰尔主欲战则战今不战而降则朝廷所赐藩臣诏与颁朔封国皆有常制不必论自古夷狄盗中国之地则闻之未闻割地与夷狄也三州十六县岂可得耶使曰清远故属敌且坟墓所在故欲得尔公曰中国所失州县今未十年若论坟墓所在则中国多矣使语塞公曰尔主既受封岁禄多少此则可议余不足论敌使畏服

英宗即位韩忠献公使谕宗室诸王曰皇帝已即位大王宜思保富贵毋行所悔诸王惶恐诣次求见公谢却之某王还次及阶足废不举扶而後升

王荆公爲相喜说字始遂以成俗刘贡父戏之曰三鹿爲麤麤不及牛三牛爲犇犇不及鹿谓宜三牛爲麤三鹿爲犇苟难於遽改令各权发遣於时解纵绳墨不次用人往往自小官暴据要地以资浅皆号权发遣云故并讥之

张忠定守蜀闻莱公大拜曰寇凖真宰相也又曰苍生无福幕下恠问之曰人千言而尽凖一言而尽然仕太早用太速未及学尔张寇布衣交也莱公兄事之忠定常面折不少恕虽贵不改也莱公在岐忠定任蜀还不留既别顾莱公曰曾读霍光传否曰未也更无他语盖以不学爲戒也

莱公性资豪侈自布衣夜常设烛厠间烛泪成堆及贵而後房无嬖幸也

王某公薨秘书晁少监端彦以外姻爲忏罪而戒僧和我乃大唱曰妒贤嫉能罪消灭闻者莫不笑也

潘美爲并帅代之北都山有天池焉岁遣通判祭之其後惮远而罢久之契丹遣祭焉又易其屋记至熙宁中始有其地凡数岁两使往来卒不能辨而与之故事岁赐契丹金缯服器召二府观焉熙宁中张文定公以宣徽使与召衆谓天子修贡爲辱而陛下神武可一战胜也公独曰陛下谓宋与契丹凡几战胜负几何两府诸公皆莫知也神宗以问公公曰宋与契丹大小八十一战惟张齐贤太原之战才一胜尔陛下视和与战孰便上善之

元佑初司马温公辅政是岁天下断死罪凡千人其後二吕继之岁常数倍此岂人力所能胜耶

钱塘边江土恶不能堤钱氏以薪爲之水至辄溃随补其处日取於民家出束薪民以爲苦张夏爲转运使取古西山以爲岸募得江军以供其役於是州无水患而民无横赋

范文正公帅鄜延荅元昊书不请宋元宪请斩云度必擅以土地金帛许之晏元献郑文肃请验其书仲淹素直必不隐书既上乃免

太祖既受位使吿诸道东诸侯坐使者而问故宰相其谁乎枢密使副其谁乎军职其谁乎从官其谁乎皆不改旧乃下拜

真宗至陈桥驻跸不前行遣知院陈尧叟先至澶问知州何承矩当驻江陵当驻澶渊耶尧叟夜至城下不得入既明承矩遣通判率羣官迎驾久之承矩亦出见尧叟尧叟传宣承矩曰某守藩将尔安知可否此宗工大儒素所留心者顾吏取自书劄子曰臣带郡符率属吏躬诣界首奉迎圣驾将面天顔臣不任踊跃欢呼之至实封以付尧叟尧叟复问对如前尧叟既去真宗遣中使问尧叟承矩云何道路相踵既至发封乃知当去而尧叟兄弟皆大怒承矩卒诸子不敢仕

承矩於澶州北筑爱景台植蓼花日至其处吟诗数十首刻石人以谓何六宅爱蓼花不知经始塘泊也自五代来契丹岁压境及中国徵发即引去遣问之曰自校猎尔以是困中国

余爲汝隂学官学者多言万夀之西颍水之上有林号税子步步之西有异木人莫能名相传数百岁荣落不时旧有碑云粉黛涂容金之树余过之往观焉木身才十数年尔是时岁暮羣木皆落从者以爲枯也木下有刹石石有像文有铭云曹公有悟怖心未已敬造浮图式崇妙理文词阐相粉黛涂容金刹一树永出烦笼开元十六年岁在执徐首旬五日建地故佛氏道塲石乃刹下铭也粉黛涂容谓建像也金刹一树谓建刹也读者寡陋传者喜爲缘饰苟无此石亦足惑世也蔡州壶公观有大木世亦莫能名也高数十尺其枝垂入地有根复出爲木枝复下垂如是三四重围环列如子孙然世传汉费长房遇仙者处木即县壶者沈丘令张几闽人尝至蔡爲余言乃榕木也岭外多有之其四垂旁出无足恠者柳子厚柳州诗云榕叶满庭鸎乱飞者是也余读魏氏杂编见真宗时公卿大夫慰国哀登极往还书盖大臣同忧戚宜有庆吊往在南都奉神宗讳见苏尚书作路发运帖莫知当慰与否也相与商论竟复中辍乃知前辈礼法犹在而近世士大夫之寡闻也因録之寇侍郎慰书曰伏以大行皇帝奄弃万邦天下臣子毕同号慕昔同华缀俱受异恩攀灵驭以无由望天顔而永诀方纒悲緖遽捧台函摧咽之诚倍万常品贺书曰伏以圣人出震大明初耀於四方王泽如春普庆载颁于九有凡在照临之下毕同欢拚之心侍郎久滞外藩已成美政廊庙伫徵于旧德云雷始洽於新恩未果驰诚先蒙飞翰感铭忻慰无以喻名

夏英公家中风方父子屡中辄愈

鱼大鱼白也今谓之纳子

王学士逵妻某氏妾常辱之愬於逵不受亦不校也或问之曰彼将去矣不必校也已而逵怒逐之某尽归其装一家皆谏止之曰此自彼有吾何与焉然亦非彼所有也妾遇盗尽亡其资尝语家人今夕甘露下使以器取之又谓逵曰新妇妾某日当死以後事属公皆然仁宗四时衣夹冬不御炉夏不御扇

太祖爲太原镇将舍县人李媪家媪事之谨他日访其家媪则死矣得其子以爲御厨使久之不迁求去太祖曰以尔才地御厨使其可得耶爵禄以待贤能而私故人使我愧见士大夫而尔意犹不满耶

太祖閲蜀宫画图问其所用曰以奉人主尔太祖曰独览孰若使衆观耶於是以赐东华门外茶肆

太祖不以法吏爲狱官畏其迁情而就法也

王荆公嫁女蔡氏慈夀宫赐珠褥直数十万

前世陋儒谓秦玺所在爲正统故契丹自谓得传国玺欲以归太祖太祖不受曰吾无秦玺不害爲国且亡国之余又何足贵乎契丹畏服

嘉佑之末宴二府两制三馆於羣玉殿御书飞白以徧赐之蔡襄王珪同爲学士襄有书名而仁宗使珪题所赐两人各自得也

太宗不豫吕正惠公宿西省内侍都知王某夜叩省门以丧赴告且问所立於时长子楚王以疾废真宗次爲太子诸子王者五人公曰此何语内侍欲斩耶预立太子正爲此尔且吾奉手诏可取视也王既入公遽阖户鏁之而去真宗既立还而出之

太宗数私谓正惠公日与太子问起居既崩奉太子至福宁庭中而先登御榻解衣视之而降揖太子以登遂即位

张忠定公令崇阳民以茶爲业公曰茶利厚官将取之不若早自异也命拔茶而植桑民以爲苦其後榷茶他县皆失业而崇阳之桑皆已成其爲绢而比者岁百万匹其富至今始令下惟通乐一乡不变其後别自爲县民亦贫至今也

韩魏公屡荐欧阳公而仁宗不用他日复荐之曰韩愈唐之名士天下望以爲相而竟不用使愈爲之未必有补於唐而谈者至今以爲谤欧阳修今之韩愈也而陛下不用臣恐後人如唐谤必及国不特臣辈而已陛下何惜不一试之以晓天下後世也上从之

叶表爲句容令县有盗改置社稷而盗止下邳故多盗近岁迁社稷於南山之上盗亦衰息

後山集卷二十







卷二十一

<集部,别集类,北宋建隆至靖康,後山集>

钦定四库全书

後山集卷二十一宋　陈师道　撰谈丛

司马温公云仁宗崩有司用乾兴故事羣臣布四脚如冠於是时莫识其制以幅巾幕首破其後爲四脚其後郑毅夫读续事始云三代黔首以皂绢表髪周武帝裁爲四脚名以幞头马周请重系前脚盖布四脚脚皆後垂如周制遇暑则系其前脚如唐制英宗崩宋次道误爲布幞头有司遂用民间幕丧之服以今漆纱幞头去其铁脚而布裹之前系後垂而不可加冠坏之而冠幞头之失自次道始也余谓四脚加冠今士大夫丧冠是也夫布之冠古也四脚今也於礼爲繁矣

肃贾窦氏兄弟同利伯治要仲治繁季爲士逸饮无度伯薄之给与有限仲数私爲偿其费季德之仲亲睦而伯疎仲之子复爲士游学京师季始疑之彼能欺其兄而私我也恶知其不欺我而私其子数以诋仲仲实不私也而无以自知季终疑之相与如仇嗟乎不慎其始卒以相诋

尔雅哉始也注云尚书曰三月哉生魄释文云亦作哉疏云古文作才以声近借爲哉始之哉也今按说文才草木之初生也哉言之间也当作才非借也又按集韵云缯一入色曰才借作才非是

无爲军巢县柘臯镇永宁院有雀栖於庭松累日不去遣取视之已立化矣盛夏极暑经涉月余形质不坏轩喙鼓翼有腾翥之状

阿井在阳谷县故东阿城中惟二井甘水也相传秤之比他水重尔

广济衙门之上有石榴木相传久矣元丰末枯死既而军废爲县元佑初复生而军复

教坊之乐以不齐凡乐作不偕作止不偕止以先後次第而起止故婉而长然亦未始不齐也余於此得爲政之法焉

蜀中有小车独推载八石前如牛头又有大车用四人推载十石盖木牛流马也

中秋隂暗天下如一中秋无月则兔不孕蚌不胎荞麦不实兔望月而孕蚌望月而胎荞麦得月而秀世兔皆雌惟月兔雄尔故望月而孕

蜀稻先蒸而後炒谓之火米可以久积以地润故也蒸用大木空中爲甑盛数石炒用石板爲釜凡数十石油绢纸石灰麦糠马矢粪草皆能出火

庐州有坐化猫峡中有坐化胡孙李公择家有坐化虵唐有鹦鹉舍利

郓州阳谷自国初巳来不诉灾伤

汉州德阳及峡中定军山皆有八阵图定军山下土堆也

王师初伐蜀李吴范仁恕劝後主不拒而降不聼雍则仁恕之後也

某官杜子民言大陆今黎阳是也自此而西北降水疑安阳河是也大陆邢州钜鹿泊也过此爲九河父老言九河者正流分爲支流同爲逆河者爲潮水所逆行十余里边海又有潮河自西山来经塘泊

李相昉在周朝知开封府人望已归太祖而昉独不附王师入京昉又独不朝贬道州司马昉步行日十数里监者中人问其故曰须候命尔上闻之诏乘马乃买驴而去三岁徙延州别驾在延州爲生业以老三岁当徙昉不愿内徙後二年宰相荐其可大用召判兵部昉五辞行至长安移疾六十日中使促之行至洛阳又移疾三十日而後行既至上劳之昉曰臣前日知事周而已今以事周之心事陛下上大喜曰宰相不谬荐人诗云惟寡妇之笱寡妇乃用笱尔古之渔笱亦有制也陈恕领春官以王文正爲举首岁中拔刘子仪於常选自云吾得二俊名世才也是不愧于知人杨文公以爲然谓王扬休山立宗庙器也

嘉州旧产紫竹楠榴樱木等仕於蜀者竞采之以爲器人甚苦之吴中复作嘉阳四咏诗以悼之

卓氏之先起家爲将爲王氏守北边号太傅其妻练氏封郡君太傅尝因事欲斩两卒郡君苦救之不得乃隂纵之两卒奔江南皆爲将闽之乱也李氏使两卒将而攻之太傅已卒其子守之两卒使人谕郡君言城旦暮当破郡君无忧也郡君报曰尔全我一家何济不若完此一城两将许之谕使降卒完一城此其所以有後也世以癞疾鼻陷爲死证刘贡父晚有此疾又尝坐和苏子瞻诗罚金元佑中同爲从官贡父曰前於曹州有盗夜入人家室无物但有书数卷尔盗忌空还取一卷而去乃举子所着五七言也就库家质之主人喜事好其诗不舍手明日盗败吏取其书主人赂吏而私録之吏督之急且问其故曰吾爱其语将和之也吏曰贼诗不中和也子瞻亦曰少壮读书颇知故事孔子尝出顔仲二子行而过市而卒遇其师子路趫捷跃而升木顔渊懦缓顾无所之就市中刑人所经幢避之所谓石幢子者既去市人以贤者所至不可复以故名遂共谓避孔塔坐者絶倒

鲁直爲礼部试官或以柳枝来有法官曰漏泄春光有柳条鲁直曰榆条凖此盖律语有余条凖此也一坐大哄而文吏共深恨之

闽中诸县多至十万户坚忍喜讼号难治邵武其尤着自国初迄今有四令张邓公杜宗会其二人则忘之矣宗会澶人

赵普请缮都城而太祖不可曰使寇至此其谁驻足耶王师既平蜀诏昶赴阙曹武肃王密奏曰孟昶王蜀三十年而蜀道千余里请族孟氏而赦其臣以防变太祖批其後曰你好雀儿肠肚

蜀平二曹潘美自蜀还既对太祖爲内燕惟三将与秦晋两王尔既入乃福宁殿席地而坐陈彘肉白鱼情意欵狎酒终设饭三将皆曰朝廷事力寡薄致陛下燕设不丰上曰岂止寡薄此饭乃乞来三将莫测曰近从江南乞此米也

秘阁画有梁文瓒五星二十八宿图李公麟谓不减吴生妇女疑蜀手也

谚曰黄?口噤荞麦斗金夏中候黄?不鸣则荞麦可广种也八月一日雨则角田不熟角田豆也角者荚之讹也

婺州李翁与乡人如五台山衆少皆骑翁老且躄独徒行既至衆所见瑞相如常翁与山东老人所见宝阁千叠山东老人持菩萨戒四十年矣

释氏之愿儒者所谓志也则志欲远大远大则所成就者不小矣若其所志近则其所成就何足道哉如志在万里则行不千里而已也

近年华山毛女峯有隶字曰茯苓下云诸山皆假惟此者真一旦一丸三斗三斤疑爲服茯苓法也今山下人用三斗水煮药三斤水尽爲度蜜和而蒸服而不丸道者赵翁云盖茯苓不蒸煮不能去隂气也余谓不煮不能去皮梗也

古者诸侯取财於国不取於诸侯岂特国民亦然也惟桑与梓树之榛栗椅桐梓漆梓漆以爲棺榛栗以爲贽椅桐以爲器

马骡驴阳类起则先前治用阳药羊牛驼隂类起则先後治用隂药故兽医有二种

三税法皇佑初爲李谘所坏及韩魏公用茶小引益坏京师市井自三税法改後日渐萧条酒肆自包孝肃知府日重定麴钱

三司故吏高成端襄邑人明习吏事自五代以来三司条贯无不有也嘉佑中尝言事不用

契丹使至德清军会仁宗崩议欲却之又欲使至国门而去邵安简欲使奉国书置柩前见天子以安远人张贵妃受册诏问册毕受【缺一字】仪其爲修媛已自尊大邵必以三公事仪比命妇一品上之

张咏守蜀仲春官粜米仲夏粜盐惠民

乾德四年诏诸道受纳税赋不得称分毫合勺铢絫丝忽景德四年三司使丁谓复行稽括比咸平六年税额增三百四十六万五千二百二十九贯石斤

王旦爲相十一年王珪十年赵普沈伦韩琦曾公亮九年薛居正向敏中八年王曾章得象七年卢多逊李沆富弼六年李昉五年

赵普吕蒙正张士逊吕夷简皆三入

顔长道曰某年河水围濮州城窦失戒夜发声如雷须臾巷水没骭士有献衣袽之法其要取绵絮贴缚作卷大小不一使善泅卒役城中扪漏穴用随水势畜入孔道即弭衆工随兴城堞无虞

二广居山谷间不隶州县谓之猺人舟居谓之蛋人岛上谓之黎人

仁宗用兵无敌虽不服而心服使人数世服非无敌而何

仰山元老既北归青州山间有唐福院之故处深密岩险久无人迹元与其徒往焉舍於石室夜则小参一夕闻疾风甚雨声出视星月粲然久之有大蛇行来蟠于室前仰首以听既罢伸其下体如拜伏状而後去从者震恐元自如也自是每夕必至

太祖尝幸秘书省召管军官使观书焉

太祖置竹木务於汳上市竹木於秦晋由河入汳有卒千五百人出材于汳纳材于场置事材场於务之侧有二三千人凡兴造者受成材焉其法曰有敢请生材者徒二年今启圣院乃其材也今百年矣梁栱之际尚不容发自置八作司以具杂物而领以三司修造矣岩头雪峯钦山同行至湖外诣村舍求水舍中独一女子见山爱之爲具熟水而山盏中有同心结山谕意而藏之遂称疾而留岩峯既行复还访之则已与女纳昏是夕成礼乃诱出之投之棘丛展转鈎挂而不能自出忽大呼曰我悟矣遂弃去既出世每升座即曰锦帐绣香囊风吹满路香大衆还知落处麽衆莫能对久之传至岩头岩教之曰汝往但道传语十八字好好事潘郎僧既对山曰此是岩头道底僧又无语余爲代曰熟处难忘

徐之南山崇胜院主崇璟故王姓也熙宁中修殿大像腹中得画像男女相向衣冠皆唐人也而题曰施主王崇璟岂其前身也耶

北里张生家世奉道自谓当爲左玄真人遂以爲称爲朝元图绘其像于位後梦爲城隍神所逮诘而杖之既觉臋流血如常杖云

古镜县而入施之四平扣之玉声

钱氏甓城前後相押凡四重号押塼故久而不坏司业黄君守徐新彭祖楼砌用再重使草不生

道者吕翁某初遇锺离先生权授以乾汞爲白金法翁曰後复变否曰五百岁後药力尽则复故曰五百岁後当复误人谢不受先生惊叹谓有受道之质遂授出世法

苏公自黄移汝过金陵见王荆公公曰好个翰林学士【缺三字】某久以此奉此公曰抚州出杖皷鞚淮南豪子以厚价购之而抚人有之保之已数世矣不远千里登门求售豪子击之曰无声遂不售抚人恨怒至河上投之水中吞吐有声熟视而叹曰你早作声我不至此圆通行脚至浮山远録公深爱之欲收爲嗣通遂去复以偈留之欲共评量古今公案通荅曰究竟

邑子寇定疽发於脑每呼其母自叙平生不孝与悌则痛可忍若有使之者又召其弟教以毋效也

中州松子虽秕小不可食然可种惟不可近手以杖击蓬使子堕地用探锥刺地深五寸许以帚埽入之无不生者东坡居士种松法

晁无咎移树法其大根不可断虽旁出远引亦当尽取如其横出远近掘地而埋之切须带土虽大木亦可活也大木仍去其枝

丁谓当国窜逐李寇二公欲杀不可既南贬而文定复相相传忠愍爲阎罗王世谓死活不得

洞下太阳和尚久而无嗣晚得远公欲得爲嗣远曰弟子自有师承恐误和尚太阳出泪远曰请受授鞋他日爲和尚接法嗣远既住浮山爱青老明惠接以洞教後遂嗣太阳云

刁学士约喜交结请谒常至夜半号刁半夜

杜祁公爲相苏学士舜钦其壻也岁暮以故事奏用卖故纸钱祠神以会宾客皆一时知名士也王宣徽拱辰丞御史吕申公之党也欲举其事以动丞相曰可一举网而尽也有曰刁亦与召知其谋而不以告诘朝送客城东於是苏坐自盗除名客皆逐丞相亦去而刁独逸其後坐客皆至从官而刁独终於馆职吕申公曰惟人主之眷不可枉

参寥如洛游独乐园有地高亢不因枯枿生芝二十余本寥谓老圃盍润泽之使长茂圃曰天生灵物不假人力寥叹曰真温公之役也

仁宗时契丹献八尺字图而侍书待诏皆未能也诏求善大书者有僧请爲方丈字以沙布地爲国字张图於上束氊爲笔渍墨倚肩循沙而行成脱袈裟投墨瓮中掷以爲点遂赐紫衣

里人某贜吏也既死请僧对灵追福夜中有驴伸首出於帷久之而没

西都崇德寺僧善端酒色自恣既病度必死念地狱果有然耶若有不亦危乎乃燃香祝之曰地狱若无烟当上有则当下既燃烟下而地裂受之端大惊失色而逝仁宗每私宴十阁分献熟食是岁秋初蛤蜊初至都或以爲献仁宗问曰安得已有此耶其价几何曰每枚千钱一献凡二十八枚上不乐曰我常戒尔辈勿爲侈靡今一下箸费二十八千吾不堪也遂不食

华隂吕君举进士聘里中女未行既中第妇家言曰吾女故无疾既聘而後盲敢辞吕君曰既聘而後盲君不爲欺又何辞遂娶之生五男子皆中进士第其一人丞相汲公是也

黄绥武人常谓平生无大过惟於熙河多得官爲恨盖边徼例以虚功而受厚赏尔又谓议者重燕而轻夏燕人衣服饮食以中国爲法夏人不慕中国习俗自如不可轻也又言爲泾原总管尝夜雪临边顾有马迹使逐得之乃夏之逻人当四更者夏人逐更而巡中国之备不及也以渠自巡其境乃舍之

乖崖爲令尝坐城门下见里人有负薪而归者问何从得之曰买之市公怒曰汝居田里不自种而食何惰耶笞而遣之

眉山公卒太学生侯秦武学生杨选素不识公率衆举哀从者二百余人饭僧於法云主者惟白下听慧林佛陁禅师闻而招致之

参寥徙兖布衣李南式家甚贫供蔬菽洗补恩思甚笃他日爲曾子开言之子开曰吾辈当爲公报之使知爲善之效

苏长公以诗得罪刘攽贡父以继和罚金既而坐事贬官湖外过黄而见苏寒温外问有新诨否贡父曰有二屠父至其子而易业爲儒贾二父每相见必以爲患甲曰贤郎何爲曰检典与解尔乙复问曰与举子唱和诗尔它日乙曰儿子竟不免解着贼赃县已逮捕矣甲曰儿子其何免耶乙曰贤郎何虞曰若和着贼诗亦不稳便公应之曰贤尊得以忧里

後山集卷二十一







卷二十二

钦定四库全书

後山集卷二十二宋　陈师道　撰理究

世谓孔老同时非也孟子辟杨墨而不及老荀子非墨老而不及杨庄子先六经而墨宋慎次之关老又次之庄惠终焉其关阳之後孟荀之间乎

杨关老庄四家本同而末异杨氏存身而絶物关老尚理而下事【阙老氏一句】庄氏揉曲而过直

乐始於人声而被於物有情则有变不得其正故假无情以传之而五音生焉及其末也迁无情以就有情而声乱矣

温文正公曰礼莫大於分分莫大於名何谓分君臣是也何谓名公侯卿大夫是也是不然君臣父子者名也亲疎贵贱者分也公侯卿大夫者器也名生於器分生於名名以为表分以为限易曰天尊地卑天地名也尊卑分也孔子曰必也正名乎正父子之名也

苏长公曰道可以讲习而知讲习而知者学也非道也德可以勉强而能勉强而能者善也非德也

贤而在下谓之天民贤而在上谓之天吏孟子所谓天之降大任者也

孔子曰余非多学而识之一以贯之也学不可以不适道孟子曰博学而详说之将以反说约也道必由学乎有君子之仁然後可以死可以无死有君子之义然後言必信言不必信

五世之祖尊而不亲庶长之兄亲而不尊礼之别也今之学者读其书则书而已诵其言则言而已此道之所以不明也

文王之化至於田夫武人室妇行女莫不好善而纣乃自如化之不革殷之所以亡也武王可得而不诛乎贾谊之过秦以谕汉也陆机之辨亡以警晋也有经世之心焉

儒者之论正而不变智者之论变而不正

君子有常而非常智者无常而非常

君子之交以其丽君子寡从择其类也小人无择丽既合矣故曰实繁有徒君子小人并则小人胜何则衆也况君子之所弃皆与羣矣不亦衆乎

君子和而不同譬之州焉有守有贰有僚有属凡事可而後行谓之和世徒见其上下如一遂以爲党不亦误乎不知一有不可则不可行也

尧老而舜摄君薨听於冢宰古之制也母后临政自秦宣太后始也

圣人之心静声中五行故禹以声为律也伶伦听凤鸣以制律凤者鸟之圣者也衆人之心乱视听不得其正其作乐也其音淫郑卫是也唯圣作乐唯贤重音情动於心而发於言形于手足诚之至也故复用以感人歌以效其声舞以效其动乐自外来而感之深者以其出於中也

释名云皇帝王者君也而学者谓有优劣误矣

三代之治公与义而已封建是也王侯皆君也王不王则诸侯可以王以不私其後而与天下共之公也绌不肖以伸贤义也

道者体也德者体之相也行者体之用也譬之人焉身者道也耳目口鼻手足德也背负腹受肩任首荷者行也

子思曰喜怒哀乐未发谓之中发而皆中节谓之和中者德也和者行也有声则有听有见则有视与物而动者衆人之行也无视无听感物而应者德之行也易曰君子以成德为行言行出于德也

易曰精气为物游魂为变是故知鬼神之情状盖合则为人散则为鬼鬼之情状人之情状也此轮回之说也中州葬用五姓闽人家有仕者则为商姓中州用三穴而附自江以南葬【阙一字】而已各有吉凶其可信乎吾州陈氏之葬有物焉如豕大如马出於穴既而死者相继其可不信乎故虽先王尚卜筮敬鬼神不敢违也惟不求其福矣夫隂有鬼神犹世之守宰也出其一令人不得而违何独至於鬼神而违之鬼神不得而知故假术以求则术可违乎汉择昏日而诸家异说则术不可一也今用一家法避凶从吉示有畏于鬼神则可矣既不求福则术之精粗不必校也虽然用人不如用龟蓍也术者常也占者变也常不足以尽变

兵二法制之师太公管乐诸葛是也法不足而用谋谋不足而用诈孙吴是也

不务本而爲末者悖也有其文而无实者僞也

义者制也以正行之得失譬诸则焉形之偏正木之曲直水之浅深物之长短可得而知之也礼者理也以约行之过与不及如水之防不得左右如居之门以限内外权者量也以明行之轻重可以爲可以不爲而後有权而权之与物更爲轻重舍轻而从重也改法者不知其前制法者不知其後

七国之战用衆而已故合则胜离则败秦畏诸侯之合从与其兼并也故亲则离之攻则救之既不使之和又不使之立而後天下可专有也其爲计不过游说间之积威胁之而已然秦之人常有尽利之心故其谋专行之不废以有天下诸侯之人苟而已矣缓则相弃急则相救卒以此亡

秦之力不足以敌诸侯故利于割地不利于战而示天下以好战之形隂使说士道之以和诸侯之力足以敌秦而轻於割地重於战示秦以怯鬬之情此其所以亡也

东方生和而近迂然不同也爲柳下氏而过之者乎孔子谓学柳下惠未有如鲁之男子者也

灌婴不爲吕氏击齐而与连和以待变除魏勃以弭乱可谓知矣而不知勃之佯怯也故非君子智有所短仁有所阙安石屈郗超叔夜傲锺会此其生死之由其清而未仁乎

嵇叔夜居于野而司马氏知之阮嗣宗居於朝而人以爲狂故二子同避晋而有存亡盖叔夜匿形而见志嗣宗出身而纳智故君子以爲密

晋公以贾充而存亦以充而亡所谓既以此始必以此终天之道也

李斯焚书杀士非爲秦计自爲计尔其意自智而愚人使无范雎之间穰侯蔡泽之困应侯者不知赵高代之不必学也故其计非特亡身而亡秦也

昭烈谓武侯曰子如不肖君自取之其勤劳一世盖不爲汉计岂爲子孙计哉乃周公之用心也

刘毅家四壁而一掷百万以爲英雄小遇鵞炙乞丐如奴婢孰谓英雄以一脔动其心哉

孔子曰枨也慾焉得刚刚以胜欲非胜人也故自用之谓英自胜之谓雄

後山集卷二十二







卷二十三

钦定四库全书

後山集卷二十三宋　陈师道　撰诗话

王师围金陵唐使徐铉来朝铉伐其能欲以口舌解围谓太祖不文盛称其主博学多艺有圣人之能使诵其诗曰秋月之篇天下传诵之其句云云太祖笑曰寒士语尔吾不道也铉内不服谓大言无实可穷也遂以请殿上惊惧相目太祖曰吾微时自秦中归道华山下醉卧田间觉而月出有句曰未离海底千山黑才到天中万国明铉大惊殿上称夀

孟嘉落?前世以爲胜絶杜子美九日诗云羞将短髪还吹?笑倩傍人爲正冠其文雅旷达不减昔人故谓诗非力学可致正须胷度中泄尔

望夫石在处有之古今诗人共用一律惟刘梦得云望来已是几千岁只似当年初望时语虽拙而意工黄叔逹鲁直之弟也以顾况爲第一云山头日日风和雨行人归来石应语语意皆工江南有望夫石每过其下不风即雨疑况得句处也

欧阳永叔不好杜诗苏子瞻不好司马史记余每与黄鲁直恠叹以爲异事

费氏蜀之青城人以才色入蜀宫後主嬖之号花蕊夫人效王建作宫词百首国亡入备後宫太祖闻之召使陈诗诵其国亡诗云君王城上竪降旗妾在深宫那得知四十万人齐解甲更无一个是男儿太祖悦盖蜀兵四十万而王师方数万尔

韩退之南食诗云鲎实如惠文山海经曰鲎如惠文惠文秦冠也蚝相粘如山蚝牡蛎也

白乐天云笙歌归院落灯火下楼台又云归来未放笙歌散画戟门前蜡烛红非富贵语看人富贵者也杨蟠金山诗云天末楼台横北固夜深灯火见扬州王平甫云庄宅牙人语也解量四至吴僧钱塘白塔院诗曰到江吴地尽隔岸越山高余谓分界堠子语也

黄鲁直云杜之诗法出审言句法出庾信但过之尔杜之诗法韩之文法也诗文各有体韩以文爲诗杜以诗爲文故不工尔

黄鲁直谓白乐天云笙歌归院落灯火下楼台不如杜子美云落花游丝白日静鸣鸠乳燕青春深也孟浩然云气蒸云梦泽波撼岳阳城不如光涵太虚室波动岳阳楼爲雄浑也

苏子瞻曰子美之诗退之之文鲁公之书皆集大成者也

学诗当以子美爲师有规矩故可学退之於诗本无解处以才高而好耳渊明不爲诗写其胷中之妙尔学杜不成不失爲工无韩之才与陶之妙而学其诗终爲白乐天尔

退之诗云长安衆富儿盘馔罗羶荤不解文字饮惟能醉红裙此老有二妓号绦桃柳枝故张文昌云爲出二佳女合弹琵琶筝也又爲李虚中墓志叙当世名贵服金石药欲生而死者数辈着之石藏之地下岂爲一世戒耶而竟以药死故白傅云退之服硫黄一病竟不痊也

荆公诗云力去陈言夸末俗可怜无补费精神而公平生文体数变暮年诗益工用意益苦故知言不可不慎也

子美怀薛据云独当省署开文苑兼泛沧浪学钓翁省署开文苑沧浪学钓翁据之诗也

王摩诘云九天宫殿开阊阖万国衣冠拜冕旒子美取五字阊阖开黄道衣冠拜紫宸而语益工

杨大年傀儡诗云鲍老当筵笑郭郎笑他舞袖大琅璫若教鲍老当筵舞转更琅璫舞袖长语俚而意切相传以爲笑

吴越王来朝太祖爲置宴出内妓弹琵琶王献词曰金凤欲飞遭掣搦情脉脉看取玉楼云雨隔太祖起拊其背曰誓不杀钱王

武才人出庆夀宫色最後庭裕陵得之会教坊献新声爲作词号瑶台第一层

宋玉爲高唐赋序巫山神女遇楚两王盖有所讽也而文士多效之者又爲传记以实之而天地百神举无免者余谓欲界诸天当有配偶其无偶者则无欲者也唐人记后土事以讥武后尔

黄诗韩文有意故有工夫左杜则无工矣然学者先黄韩不由黄韩而爲左杜则失之拙易矣

永叔谓爲文有三多看多做多商量多也

余以古文爲三等周爲上七国次之汉爲下周之文雅七国之文壮伟其失骋汉之文华赡其失缓东汉而下无取焉

陈绎批答曾鲁公表曰爰露乞骸之请黄裳爲曾侍读制曰备员劝讲乞骸备员乃表语非诏语也鲁谓人曰使布何所道

诗欲其好则不能好矣王介甫以工苏子瞻以新黄鲁直以奇杜子美之诗奇常工新易陈莫不好也

熙宁初有人自常调上书迎合宰相意遂丞御史苏长公戏之曰有甚意头求富贵没些巴鼻便奸邪有甚意头没些巴鼻皆俗语也某公用事排斥端士矫饰僞行范蜀公咏僧房假山曰倏忽平爲险分明假夺真盖刺之也

黄鲁直谓荆公之诗暮年方妙然格高而体下如云似闻青秧底复作龟兆坼乃前人所未道又云扶?度阳焰窈窕一川花虽前人亦未易道也然学三谢失於巧耳

苏诗始学刘禹锡故多怨刺学不可不慎也晚学太白至其得意则似之矣然失於粗以其得之易也

王荆公暮年喜爲集句唐人号爲四体黄鲁直谓正堪一笑耳司马温公爲武定从事同幕私幸营妓而公讳之尝会僧庐公往迫之使妓踰垣而去度不可隐乃具道公戏之曰年去年来来去忙暂偷闲卧老僧牀惊回一觉游仙梦又逐流鸎过短墙杭之举子中老牓第其子以晚让之客贺之曰应是穷通自有时人生七十古来稀如今始觉爲儒贵不着荷衣便着绯夀之医者老娶少妇或嘲之曰偎它门户傍他墙年去年来来去忙采得百花成蜜後爲他人作嫁衣裳真可笑也

熙宁初外学置官师职简地亲多在宴席徐有学官喜谇语同府苦之咏蝇以刺之曰衣服有时遭点染杯盘无日不追随

唐人不学杜诗惟唐彦谦与今黄庶谢师厚景初学之鲁直黄之子谢之壻也其於二父犹子美之於审言也然过於出奇不如杜之遇物而奇也三江五湖平漫千里因风石而奇尔

谢师厚废居於邓王左丞存其妹婿也奉使荆湖便道过之夜至其家师厚有诗云倒着衣裳迎户外尽呼儿女拜灯前

世称杜牧南山与秋色气势两相高爲警絶而子美才用一句语益工曰千崖秋气高也鲁直有痴弟畜漆琴而不御虫蝨入焉鲁直嘲之曰龙池生壁蝨而未有对鲁直之兄大临目见牀下以溺器畜生鱼问知其弟也大呼曰我有对矣乃虎子养溪鱼也

欧阳公谪来阳闻其倅杜彬善琵琶酒间请之正色盛气而谢不能公亦不复强也後彬置酒数行遽起还内微闻丝声且作且止而渐近久之抱器而出手不絶弹尽暮而罢公喜甚过所望也故公诗云坐中醉客谁最贤杜彬琵琶皮作弦自从彬死世莫传皮弦世未有也尚书郎张子野词有云云破月来花弄影帘幕卷花影随风絮无影世称诵之号张三影王介甫谓云破月来花弄影不如李冠朦胧淡月云来去也冠齐人爲六州歌头道刘项事慷慨雄伟刘潜夫侠也喜诵之

往时青幕之子妇妓也善爲诗词同府以词挑之妓答之曰清词丽句永叔子瞻曾独步似恁文章写得出来当甚强

黄词云断送一生惟有破除万事无过盖韩诗有云断送一生惟有酒破除万事无过酒才去一字遂爲切对而语益峻又云杯行到手更留残不道月明人散谓思相离之忧则不得不尽而俗士改爲留连遂使两句相失正如论诗云一方明月可中庭可不如满也子瞻谓孟浩然之诗韵高而才短如造内法酒手而无材料耳鲁直乞猫诗云秋来鼠辈欺猫死窥瓮翻盘搅夜眠闻道狸奴将数子买鱼穿柳聘衔蝉虽滑稽而可喜千岁而下读者如新

龙图孙学士觉喜论文谓退之淮西碑叙如书铭如诗子瞻谓杜诗韩文顔书左史皆集大成者也

少游谓元和圣德诗於韩文爲下与淮西碑如出两手盖其少作也

王夫人晁载之之母也谓其子功名富贵有如韩魏公而未有文事也

退之作记记其事耳今之记乃论也少游谓醉翁亭记亦用赋体

庄荀皆文士而有学者其爲说劒成相赋篇与屈骚何异

扬子云之文好奇而卒不能奇也故思苦而词艰善爲文者因事以出奇河江之行顺下而已至其触山赴谷风抟物激然後尽天下之变子云惟好奇故不能奇也欧阳公谓退之爲樊宗师志便似樊文其始出於司马子长爲长卿传如其文惟其过之故兼之也

退之以文爲诗子瞻以诗爲词如教坊雷大使之舞虽极天下之工要非本色今代词手惟秦七黄九尔唐诸人不迨也

韩退之上尊号表曰析木天街星宿清润北岳医闾神鬼受职子曾子贺赦表曰鈎陈太微星纬咸着崑仑渤澥涛波不惊世盖莫能轻重之也後当有知之者国初士大夫例能四六然用散语与故事尔杨文公笔力豪赡体亦多变而不脱唐末与五代之气又喜用古语以切对爲工乃进士赋体耳欧阳少师始以文体爲对属又善叙事不用故事陈言而文益高

退之云王特进暮年表奏亦工但伤巧尔

元佑初起范蜀公於家固辞其表曰六十三而致仕固不待年七十九而造朝岂云知礼是时文潞公年八十余一召而来人各有所志也

昔之黠者滑稽以玩世曰彭祖八百岁而死其妇哭之恸其乡里共解之曰人生八十不可得而翁八百矣尚何尤妇谢曰汝辈自不谕耳八百死矣九百犹在也世以痴爲九百谓其精神不足也又曰令新视事而不习吏道召胥魁问之魁具道笞十至五十及折杖数令遽止之曰我解矣笞六十爲杖十四耶魁笑曰五十尚可六十犹痴耶苏长公取爲偶对曰九百不死六十犹痴唐语曰二十四考中书令谓汾阳王也而无其对或以问平甫平甫应声曰万八千户冠军侯不惟偶对精切其贵亦相当也

范文正公爲岳阳楼记用对语说时景世以爲奇尹师鲁读之曰传奇体耳传奇唐裴硎所着小说也

柳三变游东都南北二巷作新乐府骫骳从俗天下咏之遂传禁中仁宗颇好其词每对酒必使侍妓歌之再三三变闻之作宫词号醉蓬莱因内官逹後宫且求其助仁宗闻而觉之自是不复歌其词矣会改京官乃以无行黜之後改名永仕至屯田员外郎

宁拙毋巧宁朴毋华宁粗毋弱宁僻毋俗诗文皆然魏文帝曰文以意爲主以气爲辅以词爲卫魏文不足以及此其有所传乎

鲁直与方蒙书曰顷洪甥送令嗣二诗风致洒落才思高秀展读赏爱恨未识面也然近世少年多不肯治经术及精读史书乃纵酒以昉诗故诗人致远则泥想逹源自能超卓之必皆离此诸病谩及之耳与洪朋书云龟父所寄诗语益老健甚慰相期之意方君诗如凤雏出鷇虽未能翔于千仞竟是真凤凰尔与潘邠老书曰大受今何在其诗甚有理致语又工也

又曰但咏五言觉翰墨之气如虹犹足贯日尔

老杜云长鑱长鑱白木柄我生托子以爲命黄独无苗山雪盛短衣数挽不揜胫往时儒者不解黄独义改爲黄精学者承之以余考之盖黄独是也本草赭魁淫黄独肉白皮黄巴汉人蒸食之江东谓之土芋余求之江西谓之土卵煮食之类芋魁云

余读周书月令云反舌有声佞人在侧乃解老杜百舌过时如发口君侧有谗人之句

韦苏州诗云怜君卧病思新橘试摘才酸亦未黄书後欲题三百颗洞庭须待满林霜余往以爲盖用右军帖中赠子黄柑三百者比见右军一帖云奉橘三百枚霜未降未可多得苏州盖取诸此

余评李白诗如张乐於洞庭之野无首无尾不主故常非墨工椠人所可拟议吾友黄介读李杜优劣论曰论文正不当如此余以爲知言

礼部员外裴说寄边衣诗曰深闺乍冷开香箧玉筯微微湿红颊一阵霜风杀柳条浓烟半夜成黄叶重重白练明如雪独下闲阶转凄切祗知抱杵捣秋砧不觉高楼已无月时闻塞鴈声相唤纱窗只有灯相伴几展齐纨又懒裁离肠恐逐金刀断细想仪形执牙尺回刀剪破澄江色愁捻银针信手缝惆怅无人试寛窄时时举手匀残泪红牋漫有千行字书中不尽心中事一半殷懃托边使裴说诗句甚丽零陵总记载说诗一篇犹诙谐也

世语云苏明允不能诗欧阳永叔不能赋曾子固短于韵语黄鲁直短于散语苏子瞻词如诗秦少游诗如词韩诗如秋怀别元协律南溪始泛皆佳作也鲍昭之诗华而不弱陶渊明之诗切於事情但不文耳

子厚谓屈氏楚词如离骚乃效颂其次效雅最後者效风

右丞苏州皆学於陶正得其自在

眉山长公守徐尝与客登项氏戏马台赋诗云路失玉鈎芳草合林中白鹤野泉清广陵亦有戏马台其下有路号玉鈎斜唐高宗东封有鹤下焉乃诏诸州爲老氏筑宫名以白鹤公盖误用而後所取信故不得不辨也裕陵尝谓杜子美诗云勲业频看镜行藏独倚楼谓甫之诗皆不迨此

吕某公归老於洛常游龙门还阍者执笔历请官称公题以诗云思山乘兴看山回乌?纶巾入帝台门吏不须询姓字也曾三到凤池来

曹南院爲秦帅唃氏方兴举国入寇公自出御之战於三都谷大败之唃氏遂衰其幕府献诗云贤守新城盖代功临危方始见英雄三都谷路全师入十万边尘一战空杀气尚疑横塞外捷音相继徧寰中君王看降如纶命旌节前驰马首红

太祖夜幸後池对新月置酒问当直学士爲谁曰卢多逊召使赋诗请韵曰些子儿其诗云太液池边看月时好风吹动万年枝谁家玉匣新开镜露出清光些子儿太祖大喜尽以坐间饮食器赐之

韩魏公爲陕西安抚开府长安李待制师中过之李有诗名席间使爲官妓贾爱卿赋诗云愿得貔貅十万兵犬戎巢穴一时平归来不用封侯印只问君王乞爱卿某守与客行林下曰柏花十字裂顾客对其倅晚食菱方得对云菱角两头尖皆俗谚全语也

杭妓胡楚龙靓皆有诗名胡云不见当时丁令威年来处处是相思若将此恨同芳草却恐青青有尽时张子野老于杭多爲官妓作诗与胡而不及靓靓献诗云天与羣芳十様葩独分顔色不堪夸牡丹芍药人题遍自分身如鼓子花野於是爲作词也

王岐公诗喜用金璧珠碧以爲富贵而其兄谓之至宝丹也闽士有好诗者不用陈语常谈写投梅圣俞荅书曰子诗诚工但求能以故爲新以俗爲雅尔

苏公居颍春夜对月王夫人曰春月可喜秋月使人愁耳公谓前未及也遂作词曰不似秋光只与离人照断肠而老杜云秋月解伤神语简而益工也

余登多景楼南望丹徒有大白鸟飞近青林而得句云白鸟过林分外明谢朓亦云黄鸟度青枝语巧而弱而杜云白鸟去边明语少而意广余每还乡里而每觉老复得句云坐下渐人多而杜云坐深乡里敬而语极工乃知杜诗无不有也

周盘龙以武功爲散骑常侍齐武帝戏之曰貂蝉何如兜鍪对曰貂蝉生於兜鍪外大父颍公罢相建节出帅太原其诗曰兜鍪却是貂蝉出敢用前言戏武夫李待制师中以相业自任尝帅秦以事去其诗曰兜鍪不胜任犹可冠貂蝉

东坡居惠广守月馈酒六壶吏尝跌而亡之坡以诗谢曰不谓青州六从事翻成乌有一先生

王瓬平甫之子尝云今语例袭陈言但能转移尔也称秦词愁如海爲新奇不知李国主已云问君能有几多愁恰似一江春水向东流但以江爲海尔

後山集卷二十三







卷二十四

钦定四库全书

後山集卷二十四宋　陈师道　撰长短句

菩萨蛮四首【七夕】

行云过尽星河烂炉烟未断蛛丝满想得两眉颦停针忆远人河桥知有路不解留郎住天上隔年期人间长别离

东飞鸟鹊西飞燕盈盈一水经年见急雨洗香车天回河汉斜离愁千载上相远长相望终不似人间回头万里山

绮楼小小穿针女秋光点点蛛丝雨今夕是何宵龙车乌鹊桥经年谋一笑岂解令人巧不用问如何人间巧更多

银潢清浅填乌鹊画檐急雨长河落初月未成圆明星惜此筵愁来无断絶岁岁年年别不用泪红滋年年岁岁期

又一首

髻钗初上朝云卷眼波翻动眉山远一曲杜韦娘当年枉断肠佳期如好月拟满还须缺别易见应难长须仔细看

木兰花

隂隂云日江城晚小院回廊春已满谁教言语似黄鹂深闭玉笼千万怨蓬莱易到人难见香火无凭空有愿不辞歌里断人肠只怕有肠无处断

南柯子【贺彭舍人黄堂成】

故国山河在新堂冰雪生万家和气贺初成人在笙歌声里暗生春今代无双士当年第一人杯行到手莫辞频明日凤池归路隔清尘

西江月【席上劝彭舍人饮】

楼上风生白羽尊前笑出青春破红展翠恰如今把酒如何不饮绣幕灯深緑暗画帘人语黄昏晚云将雨不成隂竹月风窗弄影

菩萨蛮【和彭舍人留别】

喧喧车马西郊道临行更觉人情好任有一年情去留千载名离歌声欲尽只作当时聼天上玉堂东阳春是梦中

虞美人【席上赠王提刑】

城南观阁连云起形像丹青里使君笳鼓渡江来尽带江南春色放春囘青春欲住风催去流水花无数尊前触目一番新只有玉楼明月记游人

木兰花【汝隂湖上同东坡用六一韵】

湖平木落摇空濶叶底流泉鸣复咽酒边清满往时同花里朱弦纤手抹风光过手春氷滑十事违人常七八不将白髪并黄花拟下清流揽明月

南乡子二首【九日用东坡韵】

晴野下田收照影寒江落鴈洲禅榻茶炉深闭阁飕飕横雨旁风不到头登览却轻酬剩作新诗报答秋人意自阑花自好休休今日看时蝶也愁

潮落去帆收沙涨江回旋作洲侧?独行斜照里飕飕卷地风前更掉头语妙後难酬囘鴈峯南未得秋唤取佳人听旧曲休休瘴雨无花孰与愁

西江月【咏酴醿菊】

点点轻黄减白垂垂重露生鲜肌香骨秀月中仙雪满瑶台曳练绰约却宜长见清真不假余妍殷懃与挿小婵娟要试尊前玉面

又【咏榴花】

叶叶枝枝緑暗重重密密红滋芳心应恨赏春迟不会春工着意晚照酒生娇面新粧睡汚臙脂凭将双叶寄相思与看钗头何似

木兰花减字

清尊白髪曾是登临年少客不似当年人与黄花两并妍来愁去恨十载相看情不尽莫更思量梦破春囘枉断肠

满庭芳

闽岭先春琅函聨璧帝所分落人间绮窗纤手一缕破双团云里游龙舞凤香雾起飞月轮边华堂静松风竹雪金鼎沸湲潺门阑车马动扶黄藉白小袖高鬟渐胷里轮囷肺腑生寒唤起谪仙醉倒翻湖海倾泻涛澜笙歌散风帘月幙禅榻鬂丝斑

南乡子

急雨打寒牕雨气侵灯暗壁缸窗下有人挑锦字行行泪湿红消减旧香往事自难忘更着秋声说断肠曲渚圆沙风叶底藏藏谁使鸳鸯故作双

清平乐二首

休休莫莫更莫思量着记着不如浑忘着百种寻思枉却绣囊锦帐吹香雄蜂雌蝶难双眉上放开春色眼前怜取新郎

藏藏摸摸好事争如莫背後寻思浑是错猛与将来放着吹花卷絮无踪晩粧知爲谁红梦断阳台云雨世间不要春风

南乡子

隂重雨垂垂并马西郊试薄衣红蕊未开花巳过迟迟不见东风着意时酒到更须辞报荅春光旧有期勤苦着书妨作乐痴痴莫学衰翁事事非【洛人谓牡丹为花而不名也向秀注庄子示嵇康曰妨人作乐尔】

罗敷媚二首【和何大人酴醿菊】

春风吹尽秋光晚瘦减初黄改様新粧特地相逢只认香南台九日登临处不共飞觞镜里伊旁独秀钗头殿衆芳

芙蓉不借韶华助故着缃黄宿面留粧不出寒花只暂香伤春不尽悲秋苦落叶浮觞知在谁旁一笑盈盈百种芳

木兰花【和何大夫】

荣光休气天为瑞道祖当天传宝裔千年昌运此时逢四海欢声今日沸蒙蒙香雾沾衣腻漠漠轻寒梅柳细封人长有祝尧心从此年年并岁岁

木兰花减字【赠晁无咎双鬟】

娉婷娜嫋红落东风青子小妙舞逶迤拍误周郎却未知花前月底谁唤分司狂御史欲语还休唤不回头没着羞【一本云婷婷袅袅芍药枝头红玉小舞?迟迟心到郎边客已知当筵举酒劝我尊前松柏夀莫莫休休白髪簪花我自羞】

临江仙

离别寻常今白首更须竹雨萧萧不应都占世间豪清风居士手杨柳洛城腰文字功名真自误从今好月良宵只消怜取董娇娆修门君自到不用我词招

南柯子【问王立督茶】

天上云爲瑞人间睡作魔疎帘清簟汗成河酒醒梦回多眼费摩挲但有寒暄问初无凤鸟过尘生铜碾网生罗一诺十年犹未意如何

木兰花减字

匀红点翠取次梳粧谁得似风柳腰肢尽日纎柔属阿谁娇娇小小知是寻春人校老着便休痴付与风流幕下儿【古词云十五年来从事风流府】

清平乐二首

秋声隐地叶叶无留意冰簟流光团扇坠惊起双栖燕子夜堂帘合回廊风帷吹乱凝香卧看一庭明月晓寒不耐初凉

秋光烛地帘幕生秋意露叶翻风惊鹊坠暗落青林红子微行声断长廊熏炉衾换生香灭烛却延明月揽衣先怯微凉

卜算子

纎软小腰身明秀天真面淡画修眉小作春中有相思怨背立向人羞顔破因谁倩不比阳台梦里逢亲向尊前见

洛阳春

酒到黄波娇满和香喷面攀花落雨祝东风诮不借周郎便背立腰肢挪捻更须回眄多生不作好因缘甚只向尊前见

浣溪沙

暮叶朝花种种陈三秋作意向诗人安排云雨娶新清随意且须追去马轻衫从使着行尘晚窗谁念一愁新

临江仙【送叠罗菊与赵使君】

官様初黄过九关鲜妍时更宜寒挽回人意不成阑香罗堆叶密芳意着心单过与後房歌舞手轻盈喜【一作春】色生顔坠钗拥髻与垂鬟欲知谁称面徧挿一枝看

清平乐【咏柑子菊并引】

柑子菊姿韵俱胜如王谢家十五女儿而名不雅驯爲改之曰官样黄作清平乐词且令方内知有此君也

重重叠叠娜嫋裙千襵时样官黄香百叶一岁相逢两节【是岁閠九月两作重阳】曲栏遶徧芳丛一枝作意妍穠折得有谁相意却须还与秋风

南乡子【并引】

晁大夫增饰披云务欲压黄楼而张马二子皆当年尊下世所谓英英盻盻者盻卒英嫁而盼之子莹颇有家风而曹妓未有显者黄楼不可胜也作南乡子以歌之

风絮落东邻点缀繁枝旋化尘关鎻玉楼巢燕子冥冥桃李摧残不见春流转到如今翡翠生儿翠作衿花様腰身官様立娉婷困倚阑干一欠伸【周昉画美人有背立欠伸者最爲妍絶东坡爲赋续丽人行】

又【咏棣棠菊】

乱蕊压枝繁堆积金钱閙作团晚起涂黄仍带酒看看衣賸腰枝故着单薄瘦却禁寒牵引人心不放阑拟折一枝遮老眼难难蝶横蜂争只倚阑【菊色微赤而叶单】

临江仙

曲巷斜街信马小桥流水谁家浅粧深袖倚门斜只缘些子意消得百般夸粉面初生明月酒容欲退朝霞春风还解染霜华肯持鸳绮被来伴杜家花

蝶恋花

九里山前千里路流水无情只送行人去路转河回寒日莫连峯不许重回顾水解随人花却住衾冷香销但有残粧污泪入长江空几许双洪一抹无寻处【一本云戏马台前京洛路车马喧喧蹙踏尘如雾借问使君天不语朝云旋作留人雨尘断山青人已去老幼扶携泪眼仍回顾下两句同】

西江月【咏丁香菊】

浅色千重柔叶深心一点娇黄只消可意更须香好个风流模様玉蕊令谁攀折诗人此曰凄凉正须蛮素作伊凉与挿钗傍鬓上

洛阳春

素手拈花纎软生香相乱却须诗力与丹青恐俗手难成染一顾教人微倩那堪亲见不辞紫袖拂清尘也要识春风面

菩萨蛮【寄赵使君】

清词丽句清朝曲使君借与灯前读读罢已三更寒窗雨打声应怜诗客老要使情怀好犹有解歌人尊旁未得听

木兰花减字【和人对雪】

清愁叠积更莫迟留春酒逼吹面和风梅信新来一线通危楼晓望雪满羣山开画障目断瑶川同凭阑干意几般

卜算子【送梅花与赵使君】

梅岭数枝春踈影斜临水不借芳华只自香娇面长如洗还把最繁枝过与偏怜底试傍鸾台仔细看何似丹青里

渔家傲【从叔父乞苏州湿红牋】

一舸姑苏风雨疾吴牋满载红犹湿色鬬朝花光触日人未识街南小阮应先得青入柳条初着色溪梅巳露春消息拟作新词酬帝力轻落笔黄秦去後无强敌

少年游

御园果子?枝繁看看分摘无缘团沙弄雪劳心费手不肯暂时圆赛神旧愿心儿有终了待几时还芍药梢头红红白白一种几千般

南乡子

娜嫋破瓜余豆?梢头二月初衆里腰支遥可识应殊暗里犹能摸得渠醉侧不须扶唤作周家行画图背立欠伸花絮底知无未信丹青画得如

木兰花减字

今年百五风日清明尘不举紫秀红尘三节烟花次第春来舆去马千念一空春事谢白下门东谁见初杨弄晩风

踏莎行

红上花梢风传梅信青春欲动羣芳竞林声鸟语带余寒江光野色闲游径乍雨还晴暄寒不定重门深院帘帷静又还日日唤愁生到谁准拟风流病

鸷鹊诗【并序　此系得之鲁氏传本及南宫氏编中他本所无者】

辛巳夏四月庚戌日将晏与客追凉露坐有雀引雏二三集垣下行且哺俄有鹊至自北俛啄雀间初循循少焉得雀遽攫一雏而升于垣出雀不意雀悲鸣啾啾奋身抵雀再三欲夺鹊竟磔雏以食不顾如得计然坐客叹息余感之赋诗

若奚不鸇吾知避而迁汝胡不狸吾知远而驰宵迩吾巢晨并吾枝怀毒姙凶初不汝期莽恭拳拳甫笑嬉嬉情貌深厚孰从而追

後山集卷二十四







记跋

後山集记跋

先生姓陈讳师道字履常一字无巳彭城人幼好学行其所知慕古作者不为进取计也年十六谒南丰先生曾公巩曾大器之遂受业於门元丰四年神宗皇帝命曾典史事且谓修史最难申敕切至曾荐为其属朝廷以白衣难之方复请而以忧去遂寝太学又荐其文行乞为学録不就枢密章公惇高其义冀来见特荐於朝而终不一往元佑初翰林学士苏公轼与侍从列荐乃官之俾敎授其乡未几除太学博士言事者谓先生尝谒告诣南都见苏公为私遂罢移頴州敎授绍圣初又以余党罢换江州彭泽令未行丁母忧寓僧舍人不堪其贫暨外除犹不言仕者凡四年左右图书日以讨论为务盖其志专欲以文学名後世也元符三年除棣州敎授随除秘书省正字将用矣殁於建中靖国元年十二月之二十九日年四十九友人邹公浩买棺以殓朝廷特赐绢二百疋尝与往来者共赙之然後得归初先生学於曾公誉望甚伟及见豫章黄公庭坚诗爱不舍手卒从其学黄亦不让士或谓先生过之惟自谓不及也先生既殁其子丰登以全藳授衍曰先实知子子为编次而状其行衍既状其行矣亲録藏於家者今十三年顾未敢当也衍尝谓唐韩愈文冠当代其传门人李汉所编衍从先生学者七年所得为多今又受其所遗甲乙丙藳皆先生亲笔合而挍之得古律诗四百六十五篇文一百四十篇诗曰五七杂以古律文曰千百不分类衍今离诗为六卷类文为十四卷次皆从旧合二十卷目録一卷又手书之窃惟先生之文简重典雅法度谨严诗语精妙盖未尝无谓而作其志意行事班班见於其中小不逮意则弃去故家之所留者止此昔汉扬雄作太玄法言箴赋如刘歆号知文始敬之後而短毁谓其必传者桓谭一人而已先生之文早见称於曾苏二公世人好之者犹以二公故也今贤士大夫竞收藏之则其传也奚待於衍耶後岂不有得手写故本以证其误者则不肖之名因附兹以不朽为幸焉其阙方求而补诸又有解洪范相表阐微彰善诗话丛谈各自为集云政和五年十月六日门人彭城魏衍谨记跋




