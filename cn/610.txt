张岱诗词集 - (明清)张岱
　施公庙
　玛瑙寺长鸣钟
　念奴娇·丁亥中秋寓项里作
　蝶恋花·远隔新晴
　蝶恋花·通台夕照
　蝶恋花·清泉沁月
　蝶恋花·峭石冷云
　蝶恋花·小径松涛
　蝶恋花·虚堂竹雨
　蝶恋花·平畴麦浪
　蝶恋花·曲沼荷香
　蝶恋花·林寺钟声
　蝶恋花·镜湖帆影
　蝶恋花·长堤杨柳
　蝶恋花·古岸芙蓉
　蝶恋花·隔浦菱歌
　蝶恋花·孤村渔火
　蝶恋花·三山霁雪
　蝶恋花·百雉朝霞
　呼猿洞联
　赠僧莲池联
　清喜阁联
　三潭印月放生池联
　木犹龙铭
　天砚铭
　阳和泉铭
　龙喷池铭
　西湖
　大石佛院
　岳王坟
　岳坟柱铭
　飞来峰
　寿具和尚并贺大殿落成
　林和靖墓柱铭
　关帝庙柱对
　灵芝寺
　钱王祠
　钱王祠柱铭
　小蓬莱奔云石
　雷峰塔
　于少保祠
　于少保柱铭
　龙井柱铭
　九溪十八涧
　秋雪庵
　赠莲池大师柱对
　镇海楼
　伍相国祠
　吴山城隍庙
　城隍庙柱铭
　火德祠
　芙蓉石




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




张岱诗词集 - (明清)张岱



张岱诗，未见有专集，今从其各书中辑录诗、词、铭、联共52首。
（2023-3-24，独孤氏整理）


施公庙

施殿司，不了汉，刺虎不伤蛇不断。

受其反噬齿利剑，杀人媚人报可汗。

厉鬼街头白昼现，老奸至此揜其面。

邀呼簇拥遮车幔，弃尸漂泊钱塘岸。

怒卷胥涛走雷电，雪巘移来天地变。













玛瑙寺长鸣钟

女娲炼石如炼铜，铸出梵王千斛钟。

仆夫泉清洗刷早，半是顽铜半玛瑙。

锤金琢玉昆吾刀，盘旋钟纽走蒲牢。

十万八千《法华》字，《金刚般若》居其次。

贝叶灵文满背腹，一声撞破莲花狱。

万鬼桁杨暂脱离，不愁漏尽啼荒鸡。

昼夜百刻三千杵，菩萨慈悲泪如雨。

森罗殿前免刑戮，恶鬼狰狞齐退役。

一击渊渊大地惊，青莲字字有潮音。

特为众生解冤结，共听毗庐广长舌。

敢言佛说尽荒唐，劳我阇黎日夜忙。

安得成汤开一面，吉网罗钳都不见。













念奴娇·丁亥中秋寓项里作

雨馀乍霁，见重云堆垛，天无罅隙。

一阵风来光透处，露出半空鸾翮。

凉冽无翳，玲珑晶沁，人在玻璃国。

空明如水，阶前藻荇历历。

叹我家国飘零，水萍山鸟，到处皆成客。

对影婆娑，回首问、何夕可方今夕。

想起当年，虎丘胜会，真足销魂魄。

生公台上，几声冰裂危石。













蝶恋花·远隔新晴

（以下十六首，为祁世培作）

山水精神莺燕喜。

好似乾坤，又做乾坤起。

柳濯疏眉口刺齿。

如人新浴弹冠始。

涩日遮藏羞欲死。

一抹轻烟，横截青山趾。

欲画秋江多仗纸。

远山一角余皆水。













蝶恋花·通台夕照

西望柯亭真怪绝。

万叠螺青，团簇多层折。

古壑苍崖如老耋。

招提辟咡成童孽。

收拾残山藏绣缬。

霞湿瘢痕，坟起丹丘血。

孔雀惊飞收不迭。

疏羽片片留金屑。













蝶恋花·清泉沁月

月与清泉居处角。

何事幽人，忽与泉通著。

闻道江声精草格。

江声不与书同作。

说向庸人徒啸噱。

汲水倾来，那见连金魄。

试思吴刚将月琢。

月华片片成飞瀑。













蝶恋花·峭石冷云

一片奔云来此驻。

雪湿冰团，弱翼难飞去。

剥藓镌名多受记。

平泉草木皆登志。

思在襄阳袍袖住。

芒砀云深，个里藏刘季。

喜得佳朋常觅至。

愚公谷口观云气。













蝶恋花·小径松涛

步到寒林声谡谡。

龛赭潮生，喷礴来山麓。

卧听檐前风雨速。

秋涛八月惊枚叔。

入寺知微呼笔墨。

奋袂如风，汹汹能崩屋。

四壁烟云倾百斛。

江声入手成飞蹴。













蝶恋花·虚堂竹雨

如听秋声军令急。

奉诏周昌，口作期期吃。

疾走含枚风雨集。

千人步履争呼吸。

更似冰丝清欲泣。

著意吟揉，手重弦声涩。

宛在潇湘波上立。

琵琶怨洒千行湿。













蝶恋花·平畴麦浪

昔日东坡思粟里。

良穗怀新，写尽澄新纸。

今见平畴如绿绮。

翻来白浪潮头起。

野老豚蹄心更侈。

篝满瓯篓，奢愿还无已。

处处军轮如吸髓。

敢云畎亩忘庚癸。













蝶恋花·曲沼荷香

冯谧虽招玄武辱。

几个知章，消得山阴曲。

剪叶为桐封晋叔。

若耶带砺分符簶。

鸡帻传更香气簇。

露掌仙人，叶上浮轻玉。

叶底田田鱼凫宿。

翠氤为廓香为国。













蝶恋花·林寺钟声

嶰谷寒灰寸管定。

林寺松筠，自有黄钟应。

十六椽头枕上听。

耳根更比中郎净。

钟到深山声更劲。

大地山河，响彻凭谁證。

铜澡盆中宫征正。

洛钟知奉铜山令。













蝶恋花·镜湖帆影

山似芙蓉青百叠。

隔住林峦，穿度轻如蝶。

树底疏疏时闪灭。

依稀深浅湘裙折。

伫立高冈随宛折。

剡水帆归，犹带山阴雪。

遮在人家林外堞。

墙头又露他山缺。













蝶恋花·长堤杨柳

但是长堤杨柳胜。

遭际隋炀，赐与隋炀姓。

千树桃花相掩映。

官家殿脚宝装靓。

脂粉六桥淘洗净。

移植柴桑，便得柴桑性。

斗酒双柑长住听。

阴阴黄鸟呼陶令。













蝶恋花·古岸芙蓉

闻到芙蓉能走獭。

多剪柔条，都向池边插。

叶底离披藏睡鸭。

崖前红蓼连蒲箑。

吹老蕖荷黄褪甲。

独自轻盈，卿自为卿法。

秋水澄澄清似峡。

倒垂花影鱼吞呷。













蝶恋花·隔浦菱歌

画舫笙簧顷刻过。

只有菱歌，不拾人间唾。

口既如簧眼似簸。

几回看得兴亡破。

至此乾坤放觉大。

这艇清讴，那艇能追和。

剥了红菱三四个。

侏儒不受官厨饿。













蝶恋花·孤村渔火

何必微萤量数斛。

遇夜嬉游，囊火燃山谷。

怎比渔灯千万簇。

星星照出田畴绿。

疑是天河成反复。

遍野疏星，连住招摇宿。

此际神槎乘博陆。

支机石冷空杼柚。













蝶恋花·三山霁雪

雪巘晴光如缺月。

闪烁凝晴，入眼翻成瞥。

一幅鹅绫无缁涅。

条条水道如轨辙。

山入秋湖皆小垤。

滋蔓难图，迢递如瓜瓞。

馀到洛伽心胆裂。

银狮蹴起潮头雪。













蝶恋花·百雉朝霞

远阁晨曦窗外紫。

雉堞依稀，望见龙山趾。

塔影双尖云外峙。

吴门白练多如窗。

截断红尘三十里。

烟火城中，远隔蒹葭水。

城内居民垤内蚁。

颙颙蠢动蚕筐里。













呼猿洞联

洞里白猿呼不出；崖前残石悔飞来。













赠僧莲池联

说法平台，生公一语石一语；

栖真斗室，老僧半闲云半闲。













清喜阁联

如月当空，偶以微云点河汉；

在人为目，且将秋水剪瞳人。













三潭印月放生池联

天地一网罟，欲度众生谁解脱；

飞潜皆性命，但存此念即菩提。













木犹龙铭

夜壑风雷，骞槎化石；

海立山崩，烟云灭没；

谓有龙焉，呼之或出。

又

扰龙张子，尺木书铭。

何以似之？秋涛夏云。













天砚铭

女娲炼天，不分玉石。

鳌血芦灰，烹霞铸日；

星河混扰，参横箕翕。













阳和泉铭

有山如砺，有泉如砥；

太史遗烈，落落磊磊。

孤屿溢流，‘六一’擅之。

千年巴蜀，实繁其齿；

但言眉山，自属苏氏。













龙喷池铭

蹴醒骊龙，如寐斯揭。

不避逆鳞，抉其鲠噎。

潴蓄澄泓，煦湿濡沫。

夜静水寒，颔珠如月。

风雷逼之，扬鬐鼓鬣。













西湖

追想西湖始，何缘得此名。恍逢西子面，大服古人评。

冶艳山川合，风姿烟雨生。奈何呼不已，一往有深情。

一望烟光里，苍茫不可寻。吾乡争道上，此地说湖心。

泼墨米颠画，移情伯子琴。南华秋水意，千古有人钦。

到岸人心去，月来不看湖。渔灯隔水见，堤树带烟熇。

真意言词尽，淡妆脂粉无。问谁能领略，此际有髯苏。













大石佛院

余少爱嬉游，名山恣探讨。

泰岳既峗峨，补陀复杳渺。

天竺放光明，齐云集百鸟。

活佛与灵神，金身皆藐小。

自到南明山，石佛出云表。

食指及拇指，七尺犹未了。

宝石更特殊，当年石工巧。

岩石数丈高，止塑一头脑。

量其半截腰，丈六犹嫌少。

问佛凡许长，人天不能晓。

但见往来人，盘旋如虱蚤。

而我独不然，参禅已到老。

入地而摩天，何在非佛道。

色相求如来，巨细皆心造。

我视大佛头，仍然一茎草。













岳王坟

西泠烟雨岳王宫，鬼气阴森碧树丛。

函谷金人长堕泪，昭陵石马自嘶风。

半天雷电金牌冷，一族风波夜壑红。

泥塑岳侯铁铸桧，只令千载骂奸雄。













岳坟柱铭

呼天悲铁像，此冤未雪，常闻石马哭昭陵。

拓地饮黄龙，厥志当酬，尚见泥兵湿蒋庙。













飞来峰

石原无此理，变幻自成形。

天巧疑经凿，神功不受型。

搜空或洚水，开辟必雷霆。

应悔轻飞至，无端遭巨灵。

石意犹思动，躨跜势若撑。

鬼工穿曲折，儿戏斫珑玲。

深入营三窟，蛮开倩五丁。

飞来或飞去，防尔为身轻。













寿具和尚并贺大殿落成

飞来石上白猿立，石自呼猿猿应石。

具德和尚行脚来，山鬼啾啾寺前泣。

生公叱石同叱羊，沙飞石走山奔忙。

驱使万灵皆辟易，火龙为之开洪荒。

正德初年有簿对，八万今当增一倍。

谈笑之间事已成，和尚功德可思议。

黄金大地破悭贪，聚米成丘粟若山。

万人团族如蜂蚁，和尚植杖意自闲。

余见催科只数贯，县官敲扑加锻炼。

白粮升合尚怒呼，如坻如京不盈半。

忆昔访师坐法堂，赫蹄数寸来丹阳。

和尚声色不易动，第令侍者开仓场。

去不移时阶戺乱，白粲驮来五百担。

上仓斗斛寂无声，千百人夫顷刻散。

米不追呼人不系，送到座前犹屏气。

公侯福德将相才，罗汉神通菩萨慧。

如此工程非戏谑，向师颂之师不诺。

但言佛自有因缘，老僧只怕因果错。

余自闻言请受记，阿难本是如来弟。

与师同住五百年，挟取飞来复飞去。













林和靖墓柱铭

云出无心，谁放林间双鹤。

月明有意，即思冢上孤梅。













关帝庙柱对

统系让偏安，当代天王归汉室。

春秋明大义，后来夫子属关公。













灵芝寺

项羽曾悲骓不逝，活马犹然如泥塑。

焉有泥马去如飞，等闲直至黄河渡。

一堆龙骨蜕厓前，迢递芒砀迷云路。

茕茕一介走亡人，身陷柏人脱然过。

建炎尚是小朝廷，百灵亦复加呵护。













钱王祠

扼定东南十四州，五王并不事兜鍪。

英雄球马朝天子，带砺山河拥冕旒。

大树千株被锦绂，钱塘万弩射潮头。

五胡纷扰中华地，歌舞西湖近百秋。













钱王祠柱铭

力能分土，提乡兵杀宏诛昌；一十四州，鸡犬桑麻，撑住东南半壁。

志在顺天，求真主迎周归宋；九十八年，象犀筐篚，混同吴越一家。













小蓬莱奔云石

滇茶初着花，忽为风雨落。簇簇起波棱，层层界轮廓。

如蝶缀花心，步步堪咀嚼。薜萝杂松楸，阴翳罩轻幕。

色同黑漆古，苔斑解竹箨。土绣鼎彝文，翡翠兼丹雘。

雕琢真鬼工，仍然归浑朴。须得十年许，解衣恣盘礴。

况遇主人贤，胸中有丘壑。此石是寒山，吾语尔能诺。













雷峰塔

闻子状雷峰，老僧挂偏裻。日日看西湖，一生看不足。

时有薰风至，西湖是酒床。醉翁潦倒立，一口吸西江。

惨淡一雷峰，如何擅夕照。遍体是烟霞，掀髯复长啸。

怪石集南屏，寓林为其窟。岂是米襄阳，端严具袍笏。













于少保祠

平生有力济危川，百二山河去复旋。

宗泽死心援北狩，李纲痛哭止南迁。

渑池立子还无日，社稷呼君别有天。

复辟南宫岂是夺，借公一死取貂蝉。

社稷存亡股掌中，反因罪案见精忠。

以君孤注忧王旦，分我杯羹归太公。

但使庐陵存外邸，自知冕服返桐宫。

属镂赐死非君意，曾道于谦实有功。













于少保柱铭

宋室无谋，岁输卤数万币，和议既成，安得两宫归朔漠。

汉家斗智，幸分我一杯羹，挟求非计，不劳三寸返新丰。













龙井柱铭

夜壑泉归，渥洼能致千岩雨。

晓堂龙出，崖石皆为一片云。













九溪十八涧

溪九涧十八，到处流活活。

我来三月中，春山雨初歇。

奔雷与飞霰，耳目两奇绝。

悠然向溪坐，况对山嵯嵲。

我欲参云栖，此中解脱法。

善哉汪子言，闲心随水灭。













秋雪庵

古宕西溪天下闻，辋川诗是记游文。

庵前老荻飞秋雪，林外奇峰耸夏云。

怪石棱层皆露骨，古梅结屈止留筋。

溪山步步堪盘礴，植杖听泉到夕曛。













赠莲池大师柱对

说法平台，生公一语石一语。

栖真斗室，老僧半间云半间。













镇海楼

钱氏称臣历数传，危楼突兀署朝天。

越山吴地方隅尽，大海长江指顾连。

使到百蛮皆礼拜，潮来九折自盘旋。

成嘉到此经三火，皆值王师靖海年。

都护当年筑废楼，文长作记此中游。

适逢困鳄来投辖，正值饥鹰自下鞲。

严武题诗属杜甫，曹瞒拆字忌杨修。

而今纵有青藤笔，更讨何人数字酬！













伍相国祠

突兀吴山云雾迷，潮来潮去大江西。

两山吞吐成婚嫁，万马奔腾应鼓鼙。

清浊溷淆天覆地，玄黄错杂血连泥。

旌幢幡盖威灵远，檄到娥江取候齐。

从来潮汐有神威，鬼气阴森白日微。

隔岸越山遗恨在，到江吴地故都非。

钱塘一臂鞭雷走，龛赭双颐噀雪飞。

灯火满江风雨急，素车白马相君归。













吴山城隍庙

宣室殷勤问贾生，鬼神情状不能名。

见形白日天颜动，浴血黄泉御座惊。

革伴鸱夷犹有气，身殉豺虎岂无灵。

只愁地下龙逢笑，笑尔奇冤遇圣明。

尚方特地出枫宸，反向西郊斩直臣。

思以鬼言回圣主，还将尸谏退佥人。

血诚无藉丹为色，寒铁应教金铸身。

坐对江潮多冷面，至今冤气未曾伸。













城隍庙柱铭

厉鬼张巡，敢以血身污白日。

阎罗包老，原将铁面比黄河。













火德祠

中郎评看湖，登高不如下。千顷一湖光，缩为杯子大。

余爱眼界宽，大地收隙罅。瓮牖与窗棂，到眼皆图画。

渐入亦渐佳，长康食甘蔗。数笔倪云林，居然胜荆、夏。

刻画非不工，淡远长声价。余爱道士庐，宁受中郎骂。













芙蓉石

吴山为石窟，是石必玲珑。此石但浑朴，不复起奇峰。

花瓣几层折，堕地一芙蓉。痴然在草际，上覆以长松。

濯磨如结铁，苍翠有苔封。主人过珍惜，周护以墙墉。

恨无舒展地，支鹤闭韬笼。仅堪留几席，聊为怪石供。








