全宋诗：秦观
　秦观　白鹤观
　秦观　白马寺晚泊
　秦观　抱瓮
　秦观　辨才法师尝以诗见寄继闻示寂追次其韵
　秦观　别程公辟给事
　秦观　别贾耘老
　秦观　别子瞻
　秦观　病犬
　秦观　病中
　秦观　泊吴兴西观音院
　秦观　采莲
　秦观　蔡氏哀词
　秦观　茶
　秦观　茶臼
　秦观　陈承事挽词
　秦观　陈令举妙奴诗
　秦观　陈用之学士挽词
　秦观　呈公辟
　秦观　呈李公择
　秦观　酬曾逢原参寥上人见寄山阳作
　秦观　处州水南庵二首
　秦观　处州闲题
　秦观　春词绝句五首
　秦观　春日
　秦观　春日偶题呈上尚书丈丈
　秦观　春日五首
　秦观　春日寓直有怀参寥
　秦观　春日杂兴十首
　秦观　次韵安州冕行寄传师
　秦观　次韵蔡子骏琼花
　秦观　次韵参寥见别
　秦观　次韵参寥三首
　秦观　次韵参寥莘老
　秦观　次韵酬陈传道
　秦观　次韵酬徐仲车见寄
　秦观　次韵酬周开祖宣义
　秦观　次韵出省马上有怀蒋颖叔
　秦观　次韵传道自适兼呈都司芸叟学士
　秦观　次韵答米元章
　秦观　次韵答裴仲谟
　秦观　次韵答张文潜中见寄
　秦观　次韵东坡上元扈从三绝
　秦观　次韵范纯夫戏答李方叔馈笋兼简邓慎思
　秦观　次韵奉酬丹元先生
　秦观　次韵公辟会流觞亭
　秦观　次韵公辟会蓬莱阁
　秦观　次韵公辟即席呈太虚
　秦观　次韵公辟将受代书蓬莱阁
　秦观　次韵公辟闻角有感
　秦观　次韵公辟州宅月夜偶成
　秦观　次韵何子温
　秦观　次韵黄冕仲寄题顺兴步云阁
　秦观　次韵蒋颖叔南郊祭告上清储祥宫
　秦观　次韵孔彦常舍人曝书
　秦观　次韵刘逊父以宁斋诗二轴作以还之
　秦观　次韵罗正之惠绵扇
　秦观　次韵马忠玉喜王定国还自滨州
　秦观　次韵米元章斋居即事
　秦观　次韵裴秀才上太守向公二首
　秦观　次韵裴仲谟和何先辈二首
　秦观　次韵侍祠南郊
　秦观　次韵宋履中近谒大庆退食馆中
　秦观　次韵宋履中题李侯檀栾亭
　秦观　次韵太守向公登楼眺望二首
　秦观　次韵王仲至侍郎
　秦观　次韵夏侯太冲秀才
　秦观　次韵谢李安上惠茶
　秦观　次韵莘老
　秦观　次韵莘老初至汤泉
　秦观　次韵邢敦夫秋怀十首
　秦观　次韵曾存之啸竹轩
　秦观　次韵朱李二君见寄二首
　秦观　次韵子由题斗野亭
　秦观　次韵子由召伯埭见别三首
　秦观　次韵子瞻赠金山宝觉大师
　秦观　崔徽
　秦观　崔莺莺
　秦观　答龚深之
　秦观　答阎求仁谢参寥彦温访於坟所
　秦观　答曾存之
　秦观　答朱广微
　秦观　大行太皇太后挽词二首
　秦观　悼王子开五首
　秦观　德清道中还寄子瞻
　秦观　觌觏二弟作小室请书鲁直名曰寄寂作此寄之用孙子实韵
　秦观　东城被盗得世字
　秦观　东平夫人挽章
　秦观　东坡守杭
　秦观　冬蚊
　秦观　对淮南诏狱二首
　秦观　反初
　秦观　奉别牛司理
　秦观　奉和莘老
　秦观　赴杭倅至汴上作
　秦观　观宝林塔张灯次胡瑗韵
　秦观　观辱户部钱尚书和诗饷禄米再成二章上谢
　秦观　观易元吉獐猿图歌
　秦观　观音洞
　秦观　光华寺
　秦观　广陵五题其二次韵子由题平山堂
　秦观　广陵五题其三次韵子由题蜀井
　秦观　广陵五题其四次韵子由题摘星亭
　秦观　广陵五题其五次韵子由题光化塔
　秦观　广陵五题其一次韵子由题九曲池
　秦观　过六合水高怀裴博士次韵
　秦观　海康书事十首
　秦观　韩枢密夫人挽词二首
　秦观　和蔡天启赠文潜之什
　秦观　和程给事贇阛黎化去之什
　秦观　和程给事赠虞道判六首
　秦观　和东城红鞓带
　秦观　和工部侍郎新章
　秦观　和黄法曹忆建溪梅花
　秦观　和黄冕仲寄题延平泠风阁
　秦观　和刘仆射感旧言怀寄苏左丞左丞昔守南京仆射方为幕客今同为执政作
　秦观　和裴仲谟放兔行
　秦观　和裴仲谟摘白须行
　秦观　和书观妙庵
　秦观　和书天庆观贺秘监堂三首
　秦观　和孙莘老题召伯斗野亭
　秦观　和孙莘老游龙洞寄孙傅师
　秦观　和王定国
　秦观　和王通叟琵琶梦
　秦观　和王忠玉提刑
　秦观　和显之长老
　秦观　和虚飘飘
　秦观　和游金山
　秦观　和子瞻双石
　秦观　荷花
　秦观　怀李公择学士
　秦观　怀孙子实
　秦观　还自广陵四首
　秦观　还自汤泉十四韵
　秦观　会蓬莱阁
　秦观　即席次君礼年兄韵
　秦观　记梦答刘全羔
　秦观　寄陈季常
　秦观　寄蓴姜法鱼糟蟹
　秦观　寄李端叔编修
　秦观　寄李公择郎中
　秦观　寄钱节
　秦观　寄少仪弟
　秦观　寄孙传师著作
　秦观　寄孙莘老少监
　秦观　寄题傅钦之草堂
　秦观　寄题卢君斗斋
　秦观　寄题倪敦复北轩
　秦观　寄题王钦之自圆庵
　秦观　寄题赵侯澄碧轩
　秦观　寄新息王令藏春坞
　秦观　寄曾逢原
　秦观　寄张文潜右史
　秦观　驾幸太学
　秦观　江月楼
　秦观　金山晚眺
　秦观　进南郊庆成诗
　秦观　精思
　秦观　九月八日夜大风雨寄王定国
　秦观　句
　秦观　开府李公挽章
　秦观　客有传朝议欲以子瞻使高丽大臣有惜其去者白罢之作诗以纪其事
　秦观　客有遗子以假山石盆池者闻陈元发有石菖蒲作此诗乞之
　秦观　口号
　秦观　乐昌公主
　秦观　雷阳书事
　秦观　离魂记
　秦观　李端叔见寄次韵
　秦观　林次中奉使契丹刘仲平出倅郓州同舍十有六人饮饯于丁氏园次少蓬韵
　秦观　刘公干
　秦观　流杯桥
　秦观　流觞亭并次韵二首
　秦观　留别平阛黎
　秦观　吕与叔挽章四首
　秦观　落日马上
　秦观　马上口占二首
　秦观　漫郎
　秦观　梦伯收文公
　秦观　梦中得此
　秦观　墨竹
　秦观　纳凉
　秦观　南池
　秦观　南都新亭行寄王子发
　秦观　南京妙峰亭
　秦观　拟郡学试东风解冻
　秦观　拟题织锦图
　秦观　辇下春晴
　秦观　宁浦书事六首
　秦观　偶戏
　秦观　盼盼
　秦观　陪李公择观金地佛牙
　秦观　盆池钓翁
　秦观　蓬莱阁
　秦观　齐逸亭
　秦观　牵牛花
　秦观　遣朝华
　秦观　清明前一日李观察席上得风字
　秦观　清溪逢故人
　秦观　清夜
　秦观　庆张君俞都尉留後得子
　秦观　秋词二首
　秦观　秋日三首
　秦观　秋兴九首其八拟杜牧之
　秦观　秋兴九首其二拟孟郊
　秦观　秋兴九首其九拟白乐天
　秦观　秋兴九首其六拟玉川子
　秦观　秋兴九首其七拟杜子美
　秦观　秋兴九首其三拟韦应物
　秦观　秋兴九首其四拟李贺
　秦观　秋兴九首其五拟李白
　秦观　秋兴九首其一拟韩退之
　秦观　秋夜病起怀端叔作诗寄之
　秦观　三老堂
　秦观　三月晦日偶题
　秦观　山阳阻浅
　秦观　赏酴糜醾有感
　秦观　诗列子
　秦观　石鱼
　秦观　时宣义挽词
　秦观　睡起
　秦观　睡足寮寄震鼎二弟
　秦观　睡足轩二首
　秦观　司马迁
　秦观　四绝
　秦观　泗州东城晚望
　秦观　送蔡子骧用蔡子骏韵
　秦观　送陈太初道录
　秦观　送佛印
　秦观　送洪景之循州参军
　秦观　送蒋颖叔帅熙河二首
　秦观　送酒与泗州太守张朝请
　秦观　送李端叔从辟中山
　秦观　送刘承议解职归养
　秦观　送刘贡父舍人二首
　秦观　送罗正之两浙提刑
　秦观　送裴仲谟
　秦观　送乔布圣
　秦观　送僧归保宁
　秦观　送僧归遂州
　秦观　送少章弟赴仁和主簿
　秦观　送孙诚之尉北海
　秦观　送王元龙赴泗州
　秦观　送杨康功守苏
　秦观　送张和叔兼简鲁直
　秦观　送周裕之赴新息令
　秦观　宿参寥房
　秦观　宿金山
　秦观　宿乾明方丈
　秦观　孙莘老挽词四首
　秦观　滕达道挽词
　秦观　题郴阳道中一古寺壁二绝
　秦观　题法海平阛黎
　秦观　题金华山寺壁
　秦观　题双松寄陈季常
　秦观　题汤泉二首
　秦观　题五柳亭
　秦观　题务中壁
　秦观　题阎求仁虚乐亭
　秦观　题杨康功醉道士石
　秦观　题騕褭图
　秦观　题赵团练画江干晚景四绝
　秦观　题之禅老许以草庵见处作诗以约之
　秦观　田居四首
　秦观　艇斋
　秦观　同子瞻端午日游诸寺赋得深字
　秦观　同子瞻赋游惠山三首
　秦观　晚出左掖
　秦观　王昭君
　秦观　文英阁二首
　秦观　闻雁怀邵仲恭
　秦观　无双
　秦观　无题二首
　秦观　吴兴道中
　秦观　西城宴集元佑七年三月上已日诏赐馆阁官花酒以中澣日游金明池琼林
　秦观　喜雨得城字
　秦观　戏云龙山人二绝
　秦观　鲜于子骏使君生日
　秦观　闲燕堂联句
　秦观　新开湖送孙诚之有龙见于东北因成绝句
　秦观　兴国浴室院独坐时儿子湛就试未出
　秦观　徐得之闲轩
　秦观　徐仲车食於学官吏或以为不可欲罢去之太守不听礼遇如初感之而作
　秦观　雪浪石
　秦观　烟中怨
　秦观　燕觞亭
　秦观　夜坐怀莘老司谏
　秦观　谒禹庙
　秦观　医者
　秦观　饮酒诗四首
　秦观　永寿县君挽词二首
　秦观　幽眠
　秦观　游杭州佛日山净慧寺
　秦观　游监湖
　秦观　游龙门山次程公韵
　秦观　游龙瑞官次程公韵
　秦观　游仙二首
　秦观　又别牛司理
　秦观　俞公达待制挽词二首
　秦观　与邓慎思沐於启圣遇李端叔
　秦观　与李端叔游智海用前韵
　秦观　与倪老伯辉九曲池有怀元龙参寥
　秦观　与子瞻会松江得浪字
　秦观　玉井泉
　秦观　元日立春三绝
　秦观　元佑三年余被召至京师从翰林苏先生过兴国浴室院始识汶师後二年复
　秦观　圆通院白衣阁
　秦观　越王
　秦观　陨星石
　秦观　再赋流觞亭
　秦观　再遣朝华
　秦观　早春
　秦观　早春题僧舍
　秦观　曾子固哀词
　秦观　赠蹇法师翊之
　秦观　赠刘使君景文
　秦观　赠女冠畅师
　秦观　赠苏子瞻
　秦观　赠医者邹放
　秦观　赠张潜道
　秦观　霅上感怀
　秦观　照阁
　秦观　正仲左丞生日
　秦观　致政通议口号
　秦观　中秋口号
　秦观　中书侍郎挽词二首
　秦观　灼灼
　秦观　自警
　秦观　自作挽词
　秦观　醉眠亭








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：秦观




秦观　白鹤观

复殿重楼堕杳冥，故基乔木尚峥嵘。

银河不改三千尺，铁马曾经十万兵。

华表故应终化鹤，谪仙未解独骑鲸。

井泉一一儿童旧，白发衰颜只自惊。

秦观

秦观　白马寺晚泊

蒙蒙晚雨暗回塘，远树依微不辨行。

人物渐稀疏磬断，绿薄丛底宿鸳鸯。

秦观

秦观　抱瓮

搰搰抱瓮人，汒呼治其内。

仲尼为所轻，子贡无以对。

舍器欲还朴，为量固已隘。

苟得浑沌真，宁羞事机械。

秦观

秦观　辨才法师尝以诗见寄继闻示寂追次其韵

遥闻只履去翛然，诗翰才收数月前。

江海尽头人灭度，乱山深处塔孤圆。

忆登夜阁天连雁，同看秋崖月破烟。

尚有众生未成佛，肯超欲界入诸禅。

秦观

秦观　别程公辟给事

人物风流推镇东，夕郎持节作元戎。

樽前倦客刘师命，月下清砍盛小丛。

裘弊黑貂霜正急，书传黄犬岁将穷。

买舟江上辞公去，回首蓬莱梦寐中。

秦观

秦观　别贾耘老

若有人兮霅之滨，服火齐兮冠切云。

有才不为世所抡，尽入诗句为奇新。

忘归繁弱不浪阵，发必中的疑有神。

目关飞鸟缗苍鳞，俛仰自娱忘贱贫。

繄我与君素参辰，孰为一见同天伦。

共指飞光易沉沦，莫若痛饮还我真。

况有内子贤文君，终日叫呼不怒嗔。

酒酣往往出前珍，瓦瓯竹箸羞青芹。

左列文史右红裙，樽前不觉徂清晨。

念我行当西道秦，挐舟来别非所欣。

欲托毫素通殷勤，郢匠旁瞩难挥斤。

人生百龄同臂伸，断梗流萍暂相亲。

行行饮酒且勿云，丈夫万里犹比邻。

秦观

秦观　别子瞻

人生异趣各有求，系风捕影只怀忧。

我独不愿万户侯，惟愿一识苏徐州。

徐州英伟非人力，世有高名擅区域。

珠树三株讵可攀，玉海千寻真莫测。

一昨秋风动远情，便忆鲈鱼访洞庭。

芝兰不独庭中秀，松柏仍当雪後青。

故人持节过乡县，教以东来偿所愿。

天上麒麟昔漫闻，河东鹡鷟今才见。

不将俗物碍天真，北斗已南能几人。

八砖学士风标远，五马使君恩意新。

黄尘冥冥日月换，中有盈虚亦何算。

据龟食蛤暂相从，请结後期游汗漫。

秦观

秦观　病犬

犬以守御用，老惫将何为。

踉跄劣於行，累然抱渴饥。

主人恩义易，勿为升斗资。

黾勉不肯去，犹若恋藩篱。

屠脍意得逞，烹庖在须斯。

糟糖固非意，豚矢同一时。

念昔初得宠，青缰缠球丝。

饲养候饥饱，动止常相随。

胡云不终始，委逐在衰迟。

犬死不足道，固为主人悲。

秦观

秦观　病中

疏帘薄幔对青灯，鹹鹆喧喧自转更。

风雨渺漫人卧病，地炉汤鼎更悲鸣。

秦观

秦观　泊吴兴西观音院

金刹负城闉，閴然美栖止。

卞山直穹窿，苕水相依倚。

霜桧郁冥冥，海棕鲜薿薿。

广除庇夏阴，飞栋明朝晷。

溪光凫鹜边，天色菰蒲里。

绪风传昼焚，璧月窥夜礼。

泄云彗层空，规荷监幽沚。

艅艎烟际下，锺磬林端起。

聱牙戏清深，嶔崟扑空紫。

所遇信悠然，此生如寄耳。

志士耻沟渎，征夫念桑梓。

揽衣轩楹间，啸歌何穷已。

秦观

秦观　采莲

若耶溪边天气秋，采莲女儿溪岸头。

笑隔荷花共人语，烟波渺渺荡轻舟。

数声水调红娇晚，棹转舟回笑人远。

肠断谁家游冶郎，尽日踟蹰临柳岸。

秦观

秦观　蔡氏哀词

惟夫人之高谊兮，真一时之女英。

既富有此好德兮，又申之以令仪。

带幽蕙之缥缈兮，佩明月之陆离。

人自操舍之不一兮，雅独取善以自持。

何报施之或忒兮，罹祸艰於不虞。

颜色炫而未暮兮，所天忽以殒俎。

痛平素之偕处兮，忍此奄奄而嫠居。

沥哀血以自誓兮，甘饵毒而捐躯。

佩珠玉以死真兮，固众女之所嗤。

曷卓越以不顾兮，弃性命其如遗。

美不可强有兮，信天资之所开。

要反心以内省兮，岂或售乎人知。

嗟三晨之未浃兮，遂俱游而莫留。

死者有知兮，羌魂魄以并游。

日黄昏而不见兮，虚室窈其无人。

惟哀风以归来兮，动素幔之襜襜。

何平生之款密兮，遽音声之不可寻。

俨遗迹以在目兮，纷百忧而攻心。

岂至理不吾喻兮，如意厚而悲深。

抚双榇以增恸兮，涕清血而洒襟。

已矣哉，人生有死兮，

自前古而既然。精魄忽其不驻兮，

惟修名之可延。忍录录以寓世兮，

信烈者之所羞。傥佳志之获申兮，

虽奄忽其焉悼。

秦观

秦观　茶

茶实嘉木英，其香乃天育。

芳不愧杜蘅，清堪掩椒菊。

上客集堂葵，圆月探奁眏。

玉鼎注漫流，金碾响丈竹。

侵寻发美鬯，猗狔生乳粟。

经时不销歇，衣袂带纷郁。

幸蒙巾笥藏，苦厌龙兰续。

愿君斥异类，使我全芬馥。

秦观

秦观　茶臼

幽人耽茗饮，刳木事捣撞。

巧制合臼形，雅音侔柷椌。

灵室困亭午，松然明鼎窗。

呼奴碎圆月，搔首闻铮鐆。

茶仙赖君得，睡魔资尔降。

所宜玉兔捣，不必力士扛。

愿偕黄金碾，自比百玉缸。

彼美制作妙，俗物难与双。

秦观

秦观　陈承事挽词

明时就养寄淮壖，忽叹艅艎以柩旋。

八尺衣冠成绘事，百年风谊列幽鑴。

铭旌暮暗黄梅雨，乡路秋横碧玉夫。

遥想葬期豪杰会，高车连轸驻新阡。

秦观

秦观　陈令举妙奴诗

西湖水滑多娇嫱，妙奴十二正芬芳。

肌肤皙白发脚长，含语未发先有香。

溪上夜燕侍簪裳，皎如华月堕沧浪。

音声入云能断肠，不许北客辞酒浆。

主人蔼蔼邦之良，少年射策谒未央。

俊词伟气森开张，玉杓贯斗生怒芒。

天欲文采老更昌，故使敛翮窥群翔。

五十仅补尚书郎，浩歌骑牛倚倡佯。

东风戏雨花草狂，二溪泱泱青黛光。

妙奴勿倦侑羽觞，主人正欲游醉乡。

秦观

秦观　陈用之学士挽词

礼经三百鬓毛班，追述先儒伯仲间。

谁请尚书重给札，尽抄遗稿入名山。

秦观

秦观　陈用之学士挽词

迢巃芸阁上参天，直舍相依欲二年。

愿写此情砍挽者，泪沾亮素不成篇。

秦观

秦观　陈用之学士挽词

云台观者候昏明，奎壁躔中失二星。

上界真人重离别，阴风一夜搅青冥。

秦观

秦观　陈用之学士挽词

牢落公车待诏时，白头掌故更栖栖。

一生勤苦成何事。只得铭旌数尺题。

秦观

秦观　呈公辟

东归行路叹贤哉，碧落新除宠上才。

白傅林塘随画去，吴山花鸟入诗来。

唱酬自有微之在，谈笑应容逸少陪。

除此两翁相见外，不知三径为谁开。

秦观

秦观　呈李公择

青笺擘处银钩断，红袂分时五箸悬。

云脚渐收风色紧，半规斜日射归船。

秦观

秦观　酬曾逢原参寥上人见寄山阳作

倦客当老秋，於忽少佳意。

孰云尘滓地，刘阮肯俱至。

一披清骨毛，再见失身世。

有如执盛热，傃月濯凉吹。

又如观巨梓，却觇萧苇细。

十辰同遨游，不觉日车逝。

嗟予逃空虚，终日面林翳。

闻人足音喜，况乃道所契。

方念衣袖分，明月忽我畀。

眷言何以酬，白发同所诣。

秦观

秦观　处州水南庵二首

竹柏萧森溪水南，道人为作小圆庵。

市区收罢鱼豚税，来与弥陀共一龛。

秦观

秦观　处州水南庵二首

此身分付一蒲团，静对萧萧玉数竿。

偶为老僧煎茗粥，自携修绠汲清宽。

秦观

秦观　处州闲题

清酒一杯甜似蜜，美人双鬓黑如鸦。

莫夸春色欺秋色，未信桃花胜菊花。

秦观

秦观　春词绝句五首

蒲萄裵暖蕙薰微，红日窥轩睡觉时。

人倦披衣双燕出，青丝披羒木兰枝。

秦观

秦观　春词绝句五首

弱云亭午弄春娇，高柳无风妥翠条。

懒读夜书搔短发，隔垣时听卖饧箫。

秦观

秦观　春词绝句五首

都城春富百花披，长忆人归驻马时。

浅色御黄应好在，为谁还发去年枝。

秦观

秦观　春词绝句五首

风驱白雨洗园林，蔽地飞花一寸深。

狂紫浪红俱已矣，老春虽在亦何心。

秦观

秦观　春词绝句五首

颠毛渐脱风情少，匣剑空存夹气销。

人远地偏无酒肉，春深花鸟谩相撩。

秦观

秦观　春日

残腊渺茫云外日，新春彷佛梦中来。

雪霜便觉都无力，只见桃花次第开。

秦观

秦观　春日偶题呈上尚书丈丈

三年京国鬓如丝，又见新花发故枝。

日典春衣非为酒，家贫食粥已多时。

秦观

秦观　春日五首

幅巾投晓入西园，春动林塘物物鲜。

却憩小庭才日出，海棠花发麝香眠。

秦观

秦观　春日五首

一夕轻雷落万丝，霁光浮瓦碧差差。

有情芍药含春泪，无力蔷薇卧晓枝。

秦观

秦观　春日五首

褀衣新著倦琴书，散策池塘返照初。

翠碧黄鹂相续去，荇丝深处见游鱼。

秦观

秦观　春日五首

春禽叶底引圆吭，临罢黄庭日正长。

满院柳花寒食後，旋钻新火爇炉香。

秦观

秦观　春日五首

金屋旧题烦乙子，蜜脾新采赖蜂臣。

蜻蜓蛱蝶无情思，随例颠忙过一春。

秦观

秦观　春日寓直有怀参寥

觚棱金篾自迢巃，藏室春深更寂寥。

扪虱幽花欹露叶，岸巾高柳转风条。

文书几上须髯变，鞍马尘中岁月销。

何日一筇江海上，与君徐步看生潮。

秦观

秦观　春日杂兴十首

飘忽星气徂，青阳迫迟暮。

鸣飞各有适，赤白纷无数。

雨砌堕危芳，风轩纳飞絮。

褰帏香雾横，岸帻云峰度。

林影舞窗扉，池光染衣屦。

参差花鸟期，蹭蹬琴觞趣。

抚事动幽寻，感时遗近慕。

秣马膏余车，行行不周路。

秦观

秦观　春日杂兴十首

结发谢外好，僶俛希前修。

缪挟江海志，耻为升斗谋。

齞历难刻画，贱贫多衅尤。

发轫背伊阙，解骖憩邗沟。

丹铅费永晷，麴糵敺深愁。

璧月鉴帘栊，珠星络梧楸。

泯泯渠水驶，霏霏花雾浮。

公子怅何许，抚膺徒离忧。

秦观

秦观　春日杂兴十首

潭潭故邑井，猗猗上宫兰。

不食自清渫，莫服更幽闲。

志士耻弱植，卷迹甘饥寒。

佳晨追良觌，触物悬悲端。

川途眇回远，经岁旷音翰。

岂不慕裘马，诡得非所安。

蝉冕多怵迫，绳枢尟忧患。

枉寻竟何补，方枘诚独难。

秦观

秦观　春日杂兴十首

吴会虽褊小，海滨富奇峰。

天鸡一号叫，剑戟明遥空。

溪谷相径复，深林杳攒丛。

猿吟虎豹啼，云气迷西东。

中有遯世士，超然閟孤踪。

被兰服明月，起坐松声中。

夜锻吸沆瀣，朝琴庇青葱。

骑星友元气，巢许安可同。

俛眄区中人，飞埃集毛锋。

问津或不缪，从子游鸿蒙。

秦观

秦观　春日杂兴十首

东方有美人，容华茂春粲。

抱影守单栖，含睇理哀弹。

声意一何切，所欢邈云汉。

徒然事膏沐，孰与徂昏旦。

微诚浪自持，嘉月忽复晏。

巧转度虚棂，飞红触幽幔。

岁岁芳草滋，夜夜明星烂。

合并会有时，索居不必叹。

秦观

秦观　春日杂兴十首

寝瘵倦文史，驾言从遨嬉。

颸风举遥漵，规日丽清漪。

含桃粲朱实，杜若怀碧滋。

娉娉弱絮堕，圉圉文鲂驰。

明霞廓远瞩，哀禽搅离思。

缛草天际合，孤云川上移。

宽闲绝轮鞅，重复多路歧。

信美难久伫，归欤从所治。

秦观

秦观　春日杂兴十首

昔我游京室，交通五陵间。

主客各英妙，袍马相追攀。

千金具饮啜，百金雇吹弹。

缨弁罗广席，当头舞交竿。

鲜妆耀渌酒，采缬生风澜。

灯烛暗夜艾，士女纷相班。

欢娱易徂歇，转眄如飞翰。

亹亹负孤愿，离离衔永欢。

山鸟窥茗饮，檐花笑蔬餐。

弃捐勿重陈，事定须盖棺。

秦观

秦观　春日杂兴十首

客从远方来，遗我昭华管。

吹之动人心，异境生虚竨。

磝磝青嶂横，泱泱春溜满。

马蹄交狭邪，车毂错平坦。

士女竞芳辰，禽鱼荫修竿。

依微认睇笑，凌没见纤短。

停吹歨泯灭，耽耽复空馆。

灵物信所珍，顾恨知音罕。

秦观

秦观　春日杂兴十首

桃李用事辰，鲜明夺云绮。

繁华一朝去，默默惭杞梓。

时徂鹰化鸠，地迁橘为枳。

独有羡门生，後天犹不死。

秦观

秦观　春日杂兴十首

艺籍燔祖龙，斯文就沦丧。

帝矜黔首愚，诸巂出相望。

扬马操宏纲，韩柳激颓浪。

建安妙讴吟，风概亦超放。

玉绳带华月，艳艳青冥上。

奕世希末光，经纬得无妄。

儿曹独何事，诋斥几覆酱。

原心良自诬，猥欲私所尚。

螳螂拒飞辙，精卫填溟涨。

咄咄徒尔为，东海固无恙。

鵷鸾日雕灭，黄口纷冗长。

投袂睇层霄，兹怀谁与亮。

秦观

秦观　次韵安州冕行寄传师

投暮安州北，苍烟乱眼昏。

茅茨人外路，砧杵月边村。

野水飞云薄，空林噪雀繁。

几人堪此乐，逢客莫轻论。

秦观

秦观　次韵蔡子骏琼花

无双亭上传觞处，最惜人归月上时。

相见异乡心欲绝，可怜花与月应知。

秦观

秦观　次韵参寥见别

炉香冉冉纡寒穗，篝火荧荧擢夜芒。

预想江天回首处，雪风横急雁声长。

秦观

秦观　次韵参寥三首

武陵渔子入花源，但见秦人不得仙。

会有黄鹂鸣翠柳，何妨白眼望青天。

秦观

秦观　次韵参寥三首

长安仕路与云齐，倦仆羸骖不可跻。

但得玄晖曾折简，何须平子更安题。

秦观

秦观　次韵参寥三首

且折花枝醉复醒，人间时节易峥嵘。

屠龙肯自羞无用，画虎从人笑不成。

秦观

秦观　次韵参寥莘老

迅风薄高林，万象号虎豹。

纷披枳与棘，尔复鼓狂闹。

我垣既已颓，我栋又以挠。

岂无一木枝，横力难与较。

黎明忽自罢，晴日射鱼罩。

死水失狂澜，衰木回故貌。

劳生真梦事，往趋如睡觉。

炊黍焚黄鹑，吾其理归棹。

秦观

秦观　次韵酬陈传道

白发三冬学，青衫八尺身。

谁知人上杰，聊作吏中循。

挥翰通元气，开编友古人。

寄声张氏子，曲逆岂长贫。

秦观

秦观　次韵酬徐仲车见寄

渭清非胜泾，兰芳本无慕。

我生季叶中，乃与古人遇。

职当供洒扫，匏系愧迟暮。

来章感存没，三读泪如注。

秦观

秦观　次韵酬周开祖宣义

并州令尹古人风，淮海相忘十载中。

丽句晓披花绰约，清谈初扣玉丁东。

追攀昔共猗玕子，嗜好今同桑苎翁。

所惜华船轻解繂，未窥笠泽故书丛。

秦观

秦观　次韵出省马上有怀蒋颖叔

新淬鱼肠玉似泥，将军唾手取河西。

偏裨万户封龙额，部曲千金赐褭蹄。

秦观

秦观　次韵出省马上有怀蒋颖叔

制诏行闻降紫泥，簪花且醉玉东西。

羌人谁谓多筹策，止有黔驴技一蹄。

秦观

秦观　次韵传道自适兼呈都司芸叟学士

楚国陈夫子，周南颇滞留。

弊袍披槁叶，瘦马兀扁舟。

药饵过三伏，文书散百忧。

何人共禅悦，居士有浮休。

秦观

秦观　次韵答米元章

嗜好清无滓，周旋粲有文。

挥毫春在手，岸帻海生云。

花鸟空撩我，蓴驴正属君。

惟应读雌蝩，差不愧王筠。

秦观

秦观　次韵答裴仲谟

十年淮海闲居草，偶遣儿童次第成。

方愧贫家矜敝帚，忽蒙邻壁借余明。

文昌但愿花前老，张翰何须身後名。

移病阖门参拜阻，卧听车马去来声。

秦观

秦观　次韵答张文潜中见寄

与君涉世网，所得如钩温。

念昔相乖离，俯仰变寒暄。

把袂安可期，寄书嘱加餐。

三年汝水滨，孤怀谁与言。

末路非所望，联镳金马门。

校文多豫暇，玄谈到羲轩。

孰云笭箵小，史书垂後昆。

匪惟以旧闻，抵牾良可刊。

比枉病中作，笔端淮海奔。

亟驾问所苦，兀坐一室闲。

晤对不知夕，归途斗星翻。

平时带十围，颇复减臂环。

君其专精神，微恙不足论。

恺悌神所劳，此理直如弦。

秦观

秦观　次韵东坡上元扈从三绝

赭黄繖底望龙章，不断惟闻蜡炬香。

一片韶音归复道，重瞳左右列英皇。

秦观

秦观　次韵东坡上元扈从三绝

端门魏阙郁峥嵘，灯火成山辇路平。

不待上林莺百啭，教坊先已进新声。

秦观

秦观　次韵东坡上元扈从三绝

仗下番夷各一群，机泉如雨自缤纷。

细看香案旁边吏，却是茅家大小君。

秦观

秦观　次韵范纯夫戏答李方叔馈笋兼简邓慎思

楚山冬笋斸寒空，北客长嗟食不重。

秀色可怜刀切玉，清香不断鼎烹龙。

论羹未愧蓴千里，入贡当随传一封。

薄禄养亲甘旨少，满包时赖故人供。

秦观

秦观　次韵奉酬丹元先生

金华紫烟客，来作牧羊儿。

至言初无文，寻绎自成诗。

二景入妙解，元气含烟词。

怜我鬣苍浪，黄埃眩虫丝。

劝解冠上缨，一濯含风漪。

摄身列缺外，倒蹑蜿蜒鬵。

维斗错明珠，望舒耿修眉。

真游无疆界，浩荡天风吹。

秦观

秦观　次韵公辟会流觞亭

偷引湖光一派飞，咏觞还却似当时。

吴歌送酒随流急，越艳浮花转曲池。

山庙早因前守彻，冰盘元是故工遗。

年年褉饮今非昔，不到兰亭到北池。

秦观

秦观　次韵公辟会蓬莱阁

林声摵摵动秋风，共蹑丹梯上卧龙。

路隔西陵三两水，门临南镇一千峰。

湖吞碧落诗争发，塔涌青冥画几重。

非是登高能赋客，可怜猿鹤自相容。

秦观

秦观　次韵公辟即席呈太虚

与君邻并共烟霞，乘兴时时过我家。

更漏一新闻晓角，门阑数级看秋花。

湖山对值全如买，风月相期不用赊。

赖有醉毫吟更苦，他年分作句图夸。

秦观

秦观　次韵公辟将受代书蓬莱阁

城连湖岸水为关，旦暮樵风自往还。

龟负宝林新佛地，龙蟠使宅老仙山。

平生仕宦今何得，终日登临独未闲。

岁满徘徊难遽别，就中潇洒异人间。

秦观

秦观　次韵公辟闻角有感

一听胡笳动越吟，声潜地底气逾深。

千宫月色单于曲，万里天光魏阙心。

秉烛何人犹把盏，挑灯有女正穿针。

早寒时节黄昏後，更逐西风应远砧。

秦观

秦观　次韵公辟州宅月夜偶成

新秋过雨月如霜，缓足蓬莱彻上方。

翠木玲珑藏宝界，白烟浓淡锁华堂。

书名越艳谁兴发，角动单于自感伤。

山似卧龙天似水，却疑身在海中央。

秦观

秦观　次韵公辟州宅月夜偶成

缭绕千重雨後凉，月含秋色上东方。

风催络纾归金井，月转檀栾荫画堂。

游目骋怀佳兴发，感时抚事壮心伤。

归来枕簟清无梦，卧看明星到未央。

秦观

秦观　次韵何子温

一星就起海隅傍，县弩前驱过射阳。

行见斯民无重困，坐令吾道有余光。

簿书不碍诗人笔，猿鸟常窥使者章。

谈笑自然群吏肃，何须酒後次公狂。

秦观

秦观　次韵黄冕仲寄题顺兴步云阁

故山无期大刀头，黄尘溽暑未罢休。

步云之篇忽我投，便见冰玉悬清秋。

顺兴山川甲闽瓯，无风万壑松飕飕。

步云之人人品优，御风御寇真其俦。

仙人乘槎凌斗牛，回环十见天星周。

猿鹤忽惊空蕙帐，周家正要磻溪望。

秦观

秦观　次韵蒋颖叔南郊祭告上清储祥宫

特起朝阳内，祠宫极邃清。

高窗阯玉女，巨阤守昌明。

盛掩秦诸畤，雄逾汉两京，

垣横天上紫，洲露海中瀛。

黄帝初龙跃，中原罢虎争。

樵夫亦谈道，行旅不持兵。

此地修禳秝，于时保利亨。

柏梁灾未几，陈宝诏重营。

御帑金缯出，慈闱服玩并。

标题动宸翰，撰次属鸿生。

玉刻黄冠印，金书秘殿名。

妙经藏洞观，真籾佩威盟。

仙溜花门静，琼枝物外荣。

肇禋承帝祉，肆眚顺民情。

天施宁论报，风行不计程。

近传闻磬管，时或见旄旌。

海岳朝双阙，星辰集上楹。

礼如尊太一，事异宠文成。

大以圆丘报，长於至日迎。

侍臣来祭告，法驾欲时行。

厘事通元气，高真达孝诚。

庆增黄帝系，寿续太阴精。

西北夷门峻，东南辇路倾。

云行博山气，风卷步虚声。

符贶方期应，英髦各汇征。

讴歌兴法从，可见泰阶平。

秦观

秦观　次韵孔彦常舍人曝书

上帝图书府，传观诏特容。

嘉宾苍佩玉，盛馔紫驼峰。

散帙牙签乱，开函锦袭重。

君羹如可请，愿备北堂供。

秦观

秦观　次韵刘逊父以宁斋诗二轴作以还之

扬舲过遇海边州，一见名郎破百忧。

荀氏诸龙俱俊伟，河东小凤最风流。

明珠白璧俱投报，细草幽花人献酬。

别驾旧斋何足念，文昌新府待公游。

秦观

秦观　次韵罗正之惠绵扇

吴扇新翻制素绵，名郎持赠意俱圆。

有人充户修明月，无女乘鸾向紫烟。

供奉宜升清暑殿，动摇合作御风仙。

谁知挥却青蝇辈，功在春蚕一觉眠。

秦观

秦观　次韵马忠玉喜王定国还自滨州

淮海相逢一解颜，纷纷岁月梦魂间。

初惊渔艇迷花去，忽认星槎拂斗还。

桂岭暮登猿断续，槐堂春到鸟绵蛮。

石渠旧议行当复，未信佳时得自闲。

秦观

秦观　次韵米元章斋居即事

庭木只株茂，盆池一掬悭。

支颐鱼出乐，入眦鸟知还。

老境行将及，仙书读未闲。

因君歌凤过，通昔梦归山。

秦观

秦观　次韵裴秀才上太守向公二首

东风已动北风归，寒气侵寻自霁威。

何处管弦传腊酒，谁家刀尺制春衣。

使君英妙开莲幕，别驾风流出粉闱。

唯有广文官独冷，终年如坐水边矶。

秦观

秦观　次韵裴秀才上太守向公二首

上客新从颍尾归，使君高会列南威。

风将沉燎萦歌扇，雪带梅香上舞衣。

翻样云团分御帑，如椽蜜炬出宫闱。

食前方丈罗珍怪，却讶犀燃牛渚矶。

秦观

秦观　次韵裴仲谟和何先辈二首

闻说何郎操行端，萧然环堵若为安。

鸟啼花发阻携手，水远山高空凭栏。

别後想多黄绢作，春来尤厌惠文弹。

两章读罢知高义，贵贱交情自古难。

秦观

秦观　次韵裴仲谟和何先辈二首

汝南古郡寡参寻，兀兀长如鹤在阴。

支枕星河棋醉後，入帘风絮报春深。

青山未落诗人手，白发谁知国士心。

多谢名郎传绿绮，愧无佳句比南金。

秦观

秦观　次韵侍祠南郊

风马云车下九天，郊柴初告帝心虔。

天如倚盖临坛上，星若连珠绕御前。

缥缈佩环参雅奏，迢巃楼阁抱非烟。

侍臣举酒欣相属，醉看参横左右肩。

秦观

秦观　次韵宋履中近谒大庆退食馆中

翠华初到殿中间，三馆诸儒共一班。

迎谒晓廷清跸近，退穿春仗彩旓闲。

病来怕饮东西玉，老去惭陪大小山。

知续春明退朝录，借观当奉一鸱还。

秦观

秦观　次韵宋履中题李侯檀栾亭

阴阴数亩箨龙稠，亭外危通一径幽。

颇似竹林当日集，酒狂莫笑阮陈留。

秦观

秦观　次韵太守向公登楼眺望二首

茫茫汝水抱城根，野色偷春入烧痕。

千点湘妃枝上泪，一声杜宇水边魂。

遥怜鸿隙陂穿路，尚想元和贼负恩。

粉堞女墙都已尽，恍如陶侃梦天门。

秦观

秦观　次韵太守向公登楼眺望二首

庖烟起处认孤村，天色清寒不见痕。

车辋湖边梅溅泪，壶公祠畔月销魂。

封强尽是春秋国，庙食多怀将相恩。

试问李斯长叹後，谁牵黄犬出东门。

秦观

秦观　次韵王仲至侍郎

螭口清漪下玉栏，隔花时听鸟关关。

酒行寒食清明际，人在蓬壼阆苑间。

天近省闱卿月丽，春偏戚里将星闲。

忽思归去焚香坐，静取楞严看入还。

秦观

秦观　次韵夏侯太冲秀才

儒官饱闲散，室若僧坊静。

北窗腹便便，支枕看斗柄。

或时得名酒，亭午犹中圣。

醒来复何事，弄笔赋秋兴。

焉知懒是真，但觉贫非病。

茫茫流水意，会有知意听。

钟鼎与山林，人生各天性。

秦观

秦观　次韵谢李安上惠茶

故人早岁佩飞霞，故遣长须致茗芽。

寒橐遽收诸品玉，午瓯初试一团花。

著书懒复追鸿渐，辨水时能效易牙。

从此道山春困少，黄书剩校两三家。

秦观

秦观　次韵莘老

妙龄随计日，绀发度关年。

较艺先豪俊，飞声动眇绵。

秘书窥甲乙，密室诣温宣。

已叶半千运。仍亲五尺天。

御香春晚炷，宫蜡夜深燃。

汉殿螭头笔，岐藩幕下莲。

孔鸾人共贵，兰蕙世皆怜。

附尾方瞠若，提刀独砉然。

皂囊封细札，青简续遗编。

璧府深难造，龙媒巂莫先。

大农参奏计，宗伯与兴贤。

玉铉行真即，金瓯忽浪传。

两轮苕上驾，百仗剡中牵。

荏苒冯唐老，淹回贾傅还。

星霜俄九换，金竹遽三迁。

鼓吹吴云外，旌旛楚水壖。

经纶殊未倦，忧患复相连。

恶草空摇毒，群蜗谩污涎。

松筠终不易，雨露竟无偏。

憔悴千株橘，荒凉二顷田。

几书借船帖，屡广绝交篇。

禅誉推庞蕴，亲评主闵骞。

懒因闲处极，乐向静中全。

岁月黄尘里，莺花白发前。

冰台清照底，玉海湛无边。

身世尤飞隼，功名眇蜕蝉。

蕉心难固待，楮叶谩劳鑴。

伫续清都梦，还随浊世缘。

泉蚢淹已久，风翮去应便。

预想朝元处，簪裾立万仙。

秦观

秦观　次韵莘老初至汤泉

来路山重复，参天树老苍。

一区成小市，数埒引温汤。

洗沐同幽客，餵餐就梵坊。

未输朝市子，斗酒得西凉。

秦观

秦观　次韵邢敦夫秋怀十首

驱车陟高丘，鄐望大梁圻。

驰道入双阙，勾陈连太微。

夷门壮下属，清洛相因依。

美哉吾党士，皋禼良可希。

秦观

秦观　次韵邢敦夫秋怀十首

暮有二客至，俱以能禅闻。

一枝惠林出，一派智海分。

言各不相可，往来剧丝棼。

谢客姑舍是，妨余醉看云。

秦观

秦观　次韵邢敦夫秋怀十首

昔者曾中书，门户实难瞰。

笔劫如长淮，初源可觞滥。

经营终入海，欲语焉能暂。

斯人今则亡，悲歌风惨澹。

秦观

秦观　次韵邢敦夫秋怀十首

渤海有巨鳌，其颠冠嵯峨。

宿昔尝小拚，八弦相荡摩。

忽遭龙伯人，一举空潮波。

取皮煎作胶，清此昆仑河。

秦观

秦观　次韵邢敦夫秋怀十首

蝮蛇初螫手，壮士断其腕。

岂不悲毁伤，所恤在躯干。

西羌沙卤地，置戍或烦汉。

鸡肋不足云，阿瞒妙思算。

秦观

秦观　次韵邢敦夫秋怀十首

汤汤辟痈流，中有学子居。

但说若稽古，言犹三万余。

来者转相祖，词林日凋疏。

稍喜绩溪令，入校天禄书。

秦观

秦观　次韵邢敦夫秋怀十首

匠氏构明堂，百材入斤斧。

傥非豫章栋，冗长亦焉取。

英英范与苏，器识兼文武。

胡为先一州，不用作霖雨。

秦观

秦观　次韵邢敦夫秋怀十首

憬彼高句云，来修裔夷职。

天都富如海，劳汝送涓滴。

舳舻尾相衔，远近困供亿。

止沸当绝薪，扬汤百无益。

秦观

秦观　次韵邢敦夫秋怀十首

祖宗举贤良，充赋多名儒。

执事恶言者，此科为之无。

虽有仲舒错，或横江潭鱼。

果欲鸣凤至，还当种椅梧。

秦观

秦观　次韵邢敦夫秋怀十首

邢侯秋卧痾，挥毫见深衷。

赓者二三子，翕然笙磬同。

不为儿女姿，颇形四方风。

属有山水念，因之丝与桐。

秦观

秦观　次韵曾存之啸竹轩

翩翩曾公子，子猷定前身。

嗜好准畴昔，了然不缁磷。

寄食平准官，植竹当比邻。

朝与竹相对，暮与竹相亲。

安可一日无，此君真可人。

秦观

秦观　次韵朱李二君见寄二首

东阡北陌坐淹时，偶为高风振羽仪。

十丈莲花开处远，三年楮叶刻成迟。

鬓毛但速安仁老，钱粟难输曼倩饥。

尚赖故人遥省忆，发挥春色有新诗。

秦观

秦观　次韵朱李二君见寄二首

万古流鈍一鸟沉，衣冠常苦事违心。

七行俱下知君旧，四者难并笑我今。

梅已偷春成国色，云犹凭腊造天阴。

美人绿绮烦遥赠，莫玫南金增永吟。

秦观

秦观　次韵子由题斗野亭

满市花风起，平堤漕水流。

不堪春解手，更为晚停舟。

古埭天连雁，荒祠木蔽牛。

杖藜聊复尔，转盼夕烟浮。

秦观

秦观　次韵子由召伯埭见别三首

孤蓬短榜泝河流，无赖寒侵紫绮裘。

召伯埭南春欲尽，为公重赋畔牢愁。

秦观

秦观　次韵子由召伯埭见别三首

青荧灯火照深更，逐客舟航冷似冰。

到处故应山作主，随方还有月为朋。

秦观

秦观　次韵子由召伯埭见别三首

冠盖纷纷不我谋，掩关聊与古人游。

会须匹马淮西去，云巘风溪遂所求。

秦观

秦观　次韵子瞻赠金山宝觉大师

云峰一变隔炎凉，犹喜重来饭积香。

宿鸟水干迎晓闹，乱帆天际受风忙。

青鞋踏雨寻幽径，朱火笼纱语上方。

珍重故人敦妙契，自怜身世两微茫。

秦观

秦观　崔徽

蒲中有女号崔徽，轻似南山翡翠儿。

使君当日最宠爱，坐中对客常拥持。

一见裴郎心似醉，夜解罗衣与门吏。

西门寺里乐未央，乐府至今歌翡翠。

秦观

秦观　崔莺莺

崔家有女名莺莺，未识春光先有情。

河桥兵乱依萧寺，红愁绿惨见张生。

张生一见春情重，明月拂墙花影动。

夜米红娘拥抱来，脉脉惊魂若春梦。

秦观

秦观　答龚深之

深巷茅檐日渐长，卧看花鸟竞朝阳。

惜无好事携樽酒，赖有邻家振烛光。

尚友颇存书万卷，封侯正阙木千章。

错刀锦段相仍至，小子都忘进取狂。

秦观

秦观　答阎求仁谢参寥彦温访於坟所

老濞城西木半摧，昆仑冈下路新开。

故人此地衔忧去，禅客他时问疾回。

闻为树风增永感，却因水鸟证西来。

已谋寒食驱羸马，细听清谈动玉哀。

秦观

秦观　答曾存之

环堵萧然汝水隈，孤怀炯炯向谁开。

青春不觉书边过，白发无端镜上来。

祭灶请邻聊复尔，卖刀买犊岂难哉。

故人休说封侯事，归钓江天有旧台。

秦观

秦观　答朱广微

广微才华殆天付，十岁孤山有佳句。

又梦东林饮虎溪，叹息清风人不悟。

自尔所见无全牛，桐柏昆仑日倾注。

葱茏晓景破新花，蹭蹬老拳擒脱兔。

身勤事左竟何成，巧迫化工天所怒。

两鬓星星沧海头，强学禅那慰迟暮。

昨夜灯花吐金粟，晓烹鲤鱼得尺素。

笑我徜徉吴楚间，经卷酒卮随所遇。

人生迕意十八九，月得解颜能几度。

著书准易空自疲，服药求仙良亦误。

北风老矣无能为，行看黄鹂语飞絮。

安得从君醉百场，落笔珠玑不论数。

秦观

秦观　大行太皇太后挽词二首

东朝制诏九年称，烈武功高後世兴。

坐举不周天柱正，亲扶阳谷日车升。

班行尚想延和殿，羽卫俄趋永厚陵。

洛水嵩峰霄汉外，百官西望涕难胜。

秦观

秦观　大行太皇太后挽词二首

保扶明主自春宫，万国升平出至公。

顾命一时聊共政，思齐千古遂同风。

外家恩数仍长信，原庙蒸尝即治隆。

欲叙圣功歌挽者，乾坤难入画图中。

秦观

秦观　悼王子开五首

我昔官房子，长怀忠穆贤。

里无行马第，山有卧牛阡。

当代三公後，惟君五福全。

桐棺远归祔，追旧几潸然。

秦观

秦观　悼王子开五首

卓尔金闺彦，颀然玉昏班。

周旋三友益，零落十年间。

轣辘灵輀动，悠扬素旐还。

暮年还抱爱，应复辨追攀。

秦观

秦观　悼王子开五首

萧散竹林风，平生约略同。

官班嵇叔夜，年辈晋安丰。

民咏濡须政，朝推朐{左月右忍}功。

九原无复作，埋玉恨何穷。

秦观

秦观　悼王子开五首

南浦维舟访，东堂抵榻眠。

後期犹指日，轻别遂终天。

墨妙今初贵，诗名久己传。

清风如未坠，诸子更翩翩。

秦观

秦观　悼王子开五首

已矣知无憾，贤愚共此途。

白驹驰白日，黄发掩黄垆。

和氏终归赵，干将不葬吴。

拏痾如可强，犹拟尊生刍。

秦观

秦观　德清道中还寄子瞻

投晓理竿栧，溪行耳目醒。

虫鱼各萧散，云日共晶荧。

水荇重深翠，烟山叠乱青。

路回逢短榜，崖断点孤翎。

丛薄开罗帐，沦漪写镜屏。

疏篱窥窅窕，支港泛笭箵。

远漵依微见，哀猱断续听。

梦长天杳杳，人远树冥冥。

旅思摇风旆，归期数月蓂。

何时燃蜜炬，复听合前铃。

秦观

秦观　觌觏二弟作小室请书鲁直名曰寄寂作此寄之用孙子实韵

力田不逢年，识者未宜闵。

他时岁在金，百两无虚稛。

士生当自量，天道平如准。

汝兄鲁叔山，正坐不前谨。

有琴亦无弦，何心尚求轸。

客来欲颓玉，大白辄满引。

官长既屡骂，诸生亦时冁。

一口吸西江，玄哉居士蕴。

岁寒知苍松，日暮识丹槿。

梦想八九椽，森然罗玉笋。

秦观

秦观　东城被盗得世字

野人无机心，触事少防卫。

所至辄酣寝，屡堕穿窬计。

孤亭夜深墨，风死雨初霁。

有盗穴壁来，攘取逮衾袂。

微思不敌怒，弱力鼓虚锐。

起搏且复呼，可否难量势。

谁云同室斗，函丈莫相继。

两奴眠牖旁，矫首但睥睨。

弃之倚柱休，盗亦从此逝。

惭无牛缺贤，幸脱燕人毙。

亡弓岂须求，失马不必涕。

黎明成感叹，事往若异世。

良贾号深藏，无阂称善闭。

君子勿我夸，得丧求无际。

秦观

秦观　东平夫人挽章

相阀风流监，王家地势雄。

室中兰作佩，庭下玉成丛。

啼鸟悲春槛，荒原入夜宫。

遗芳得鸿笔，论次诏无穷。

秦观

秦观　东坡守杭

十里荷花菡萏初，我公所至有西湖。

欲将公事湖中了，见说官闲事亦无。

秦观

秦观　冬蚊

蚤虿蜂虻罪一伦，未如蚊子重堪嗔。

万枝黄落风如射，犹自传呼欲噬人。

秦观

秦观　对淮南诏狱二首

一室如悬磬，人音尽不闻。

老兵随卧起，漂母给朝曛。

樊雉思秋野，鞲鹰望暮云。

念归忘食事，日减臂环分。

秦观

秦观　对淮南诏狱二首

淮海行摇落，文书亦罢休。

风霜欺独宿，灯火伴冥搜。

笳动末楼晓，参横粉堞秋。

更拚飞镜破，应得大刀头。

秦观

秦观　反初

昔年淮海未，邂逅安期生。

记我有灵骨，法当游太清。

区中缘未断，方外道难成。

一落世间网，五十换嘉平。

夜参半不寝，披衣涕纵横。

誓当反初服，仍先谢诸彭。

曦发阳之阿，餵饀太和精。

心将虚无合，身与元气并。

陟降三境中，高真相送迎。

琅函纪前绩，金薄鍚嘉名。

耿光洞寥廓，不借日月明。

故栖黄埃裹，绝想空复情。

秦观

秦观　奉别牛司理

堂堂先德擅才名，词赋高凌墨客卿。

之子妙龄初筮仕，好修文史继家声。

秦观

秦观　奉和莘老

童子何知幸最深，父班籍湜奉登临。

挟经屡造芝兰室，挥尘常聆金玉音。

黄卷香焚春晼晚，绛纱人散夜萧森。

明朝只死丝纶下，回首青云万里心。

秦观

秦观　赴杭倅至汴上作

俯仰觚棱十载间，肩舟江海得身闲。

平生孤负僧床睡，准拟如今处处还。

秦观

秦观　观宝林塔张灯次胡瑗韵

飞来峰上塔，然蜜奉慈观。

互照三山冢，分辉七宝栏。

势擎金界迥，影蘸玉奁寒。

次第边烽举，高低祭烛攒。

虹旌排阵堞，火伞御灵官。

魏乘珠千颗，隋帆锦万端。

华敷连藏海，光集匝宫坛。

冏冏连青昊，荧荧逼翠峦。

月卿秋抒思，星将夜濡翰。

继听钧天奏，尤知属和难。

秦观

秦观　观辱户部钱尚书和诗饷禄米再成二章上谢

本欲先生一解颐，顿烦分米忍长饥。

客无贵贱皆蔬饭，惟有慈亲食肉糜。

秦观

秦观　观辱户部钱尚书和诗饷禄米再成二章上谢

梦里光阴挽不回，掩关独坐万缘灰。

偶因问讯维摩病，香积天中施饭来。

秦观

秦观　观易元吉獐猿图歌

参天老木相樛枝，{上山下欺}空怪石衔青漪。

两猿上下一旁挂，两猿熟视苍蛙疑。

萧萧丛竹山风吹，海棠杜宇相因依。

下有两獐从两儿，花餐草囓含春嬉。

艺老笔精湖海推，画意忘形形更奇。

解衣一扫神扶持，他日自见犹嗟咨。

金钱百万酒千鸱，荆南将军欣得之。

老禅豪取橐为垂，白昼掩门初许窥。

房栊炯炯明冬曦，榛丛羽革分豪厘。

残编未终且归读，岁暮有间重借披。

秦观

秦观　观音洞

匹马骄嘶石路斜，观音洞口踏烟霞。

普陀风景差相似，只欠潮音小白花。

秦观

秦观　光华寺

霞通海天曙，月来东山白。

共是凭栏人，谁足当秋色。

秦观

秦观　广陵五题其二次韵子由题平山堂

栋宇高开古寺间，尽数佳处入雕栏。

山浮海上青螺远，天转江南碧玉宽。

雨槛幽花滋浅泪，风卮清酒涨微澜。

游人若论登临美，须作淮东第一观。

秦观

秦观　广陵五题其三次韵子由题蜀井

蜀冈精气滀多年，故有清泉发石田。

乍饮肺肝俱澡雪，久窥杖屦亦轻便。

炊成香稻流珠滑，煮出新茶泼乳鲜。

坐使二公乡思动，放杯西望欲挥鞭。

秦观

秦观　广陵五题其四次韵子由题摘星亭

昆仑左右两招提，中起孤高雉堞西。

不见烧香成宿雾，虚传裁锦作障泥。

萤流花苑飞星乱，芜满春城绿发齐。

长忆凭栏风两後，断虹明处海天低。

秦观

秦观　广陵五题其五次韵子由题光化塔

古佛悲怜得度人，应缘来现比丘身。

水流月落知何处，花发莺啼又一春。

方外笑谈清似玉，梦中烦恼细如尘。

老僧自说从居此，却悔平时事远巡。

秦观

秦观　广陵五题其一次韵子由题九曲池

萧瑟通池閟茂林，岸傍无复属车音。

涵春似恨隋家远，涨晓疑连蜀井深。

斗草事空烟冉冉，司花人远树阴阴。

劳生俛仰成陈迹，纵有遗声可用寻。

秦观

秦观　过六合水高怀裴博士次韵

晚憩孤亭上，羸骖系断柯。

荒门寒带路，空槛阔增波。

往事青山在，余生白鸟过。

诵言成绝唱，亹亹迫阴何。

秦观

秦观　海康书事十首

白发坐钩党，南迁海濒州。

灌园以餬口，身自杂苍头。

篱落秋暑中，碧花蔓牵牛。

谁知把锄人，旧日东陵侯。

秦观

秦观　海康书事十首

荔子无几何，黄柑遽如许。

迁臣不惜日，恣意移寒暑。

层巢俯云木，信美非吾土。

草芳自有时，鹎鵪何关汝。

秦观

秦观　海康书事十首

卜居近流水，小巢依嶔岑。

终日数椽间，但闻鸟遗音。

炉香入幽梦，海月明孤斟。

鹪鹩一枝足，所恨非故林。

秦观

秦观　海康书事十首

培塿无松极，驾言出焉游。

读书与意会，却扫可忘忧。

尺蠖以时诎，其信亦非求。

得归良不恶，未归且淹留。

秦观

秦观　海康书事十首

粤女市无常，所至辄成区。

一日三四迁，处处售虾鱼。

青裙脚不袜，臭味猿与狙。

孰云风土恶，白州生绿珠。







卷275

秦观

秦观　海康书事十首

海康腊己酉，不论冬孟仲。

杀牛檛祭鼓，城郭为沸动。

虽非尧历颁，自我先人用。

大笑荆楚人，嘉平猎云梦。

秦观

秦观　海康书事十首

粲粲庵摩勒，作汤美无有。

上客赋骊驹，玉奁开素手。

那知苍梧野，弃置同刍狗。

荆山玉抵鹊，此事繇来久。

秦观

秦观　海康书事十首

裔土桑柘希，蚕月不纺绩。

吴绡与鲁缟，取具{左舟右网}船客。

一朝南风发，家室相怵迫。

半贾鬻我藏，倍称还君息。

秦观

秦观　海康书事十首

一雨复一阳，苍茫飓风发。

怒号兼昼夜，山海为颠蹶。

云何大块噫，乃尔不可遏。

黎明众窍虚，白日丽空阔。

秦观

秦观　海康书事十首

合浦古珠池，一熟胎如山。

试问池边蜑，云今累年闲。

岂无明月珍，转徙溟渤间。

何关二千石，时至自当还。

秦观

秦观　韩枢密夫人挽词二首

奕叶貂蝉後，宗姻乐静间。

从夫登两地，看子入三山。

旧像瞻榆阙，遗音想佩环。

百年川阅水，不复更西还。

秦观

秦观　韩枢密夫人挽词二首

天上开华屋，丘山忽返真。

内人归賵盛，挽者转哀新。

鸾诏初乾墨，鱼轩已暗尘。

蔼然多德善，论次有苍珉。

秦观

秦观　和蔡天启赠文潜之什

蔡侯饱学困千釜，濯足清江起南土。

剧谈颇似燕客豪，快夺范雎如坠雨。

东城桥梓未足论，柏直何为口方乳。

蒋侯山中伴香火，三年不厌长蔬苦。

平生瑰玮有谁同，要得张侯三日语。

昼闲那自运甓忙，时清不用闻鸡舞。

桓荣欢喜见车马，书册辛勤立门户。

要当食肉似班超，猛虎何尝窥案俎。

秦观

秦观　和程给事贇阛黎化去之什

风流云散越王城，珍重阛黎愿力成。

不使邓尼惊倒化，只教白傅叹先行。

早因妙契窥曹洞，竟以清芬继肇生。

回首中庭旌骑散，月华还可一方明。

秦观

秦观　和程给事赠虞道判六首

刀圭云母具晨餐，门对三层步斗坛。

夜考鹤经分七九，晓占岁气辨{左黄右令}丹。

秦观

秦观　和程给事赠虞道判六首

人枣交梨近可餐，不须地肺及天坛。

龟藏坎海毛皆绿，凤宿离宫色自丹。

秦观

秦观　和程给事赠虞道判六首

紫府沉沉掩夜关，竹阴清扫月中坛。

岁星偷得桃枝碧，董奉栽成李子丹。

秦观

秦观　和程给事赠虞道判六首

囊中玉色已经餐，醉拂丝桐坐杏坛。

应笑倦游尘滓客，鬓毛萧瑟事铅丹。

秦观

秦观　和程给事赠虞道判六首

汉武游心缥缈间，文成五利尽登坛。

何如屈曲韩夫子，不羡神君白玉丹。

秦观

秦观　和程给事赠虞道判六首

使君本往道家山，时访玄都太古坛。

阴惠已能追许令，治功不独过韦丹。

秦观

秦观　和东城红鞓带

君不见相如容貌穷不枯，卓氏耻之分百奴。

一朝奉指使筇筰，驷马赤车从万夫。

仲元君平更高妙，寄食耕卜霜眉须。

两川人物古不乏，数子风流今可无。

参军少年饱经术，期作侍中司御壼。

老披青衫更矍铄，上马不用儿孙扶。

一朝忽解印缓去，耻将诗礼攘裙襦。

悬知百年事已定，鄐笑列仙形甚舑。

东阡北陌西风入，瑞草桥边人叫呼。

想见红围照白发，颓然醉卧文君垆。

秦观

秦观　和工部侍郎新章

甍栋相连收亩中，出门遥见大明宫。

朝元虽共浮丘伯，煮苕还同桑苎翁。

秦观

秦观　和黄法曹忆建溪梅花

海陵参军不枯槁，醉忆梅花悉绝倒。

为怜一树傍寒溪，花水多情自相恼。

清泪班班知有恨，恨春相逢苦不早。

甘心结子待君来，洗雨梳风为谁好。

谁云广平心似铁，不惜珠玑与挥扫。

月没参横画角哀，暗香销尽令人老。

天分四时不相贷，孤芳转盼同衰草。

要须健步远移归，乱插繁华向晴昊。

秦观

秦观　和黄冕仲寄题延平泠风阁

泠风三伏是清秋，虽有炎蒸不汝留。

满地溪山归藻井，有时丝管下沧洲。

快哉便得逍遥趣，偶尔还成汗漫游。

谁为发挥无妙手，赋凌楚玉有家丘。

秦观

秦观　和刘仆射感旧言怀寄苏左丞左丞昔守南京仆射方为幕客今同为执政作

三禁提衡系扰龙，拜无烧尾有家风。

班行旧号青云士，宾主今为黄合公。

炯炯坐屏云母隔，珊珊行佩水苍同。

自惊初到蓬莱上，便见骊珠出海宫。

秦观

秦观　和裴仲谟放兔行

兔饥食山林，兔渴饮川泽。

与人不瑕玼，焉用苦求索。

天寒草枯死，见窘何太迫。

上有苍鹰祸，下有黄犬厄。

一死无足悲，所耻败头额。

敢期挥金遇，倒橐无难色。

虽乖猎者意，颇塞仁人责。

兔兮兔兮听我言，月中仙子最汝怜。

不如亟返月中宿，休顾商岩并岳麓。

秦观

秦观　和裴仲谟摘白须行

仲将题凌云，比讫顟尽白。

陆展媚侧室，星星染为黑。

人生如寄耳，况复形与色。

泽壑藏山舟，夜半输有力。

厖眉三不遇，已矣何所惜。

二毛赋秋兴，自爱颇姑息。

闻诸古竺乾，毛发因地得。

数穷反其本，蝼螘得而食。

妙年光可鉴，炯若鸦羽戢。

映梳渐萧肃，变化了无隙。

所以梵志云，昔人已非昔。

皤然君勿笑，子羽以貌失。

信美如客儿，终翦施摩诘。

我作白须行，而得养生术。

秦观

秦观　和书观妙庵

龙瑞宫中种玉人，诛茅结室傍秋云。

自言洞里山川别，此处千分未一分。

秦观

秦观　和书天庆观贺秘监堂三首

老仙旧地枕东城，古木参天警昼声。

我亦愿为方外友，风流何必并时生。

秦观

秦观　和书天庆观贺秘监堂三首

史君平昔慕玄清，一到祠堂意一新。

户外黄冠应指点，公应便是谪仙人。

秦观

秦观　和书天庆观贺秘监堂三首

衣屦萧条气久清，豪家门馆未尝行。

朱甍碧瓦何从得，疑有阴兵夜助成。

秦观

秦观　和孙莘老题召伯斗野亭

淮海破冬仲，雪霜滋不平。

菱荷枯折尽，积水寒更清。

辍棹得佳观，湖天绕朱甍。

信美无与娱，浊醪聊自倾。

北眺桑梓国，悠然白云生。

南望古邗沟，沧波带芜城。

村墟翳茅竹，孤烟起晨烹。

檐间鸟声落，客子念当行。

揽衣视日景，薄阴漏微明。

何时复来游，春风发鲜荣。

秦观

秦观　和孙莘老游龙洞寄孙傅师

苇萧传火度冥冥，作入清都醉魄醒。

草隐月崖垂风尾，风生阴穴带龙腥。

壁间泉贮千锺碧，门外天横数尺青。

更欲仗筇留顷刻，却疑朝市已千龄。

秦观

秦观　和王定国

峥嵘岁月徂，物色莽於邑。

欢言公子至，坐失百忧集。

宵箔蕙烟横，寒炮玉脂泣。

勉旃决南图，荷华行满隰。

秦观

秦观　和王通叟琵琶梦

鶗鴃鸣时众芳歇，华堂梦断音容绝。

风惊玉露不成圆，不夜芙蕖泣秋月。

金纹捍面紫檀槽，曾抱花前送酒舠。

庾郎江令费珠璧，小砑红牋挥兔毫。

风流云散令人瘦，忍看麴尘昏锦绶。

楚水悠悠更不西，上天破监空依旧。

秦观

秦观　和王忠玉提刑

嵩峰何其高，峰高气尤清。

念昔秋欲老，从公峰下行。

古木上参天，哀禽报新晴。

修涂云外转，槁叶风中零。

曛黑度伊水，眇然古今情。

黎明出龙门，山川莽难名。

信美非吾土，顾瞻怀楚萍。

美人天一方，伤哉谁目成。

黄缓我聊尔，白鸥公勿惊。

糟醨可餵啜，古人忌偏醒。

秦观

秦观　和显之长老

禅子观因缘，寸晷无复余。

讲人治经论，艾夜犹未除。

冷风奏哀松，寒月挂碧虚。

此意了不谕，悲哉同翳如。

秦观

秦观　和虚飘飘

虚飘飘，虚飘飘。

风寒飘絮浪，春暖履冰桥。

势缓霜垂霰，声乾叶下条。

雨中沤点没流水，风里彩云铺远霄。

虚飘飘，比时光影犹坚牢。

秦观

秦观　和游金山

江流会扬子，汹汹东南骛。

海门划前开，金山屹中据。

鼓锺食万指，金雘栖千柱。

夜庭游月波，晓观抟香雾。

天清猿鸟哀，风暗鱼龙怒。

云物横古今，涛波阅晨暮。

三州气色来，上下端倪露。

伟哉元气间，此胜知谁聚。

念斀

念斀　憩精庐，登临辄忘去。

汲新试团月，饭素羹魁芋。

妙兴入芳藤，真境在芒屦。

别来景暑换，寤寐经从处。

忽蒙珠璧投，了与云峦遇。

幽光炯肝肺，爽气森庭户。

区中多滞念，方外饶奇趣。

寄语山阿人，泠然行复御。

秦观

秦观　和子瞻双石

天鑱海滨石，郁若龟毛绿。

信为小仇池，气象宛然足。

连岩下空洞，鼎张彭亨腹。

双峰照清涟，春眉镜中蹙。

疑经女娲链，或入金华牧。

炉熏充云气，研滴当川渎。

尤物足移人，不必珠与玉。

道旁初无异，汉将疑虎伏。

支机亦何据，但出君平卜。

奇礓入华林，倾都自追逐。

我愿作陈那，令吼震山谷。

一拳既在梦，二驹空所欲。

大士舍宝陀，仙人遗句曲。

惟诗落人间，如传置邮速。

秦观

秦观　荷花

方塘收雨脚，落日半遥岑。

芙蕖净娟娟，丽服抚翠衾。

无言意自远，欲渡秋水深。

缅怀平生人，对此讵可寻。

弄芳惜晼晚，酒至谁与斟。

天涯有归云，聊寄相思心。

心开获清赏，芙蕖一何绮。

美人艳新妆，敛袂照秋水。

端如荡子事，顾自良家子。

黄金选燕赵，摇落对江沚。

薄暮风雨来，独立泪如洗。

望君君讵知，倾宫定谁似。

秦观

秦观　怀李公择学士

一辞行旆楚亭皋，几为登临挂郁陶。

蓬断草枯时节晚，山长水远梦魂劳。

流传玉刻皆黄绢，早晚金闺报大刀。

宣室方疑鬼神事，顺风行看驶鸿毛。

秦观

秦观　怀孙子实

举眼趋浮末，斯人独好修。

青春三不惑，黄卷百无忧。

玉出方流润，鸾停翠竹幽。

相思自成韵，不必寄西邮。

秦观

秦观　还自广陵四首

薄茶便当乌程酒，短艇聊充下泽车。

坟墓去家无百里，往来仍不废观书。

秦观

秦观　还自广陵四首

南北悠悠三十年，谢公遗埭故依然。

欲论旧事无人共，卧听锺鱼古寺边。

秦观

秦观　还自广陵四首

邗沟缭绕上云空，坐阻层冰不得通。

赖有东风可人意，为开明镜玉奁中。

秦观

秦观　还自广陵四首

天寒水鸟自相依，十百为群戏落晖。

过尽行人都不起，忽闻水响一齐飞。

秦观

秦观　还自汤泉十四韵

岁晚倦城郭，联骖度巌峨。

天黄云脚乱，村黑鸟翎讹。

潦水侵生路，晴天落慢坡。

澄江练不卷，温井监新磨。

渔火分星远，沙鸥散点多。

霸祠题玉箸，龙窟受金波。

琬琰存吴事，儿童记楚歌。

孤龛瘦居士，双塔老头陀。

飞鼠鸣深穴，胡蜂结巧窠。

晚参圆白足，昏梵礼青螺。

云驭沉荒甽，仙舂没浅莎。

杖藜从莫逆，谈笑入无何。

惨澹日连雾，萧骚风转阿。

华清俄梦断，回首失烟萝。

秦观

秦观　会蓬莱阁

冠裳艺座洒清凡，轩外时闻韵箨龙。

人面春生红玉液，银盘烟覆紫驼峰。

天涵秋色山山共，树搅乡思叶叶重。

便欲买船江北去，为怀明德更从容。

秦观

秦观　即席次君礼年兄韵

情舒喜面山浮翠，袖满薰风凉透时。

萍碎锦鳞金网举，影差帘燕玉钩垂。

轻轻篆鼎凝香细，款款方壼转漏迟。

清兴比来同约久，趣多深意古人诗。

秦观

秦观　记梦答刘全羔

岁逢困敦斗申指，辰次庚辰漏传子。

梦出城闉登古原，草木萦天带流水。

千夫荷锸开久殡，前有一人状瑰伟。

素冠长跪焌酒殽，云是刘郎字全羔。

马鸣车响断还续，人境晦明秋色裹。

既寤茫然失所遭，河转星翻汗如洗。

世传梦凶常得吉，神物戏人良有旨。

全{上羊下火}声名海县闻，闭久当开乃其理。

娟娟二十四桥月，月下吹箫聊尔耳。

洗眼看君先一鸣，九万扶摇从此始。

秦观

秦观　寄陈季常

一钩五十犗，始具任公钓。

揭竿趣灌渎，与尔不同调。

先生本西蜀，侠气见英妙。

哀怜世间儿，细黠似黄鹞。

侍童双擢玉，鬓发光可照。

骏马锦障泥，相随穷海峤。

平生携手好，十七登廊庙。

小生相吏耶，徒枉尺书召。

暮年更折节，学佛得心要。

鬻马放阿樊，幅巾对沉燎。

泠泠屋外泉，兀兀原头烧。

欲知山中乐，万古同一笑。

秦观

秦观　寄蓴姜法鱼糟蟹

鲜鲫经年渍醽醲，团脐紫蟹脂填腹。

後春蓴茁滑於酥，先社姜芽肥胜肉。

凫卵累累何足道，飣餷盘餐亦时欲。

淮南风俗事瓶罂，方法相传为旨蓄。

鱼鱰蜃醢荐笾豆，山蔌溪毛例蒙录。

辄送行庖当击鲜，泽居备礼无麋鹿。

秦观

秦观　寄李端叔编修

旗亭解手屡冬春，闻道归来自发新。

马革裹尸心未艾，金龟换酒气方震。

梦魂偷遶边城月，道从公穿禁路尘。

知有新编号横槊，为凭东使寄淮滨。

秦观

秦观　寄李公择郎中

节旄淮畔脱秋风，忽跨鲸鱼上碧空。

华秀两跗当重露，文成五色在高桐。

江南又说衣冠盛，廷右仍瞻礼乐隆。

朝睍既升淮海见，瀌瀌雨雪自消融。

秦观

秦观　寄钱节

论月柴门不浪开，命车良为故人来。

茫然极目春千里，尚想愁肠日九回。

绿水池边聊复尔，黄梁枕上信悠哉。

何时共约参寥子，自撷青菁作饭材。

秦观

秦观　寄少仪弟

一隔音尘月屡迁，忽收来问涕潸然。

栖迟册府吾如昨，流落江村汝可怜。

梦里漫成池草句，愁来空诵棣华篇。

卑飞暂尔无多恨，会有高风送上天。

秦观

秦观　寄孙传师著作

上林池御富春风，十里宫青错御红。

应与少年修故事，误随游毂柳花中。

秦观

秦观　寄孙莘老少监

一出承明七换麾，君恩复许上彤墀。

白衣苍狗无常态，璞玉浑金有定姿。

天上图书森似旧，人间岁月浪如驰。

鳌头只在蓬山畔，行赴蟠桃熟後期。

秦观

秦观　寄题傅钦之草堂

河阳有洑流，经营太行根。

盛德不终晦，发为清济源。

斯堂济源上，太行正当门。

仰视浮云作，俯窥流水奔。

修竹带藩篱，百禽鸣朝暾。

相望有盘谷，李愿故居存。

主人国之老，实惟商岩孙。

班行昔供奉，亟进逆耳言。

天子色为动，群公声亦吞。

萧条冰霜际，不改白玉温。

出处士所重，其微难具论。

公勿思草堂，朝廷待公尊。

秦观

秦观　寄题卢君斗斋

侠气轩轩翰墨场，邅迥世路鬓成霜。

出从车马行千里，归与琴书寄一方。

鸟啭入帘春欲破，炉香侵梦日初长。

扁舟会有山阳役，聊借狂夫挹酒浆。

秦观

秦观　寄题倪敦复北轩

倪郎才韵照冰壼，北向开轩颇自娱。

檐度蕙风鸣鴶鵴，壁经梅雨画螔蝓。

觥筹交错银河挂，文史纵横角簟铺。

官舍私居同是漫，莫嗟三径就荒芜。

秦观

秦观　寄题王钦之自圆庵

诛茅北户结圆庐，从事风流入画图。

珠箔粉垣藏混沌，葛巾藜杖造虚无。

春闲居士天花室，昼静仙人白玉壼。

遥想吏行凫鹜散，沉烟一穗对团薄。

秦观

秦观　寄题赵侯澄碧轩

风流公子四难井，更引清漪作小亭。

润及玉阶春涨雨，光浮藻井夜涵星。

卷帘几砚成图书，倚槛须鬟人钟屏。

何日解衣容借榻，卧听螭口泻泠泠。

秦观

秦观　寄新息王令藏春坞

令尹才高寺为空，岁时行乐与民同。

旋开小坞藏春色，更制新声写土风。

客向樽前忘尔汝，路穿花去失西东。

无言妫女今焉在，桃李相传恨未穷。

秦观

秦观　寄曾逢原

孟夏气候好，林塘媚晴辉。

回渠转清流，藻荇相因依。

丛薄起疏籁，众鸟鸣且飞。

高城带落日，光景酣夕霏。

即事远兴托，抚己幽思微。

超摇弄柔翰，徙倚弦金徽。

美人邈云眇，志愿固有违。

丹青傥不渝，与子同裳衣。

秦观

秦观　寄张文潜右史

解手亭皋才几月，春风已复动林塘。

稍迁右史公何泰，初阅除书国为狂。

日出想惊儒发冢，风行应罢女争桑。

东坡手种千株柳，闻说邦人比召棠。

秦观

秦观　驾幸太学

原庙初更十二章，还舆诏跸幸诸庠。

法天辟水遥迎仗，应月深衣不乱行。

风动四夷将遣子，礼行三舍遂宾王。

前知此举追虞氏，果有球音发舜堂。

秦观

秦观　江月楼

仙翁看月三百秋，江波日去月不流。

肯因炎尘暝空阔，直与江月同清幽。

苍梧云气眉山雨，玉箫三年无今古。

九天雨露蛰蛟龙，琅玕长凭清虚府。

秦观

秦观　金山晚眺

西津江口月初弦，水气昏昏上接天。

清渚白沙茫不辨，只应灯火是渔船。

秦观

秦观　进南郊庆成诗

於赫龙飞後，中区八月秋。

合严天地祀，远继祖宗休。

熙事将兴举，彝章预讲诹。

纷然典台议，断自太任谋。

宗伯方承命，元龟遂告猷。

三钱封内帑，五瑞辑诸侯。

路寝前斋玉，清宫复射牛。

长迎南至日，圆即自然丘。

扈跸三千剑，干霄十二楼。

钩陈严御座，太一奉宸游。

好雨虚闻毕，生阳不待邹。

浮云依斗散，华月宣天流。

霄被黄裵却，霜空曲盖收。

堪舆同顾飨，河岳尽怀柔。

麾日初鸣仗，旗风不满旒。

回銮龙入驭，传诏鹤为邮。

崇庆天虽老，华胥圣不忧。

衣冠千玉简，宇宙一金瓯。

可但丰年屡，当知世德求。

惭无班马手，作颂配商周。

秦观

秦观　精思

精思洞元化，白日升高昮。

俯仰凌倒景，龙行速如神。

半道过紫府，弭节聊逡巡。

金床设宝几，璀璨明月珍。

僲者二三子，眷然骨肉亲。

饮我霞一杯，放怀暖如春。

遂朝玉虚上，冠剑班列真。

无端拜失仪，放斥令自新。

云霄难遽返，下土多埃尘。

淮南守天庖，嗟我实何人。

秦观

秦观　九月八日夜大风雨寄王定国

长年身外事都捐，节物惊心一怅然。

正是山川秋入梦，可堪风雨夜连天。

桐梢摵摵增凄断，灯烬飞飞落小圆。

湔洗此情须痛饮，明朝试就酒中仙。

秦观

秦观　句

自是我翁多盛德，顿回秋色作春阴。

秦观

秦观　句

槿篱护药才通径，竹笕通泉白遍春。

秦观

秦观　句

梦魂思汝鸟工往，事故著人羊负来。

秦观

秦观　句

高邮西北多巨湖，累累相贯如连珠。

秦观

秦观　句

雨砌坠危芳，风檐纳飞凉。

秦观

秦观　句

断霞一抹海天低。

秦观

秦观　句

城晚通云雾，凉亭到芰荷。

秦观

秦观　句

泥新乌栋初巢燕，萍匝荒池已集蜻。

秦观

秦观　开府李公挽章

报国封章数，论交意气真。

先朝贵公子，当代老成人。

月动融尊酒，花催郑驿宾。

谁知古原上，马鬣一朝新。

戚里薨耆旧，哀荣世未如。

襚加三事衮，尊致两宫舆。

卤簿前衢隘，歌锺後院虚。

英风知不坠，芝玉茂庭除。

秦观

秦观　客有传朝议欲以子瞻使高丽大臣有惜其去者白罢之作诗以纪其事

学士风流异域传，几航云海使南天，

不因名动五千里，岂见文高二百年。

贡外别题求妙札，锦中翻样织新篇。

淹留却恨鸳行旧，不得飞觞驻跸前。

秦观

秦观　客有遗子以假山石盆池者闻陈元发有石菖蒲作此诗乞之

瑟瑟风漪心为青，更窥崷崒眼增明。

可怜一片江山样，只欠菖蒲十数茎。

秦观

秦观　口号

平原居士今无影，鹦鹂空洲谁举杯。

犹有渔阳掺檛鼓，为君醉後作轻雷。

秦观

秦观　乐昌公主

金陵往昔帝王州，乐昌主第最风流。

一朝隋兵到江上，共抱凄凄去国愁。

越公万骑鸣笳鼓，剑拥玉人天上去。

空携破镜望红尘，千古江枫笼辇路。

秦观

秦观　雷阳书事

骆越风俗殊，有疾皆勿药。

束带趋祀房，用史巫纷若。

弦歌荐茧栗，奴士洽觞酌。

呻吟殊未央，更把鸡骨灼。

秦观

秦观　雷阳书事

一笛一腰鼓，鸣声甚悲凉。

借问此何为，居人朝送殇。

出郭披莽苍，磨刀向猪羊。

何须作佳事，鬼去百无殃。

秦观

秦观　雷阳书事

旧传日南郡，野女出成群。

此去尚应远，东门已如云。

蚩氓托丝布，相就通殷懃。

可怜秋胡子，不遇卓文君。

秦观

秦观　离魂记

深闺女儿娇复痴，春愁春恨那复知。

舅兄唯有相拘意，暗想花心临别时。

离舟欲解春江暮，冉冉香魂逐君去。

重来两身复一身，梦觉春风话心素。

秦观

秦观　李端叔见寄次韵

君文豪赡无与俦，使我吟讽忘离忧。

浩如沅湘起阳侯，翻星转日吞数州。

华章藻句饶风力，顷刻朱红迷畛域。

一班纵复为管窥，万派终难以蠡测。

区区文墨倦高情，解鞅还游恍惚庭。

半槽新水六尺簟，卧视云物行空青。

伊我篮舆抵京县，溽暑黄埃负初愿。

君家只在御城东，弥月不能三两见。

求仙未若醉中真，蚁斗蛾飞愁杀人。

清都梦断理归棹，回首一树琼枝新。

归来草木春风换，世事蝟毛那可算。

幸谢故人频寄书，莫笑元郎自呼漫。

秦观

秦观　林次中奉使契丹刘仲平出倅郓州同舍十有六人饮饯于丁氏园次少蓬韵

须句别驾伟仪刑，陵谷初无见坦平。

七子建安推世艺，五经中秘擅家声。

南宫参掇端如梦，东观分携空复情。

莫爱溪堂好风月，早来龙尾道前行。

秦观

秦观　林次中奉使契丹刘仲平出倅郓州同舍十有六人饮饯于丁氏园次少蓬韵

鲜车百乘使龙庭，路指全燕古北平。

祖帐列仙修故事，行台诸部奏新声。

留犁挠酒知胡意，尺牍移书示汉情。

纳节便应归法从，中途已报制书行。

秦观

秦观　刘公干

邺中多贤豪，公干气飘逸。

弱岁颇徊徨，飘零低金室。

君王事邀宴，下马列琴瑟。

豪吹挟哀弹，娱欢非一日。

当年侍赓酬，珠玉在挥笔。

五字一何工，妙绝冠俦匹。

所得虽经奇，未得偏人失。

秦观

秦观　流杯桥

曲水分山阴，舆梁胜溱洧。

一咏见高风，驷马安足取。

秦观

秦观　流觞亭并次韵二首

缥缈云峦欲尽头，洒然华构引飞流。

朱盘潋灩开冰监，碧甽萦纡走玉蚢。

毛骨渐惊超浊界，风烟骤觉变清秋。

更怜白足如霜句，可羡溪边六逸游。

秦观

秦观　流觞亭并次韵二首

卧龙西畔北池头，水擘华堂瑟瑟流。

几曲漪涟盘翠带，一峰孤秀浴苍蚢。

香囊近午清无汗，素扇生凉爽入秋。

待唤画师来貌取，图成便是竹溪游。

秦观

秦观　留别平阛黎

缘尽山城且不归，此生相见了无期。

保持异日莲花上，重说如今结社时。

秦观

秦观　吕与叔挽章四首

举举西州士，来为邦国华。

艺文尤尔雅，经术自名家。

正有高山仰，俄成逝水嗟。

贤人各有数，不独岁龙蛇。

秦观

秦观　吕与叔挽章四首

数日音容隔，人琴遂已虚。

门生应有谥，国史可无书。

旧室悬蛛网，遗编走蠹鱼。

定无封禅草，平日笑相如。

秦观

秦观　吕与叔挽章四首

追惟献岁发春间，和我新诗忆故山。

今日始知诗是谶，魂兮应已度函关。

秦观

秦观　吕与叔挽章四首

风流云散了无余，天禄空存旧直庐。

小吏独来开锁钥，案头尘满校残书。

秦观

秦观　落日马上

日落荒阡白雾深，紫骝嘶顾出疏林。

回头己失来时路，杳杳金盘堕翠岑。

秦观

秦观　马上口占二首

向晨结束争长途，利风刮面冰在须。

冈穷得水马不进，雾暗失道人相呼。

悠悠旁舍见汲井，轧轧隔林闻挽车。

游目骋怀自可乐，勿忆乡县增烦纡。

秦观

秦观　马上口占二首

霜风棱棱万木枯，梅花破萼犹含须。

田家往往事游猎，追逐狐兔相号呼。

微茫山中起狂烧，隐约林梢低日车。

马头渐觉有佳趣，勿厌阡陌多萦纡。

秦观

秦观　漫郎

元公机鉴天所高，中兴诸彦非其曹。

自呼漫郎示真率，日与聱叟为嬉遨。

是时胡星殒未久，关辅扰扰犹弓刀。

百里不闻易五羖，三士空传杀二桃。

心知不得载行事，俛首刻意追风骚。

字偕华星章对月，漏泄元气烦挥毫。

猗玕春深茂花竹，九疑日暮吟哀猱。

红颜白骨付清醥，一官於我真鸿毛。

乃知达人妙如水，浊清显晦惟所遭。

无时有禄亦可隐，何必龛岩远遁逃。

秦观

秦观　梦伯收文公

昨夜梦故人，心颜少欢趣。

自嗟弃有司，却言归山路。

君王下明诏，群英翕争赴。

焦鹏共挥翮，跛鳖亦骋步。

扰扰天地间，飞鸟不知数。

何意独萧条，命与时相忤。

空复蔽马牛，不为匠人顾。

昔为土中花，行待东风煦。

今为檐下草，远矣沾秋露。

老母鬓成丝，寒妻被无絮。

岁暮多严风，絺綌将焉度。

觉来不复见，抚枕泪如注。

安得万顷波，活此舟中鲋。

秦观

秦观　梦中得此

缟带横秋匣，寒流烟暮堂。

风尘如未息，持此奉君王。

秦观

秦观　墨竹

墨君飒飒风雨鸣，垂鸾舞凤翻青绶。

一竿珍重几百缗，奚啻渭川三万亩。

金锵玉戛空琴声，婢行奴颜谢花柳。

得亭真从寂寞间，卓古高标压群丑。

不须辨直致湘江，便觉满窗凉意透。

挺然叶节抱风孤，顿应君子虚心受。

雷迸箨龙龙欲走，樱笋纷纷徒适口。

破除肉味若闻韶，王猷笑咏还依旧。

藉槛湘阴净简书，接地春华幻尘垢。

佛手笔端别有神，往来平安报良友。

前时无偶後无继，寄宝秘灵宜永久。

秦观

秦观　纳凉

携杖来追柳外凉，画桥南畔倚胡床。

月明船笛参差起，风定池莲自在香。

秦观

秦观　南池

泛泛池中凫，上下与水俱。

不与水争力，所以全其躯，

遇物贵含垢，修身戒明污。

胡能若云月，浪自惊群愚。

秦观

秦观　南都新亭行寄王子发

洛水泇泇天上动，道人隋渠下梁宋。

宋都堤上十二亭，一一飞惊若鸾凤。

光华远继周王雅，宴喜还归鲁侯颂。

玉觞严令肃衣冠，金缕哀音绕梁栋。

娟娟残月照波翻，习习暖风吃鸟唘。

何处高帆落文鷁，谁家骏马嘶征鞚。

柳枝芳草恨连天，暮雨朝云同昨梦。

借问亭名制者谁，留守王公才望重。

胸中云梦吞八九，日解千牛节皆中。

祥符相公实曾祖，庭列三槐多伯仲。

承明厌直出荆州，转守此都行大用。

此都去天才尺五，交广荆扬归引控。

兔园事迹化黄埃，清泠文雅堪长恸。

舳舻衔尾车挂辝，昨日出迎今日送。

送故迎新无已时，古往今来相戏弄。

亭下嶔崎淮海客，末路逢公诗酒共。

一樽明日难重持，岂恤官期後芒种。

今年气候颇云早，夭矫梅花春欲纵。

行见亭中祖帐开，千乘送公归法从。

秦观

秦观　南京妙峰亭

王公厌承明，出守南宫钥。

结构得崇岳，岿然瞰清洛。

是时谪仙人，发轫自庐霍。

郊原春鸟鸣，来此动豪酌。

报投一何富，玉桉金刀错。

新牓揭中楹，千载见远托。

朼来访陈迹，物色属摇落。

人烟隔凫雁，田畴带城郭。

红蕖陨风漪，砂砾卷飞箨。

青青陵上姿，独汝森自若。

人生如博奕，得丧难前约。

金鎚初控颐，已复东方作。

大明升中天，龙鸾入阶阁。

深惩渔夺弊，法令一刊削。

斯民如解悬，喜气郁磅祌。

公乎数登览，行矣翔寥廓。

秦观

秦观　拟郡学试东风解冻

宝历开新岁，春回斗柄东。

漪生天际水，冻解日边风。

浩荡依苹起，侵寻带雪融。

江河霜练静，池沼玉奁空。

鱼藻雍容里，云霄俯仰中。

更无舟楫碍，从此百川通。

秦观

秦观　拟题织锦图

悲风鸣叶秋宵冷，寒丝萦手泪残妆。

微烛窥人悉断肠，机翻云锦妙成章。

秦观

秦观　辇下春晴

楼阙过朝雨，参差动霁光。

衣冠纷禁路，云气绕宫墙。

乱絮迷春阔，荐花困日长。

经旬辜酒伴，犹未献长杨。

秦观

秦观　宁浦书事六首

挥汗读书不已，人皆怪我何求。

我岂更求荣达，日长聊以销忧。

秦观

秦观　宁浦书事六首

鱼稻有如淮右，溪山宛类江南。

自是迁臣多病，非干此地烟岚。

秦观

秦观　宁浦书事六首

南土四时尽热，悉人日夜俱长。

安得此身作石，一齐忘了家乡。

秦观

秦观　宁浦书事六首

洛邑太师奄谢，龙川仆射云亡。

他日岿然独在，不知谁似灵光。

秦观

秦观　宁浦书事六首

身与枝藜为二，对月和影成三。

骨肉未知消息，人生到此何堪。

秦观

秦观　宁浦书事六首

寒暑更拚三十，同归灭尽无疑。

纵复玉关生入，何殊死葬蛮夷。

秦观

秦观　偶戏

偶戏失班龙，坐谪昆仑阴。

昆仑一何高，去天无数寻。

嘉禾穗盈车，珠玉炯成林。

天飘时一拂，清哀动人心。

一面四百门，宫谯云气侵。

阙然竹使符，难矣暂登临。

群仙来按行，怜我久滞淫。

力请始云免，反室岁已深。

亲朋喜我来，感叹或沾襟。

尘寰君勿悲，殊胜巢嶔崟。

秦观

秦观　盼盼

百尺楼高燕子飞，楼上美人颦翠眉。

将军一去音容远，只有年年旧燕归。

春风昨夜来深院，春色依然人不见。

只余明月照孤眠，回望旧恩空恋恋。

秦观

秦观　陪李公择观金地佛牙

薄伽梵相含空虚，化人分段同璠璵。

尔来示灭二千岁，真骨万里传中区。

钱塘有尼号法照，得自禁掖藏金铺。

欲因此胜高构阁，假设象似开群愚。

偶从好事至霅上，持出瞻玩相欢娱。

灵牙宝色玉不如，上有无数光明珠。

庄严一一出御帑，蜿蜒绣袋荣砗磲。

是时宾客尽上士，回向已登十地初。

殷勤称赞出软语。坐人顾眄惊俗污。

因悲人生信如梦，浪逐声劫霜鬓须。

一源清净谁复无，枉入诸趋更崎岖。

愿因今日诣真际，古松白日常萧疏。

乃知金仙妙难测，余润普及沾凡枯。

况复老尺亦才辩，朱甍碧凡非难图。

行看迢巃倚青嶂，翁妪颂说倾三吴。

秦观

秦观　盆池钓翁

谁刻仙材作钓翁，尺池终日钓微风。

令人却忆鸱夷子，散发五湖狂醉中。

秦观

秦观　蓬莱阁

雄檐杰槛跨峥嵘，席上风云指顾生。

千里胜形归俎豆，七州和气入箫笙。

人游晚岸朱楼远，鸟度晴空碧嶂横。

今夜请看东越分，藩星应带少微明。

秦观

秦观　齐逸亭

焰发郎君更不归，故亭萧瑟异当时。

玉笙金管浑如梦，只有梅花三四枝。

秦观

秦观　牵牛花

银汉初移漏欲残，步虚人倚玉阑干。

仙衣染得天边碧，乞与人间向晓看。

秦观

秦观　遣朝华

夜雾茫茫晓柝悲，玉人挥手断肠时。

不须重向灯前泣，百岁终当一别离。

秦观

秦观　清明前一日李观察席上得风字

病躯寒食百无悰，偶到平阳旧第中。

池御信为三辅冠，杯盘真有五陵风。

美人赋韵分春色，上客挥毫夺化工。

白发渐於花柳薄，但怜流水碧相通。

秦观

秦观　清溪逢故人

共约来春会，牙樯发画船。

和风杨柳岸，微雨杏花天。

故国应携手，前途共箸鞭。

吴儿看环佩，珠树秀婵娟。

秦观

秦观　清夜

子夜天无云，稀星耿顽碧。

茫茫行役者，对此焉不息。

胡为蜗角端，相与竞寻尺。

劝君归去来，飞空鸟无迹。

秦观

秦观　庆张君俞都尉留後得子

天上吹箫玉作楼，蟠桃熟後更无忧。

内家报喜车凌晓，太史占祥斗挂秋。

龙得一珠应献佛，虎生三日便吞牛。

鲁元福禄何人似，坐见张敖数子侯。

秦观

秦观　秋词二首

云惹低空不更飞，班班红叶欲辞枝。

秋光未老仍微暖，恰似梅花结子时。

秦观

秦观　秋词二首

无数青莎绕玉阶，夕阳红浅过墙来。

西风莫道无情思，未放芙蓉取次开。

秦观

秦观　秋日三首

霜落邗沟积水清，寒星无数傍船明。

菰蒲深处疑无地，忽有人家笑语声。

秦观

秦观　秋日三首

月团新碾瀹花瓷，饮罢呼儿课楚词。

风定小轩无落叶，青虫相对吐秋丝。

秦观

秦观　秋日三首

连卷雌蝩挂西楼，逐雨追晴意未休。

安得万妆相向舞，酒酣聊把作缠头。

秦观

秦观　秋兴九首其八拟杜牧之

鼓鼙夜战北窗风，霜叶铺阶叠乱红。

一段新愁惊枕上，几声悲雁落云中。

眼前时节看驰马，日下生涯寄断蓬。

弟妹别来劳梦寐，杳无消息过江东。

秦观

秦观　秋兴九首其二拟孟郊

晓风有暴信，暮蝉无好声。

晓风与暮蝉，自与时节争。

独客辞故乡，推车谒梁城。

梁城道迢虎，区区役吾生。

不如归旧山，藜藿安性情。

秦观

秦观　秋兴九首其九拟白乐天

不因霜叶辞林去，的当山翁未觉秋。

北里酒钱烦屡索，南州诗债懒频酬。

欲歌金缕羞红粉，拟插黄花避白头。

底事登临好时节，等闲收拾许多愁。

秦观

秦观　秋兴九首其六拟玉川子

南州有病客，起卧北窗下。

玉兔衔光照清夜，故人别我京洛游，

不寄一行三改秋。秋色变冷客裘薄，

渐觉衣袂寒飕飕。作诗欲寄君，

未语先有愁。不如呼童起，

危坐北窗下，一杯宽我千日忧。

眼前俗事何扰扰，此夕尽向杯中休，

何必怀黄金印兮爵通侯。

秦观

秦观　秋兴九首其七拟杜子美

紫领宽袍漉酒巾，江头萧散作闲人。

悲风有意催林叶，落日无情下水滨。

车马憧憧诸道路，市朝滚滚共埃尘。

觅钱稚子啼红颊，不信山翁箧笥贫。

秦观

秦观　秋兴九首其三拟韦应物

坐投林下石，秋声出疏林。

林间鸟惊栖，岂独伤客心。

物亦有代谢，此理共古今。

邻父缩新醅，林下邀同斟。

痴儿踏吴歌，娅奼足讹音。

日落相携手，凉风快虚襟。

秦观

秦观　秋兴九首其四拟李贺

鱼鳞甽空排嫩碧，露桂梢寒挂团壁。

白苹风起吹北窗，尺鲤沉没断消息。

燕子将雏欲归去，沈郎病骨惊迟暮。

浓愁茫茫寄何处，万里江南芳草路。

秦观

秦观　秋兴九首其五拟李白

芙蓉露浓红压枝，幽禽感秋花畔啼。

玉人一去未回马，梁边燕子三见归。

江头白苹老波底，尺书不来空相望。

斜吹疏雨湿秋江，霜风暗引芙蕖香，

石上菖蒲三尺长。绿头鸭儿栖萍草，

采莲女郎笑花老。木兰船上动江水，

不觉鸳鸯带波起。

秦观

秦观　秋兴九首其一拟韩退之

逍遥北窗下，百事远客虑。

无端叶间蝉，催促时节去，

愁起如乱丝，萦缠不如绪。

日月岂得已，还复役朝暮。

人生均有得，悲叹我不误。

春愁自天时，感愤亦真趣。

秦观

秦观　秋夜病起怀端叔作诗寄之

寝瘵当老秋，入夜庭轩空。

天光脆如洗，月色清无缝。

风飙戾戾轻，露气霏霏重。

檐花伴徐步，笼烛窥孤讽。

缅惟情所亲，佳辰谁与共。

夫子淮海英，材大难为用。

秉心既绝俗，发语自惊众。

尘尾扣球琳，笔端攒蟚蝬。

雄深迫提马，妙丽该沈宋。

浮沉任朝野，鱼鸟狎鲲凤。

与时真楚越，於我实伯仲。

尔来居邑邻，颇便书札贡。

上凭鸿雁传，下托鲤鱼送。

二物或愆时，已辱移文讼。

人生无根柢，泛若凌波葑。

昧者复汲汲，晨暝趋一哄。

阴持含沙毒，射影期必中。

自匿嫫母容，对客施锦幪。

溘然一朝逝，万事俱成梦。

形骸犹汝辞，利势犹君动。

思之可太息，伤之为长恸。

所以古达人，脱身事高纵。

我生尤不敏，胸腹常空洞。

强颜入规模，垂耳受羁鞚。

行谋买竿栧，名理就折衷。

但恐狂接舆，烦君更嘲弄。

秦观

秦观　三老堂

堂堂三元老，业履冠俦匹。

蹇谔横秋霜，高明丽朝日。

并道谒温宣，连科收甲乙。

东南奠藩服，西北驰使驿。

解鞅环堵安，岸帻毡裘屈。

群奸慑謦咳，众废起咄吒。

至今领麾地，讴吟遍蓬荜。

出入虽异途，归洁固如一。

晚厌方内游，把袂访闲逸。

云壑庆安车，风川驶飞鹢。

酬献埃壒外，珠玉在挥笔。

风标傲松鹤，颜发移丹漆。

遂令昊越人，藻绘资称述。

邈然超世姿，彷佛得十七。

辟痈礼寂灭，麟阁事萧瑟。

兹焉出民愿，名实更炳蔚。

琬琰琢高词，龙兰燎深室。

福履既所绥，光华无终毕。

秦观

秦观　三月晦日偶题

节物相催各自新，痴心儿女挽留春。

芳菲歇去何须恨，夏木阴阴正可人。

秦观

秦观　山阳阻浅

一日行一尺，十日行一丈。

岂不叹淹留，所幸无波浪。

悲风动深夜，原野眇林爽。

青天行蟾蜍，枯水转魍魉。

此时蓬茅下，去心剧於痒。

弃置勿复论，通塞如反掌。

秦观

秦观　赏酴糜醾有感

春来百物不入眼，唯见此花堪断肠。

借问断肠缘底事，罗衣曾似此花香。

秦观

秦观　诗列子

咄咄两小儿，多言空尔为。

後之日无定，不觉心有期。

尺棰探苍溟，俱令傍者嗤。

谁谓不能决，孔兵乃真知。

秦观

秦观　石鱼

佛宫琢琳琅，悬鱼警群聪。

缓扣集方袍，急拊趋百工。

虽无笋虚器，自协徵与宫。

犁然当人心，邈有炎氏风。

山泉自疏数，佩玉相玲珑。

朝昏间锺鼓，清响传无穷。

惟有宝陀山，於音获圆通。

一闻如得解，石巩亦投弓。

秦观

秦观　时宣义挽词

奋发多难里，哀荣後夜中。

妙年推正行，末路见阴功。

风雨双龙合，山川吊鹤空。

悬知青史上，又载一于公。

秦观

秦观　睡起

睡起东轩下，悠悠春绪长。

爬搔失幽啭，款欠堕危芳。

蛛网留晴絮，蜂房受晚香。

欲寻初断梦，云雾已冥茫。

秦观

秦观　睡足寮寄震鼎二弟

与物无营但欲眼，客来从笑腹便便。

秋生淮海凉如水，得句还应梦阿连。

秦观

秦观　睡足轩二首

长年忧患百端慵，开斥僧坊颇有功。

地撤蔽亏僧界净，人除荒秽玉奁空。

青天并入挥毫里，白鸟时兴隐几中。

最是人间佳绝处，梦残风铁响丁东。

秦观

秦观　睡足轩二首

数椽空屋枕清流，一榻萧然散百忧。

终日掩关尘境谢，有时开卷古人游。

鸣鸠去後沧浪晚，飞雨来初菡萏秋。

此处便令君睡足，何须云梦泽南州。

秦观

秦观　司马迁

子长少不羁，发轫遍丘壑。

晚遭李陵祸，愤悱思远托。

高辞振幽光，直笔诛隐恶。

驰骋数千载，贯穿百家作。

至今青简上，文彩炳金雘。

高才忽小疵，难用常情度。

譬彼海运鹏，岂复顾缯缴。

区区班叔皮，未易议疏略。

秦观

秦观　四绝

阴风一夜搅青冥，风定霏霏霰雪零。

遥想玉真清境上，白虚光里诵黄庭。

秦观

秦观　四绝

夜深楼上拨书眠，天在栏干四角边。

风拂乱云毫发尽，独留璧月向人圆。

秦观

秦观　四绝

天风吹月入栏干，乌鹊无声子夜阑。

织女明星来枕上，了知身不在人间。

秦观

秦观　四绝

本是匡山种杏人，出山来事碧虚君。

上清欲问因何事，请看先山十丈文。

秦观

秦观　泗州东城晚望

渺渺孤城白水环，舳舻人语夕霏间。

林梢一抹青如画，应是淮流转处山。

秦观

秦观　送蔡子骧用蔡子骏韵

越绝山川远相属，万壑千岩抱青绿。

卧龙一峰称是奇，遶趾清漪如带束。

镜水春生鶂尾衔，稽山日暮猿声续。

三休上与蓬莱接，登眺使人遗宠辱。

我昔东游观禹穴，痛饮狂歌得所欲。

上天何曾有官府，鸾凤日日遭鞭扑。

僧坊画壁阅几遍，神妙难忘独金粟。

华胥梦断已十年，又见春风煮饧粥。

苎罗若耶固依旧，可怜云月谁追逐。

故人淡泊出天性，鹪鹩巢林一枝足。

不肯弦歌甘筦库，还同市门隐梅福。

惟应用下小丛歌，尚有哀音传旧俗。

秦观

秦观　送陈太初道录

先生簪绂後，世系本绵瓜。

驻马生枯骨，回车济病蛇。

带云眠酒市，和月醉渔家。

落日千山路，西风一枕霞。

几年流俗笑，一旦五侯夸。

棋惜春深日，琴憎雨後蛙。

背因书字曲，发为注经华。

地转东淮水，天回北斗车。

新宫黄道近，旧隐白云遐。

顾我身多累，逢君意谩夸。

空提方士剑，未上客星槎。

何日同归去，重飞九转砂。

秦观

秦观　送佛印

抱包初舍蔚头蓝，江月松风处处参。

他日惠林为上首，几年弥勒作同龛。

真珠撒帐开新座，飞鸟衔花绕旧庵。

云散虎溪莲社友，独依香火思何堪。

秦观

秦观　送洪景之循州参军

寒梅不自重，辄花桃李先。

矫枉有佳菊，最後众芳妍。

各因一时美，难以相嗤怜。

物理固若是，士林亦宜然。

夫子南国俊，声猷推妙年。

数奇晚方偶，参军古龙川。

龙川虽云远，风物号清鲜。

罗浮不相下，颉颃巉荒天。

云鬓二三子，聊足奉周旋。

行矣试老拳，归欤远翔骞。

秦观

秦观　送蒋颖叔帅熙河二首

侍臣不合出都门，为有威名蕃汉尊。

户部左曹回妙手，匈奴右臂落清樽。

挥毫珠璧生谈笑，转盼龙鸾在梦魂。

瀚海一空何足道，归来黄合坐调元。

秦观

秦观　送蒋颖叔帅熙河二首

天马蒲萄隔玉门，汉廷谁更勇如尊。

行台晓日屯千骑，祖道春风属一樽。

莫许留犁轻结好，便令瓯脱复游魂。

要须尽取熙河地，打鼓梁州看上元。

秦观

秦观　送酒与泗州太守张朝请

莫笑杭州别驾村，昔曾柱下数承恩。

而今虽是江湖吏，犹有当时七字尊。

秦观

秦观　送李端叔从辟中山

人畏朔风声，我闻独宽怀。

岂不知凛冽，为自中山来。

端叔天下士，淹留蹇无成。

去从中山辟，良亦慰平生。

与君英妙时，侠气上参天。

孰云行半百，身世各茫然。

当时儿戏念，今日已灰死。

著书如结氂，聊以忘忧耳。

駸駸岁乃尽，淮海归无期。

功名良独难，虽成定奚为。

念君远行役，中夜忧反侧。

揽衣起成章，赠以当马策。

秦观

秦观　送刘承议解职归养

征马萧萧柳外鸣，议廊归养洛阳城。

登山尚记飞云处，罢吏端如弃唾轻。

为米折腰知我拙，下车入里见君荣。

堂前嵩少宜秋色，献寿还应旋制声。

秦观

秦观　送刘贡父舍人二首

虎去藜藿采，珠在其川媚。

君子一诎信，实系天下事。

念昔元丰间，公初谪南裔。

托词吊湘水，闻者为心醉。

踰年憸臣逐，国老起相继。

除公守襄阳，士始有生意。

兹焉归法从，乃是朝廷计。

在公何足云，事业本余弃。

掖垣美花木，入直春正丽。

同僚看家风，立马挥九制。

秦观

秦观　送刘贡父舍人二首

观也本诸生，早与世参商。

方枘不量凿，交亲指为狂。

末路辱公知，赐出非所望。

相期古人处，岂止事文章。

汝南虽奥区，校官实始张。

解鞅百无有，栖栖寄僧坊。

筑室从有徒，皆公借余光。

一壼千金直，所济在仓黄。

万里犹比邻，别离无足伤。

何以报公德，修好以为常。

秦观

秦观　送罗正之两浙提刑

岂为鲈鱼忆故丘，东南昏垫赖良谋。

一封暮别云间阁，三组秋归海上州。

子政暂为都水使，千秋终作富民侯。

赠君一语君应笑，竞注江河本不流。

秦观

秦观　送裴仲谟

君才出於德，妙高如匠石。

但见广厦成，不见斧斤迹。

厚为诸兄奉，自奉颇云啬。

三先阳亢宗，薄俗有惭色。

汝南古佳郡，月旦评一易。

尔来似扬州，不办龙蜥蜴。

短簿髯参军，喜怒移顷刻。

正平竟获免，实我文举力。

念公当乖隔，忧思如纺绩。

耻为儿女仁，到此泪横臆。

熙朝大烹饪，贤者不家食。

朝为郡县吏，暮作台省客。

矧闻诸法从，久欲荐言责。

去去勿重陈，九万自此击。

秦观

秦观　送乔布圣

鷃翔蓬蒿非所悲，鹏击风云非所喜。

贵贱穷通尽偶然，回头总是东海水。

我思田文昔相齐，朱袍照日如云霓。

三千冠佩醉明月，清歌一曲倾玻璃。

如今陈迹知何在，但见荒冢烟芜迷。

又思原宪昔居鲁，门户东西闭环堵。

杖藜对客骋高谈，自觉胸襟辈尧禹。

如今寂寞已成尘，空有声名挂千古。

送君去，何时回，世间如此令人哀。

我徒驻足不可久，笑指白云归去来。

秦观

秦观　送僧归保宁

西湖环岸皆招提，楼阁晦明如卧披。

保宁复在最佳处，水光四合无端倪。

车尘不来马足断，时有海月相因依。

上人弱龄已隶此，心目所证惟瑰琦。

白玉芙蓉出清沼，天然不受缁尘扰。

坐客一语不入意，目如明星视飞鸟。

冠切云兮佩玉难，上人顾之真等闲。

应缘聊入人间世，兴尽却归湖上山。

伊余久欲窥禹穴，矧今仲父官东越。

行挽秋风入剡溪，为君先醉西湖月。

秦观

秦观　送僧归遂州

宝师本巴蜀，浪迹游淮海。

定水湛虚明，戒珠炯圆彩。

飘零乡县异，晼晚星霜改。

明发又西征，孤帆破烟霭。

秦观

秦观　送少章弟赴仁和主簿

我宗本江南，为将门列戟。

中叶徙淮海，不仕但潜德。

先祖实起家，先君始缝掖。

议郎为名士，余亦忝词客。

风流以及汝，三通桂堂籍。

汝弱不好弄，文章有风格。

久从先生游，术业良未测。

武林一都会，山水富南国。

下有贤别驾，上有明方伯。

干将入砥砺，騕褭就衔勒。

勿矜孔鸾姿，不乐栖枳棘。

吴中多高士，往往寄老释。

辨才虽物化，参寥犹夙昔。

投闲数访之，可得三友益。

少来轻别离，老去重乖隔。

念汝远行役，惘惘意不怿。

道山虽云佳，久寓有饥色。

功名已绝意，政苦婚嫁迫。

终从大人议，税驾邗沟侧。

追踪满两疏，父子老阡陌。

秦观

秦观　送孙诚之尉北海

吾乡如覆孟，地据提楚脊。

环以万顷湖，粘天四无壁。

蜿蜓戏神珠，正昼飞霹雳。

草木无异姿，灵气殊郁积。

所以生群材，名抱刑山璧。

小为百夫防，大为万人敌。

夫子少迈伦，喑呜阻金石。

奏赋明光宫，玉座瞻咫尺。

翻身堕云霄，十载迫穷厄。

焚舟更一战，得尉沧海北。

五月乘画船，箫鼓事远适。

天横齐山青，雨带楚水黑。

勿云晚方仕，四十乃古昔。

勿云名位卑，九万自此击。

幽求尉朝邑，鬓发森己白。

元振尉通泉，律令非所即。

一朝会风云，顾眄立四极。

行矣壮旧图，勉。

秦观

秦观　送王元龙赴泗州

子猷风味最诸王，试吏聊怀筦库章。

鹄峙碧桐初振羽，珠遗沧海渐腾光。

淮山暮眺千峰擢，洛水秋输万鷁翔。

顾我行为大梁役，一卮薄酒话愁肠。

秦观

秦观　送杨康功守苏

公於万事轻，独嗜山水重。

寓直西掖垣，沧洲长入梦。

广陵一都会，厨酒万斯瓮。

每叹阙登临，持此将焉用。

比持苏台节，论郁缙绅共。

翻云美泉石，汔可小嬉弄。

匆匆治行李，草草别宾从。

乃知仁智心，所乐异庸众。

梅花发春端，百卉日兴动。

公等行复反，台阁俟鸾凤。

秦观

秦观　送张和叔兼简鲁直

汝南如一器，百千聚飞蚊。

终然鼓狂闹，啾啾竟谁闻。

议郎盛德後，清修继先芬。

未试霹雳手，低回从此君。

学官冷於水，虀盐度朝曛。

间蒙相暖热，破忧发孤欣。

君今又复去，冀北遂空群。

岂无一樽酒，谁与通殷勤。

大梁多豪英，故人满青云。

为谢黄叔度，鬓毛今白纷。

秦观

秦观　送周裕之赴新息令

丈人淮海英，抗节浮云外。

挥毫错星锦，抵掌参竽籁。

青春抱修能，脱略无范蔡。

晚营三径资，百里聊束带。

扁舟岁欲徂，古刹夜仍艾。

去去整羽仪，行与高风会。

秦观

秦观　宿参寥房

乡国秋行暮，房栊日已暝。

惊风多犯竹，破月不藏星。

钩箔檐花动，抄书烛烬零。

非关相见喜，自是眼长青。

秦观

秦观　宿金山

山南山北江水流，半空金碧随云浮。

我来仍值风日好，十月未寒如晚秋。

山僧引客寻苍翠，历尽参差到平地。

万里风来拂骨清，却忆人间如梦寐。

夜深无风月入扉，相对老人如槁枝。

流水与天争入海，共笑此心谁得知。

下山却向中{左氵右霝}望，番忆当时在屏幛。

老母思儿且欲归，回首云峰已天上。

秦观

秦观　宿乾明方丈

漫天白雪无端现，佛室夜艾乌更啼。

相逢解颐足自慰，勿语俗子念心携。

秦观

秦观　孙莘老挽词四首

同功一体尽调元，独抱沉痾反故园。

壶遂暮年非不遇，人生到此可忘言。

秦观

秦观　孙莘老挽词四首

青春芸阁妙文词，进读金华鬓若丝。

转守七州多异政，奉常处处有房祠。

秦观

秦观　孙莘老挽词四首

月旦尝居第一评，立朝风采照公卿。

门生故吏知多少，尽向碑阴刻姓名。

秦观

秦观　孙莘老挽词四首

华屋丘山可柰何，百年光景一投梭。

故人唯有羊昙在，恸哭西州不忍歌。

秦观

秦观　滕达道挽词

早岁峨冠侍冕旒，白头淹恤外诸侯。

箧中尚有东封草，塞下曾无北顾忧。

心系汉廷长入梦，气吞胡虏不防秋。

经纶未了埋黄土，精爽还应属斗牛。

秦观

秦观　滕达道挽词

江南江北奉周旋，合散如云二十年。

春邵胜游花散马，夜山清话雨连天。

共惊万里长城坏，独把千金宝剑悬。

平日书题多散乱，呼儿寻聚一潸然。

秦观

秦观　题郴阳道中一古寺壁二绝

门掩荒寒僧未归，萧萧庭菊两三枝。

行人到此无肠断，问尔黄花知不知。

秦观

秦观　题郴阳道中一古寺壁二绝

哀歌巫女隔祠丛，饥鼠相追坏壁中。

北客念家浑不睡，荒山一夜两吹风。

秦观

秦观　题法海平阛黎

寒食山州百色喧，春风花雨暗川原。

因循移病依香火，写得弥陀七万言。

秦观

秦观　题金华山寺壁

鸾鹤同为汗漫游，天风吹散下沧洲。

金华有路通元气，水绕高寒不断流。

秦观

秦观　题双松寄陈季常

遥闻连理松，托根黄麻城。

枝枝相钩带，叶叶同死生。

虽云金石姿，未免儿女情。

想应风月夕，满庭合欢声。

秦观

秦观　题汤泉二首

满斛泠泠注不穷，幻尘乾慧洗皆空。

法流水接诸天上，神瀵香闻一国中。

金粟示为除病恼，跋陀仍已获圆通。

马蹄又入风埃去，回首吴吟谢迮翁。

秦观

秦观　题汤泉二首

温井霜寒碧甽澄，飞尘不动玉奁清。

老翁仙去羸骖共，太子东归废沼平。

据石聊为宝陀观，决渠还落堰溪声。

浣肠灌顶虽殊事，一洗劳生病恼轻。

秦观

秦观　题五柳亭

结构依流水，新题五柳亭。

登临有遗味，攀折不胜情。

隔岸闾阎鼓，遶轩舟舫横。

秦观

秦观　题务中壁

醡头春酒响潺潺，垆下黄翁寝正安。

梦入平阳旧池馆，隔花螭口吐清寒。

秦观

秦观　题阎求仁虚乐亭

长官平昔嗜林丘，僧与开亭待胜游。

修竹回环扶碧瓦，小池方折转清流。

春深鶗鴃催诗句，夜静蟾蜍入酒舟。

只恐政成留不得，县人空此忆韦游。

秦观

秦观　题杨康功醉道士石

黄冠初饮何人酒，径醉颓然不知久。

风吹化石楚山阿，藤蔓缠身藓封口。

常随白鹤亦飞去，但有衣冠同不朽。

异物终为贤俊得，野老田夫岂宜有。

华阴杨公香桉吏，一见遂作忘年友。

日暮西垣视草归，往往对之倾数斗。

大梦之间无定论，启母望夫天所诱。

谷城或与子房期，西域更为陈那吼。

我疑黄冠反见玩，若此坚顽定醒否。

何当一笑凌苍霞，顾谢主人聊举手。

秦观

秦观　题騕褭图

双瞳夹镜权协月，尾鬣萧森泽於发。

鞍衔不施缰复脱，旁无驭著气腾越。

地如砥平丘陇灭，天寒日暮抱饥渴。

骧首号鸣思一发，超轶绝尘人恍忽。

东门金铸久销歇，曹霸丹青亦云没。

赖有龙眠戏挥笔，眼前时见千里骨。

玉台阊阖相因依，嗟尔龙媒空自奇。

鸾旗日行三十里，焉风逐风追电为。

秦观

秦观　题赵团练画江干晚景四绝

本自江湖客，宦游常苦心。

看君小平远，怀我旧登临。

秦观

秦观　题赵团练画江干晚景四绝

鸟外云峰晚，沙头草树晴。

想初挥洒就，侍女一齐惊。

秦观

秦观　题赵团练画江干晚景四绝

公子歌锺里，何从识渺茫。

惟应斗帐梦，曾到水云乡。

秦观

秦观　题赵团练画江干晚景四绝

晓浦烟笼树，春江水拍空。

烦君添小艇，画我作渔翁。

秦观

秦观　题之禅老许以草庵见处作诗以约之

橡叶冈头释马衔，区中奇观得穷探。

岸空飞鼠声相应，江静群峰影倒涵。

居士碧云裁秀句，道人哀玉扣清谈。

偶成二老风流事，不是三乘宿草庵。

秦观

秦观　田居四首

鸡号四邻起，结束赴中原。

戒妇预为黍，呼儿随掩门。

犁锄带晨景，道路更笑喧。

宿潦濯芒屦，野芳簪髻根。

霁色披窅霭，春空正鲜繁。

辛夷茂横阜，锦雉娇空园。

少壮已云趋，伶俜尚鸱蹲。

蟹黄经雨润，野马从风奔。

村落次第集，隔塍致寒暄。

眷言月占好，努力竞晨昏。

秦观

秦观　田居四首

入夏桑柘稠，阴阴翳墟落。

新麦已登场，余蚕犹占箔。

隆曦破层阴，霁霭收远壑。

雌蝩卧沦漪，鲜飙泛丛薄。

林深鸟更鸣，水漫鱼知乐。

羸老厌烦歳，解衣屡盘祌。

荫树濯凉颸，起行遗带索。

冢妇饷初还，丁男耘有托。

倒筒备青钱，盐茗恐垂橐。

明日输绢租，邻儿入城郭。

秦观

秦观　田居四首

昔我莳青秧，廉纤属梅雨。

及兹欲成穗，已复颓星暑。

迟暮易昏晨，摇落多砧杵。

村迥少过从，客来旋炊黍。

兴发即杖藜，未尝先处所。

褰裳涉浅濑，矫首没孤羽。

丛祠土鼓悲，野埭鹍鸡舞。

雉子随贩夫，老翁拜巫女。

辛勤稼穑事，恻怆田畴语。

得谷不敢储，催科吏旁午。

秦观

秦观　田居四首

严冬百草枯，邻曲富休暇。

土井时一汲，柴车久停驾。

寥寥场圃空，跕跕乌鸢下。

孤榜傍横塘，喧舂起旁舍。

田家重农隙，翁妪相邀迓。

班坐酾酒醪，一行三四谢。

陶盘奉旨蓄，竹箸羞鸡灸。

饮酣争献酬，语阕或悲吒。

悠悠灯火暗，剌剌风飙射。

客散静柴门，星蟾耿寒夜。

秦观

秦观　艇斋

平生乐渔钓，放浪江湖间。

兀兀寄幽艇，不忧浪如山。

闻君城郭居，左右群书环。

有斋亦名艇，何时许追攀。

钓古不钓今，所得孔与颜。

不然如尔祖，跨鹤出云寰。

秦观

秦观　同子瞻端午日游诸寺赋得深字

太史抱孤韵，畅怀在登临。

别乘载邹枚，佳辰事幽寻。

参差水石瘦，窅窕房栊深。

清磬发疏箔，妙香横素襟。

复登窣堵波，环回瞩嶔崟。

双溪贯城郭，暝色带孤禽。

凉飙动爽籁，薄雨生微阴。

尘想澹清涟，牢愁洗芳斟。

挥箑订往古，援毫示来今。

愧无刻烛敏，续此金玉音。

秦观

秦观　同子瞻赋游惠山三首

辍棹纵幽讨，篮舆入青苍。

圆顶相邀迓，旃檀燎深堂。

层峦淡如洗，杰阁森欲翔。

林芳含雨滋，岫日隔林光。

涓涓续清溜，靡靡传幽香。

俯仰佳览眺，悠哉身世忘。

秦观

秦观　同子瞻赋游惠山三首

史君厌机械，所与惟散人。

顾惭蒹葭陋，缪倚琼枝新。

上干青磝磝，下属白磷磷。

洞天不知老，金界无栖尘。

缅彼人间世，乌蟾阅青昮。

讵得踵三隐，山阿相与邻。

秦观

秦观　同子瞻赋游惠山三首

楼观相复重，邈然閟深樾。

九龙吐清泠，虢虢曾未绝。

罂缶驰千里，真珠犹不灭。

况复从茶僲，兹焉试葵月。

岸巾尘想消，散策佳兴发。

何以慰遨嬉，操觚继前辙。

秦观

秦观　晚出左掖

金爵觚棱转夕晖，翩翩宫叶堕秋衣。

出门尘障如黄雾，始觉身从天上归。

秦观

秦观　王昭君

汉宫选女适单于，明妃敛袂登毡车。

玉容寂寞花无主，顾影低回泣路隅。

行行渐入阴山路，目送征鸿入云去。

独抱琵琶恨更深，汉宫不见空回顾。

秦观

秦观　文英阁二首

都门将酒惜分携，归路駸駸望欲迷。

千里又看新燕语，一声初听子规啼。

春风天上曾挥翰，迟日江边独杖藜。

回首三山楼阁晚，断云流水自东去。

秦观

秦观　文英阁二首

流落天涯思故园，散愁郊外任蹒跚。

云归邃谷知无雨，风卷寒溪没近滩。

已见雁将归楚泽，遥知春又到长安。

桑林垄麦依稀是，只见秦川万里宽。

秦观

秦观　闻雁怀邵仲恭

楚泽吴天去未迟，烦君且傍蒜山飞。

白袍居士如相问，为说淄尘欲满衣。

秦观

秦观　无双

尚书有女名无双，蛾眉如画学新妆。

伊家仙客最明俊，舅母唯只呼王郎。

尚书往日先曾许，数载暌违今复遇。

闻说襄江二十年，当时未必轻相慕。

秦观

秦观　无题二首

君子有常度，所遭能自如。

不与死生变，岂为忧患渝。

西伯囚演易，马迁罪成书。

性刚趣和乐，浅浅非丈夫。

秦观

秦观　无题二首

世事如浮云，飘忽不相待。

歨然化苍狗，俄顷成章盖。

达观听两行，昧者乃多态。

舍旃勿重陈，百年等销坏。

秦观

秦观　吴兴道中

僶俛荜门下，十年守一方。

胡为御舟者，挽我置此傍。

青山不肯尽，流水故意长。

虽云道理远，瓦樽有酒浆。

秦观

秦观　西城宴集元佑七年三月上已日诏赐馆阁官花酒以中澣日游金明池琼林

春溜泱泱初满池，晨光欲转万年枝。

楼台四望烟云合，帘幕千家锦绣垂。

风过忽闻花外笑，日长时奏水中嬉。

太平谁谓全无象，寓在群仙把酒时。

秦观

秦观　西城宴集元佑七年三月上已日诏赐馆阁官花酒以中澣日游金明池琼林

宜秋门外喜参寻，豪竹哀丝发妙音。

金爵日边栖壮丽，彩虹天际卧清深。

已烦逸少书陈迹，更属相如赋上林。

犹恨真人足官府，不如鱼鸟自飞沉。

秦观

秦观　喜雨得城字

阴阳有常职，代御不可并。

一气或错缪，愆伏相寇兵。

惟时四月交，南国厌久晴。

风师挟帝令，呼号肆徂征。

云师畏推逐，蓄意不敢争。

雨师旷厥官，所苟朝夕生。

黄尘暗如雾，掩彼日月明。

帝眷一昔回，旱议沮莫行。

番然需膏泽，夜半来雨声。

黎明纵遐眺，沟浍各已盈。

青秧散广亩，白水涵孤城。

耕夫欣有托，水鸟飞且鸣。

乃知化工妙，悠然信难名。

行矣耘我穑，岁终伫坻京。

秦观

秦观　戏云龙山人二绝

芳草未应羞鹎鵪，潜鳞终是表提壼。

蔡经背上痕犹在，更念麻姑指爪无。

秦观

秦观　戏云龙山人二绝

选胜只携长脤鹤，入廛还驾短辕车。

时人若问虚玄事，笑答无过李老书。

秦观

秦观　鲜于子骏使君生日

惟昔高堂梦，熊罴兆吉占。

气锺西蜀秀，时应仲秋严。

江汉挥犀尾，风云下笔尖。

微辞追屈宋，精义到黄炎。

操履森寒柏，名声耿夜蟾。

击强鵰鹗健，治剧鷿鹈銛。

使者旌旄易，将军印缓添。

鸳鸿随步武，虎豹入韬钤。

锦覆郎官被，彤垂太守襜。

两行分蜜炬，十里上珠帘。

礼士常悬榻，诛奸或奋髯。

雨堂昏绛帐，风帙乱牙签。

银汉星初换，金茎露已沾。

欢声连北固，寿邑宣东渐。

丽句充文几，奇香牣玉奁。

簪绅五福具，樽俎四难兼。

贱子真殊幸，清标获屡觇。

误蒙雕朽木，猥辱画无盐。

嘉运方熙洽，英才岂滞淹。

伫公归法从，行道慰民瞻。

秦观

秦观　闲燕堂联句

黄叶山头初带雪，绿波尊酒暂回春。

已闻璧月琼枝句，更看朝云暮雨人。

老丑红妆翻曲妙，喜逢佳客放怀新。

天明又出桃源去，仙境何时再问津。

秦观

秦观　新开湖送孙诚之有龙见于东北因成绝句

狂客走影暗悠悠，菡萏吹风五月秋。

黄绶不为无气概，苍龙垂尾送行舟。

秦观

秦观　兴国浴室院独坐时儿子湛就试未出

满城车马没深泥，院里安闲总不知。

儿辈未来钩箔坐，长春花上雨如丝。

秦观

秦观　徐得之闲轩

建安自古多俊髦，徐子磊落尤其豪。

论兵说剑走湖海，身勤事左无所遭。

绿林五校已屠脍，黑衣三卫羞徒劳。

归来故山便卜筑，脱弃万事轻鸿毛。

横前涧水漱哀玉，傍舍老枥藏飞猱。

山蔬何用媿梁肉，鹤氅未必输青袍。

追寒弄月有真意，慎勿轻语传儿曹。

秦观

秦观　徐仲车食於学官吏或以为不可欲罢去之太守不听礼遇如初感之而作

许丞老病聋，督邮白欲废。

贤哉黄次公，鉴裁实精诣。

殷勤谢督邮，此丞乃廉吏。

重听庸何伤，善助无失意。

古人骨已朽，来者复谁继。

仲车天下士，固非许丞类。

至行通神明，问学有根柢。

若充老更聘，自革风俗弊。

太守前己闻，粟帛俄见赐。

奈何少年子，辄效督邮事。

道丧贤哲穷，闻之为流涕。

人心如其面，难以一律揆。

所望在次公，督邮何足议。

秦观

秦观　雪浪石

汉庭卿士如云屯，结绶弹冠朝至尊。

登高履危足在外，神色不变惟伯昏。

金华掉头不肯住，乞身欲老江南村。

天恩许兼两学士，将兵百万守北门。

居士强名曰天元，寤寐山水劳心魂。

高斋引泉注奇石，迅若飞浪来云根。

朔南修好八十载，兵法虽妙何足论。

夜阑番汉人马静，想见雉堞低金盆。

报罢五更人吏散，坐调一气白元存。

秦观

秦观　烟中怨

监湖楼阁与云齐，楼上女儿名阿溪。

十五能为绮丽句，平生未解出幽闺。

谢郎巧思诗裁剪，能使佳人动幽怨。

琼枝璧月结芳期，斗帐双双成眷恋。

秦观

秦观　燕觞亭

碧流如镜羽觞飞，夏木阴阴五月时。

清渭日长游女困，武陵春去落花迟。

玉笙吹罢觥筹错，蜜炬烧残簪珥遗。

吴越风流公第一，未输出简习家池。

秦观

秦观　夜坐怀莘老司谏

六合寥寥信茫昧，中有日月无根柢。

古往今来漫不休，青发素颜从此逝。

嗟予自少多邅回，气血未衰心已艾。

北渡长淮霜入屦，南窥禹穴尘生袂。

日凿一窍浑沌死，虽有余风终破碎。

回车复路可无缘，三问道人三不对。

秦观

秦观　谒禹庙

阴阴古殿注修廊，海伯川露俨在傍。

一代衣冠埋石窆，千年风雨锁梅梁。

碧云暮合稽山暗，红芰秋开监水香。

令我免鱼繇帝力，恨无歌舞奠椒浆。

秦观

秦观　医者

块然一气初浑沦，散作六物相吐吞。

主承客御胜复存，是为万物疾病原。

寥寥空陂游冤魂，诲此法术成轩辕。

金书玉册要不烦，焕如星宿不可扪。

时迁圣徂遂幽昏，弊俗窃以资利源。

余尝感概期明论，世无妙质孰与言。

因君乞诗置屋轩，聊复援笔赋本根。

秦观

秦观　饮酒诗四首

我观人间世，无如醉中真。

虚空为消陨，况乃百忧身。

惜哉知此晚，坐令华发新。

圣人难骤得，得且致贤人。

秦观

秦观　饮酒诗四首

左手持蟹螯，举觞属云汉。

天生此神物，为我洗忧患。

山川同恍忽，鱼鸟共萧散。

客至壼自倾，欲去不容间。

秦观

秦观　饮酒诗四首

客从南方来，酌我一瓯茗。

我酌初不啜，强啜且复醒。

既凿浑沌氏，遂出华胥境。

操戈逐儒生，举觞还酩酊。

秦观

秦观　饮酒诗四首

雷觞淡如水，经年不濡唇。

爰有扰龙系，为造英灵春。

英灵韵甚高，蒲萄难为邻。

他年血食汝，应配杜康神。

秦观

秦观　永寿县君挽词二首

廷尉蒙恩後，兰台就养初。

大桩宜更寿，流水遽焉如。

鸾锦封花诰，蛛丝网板舆。

百年谁考德，琬琰在幽墟。

秦观

秦观　永寿县君挽词二首

明世辞隆养，哀荣道路传。

赙丧从上宰，歌挽出群仙。

素幔伤秋泛，青缸惨夜船。

玉峰归葬处，木拱雁连天。

秦观

秦观　幽眠

幽眠起常晚，冬晷复不长。

中间数十刻，倏如惊燕翔。

晨餐粗云毕，申鼓鸣相望。

忽忽竟何就，念之动中肠。

天地一逆旅，死生犹转商。

暂来旋云去，属速乃所常。

较计亦何补，徒然非慨慷。

不如听两行，一概付酒觞。

北风吹老槐，白日转纸窗。

布衾一觉睡，身世成渺茫。

宿莽冬不衰，兰茞幽更芳。

无庸伤局促，速此鬓发霜。

秦观

秦观　游杭州佛日山净慧寺

五里乔松径，千年古道场。

泉声与岚影，收拾入僧房。

秦观

秦观　游监湖

画舫珠帘出缭墙，天风吹到芰荷乡。

水光入座杯盘莹，花气侵人笑语香。

翡翠侧身窥渌酒，蜻蜓偷眼避红妆。

蒲萄力缓单衣怯，始信湖中五月凉。

秦观

秦观　游龙门山次程公韵

路转横塘入乱峰，遍寻萧洒兴无穷。

楼台特起喧卑外，村落随生指点中。

溪傍五云清逗玉，松分八面翠成宫。

归途父老欣相语，今日程公昔谢公。

秦观

秦观　游龙瑞官次程公韵

灵祠真馆閟山隈，形势相高对越台。

莓径翠依屏上转，藕花红绕监中开。

鹤衔宝箭排烟去，龙护金书带雨来。

夹道万星攒骑火，满城争看使君回。

秦观

秦观　游仙二首

服形百神朝，刳心万绿尽。

我无退转境，何以有精进。

戏为汗漫游，八极一何近。

渺渺东海水，累累北邙坟。

向来歌舞处，忽复成荒村。

愚人如鹿耳，其死了无魂。

孰知九霄间，玄圃枕昆仑。

缁尘化人衣，苍萝谁与扪。

秦观

秦观　游仙二首

云车自天来，驾言游混茫。

手持太一节，身佩使者章。

龙处傍夭矫，马龟伏以翔。

朝元紫微上，所睹浩难量。

实网结万珠，参伍相焜煌。

花品不知数，妙英拆玄房。

宫殿随人身，处处辄清凉。

危髾擢贞玉，高谢人间妆。

二三古须眉，冠云带含光。

遗我飞霞佩，副以明月璫。

再拜敬服之，百毛发灵香。

秦观

秦观　又别牛司理

半年淹恤越溪滨，好爱如君只数人。

解手莫令书信断，故园桑梓幸相邻。

秦观

秦观　俞公达待制挽词二首

词场英妙气如虹，出入青云见事功。

流马木牛通蜀漕，葛巾羽扇破渠戎。

风生使者旌旄上，春在将军俎豆中。

诏墨未乾人奄忽，伤心江汉日倾东。

秦观

秦观　俞公达待制挽词二首

一麾出守著威名，凶讣西来上为惊。

玉帐笑谈成昨梦，锦囊书札见平生。

衣冠渐散红莲府，铠马还归细柳营。

可道风流回首尽，芝兰庭下粲朝荣。

秦观

秦观　与邓慎思沐於启圣遇李端叔

羸兵瘦马犯黄尘，自笑区区梦里身。

不是对花能伏老，自绿无酒可浇春。

校书天禄陪群彦，曦发阳阿遇故人。

三百六旬如此少，更添香火坐逡巡。

秦观

秦观　与李端叔游智海用前韵

点目谁能化两龙，超然想见古人风。

红尘稍与僧家远，白发偏於我辈公。

休计浮名千载後，且欣汤饼一杯同。

何时并筑邗沟上，引水浇花半亩宫。

秦观

秦观　与倪老伯辉九曲池有怀元龙参寥

云月娟娟淮海秋，隋家池上共浮游。

可怜一段风流事，特欠支郎与子猷。

秦观

秦观　与子瞻会松江得浪字

松江浩无旁，垂虹跨其上。

漫然衔洞庭，领略非一状。

恥如陈平野，万马攒穹帐。

离离云抹山，窅窅天粘浪。

烟中渔唱起，鸟外征帆扬。

愈知宇宙宽，斗觉东南壮。

太史主文盟，诸豪尽诗将。

超摇外形检，语笑供颉顽。

{左女右便}娟弃不追，拨剌亦从放。

独留三百缸，聊用沃轩旷。

秦观

秦观　玉井泉

云蒸昆山液，月浸蓝田英。

临风咽沆瀣，满腹珠玑鸣。

秦观

秦观　元日立春三绝

此度春非草草回，美人休著剪刀催。

直须残腊十分尽，始共新年一并来。

秦观

秦观　元日立春三绝

发春献岁偶然同，新历观天最有功。

头上两般幡胜影，一时飞入酒杯中。

秦观

秦观　元日立春三绝

摄提东直斗杓寒，骤觉中原气象宽。

天为两宫同号令，不教春岁各开端。

秦观

秦观　元佑三年余被召至京师从翰林苏先生过兴国浴室院始识汶师後二年复

聊移小榻就风廊，卧久衣巾带佛香。

白发道人还省否，前年引去病贤良。

秦观

秦观　圆通院白衣阁

无边刹境一毫端，同住澄清觉海间。

还似此花并此叶，坏空成往未曾闲。

秦观

秦观　圆通院白衣阁

一根反本六根同，古佛传家有此风。

满目红蕖参翠盖，不唯门里获圆通。

秦观

秦观　越王

越王念吴役，寝兴常不安。

有臣曰种蠡，实与同难艰。

终酬会稽耻，列国不敢干。

智者见未兆，愚夫暗前观。

范公拂衣去，扁舟五湖间。

清辉照四海，秋月耿云端。

种也竟不悟，处之若无难。

属镂一朝至，身与名俱残。

兔走猎狗悲，鸟尽良弓闲。

自古身不退，多为世所叹。

秦观

秦观　陨星石

萧然古丘上，有石传陨星。

胡为霄汉间，坠地成此精。

虽有坚白姿，块然谁汝灵。

犬眼牛砺角，终日蒙膻腥。

畴昔同列者，到今司赏刑。

森然事芒角，次第罗空青。

俛仰一气中，万化无常经。

安知风云会，不复归青冥。

秦观

秦观　再赋流觞亭

仙山游观甲寰瀛，不比人间自雨亭。

歌断瑶池云杳杳，酒行金谷水泠泠。

珠帘卷雨惊秋近，罗袜凌波笑客醒。

月下佩环声更好，应容挥尘伴公听。

秦观

秦观　再遣朝华

玉人前去却重来，此度分携更不回。

肠断龟山离别处，夕阳孤塔自崔嵬。

秦观

秦观　早春

黄金蔌蔌满垂杨，尚有春寒到画堂。

酒力渐销歌扇怯，入帘飞雪带梅香。

秦观

秦观　早春题僧舍

东园紫梅初破蕾，北涧渌水方通流。

归去一春花月梦，定应多在此中游。

秦观

秦观　曾子固哀词

皇受命而熙洽兮，实千祀而一时。

协气郁而四塞兮，与盛德其俱升。

麟凤出而帝午兮，犹氤氲而扶舆。

笃生我公兮，以文章为世师。

公神禹之苗裔兮，肇子爵而鄫封。

逮去邑而为氏兮，季叶汨其南征。

祖骞翔而绩著兮，考蜷局而文鸣。

公既生而多艰兮，踵祖武而好修。

既轻车又良御兮，遂大放乎厥词。

发天人之奥秘兮，约六艺而成章。

元气含而未泄兮，洞芒芴而窅冥。

挽天河而一泻兮，物应手而华昌。

揖扬马使先路兮，咸告公曰不敢。

彼崔蔡之纷纷兮，孰云窥其藩翰。

辰来迟而去速兮。固前修以跋痜。

方盘祌而上征兮，遽相羊而补外。

皇揆公之忠诚兮，即商墟而赐环。

紬史谍乎东观兮，裁诰命乎西垣。

典章绝而复作兮，世争睹而快先。

正经纬乎终古兮，配维斗而昭然。

变化诡而难常兮，虽司命其或昧。

忽遭艰而去国兮，遂衔哀而即世。

述作纷其具存兮，怅爽露之焉诣。

信百年不斯须兮，遒电灭而焱逝。

天不憖遗一老兮，固缙绅之所伤。

矧不肖以薄技兮，早获进於门墙。

路贯江而修阻兮，曾莫奠乎酒浆。

悲填膺而茀郁兮，聊自托於斯文。

秦观

秦观　赠蹇法师翊之

天都九经纬，人物如纺绩。

岂无僲圣游，但未见哀识。

蹇师蜀方士，鬼物充服役。

朼来长安城，摩挲金铜狄。

大蛇死已论，葛陂囚且释。

是事何足云，聊尔恤艰厄。

方从马明生，西去链金液。

丹成得度世，造化为莫逆。

予亦江海人，名宦偶牵迫。

投劾去未能，见师三叹息。

秦观

秦观　赠刘使君景文

落落衣冠八尺雄，鱼符新赐大河东。

穰苴兵法申司马，曹植诗原出国风。

拈笔古心生篆刻，引觞夹气上云空。

石渠病客君应笑，手校黄书两鬓蓬。

秦观

秦观　赠女冠畅师

瞳人剪水腰如束，一幅乌纱裹寒玉。

飘然自有姑射姿，回看粉黛皆尘俗。

雾合云窗人莫窥，门前车马任东西。

礼罢晓坛春日静，落红满地乳鸦啼。

秦观

秦观　赠苏子瞻

叹息苏子瞻，声名绝後先。

衣冠传盛事，兄弟固多贤。

感慨诗三百，流离路八千。

直心羞媚灶，忠力欲回天。

缧绁终非罪，江湖秪自怜。

饥寒常并日，疾病更连年。

明主无终弃，西州稍内迁。

奏言深意苦，感涕内人传。

前席须宣室，非熊起渭川。

君臣悦相遇，愿上角招篇。

秦观

秦观　赠医者邹放

百工皆圣作，惟医有书传。

绪余起人死，妙处实通天。

邹子本淮海，弱龄加讨研。

岐扁逢卷中，遂知百病先。

往岁游京室，公侯纷荐延。

国工不敢妒，遣儿求执鞭。

晚弃本州役，青衫鬓萧然。

临衢开大肆，旁午送金钱。

嗣子颇不凡，文场早周旋。

行期拾青紫，善积神所怜。

秦观

秦观　赠张潜道

张生何为者，落魄不自拘。

独携三尺琴，笑别妻与孥。

一来泊吾里，忽已月再虚。

朝游故人馆，暮止佛子庐。

虽无食羹余，所乐常晏如。

我欲有所进，生闻勿烦纡。

君子闲有道，不专块然居。

无道只深适，呜戏亦已愚。

愿生脱尘鞅，从我沧海隅。

秦观

秦观　霅上感怀

七年三过白苹洲，长与诸豪载酒游。

旧事欲寻无处问，雨荷风蓼不胜秋。

秦观

秦观　照阁

弥猴镜里三身现，龙女珠中万象开。

未若此轩人散後，水光清泛月华来。

秦观

秦观　正仲左丞生日

元气锺英伟，东皇赋炳灵。

蓂敷十一叶，椿茂八千龄。

汗血来西极，抟风出北溟。

之无分襁褓，诗礼学趋庭。

妙质珠遗海，高材刃发硎。

亟更芸阁秘，屡直琐闱青。

史笔开凡例，纶言正纬经。

文昌频曳履，京兆屡空囹。

遂总台纲纪，常参国典刑。

两宫隆眷遇，诸夏耸瞻听。

武略驱雷电，文锋粲斗星。

乞闲辞亢满，分逸下青冥。

骑引双朱服，腰横万宝钉。

明峰春矗矗，汝水暮泠泠。

散策花间径，挥犀水上亭。

壼觞延墨客，灯烛按歌伶。

周衮归公旦，商岩梦武丁。

久闻虚揆席，伫见返皇扃。

别数汾阳考，重镌宋父铭。

巍然庙堂上，永作世仪形。

秦观

秦观　致政通议口号

秋空画隼照新晴，符隐庵前小队停。

玉斝金醪通缱绻，凤笙龙管入青冥。

靓妆酾酒花侵席，宝兽呀香雾满庭。

太史应占豫州分，上台星近老人星。

秦观

秦观　中秋口号

云山檐榡接低空，公宴初开气郁葱。

照海旌幢秋色里，激天鼓吹月明中。

香槽旋滴珠千颗，歌扇惊围玉一丛。

二十四桥人望处，台星正在广寒宫。

秦观

秦观　中书侍郎挽词二首

崛起商岩後，清忠士论归。

法知商鞅弊，议折董宏非。

迁谪生华发，骞腾上紫微。

又骑箕尾去，朝野涕空挥。

秦观

秦观　中书侍郎挽词二首

守道无夷险，如公实寡仇。

望从乌府重，官到凤池休。

二品追褒峻，千金赙恤优。

缙绅终有恨，王骏不封侯。

秦观

秦观　灼灼

锦城春暖花欲飞，灼灼当庭舞柘枝。

相公上客河东秀，自言那得傍人知。

妾愿身为梁上燕，朝朝暮暮长相见。

云收月堕海沉沉，泪满红绡寄肠断。

秦观

秦观　自警

古人去後音容寂，何处茫茫寻旧迹。

君看草遍北邙山，骼骴犹来丘垄积。

那堪此地日黄昏，长途万里伤行客。

只知恩爱动伤情，岂悟区区头已白。

莫嫌天地少含弘，自是人心多褊窄。

争名竞利走如狂，复被利名生怨隙。

贪声恋色镇如痴，终被声色迷阡陌。

休言七十古稀有，最苦如今难半百。

闻道蓬宫仙子闲，红尘不染无瑕谪。

日月迟迟异短明，三峰秀丽皆仙格。

女萝覆石蔓黄花，芝草琅玕知几尺。

桃源长占四时春，漾漾华池真水碧。

乘槎拟欲扣金扃，巨浪红波依旧隔。

归来芳舍与谁俦，老鹤松间三四只。

唳天声动彩云飞，对我时时振长翮。

骖鸾未遇且悠悠，尽日琴书还有适。

纷华任使投吾前，争奈此心终匪石。

拜命怀金谁谓荣，低头未免拾言责。

从兹俗态两相忘，笑指青山归路僻。

同人有志觅长生，运气休粮徒有益。

须佑下手向无为，莫学迷徒赖针炙。

秦观

秦观　自作挽词

婴衅徙穷荒，茹哀与世辞。

官来录我橐，吏来验我尸。

藤束木皮棺，槁葬路傍陂。

家乡在万里，妻子天一涯。

孤魂不敢归，惴惴犹在兹。

昔忝柱下史，通籍黄金闺。

奇祸一朝作，飘零至於斯。

弱孤未堪事，返骨定何时。

修途缭山海，岂免从阛维。

荼毒复荼毒，彼苍那得知。

岁冕瘴江急，鸟兽鸣声悲。

空蒙寒雨零，惨淡阴风吹。

殡宫生苍藓，纸钱挂空枝。

无人设薄奠，谁与饭黄缁。

亦无挽歌者，空有挽歌辞。

秦观

秦观　醉眠亭

醉来丰瘁同，眠去身世失。

二乐擅一亭，夫子信超逸。

杯行徂老春，肱枕颓升日。

壮志未及伸，幽愿良自毕。
