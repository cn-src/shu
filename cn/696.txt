陈子龙诗词全集 - (明清)
　五言律诗
　　春望
　　对莺
　　江南赠别
　　病鹦鹉
　　早春
　　晓
　　燕巢
　　杨梅
　　送密之归皖桐
　　送杜囧思省亲温州
　　圣期别业即景
　　行乐词十首
　　舟涸
　　偕诸公集盛氏
　　偕万年少李舒章宿陈眉公先生山房
　　除夕
　　杂诗四首
　　酬皖城孙生
　　欲偕舒章游金陵不果各赋诗十首
　　十四晚见闇公从金陵归感赋
　　秋风
　　塞下曲
　　秋暮
　　扬州
　　游任城南池（少陵赋诗地也）
　　汶济杂诗
　　抵都下久矣未得家书
　　长安月夕
　　有怀舒章用子美怀太白首句
　　癸酉除前一日
　　赠陈定生（御史大夫中湛子也）
　　九日南郊社集
　　重九后一日集子建宅观菊
　　月夜独坐
　　喜宗远从匡庐归
　　晚秋郊外杂咏
　　寒云
　　长至
　　湖南净慈寺
　　送徐司训官海州
　　立春
　　早春闺情
　　雨夜示闇公
　　除前一日
　　春日酬舒章言怀之作
　　今年梅花为积雨所困过悫人馆中见其娟然哀丽戏言欲以石甃其下如曲水之制酌其香雨斯亦事之可怀者赋以记之
　　群盗
　　读倪鸿宝先生制虚八策疏有感
　　春初集张子美馆中
　　送杨扶曦之湘阴令
　　酬万年少
　　南园即事
　　花朝溪上新雨
　　归家月中题庭前绛桃
　　诸将
　　百合
　　冯侍御谈晋中事有感
　　立秋日酬建阳沈令
　　七夕
　　秋居杂诗
　　夜泊浒墅
　　将抵无锡
　　舟行雨中有忆亡女（家以俗例，是日飨之）
　　立春夜
　　除夕有怀亡女
　　清明
　　暮春月夜游虎丘寺
　　送徐圣期省试金陵
　　晚秋暮雨
　　有感示闇公
　　久不得邸报
　　晚出左掖
　　会极门接诸司奏章
　　晓入端门
　　游米太仆漫园为米吉士赋
　　净业寺
　　御沟
　　燕中杂诗
　　得闇公书知与让木有卜邻之志却寄让木
　　寄怀彭燕又
　　出都次芦沟作
　　立春前一日雪中集龙潭舟次
　　戊寅元日
　　早春游娄东王玺卿东园
　　戊寅七夕病中
　　夜泊鹿城
　　同舒章晚泊黄浦
　　石斋先生筑讲坛于大涤山即玄盖洞天也予从先生留连累日
　　挽侯文中
　　浦口观潮
　　舟发金陵宿仪真
　　河上逢李映碧给谏谪还
　　桃源夜遇郑超宗落第还维扬
　　宿迁
　　途中
　　淮北忆家
　　雨后发下邳
　　将至峄县
　　峄县
　　兖州
　　汶上
　　东平
　　过东阿怀曹子建
　　过茌平有怀马周
　　苜蓿
　　经高唐伤旱
　　德州
　　交河
　　芦沟新城
　　渡马颊
　　济上立秋
　　秋归涉黄河
　　薄暮望海
　　山中晓行
　　朱家巷
　　七夕渡曹娥江
　　寄青田令杨龙友
　　吊东湖樵夫（逊国义士）
　　哭周勒卣
　　早春风雨
　　雹
　　初春阁夜
　　春雪浃旬自郡适诸暨
　　西陵初晴
　　西陵得家信
　　桃花
　　送张孝廉游广州
　　杂感
　　越署早春
　　得莱阳宋澄岚书序令昆华之贤从宗玉两令君及长嗣夏玉孝廉之变兼讯亡友周勒卣悽然赋酬
　　杭州使院有怀
　　流民
　　寄番禺令谢天愚
　　孟夏一日禾城遇钱宗伯夜谈时事
　　襄阳
　　吴兴
　　新秋蒋楚珍周天格二同年招饮台州东湖
　　郡阁秋夕
　　同毕李二寅丈重游许寺
　　富春城中作
　　冬涉曹娥江
　　冬雪之暨阳
　　斗子岩
　　慈溪道中
　　岁暮于役乌伤道中
　　送家大母还乡至禦儿梦入里门
　　早春李立斋令君邀游罨画溪
　　睢阳
　　初夏同倪司成吴金吾毕少府同游祁侍御寓山园亭
　　大风雨渡东阳江
　　予讨山越遇大水阻酥溪不得渡宿善溪
　　过酥溪水深不可涉从间道至上流十里渡
　　壬午生日发永康忆去岁在崇德前岁在都门
　　缙云
　　仙都
　　陟缙云冯公岭即木合岭也上有桃花隘
　　丽水九龙村
　　师次松阳宿净居馆闻警
　　石佛岭
　　云岩（地多灵迹）
　　夜观太白
　　除前一夕同毕玉台郡丞登望海亭
　　壬午除夕
　　初春送士渡钱塘
　　见新燕
　　见新柳
　　越署春雨
　　闻雁
　　寒月
　　奉先大母归葬庐居述怀
　　野望
　　登辰维阁
　　孟冬宿柴石上人精舍
　　七夕
　　出塞曲
　　早春野望
　　避地示胜时
　　仲春田居即事
　　游神山道院
　　送友北行
　　中秋宴友
　　除夕和友韵
　七言律诗
　　感怀
　　闻滇
　　少年
　　野祠
　　伤春
　　雪
　　晚晴见红霞覆积雪
　　初夏杂感
　　穆天子
　　春夜深雨闻邻家弦弄
　　中秋风雨怀人
　　至韬光岭
　　同游陆文定公墓舍
　　霞起阁即景是日立夏诸同社咸集赋诗竟日
　　生日偶成
　　送方扶予入都（时为国子博士）
　　送万年少还彭城
　　遇桐城方密之于湖上归复相访赠之以诗
　　送勒卣之金陵
　　赠转运崔使君
　　元日
　　上元
　　闻仲驭仪部以言事夺职
　　补成梦中新柳诗
　　梅花
　　春游
　　春感
　　梨花
　　桃花
　　玉兰花
　　紫藤花
　　孤鸳
　　长卿
　　奉酬皖城方密之见怀之作答秣陵之期也
　　寄赠温州杜方伯兼慰悼亡之作
　　消夏
　　七夕
　　秋夕沈雨偕燕又让木集杨姬馆中是夜姬自言愁病殊甚而余三人者皆有微病不能饮也
　　自慨
　　伤秋
　　留别舒章并酬见赠之作
　　润州
　　望射阳湖志云陈琳墓在其侧
　　梦中吹箫
　　兰陵野眺即事
　　经王粲墓
　　卫河道中
　　杨翰林伯祥过邸中投赠
　　彭舍人因万年少乞予作催妆诗戏赠二律
　　至后
　　待彝仲久不见至
　　蓟门雪中眺望
　　长安杂诗
　　甲戌长安元日
　　杂感
　　五日
　　送张子服昆弟从任广陵
　　寄上京山郑师
　　送吴骏公太史还朝时有寇警
　　闰秋杂感
　　送张冷石太守之任阆中
　　九日
　　秋尽杂感忆去岁初渡黄河
　　寄赠东昌徐见舆宪副先君同门生也
　　风夜
　　闻雁
　　水仙花
　　孟冬之晦忆去年方于张湾从陆入都
　　凤凰山望南宋行宫故址
　　西陵
　　湖上闻隔楼弦索
　　西溪有感
　　腊日暖甚过舒章园亭观诸艳作并谈游冶
　　早梅
　　乙亥元日
　　人日
　　登台野眺
　　送周勒卣游南雍
　　送徐闇公游南雍
　　五日
　　得扶曦湘中书地虽有山川之美而凋弊难治也
　　梦与杨伯祥同舟语时事时伯祥使蜀方归
　　初秋出城南吊迩机之丧随游陆氏园亭春初予辈读书处也感赋二律
　　赠张太羹使君
　　初秋
　　送蒋抑之年丈之官道州
　　八月大风雨中游泖塔连夕同游者宋子建尚木陆子玄张子慧
　　八月十五夜
　　读武纪
　　乙亥九日
　　九日泊吴阊
　　薄暮舟发武丘是日以淮警中丞发师北行
　　献留都范大司马
　　赠留都钱大鹤职方
　　登长干浮屠
　　出留都下马游顾司寇华玉墓顾能识江陵公于童子时异人也
　　丙子元日
　　人日
　　元夕
　　赠张运使泰岩年丈
　　送勒卣省试之金陵
　　寿包山许伯赞母夫人
　　送陈鹤朋应试武林
　　送张子美省试金陵
　　送陆文孙省试金陵时当七夕
　　得李舒章宋辕文秣陵书有忧时之语
　　书丙子秋事
　　元日日有食之
　　寿嘉兴令新安罗然明母夫人
　　早朝
　　韦园海棠
　　送雷圣肃之夔州推官
　　赠贾仲贲同年母节妇黄太孺人贾河间人也
　　初夏集万驸马白石园
　　京师五日时上幸西苑
　　又五日忆故乡
　　送同年章于野归江南
　　寄宋九青给事时方使册封赵藩
　　送宋令申给谏备兵武昌
　　送蔡云怡年丈备兵井陉
　　立秋日陈舍人几亭屠大行愚仙招饮水关晾马厂观荷同席者金水部伯玉
　　燕中秋感
　　寄李舒章宋辕文
　　古意
　　辽事杂诗
　　人日寄赠杨机部太史充东宫讲官
　　送吴来之大行还朝使晋归也
　　归德侯朝宗书来盛称我土人士之美兼慨世事诗以酬之
　　丁丑除夜时予方庐居
　　寄仁和令吴坦公吴约予春明游湖上也
　　立春
　　重游弇园
　　花朝戏作晚唐体
　　春泛震泽
　　辱李司马萍槎先生赠诗勉以世事兼许文笔忽忽奉酬聊存知己之感
　　于忠肃祠
　　钱塘东望有感
　　寄夏长乐彝仲
　　寄李惠安毖轩
　　送张讱叟给谏还朝
　　送方尔止还金陵将归皖桐
　　寄答密之于金陵
　　寄屠幼绳太史屠喜谈兵以大行改馆职异数也
　　寄怀唐吴江瞿瞿
　　送勒卣游睢阳
　　八月宿山中荒园
　　寄义兴夏给谏
　　吴淞江口眺望
　　戊寅九日同闇公舒章诸子登高之酌
　　寄乔圣任侍御时按浙中
　　送张子服游楚中应王学宪之聘
　　赠淮阳兵宪郑潜庵年丈
　　赠洪洞韩水部还朝
　　戊寅除夕
　　己卯元日
　　寄杨伯祥
　　勒卣从中州归纳董姬金陵人也作诗调之
　　送张鲵渊侍御巡闽还朝
　　奉酬越大夫卓凡见赠之作
　　酬曹封丘惕咸
　　赠冒嵩少佥宪时冒荐边才而长嗣襄为索五十寿诗
　　寄献海道王兵宪
　　送徐九一太史还朝
　　寄问陈彦升太史时尊公大中丞以边事下狱
　　赠淮扬袁临侯宪使
　　送杨龙友之青田令
　　己卯除夕
　　庚辰元日
　　送张玉笥中丞擢河道少司空随召陛见
　　送曾宪长霖寰年丈
　　寿梁溪封太史马公
　　登岱
　　扬州
　　寿苏松宋兵宪
　　高邮州
　　河间
　　送吴来之膳部请告还江东
　　赠文启美舍人
　　饮集水关
　　重游万都尉园亭
　　城西园访史道邻中丞不值（园在夕月坛侧）
　　赠方密之进士
　　送吴鲁岗比部恤刑广东
　　五日赐粽拟应制
　　赐扇拟应制
　　都下杂感四首
　　游天坛外垣
　　喜袁临侯开府郧阳却寄
　　赠周其章黄门
　　挽莱阳宋五河使君
　　宫燕
　　宫柳
　　德胜桥
　　宋廷尉九青先生极称舒章诗又谬赏鄙作赋此以慰舒章
　　寄怀徐闇公
　　送包长明同年出牧罗定
　　寄赠曹州刘大将军
　　初出都门
　　过高唐有郭生者云闻余至候数日矣遂以酒馔相饷
　　涂中见西南徼外诸夷贡使而作
　　会通河
　　舟中七夕作
　　赠扬州守冯玄度
　　庚辰除夕大雪时在越署
　　辛巳元日大雪
　　越署人日
　　二月复雨（时阅邸报有感）
　　霾
　　南镇
　　苧萝山
　　越州春日寄舒章
　　晓渡钱塘
　　五日郡署斋居忆去岁此日在都门同吴鲁岗比部包宜壑冯鸿宗二州守谢禔玄文学饮天坛今吴包在粤冯在晋谢在吴
　　诸暨逢万寿节
　　腊尽经兰亭
　　辛巳越中除夕
　　壬午越中元日
　　人日立春
　　送钱大鹤还吴阊时谪浙幕
　　送徐勿斋宫谕册封益藩
　　诸暨城南作
　　经乌伤因忆闇公欲卜居东义之间却寄
　　夜归姚江
　　赠豫章谢封君（括李，清远尊人）
　　雒阳
　　同祁世培侍御泛镜湖
　　献吴鹿友少司马
　　晚秋杂兴
　　送祁世培侍御入掌大计
　　吴兴太守陆公别驾张公招饮卞山白雀寺和熊伯甘令君
　　秋日寄方密之翰林
　　冯留仙巡抚天津邺仙拜少司马一时命下赋寄
　　寄怀杨机部太史时机部以漳浦之狱有连
　　赠方禹修漕使
　　癸未元日
　　送吴峦稚司理桂林
　　酬陈实庵翰林
　　潼关
　　天台万年寺
　　乌伤双林寺
　　秋日登越州能仁寺高阁
　　过宁海吊方正学先生缑城故里
　　金陵
　　秋日杂感（客吴中作十首）
　　登神山仙馆同惠朗胜时作
　　经陈徵士故庐兼问墓道
　　腊日
　　除夕庐居
　　人日
　　会葬夏瑗公
　　题虎丘石上
　　题梅花墅和眉公韵
　　九日登一览楼
　　乙酉岁朝
　　人日杂感
　　乙酉上元满城无灯
　　挽顾文所
　　伤春
　五言绝句
　　古怨词
　　朝来曲
　　夜意
　　采莲女
　　古意
　　长乐少年行
　　丽人曲
　　滕县道中
　　途中
　　放生诗鱼鸟各得一绝
　七言绝句
　　柳枝词
　　野驿
　　西湖漫兴
　　葛岭（传为贾平章别墅）
　　锡山即事
　　吴阊口号
　　清明
　　初夏绝句
　　秋宫词
　　秋雨同让木泛舟北溪各赋四绝
　　从军行
　　春官曲
　　青楼怨
　　青楼曲
　　殿前曲
　　闺怨
　　吴宫词
　　楚宫词
　　魏宫词
　　渡江
　　江都绝句同让木赋
　　南旺湖分水庙作
　　中秋逢闰
　　何处
　　寄让木问疾
　　仲冬之望泛月西湖得三绝句
　　送张子服之广陵约至时立春矣期以来年二月渡江南归为赋二绝
　　春思
　　春日早起
　　寒食
　　桐花
　　悼女颀诗
　　迎春曲
　　寿张鍊师
　　予从森阳曹君学射作诗赠之
　　赠蓟抚陈令威中丞陈繇宁前兵备擢抚蓟门
　　长安旅愁
　　授官岭南后属小疾卧邸中
　　涿州
　　途中寄彦升太史
　　朝发涿鹿雾
　　督亢
　　白沟
　　云中边词
　　上谷边词
　　宁前边词
　　岁暮怀舒章
　　上元送内弟张子服游邵陵
　　寒食雨
　　贺尚木生子
　　予读书池上屡有并蒂芙蓉戏题一绝
　　赠章沔阳
　　送伟南游匡庐
　　春游曲
　　归雁
　　邵伯驿
　　渡易水
　　登鄚州废城
　　鄚州堤上
　　雄县
　　宿桑乾
　　寄宣城令余赓之
　　人日夜观明月积雪
　　二月山行雪中见杏花
　　越中寒食
　　偶书时事
　　春宫曲
　　从军行
　　德清夜游作
　　哭张天如先生
　　去岁孟秋十三夜予从京师归遇天如于鹿城谈至四鼓而别孰知遂成永诀也今秋是夜泊舟禾郡月明如昨不胜怆然
　　朱云子赠诗有小筑剡中之意酬之
　　送徐乾若还宛陵兼询余使君
　　清明
　五言排律
　　春寒大风雨竟日分咏水让居
　　为杜徕西悼亡
　　献山东俘志感（诛叛将，故毛帅子也）
　　天津
　　寄赠密之
　　杨伯祥太史奉使册封蜀藩予遇之吴中作诗赠行兼述旧怀也
　　伤秋
　　上蒲州韩少师
　　吴越武肃王祠
　　寄罗湘中少宗伯
　　中都
　　晚春游天平
　　送宋子建应试金陵随至海州成婚
　　赠熊坛石大司马
　　伤春
　　赠吴骏公太史充东宫讲官
　　游云栖寺
　　灵济宫①
　　上董邃初少宰
　　赠钱牧斋少宗伯
　　寄吏垣张给谏讱叟（给谏以兵事疏荐予，有知己之感）
　　谒禹陵
　　恭谒孝陵
　　送李宝弓司理内召
　　黄建阳五河方今雄俊之士也与予同有事于山寇厥功懋焉仲冬当朝京师诗以赠之
　古风
　　杂诗
　　岁暮杂感
　　遣兴
　　寓言
　　惜捐（嗟贤人去国也）
　　幽人
　　田家诗
　　暑
　　凌河
　　北郊观梅
　　御史大夫张公抚浙时携二鹤归山东孕二雏焉以为瑞也图以记之命予赋其事
　　樱桃
　　冬日同万年少游横云山李舒章园亭
　　春昼独坐感怀
　　赠罗华亭纹山
　　从段桥雨泛出西陵桥
　　循苏堤至南屏下
　　从灵隐寺上韬光道
　　历南屏诸胜取雷峰路归湖中
　　春雨病坐读左氏春秋
　　春日寄献澹石师
　　上巳
　　诵舒章归家园诗遥和
　　初夏入山中
　　送勒卣之金陵省试
　　送闇公圣期应试金陵
　　送默公师应试燕都
　　送仁趾省亲永嘉
　　酬万年少
　　中秋偕闇公舒章让木集饮
　　十六夜又偕闇公让木诸同社集饮
　　留别闇公圣期
　　留别勒卣
　　伟男许予相送于广陵作诗以坚之
　　拟古诗十九首
　　　其一 行行重行行
　　　其二 青青河畔草
　　　其三 青青陵上柏
　　　其四 今日良宴会
　　　其五 西北有高楼
　　　其六 涉江采芙蓉
　　　其七 明月皎夜光
　　　其八 冉冉孤生竹
　　　其九 庭中有奇树
　　　其十 迢迢牵牛星
　　　其十一 回车驾言迈
　　　其十二 东城高且长
　　　其十三 驱车上东门
　　　其十四 去者日以疏
　　　其十五 生年不满百
　　　其十六 凛凛岁云暮
　　　其十七 孟冬寒气至
　　　其十八 客从远方来
　　　其十九 明月何皎皎
　　拟公燕诗
　　　其一 文帝
　　　其二 子建
　　　其三 仲宣
　　　其四 公干
　　　其五 德琏
　　　其六 元瑜
　　　其七 孔璋
　　　其八 伟长
　　咏怀（仿阮公体十首）
　　录别（计偕别友吴中作四首）
　　招隐诗
　　咏史
　　七夕（效玄晖）
　　秋闺曲
　　秋夜
　　舟行淮南道中
　　经淮阴有怀韩王
　　渡黄河之作
　　入都沧州道中
　　杂感（二首，感时所见也）
　　寒日卧邸中让木忽缄腊梅花一朵相示此江南篱落间植耳都下珍为异产矣感而赋之
　　旅病
　　寄怀万年少
　　寒雨
　　寄怀闻子将宗远归自钱塘知子将方养疾山中
　　秋暮游城南陆氏园亭
　　宣云感事
　　闻桐城乱久矣龙友从金陵来知密之固无恙也甚喜又以久不见寄书寒夜有怀率尔成咏
　　遗兴
　　赠汪翁
　　闻子将结庐吴山之上壬申秋予与周勒卣顾伟南徐闇公共登兹宇见修竹交密下带城堞万雉远江虚无婵媛其间风帆落照冲瀜天际真幽旷之兼趣也予赏其疏异许为赋诗忽忽未究今年冬晤子将于湖上心念幽栖卒未及登眺以续旧游竟责前诺追赋一章亦有今昔之感矣
　　集严子岸同沈昆铜闻子将彭燕又
　　岁暮遣怀
　　早春行
　　清明雨中晏坐忆去岁在河间
　　上巳城南雨中
　　春郊
　　酬舒章问疾之作用原韵
　　送子服之维扬兼讯子退期以八月会淮南
　　杂诗
　　上念故戚大将军功在社稷问其裔孙几人不忘勋旧以励来者感而赋诗
　　为宋子建悼亡
　　八月二十夜归庭中眺月
　　拟古
　　秣陵杂诗
　　岁暮作
　　上巳
　　徐九一太史邀游支硎山
　　送徐闇公省试金陵
　　方泽
　　苑中
　　春晚王京兆邀游城南韦园四声各六韵
　　嘉靖五子诗
　　　其一 李于鳞
　　　其二 王元美
　　　其三 徐子与
　　　其四 宗子相
　　　其五 梁公实
　　仲夏直左掖门送彝仲南归
　　玉泉
　　登玉泉山顶回望京室
　　赠恭顺侯吴国华
　　赠叶亳州奕武
　　京邸七夕
　　拟古诗（上山采蘼芜以下五首）
　　杂诗
　　拟古三首别李氏也①
　　萧史曲
　　岁暮杂诗
　　送同年赵太史谪闽中
　　送同年时子求之安阳令
　　由光福寺入青芝山房径西
　　登玄墓山
　　灵隐寺
　　古意和舒章
　　余山访陈眉公先生
　　吊卢司马
　　生日寄酬唐吴江杯斝之赠
　　九日昆山道中
　　寄怀妇翁张方同先生时令邵阳①
　　初入剡中
　　过天台望赤城作
　　陟桐岩岭
　　晓发诸暨大雾不见苧萝
　　望桃源作即世传刘阮遇二女处
　　富春渚
　　偕熊令君伯甘游乌伤云黄山
　　兰溪
　　渡江值雨
　　吴兴道中
　　临海道中
　　夜半风雨渡曹娥江
　　下信安江至龙丘
　　雨中行建德江
　　舟次七里濑
　　萧山许寺作（许玄度所舍宅也）
　　越中郡斋送徐圣期还松江
　　郡斋春日
　　修禊兰亭仿古
　　暮春晦前一日语溪道中
　　讨山寇至平昌憩项中丞双溪园
　　熊水部徵甘与予同讨山寇水部徵兵西道赠诗一章
　　苦雨
　　阻雨善溪
　　出栝苍门渡江
　　初春雪霁
　　始宁道中
　　宋孝宗陵下作
　　寄赠舒章
　　舟中立秋
　　十二夜对月
　　十三夜对月
　　十四夜诸僚长见过是夕无月
　　十五夜对月
　　赋得浣纱石
　　杂诗
　　同惠朗处中胜时分赋高士传
　　　其一 严君平
　　　其二 庞德公
　　咏古
　　戊寅春仲同志集君子堂即席为建安联句
　　昆明池治水战歌
　　废苑行
　　分咏西京杂记得新丰
　　学义山烧香曲
　　老将行
　　登州行（作于四五月间）
　　迟暮行
　　妍歌
　　边风行
　　壮游行（送董子也）
　　池上寒月与客集宗远园亭限如字
　　春寒曲
　　春煖曲
　　花朝大风
　　寒食雨郊行
　　蔷薇篇
　　大树行同舒章赠子美
　　收登行
　　赠文湛持先生
　　送伟男应试金陵
　　彷佛行
　　秋潭曲（偕燕又、让木、杨姬集西潭舟中作）
　　少将行
　　今年行
　　予偕让木北行矣离情壮怀百端杂出诗以志慨
　　献马行
　　剑术行
　　射蛟歌
　　凤头行（和李子作也）
　　策勋府行
　　白靴校尉行
　　望下邳作
　　与客登任城太白酒楼歌
　　霜月行（作于魏郡清渊，三首）
　　长安夜归曲
　　寒夜行兼忆舒章
　　孟津行
　　癸酉长安除夕
　　送李舒章游新都
　　送杨扶羲入都授官
　　寄怀吴来之大行
　　明秋曲
　　雨中过李子园亭
　　寄衣曲
　　华山刘鍊师欲刻道德经于老君洞口属予书一章并赠以诗
　　十月
　　赠河中韩别驾（相国介弟也）
　　仲冬十二日湖上方暖夜二鼓呼小艇循两堤并南山环湖而归抵岸则鸡三唱矣同游者为彭燕又张幼青诸君
　　甲戌除夕
　　早春初晴
　　阳春歌（和舒章）
　　樱桃篇
　　春日风雨浃旬
　　观杨龙友射歌
　　伟南筑居远郊鲜入城市近闻其事释氏甚谨作诗问之
　　苑马行（安定二苑马为贼所掠也）
　　立秋后一日题采莲图
　　秋夜
　　代州行
　　乙亥除夕
　　寒食行
　　寿李若鹤年丈舒章尊人也
　　送李舒章省试之金陵
　　送宋辕文应试金陵
　　丙子九日雨中同客宴集邻汝楼
　　计偕之役尚木先行歌以送之
　　南海子
　　观石鼓歌
　　皂雕行
　　哀属国
　　高梁桥行（偕夏彝仲、钱仲驭游赋）
　　游郑戚畹园亭
　　寄郢中郑澹石座师
　　孙新斋同年索诗寿其母龚太孺人聊成短章兼述今昔之游也
　　袁临侯先生督学山右为御史奏下狱晋人伏阙称冤状者数百人适御史以他事逮天子命转公一官备兵武昌郡余作诗送之
　　咏吴骏公太史邸中丁香花
　　秋月篇
　　长相思
　　当垆曲
　　乌夜啼
　　上巳行
　　悲济南
　　檀州乐
　　东皋草堂歌
　　万卷楼歌为王子彦赋
　　春日行游城南作
　　二月十五夜
　　东郊即事同谢禔玄宋辕文
　　蜀山行
　　送杨伯祥还豫章
　　题杨龙友仿襄阳云山卷歌
　　平原有怀颜鲁公
　　寄密云赵匡谷中丞
　　赠孙硕肤职方
　　秋雨过真娘墓
　　咏严先生钓台
　　秋风行示伟南视玄
　　赠孙克咸
　　酬吴次尾
　　立春前三日寄舒章京师
　　大梁行
　　夜半走金华道中
　　落花篇
　　辛巳七夕于役吴兴同辕文饮陆太守陈司李壬午元夜复在前席怅然有怀赋寄辕文
　　匡山吟寄灯岩子
　　刘户部九符谪理杭州与予雅相契也居无何以原官召还赋诗赠别
　　越中清明忆长安作
　　送家大母还松江至槜李感赋
　　邯郸少年行
　　雒阳女儿行
　　寄献石斋先生
　　送王畹仲备兵韶州
　　石翁师召后以仲冬过越晤鸿宝先生却归漳南闰月闻虏师大入畿辅鸿宝先生募义旅入卫丙子之役石翁师首倡勤王旧勋不可忘也献诗志怀
　　送倪鸿窦少司马学士赴召闻有虏警随率义旅勤王
　　寄上京山郑师
　　清明登越州门楼
　　古有所思行
　　九日虎丘大风雨
　　白日行
　　前缓声歌
　　登高丘而望远海
　　杜鹃行
　　怨诗行
　　枯鱼过河泣
　　猛虎行
　　易水歌
　　月夜游剑池作
　　平陵东
　　陇头吟
　　冰池篇
　　贫交行
　　怨歌行
　　种柳篇
　　岁晏仿子美同谷七歌
　　上元行
　　饮徐文在山亭
　　明妃篇①
　词
　　如梦令 本意
　　如梦令　艳情
　　长相思　西湖雨中
　　点绛唇　春日风雨有感
　　点绛唇
　　点绛唇　闺情
　　浣溪沙　闺情
　　浣溪沙　杨花
　　浣溪沙　五更
　　菩萨鬘　春晓
　　菩萨鬘　春雨
　　诉衷情　春游
　　丑奴儿令　春潮
　　谒金门　五月雨
　　清平乐　春绣
　　更漏子　春闺
　　忆秦娥　杨花
　　画堂春　春闺
　　画堂春　雨中杏花
　　望仙楼　夜宿大蒸西庄
　　醉桃源　题画
　　山花子　春恨
　　山花子
　　桃源忆故人　南楼雨暮
　　眼儿媚
　　柳梢青　春望
　　武陵春　闺怨
　　少年游　春情
　　惜分飞　咏柳
　　醉花阴　艳情
　　醉红妆　咏萤
　　探春令　上元雨
　　探春令　游丝
　　南柯子　春月
　　望远行　人日
　　浪淘沙　感旧
　　浪淘沙　春恨
　　双调望江南　感旧
　　南乡子　春闺
　　南乡子
　　南乡子　春寒
　　木兰花令　寒食
　　虞美人　有感
　　虞美人　立春
　　虞美人
　　虞美人　咏镜
　　醉落魄　春闺风雨
　　醉落魄　春闺风雨
　　踏莎行　春寒
　　踏莎行　春寒闺恨
　　踏莎行　寄书
　　小重山　忆旧
　　唐多令　寒食（时闻先朝陵寝，有不忍言者）
　　蝶恋花　春闺
　　蝶恋花　春晓
　　蝶恋花
　　蝶恋花 　除夕舒章以此词见寄因秉烛和之
　　蝶恋花　春日
　　蝶恋花　落叶和舒章
　　临江仙　小春
　　苏幕遮　清明
　　苏幕遮
　　渔家傲　春暮
　　青玉案　春暮
　　青玉案　春思
　　天仙子　春夜
　　天仙子　春恨
　　江城子　病起春尽
　　千秋岁　有恨
　　蓦山溪　寒食
　　满江红　五日同子建尚木
　　满庭芳　和少游送别
　　玉蝴蝶　美人
　　念奴娇　春雪咏兰
　　二郎神　清明感旧
　　乳燕飞
　　南乡子　春风
　　锦帐春　画眉
　　木兰花　杨花
　　山花子　雨愁
　　醉花阴　不寐
　　一剪梅　咏燕
　　玉楼春　冬别
　　小重山　水阁春月
　四言诗
　　曜灵之什
　　有虺宛宛
　　南溟八章
　　鸤鸠
　　初观政刑部自励
　　辛巳上巳同太守王公郡丞毕公别驾李公修禊兰亭效古
　　朔风
　乐府曲辞
　　艳歌行
　　度关山
　　王明君
　　猛虎行
　　西门行
　　东门行
　　长歌行
　　饮马长城窟行
　　野田黄雀行
　　怨诗行
　　邯郸才人嫁为厮养卒妇
　　琅琊王歌
　　读曲歌
　　子夜春歌
　　子夜夏歌
　　子夜秋歌
　　子夜冬歌
　　懊侬歌
　　华山畿
　　独漉篇
　　雉朝飞
　　君子行
　　行路难
　　悲哉行
　　相逢行
　　燕歌行
　　东飞伯劳歌
　　枯鱼过河泣
　　长安道
　　空城雀
　　胡无人
　　陇头吟
　　长相思
　　秦女卷衣
　　夜夜曲
　　湘弦曲
　　邯郸少年行
　　紫玉歌
　　江南曲
　　古别离
　　秋夜长
　　水仙谣
　　折杨柳歌
　　绿墀怨
　　夜度娘
　　襄阳踏铜鞮
　　长安有狭邪行
　　蒲生行
　　虎欲齧人行
　　出自蓟北门行
　　艳歌何尝行
　　东武吟行
　　陌上桑仿颜光禄秋胡诗
　　结交绝交行
　　善哉行
　　煌煌京洛行
　　短歌行
　　丹霞蔽日行
　　朱鹭
　　思悲翁
　　艾如张
　　上之回
　　翁离
　　战城南
　　巫山高
　　上陵
　　将进酒
　　君马黄
　　芳树
　　有所思
　　雉子班
　　圣人出
　　上邪
　　临高台
　　远如期
　　石流
　　陇西行
　　豫章行
　　董逃行
　　白头吟
　　乌生
　　箜篌引
　　平陵东
　　王子乔
　　淮南王
　　相逢行
　　艳歌行
　　蝶蝶行
　　前缓声歌
　　怨诗行
　　怨歌行
　　折杨柳行
　　吁嗟篇
　　桂之树行
　　当欲游南山行
　　当墙欲高行
　　当事君行
　　西门行
　　东门行
　　伤歌行
　　长歌行
　　乐府
　　却东西门行（代魏武本意）
　　门有车马客行
　　薤露（学魏武体感时，《蒿里》同）
　　蒿里行
　　步出夏门行
　　　其一 观沧海
　　　其二 冬十月
　　　其三 土不同
　　　其四 龟虽寿
　　秋胡行
　　对酒
　　钓竿行 其十五
　　精列
　　上留田行
　　江南
　　钓竿行
　　驱车篇
　　白马篇（代陈思王本意）
　　美女篇
　　种葛篇
　　野田黄雀行
　　名都篇
　　升天行
　　五游篇
　　仙人篇
　　弃妇篇
　　斗鸡篇（代陈思王本意）
　　妾薄命
　　盘石篇
　　白纻舞歌
　　满歌行
　　鸡鸣
　　茱萸女
　　长干曲
　　苏小小歌
　　沐浴子
　　企喻歌
　　钜鹿公主歌
　　黄淡思歌
　　幽州马客吟歌
　　慕容家自鲁企由谷歌
　　碧玉歌
　　长乐佳
　　懊侬歌
　　读曲歌
　　团扇郎
　　前溪歌
　　黄竹子歌
　　江陵女歌
　　宿阿曲
　　道君曲
　　圣郎曲
　　娇女诗
　　白石郎曲
　　青溪小姑曲
　　湖就姑曲
　　姑恩曲
　　采莲童曲
　　明下童曲
　　同生曲
　　石城乐
　　乌夜啼
　　莫愁乐
　　估客乐
　　襄阳乐
　　三洲歌
　　采桑渡
　　江陵乐
　　青阳度
　　青骢白马
　　共戏乐
　　女儿子
　　捉搦歌
　　范阳井
　　谷城歌
　　辽兵行
　　小车行
　　卖儿行
　　韩原泣
　　复雠行拟古乐府
　曲
　　为宋尚木题梅下美人图
　　　其一 倾杯赏芙蓉
　　　其二 玉芙蓉
　　　其三 普天乐犯
　　　其四 朱带锦
　　　其五 尾声
　　咏柳五首
　　　其一 集贤宾
　　　其二 黄莺儿
　　　其三 簇御林
　　　其四 猫儿坠
　　　其五 尾声
　骚
　　众薆①
　　讼魃
　　闵奄（悼友人潘子桓也。）
　琴操　思归操










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









陈子龙诗词全集 - (明清)







陈子龙　朝代：明末

已收录作品：1905首

人物简介

中国历代人名大辞典
【生卒】：1608—1647 【介绍】： 明末松江府华亭人，字人中，更字卧子，又字海士，号大樽。少有才名，与夏允彝等结几社，又参加复社。崇祯十年进士。选绍兴推官。东阳许都起事，子龙以故交劝降，许以不死，而巡按御史竟杀之。子龙争，不能得。擢兵科给事中，命甫下而京师陷，乃事福王于南京。请练水师，言中兴之主当身先士卒。不听，辞归。南都失，遁为僧。寻受鲁王兵部尚书，结太湖兵欲举事，事露被擒，于被械送途中投水死。乾隆时谥忠裕。子龙以风节著，诗词古文亦称大家，领袖明末文坛。词尤有名，与同里诸名士形成云间词派。有《湘真阁稿》、《安雅堂稿》、《白云草》等集。清人王昶编为《陈忠裕公全集》。子龙尚辑有《明经世文编》。
词学图录
陈子龙(1608-1647) 字卧子，一字懋中、人中，号大樽，又号轶符。松江华亭人。南都失陷，在松江起兵抗清，自为监军。兵败易僧服，受南明鲁王兵部职。联络太湖义军图复举。事泄被执于苏州，押送途中乘间投水死。清乾隆时谥忠裕。早年入复社，又与夏允彝等结几社，以气节相砥砺。与李雯、宋徵舆并称"云间三子"，开云间诗派、词派。文恢肆而神骧。诗高华雄浑，睥睨一世，为明诗殿军。词妙丽深婉，神韵天然，亦称大家。有《陈忠裕公全集》、《陈忠裕公词》。
槜李诗系·卷四十
字卧子，青浦人。官兵科给事。
御选明诗姓名爵里
字人中，更字卧子，青浦人。崇祯丁丑进士，除惠州推官补任绍兴升吏部主事改兵科给事中有白云草庐居湘真阁诸槁
维基
陈子龙（1608年—1647年），字卧子，号轶符，晚号大樽，明末政治人物、诗人，直隶松江府华亭县（今上海市松江区）人，青浦县籍。陈子龙由祖母抚养长大，天启三年（1623年）十六岁参加童子试。崇祯元年（1628）与湖广宝庆府邵阳县知县张轨端之女结婚。崇祯三年（1630年）中式庚午科应天乡试举人，崇祯十年（1637年）登丁丑科进士，出任广东惠州府推官。官至南京兵科给事中。福王于南京即位，子龙上防守要策，请召还前吏部尚书郑三俊，朝廷不听，隔年二月，以奉养父母为由离开朝廷。后出家，法名信衷。屡次起兵抗清，后联络太湖反清武装，图谋起事，最终兵败逃亡。夏之旭自杀后，陈子龙到密友侯岐曾的仆人刘驯家里躲避，又逃至其婿昆山顾天逵兄弟处。不久在吴县潭山顾天逵祖墓被操江都御史陈锦所逮捕，永历元年（清顺治四年，1647年）6月15日夜间，在登船前往江宁的途中穿过跨塘桥时，陈子龙挣断镣铐，投河自杀死，被割下首级，抛尸河中。陈子龙的学生们捞其遗体，将其安葬于陈氏坟地。乾隆间追谥忠裕。











五言律诗



春望

春深天意静，草满碧无声。
野阔烟难并，山浓雨易成。
火应残海国，花及缀江城。
掩抑伤心细，吴农且放耕。




对莺


啼魂时隐艳，软语待春催。
丽曲温香里，美人烟雾台。
雨深花幕病，日弄柳衙诙。
造次怜看汝，游丝可自媒。




江南赠别


自古相思地，离筵意渺然。
雨深南国暮，云满北征年。
寇盗悲横野，蛟龙喜浴川。
时艰更行役，大抵急幽燕。




病鹦鹉


久为帘幕客，心性学吴姬。
同悴风前伴，相思陇外知。
多言老更甚，解梦病增疑。
莫厌樊笼困，春鹰不敢窥。




早春


嫩寒犹傍雨，莺弄促芳春。
香洗怜梅婢，波清落雁臣。
山光开小羽，雷势发群鳞。
空野烟云薄，迢迢倍损神。




晓


空光云外至，淡滟散林乌。
残月初回梦，幽花渐入图。
乍明羞障幕，先暖照笙竽。
行乐如昏旦，华年不可俱。




燕巢


海滨羁旅客，幸托画梁宜。
养子仍能稳，污泥不在卑。
知兵营暗垒，识向避非时。
莫恨秋风蛰，华堂今正危。




杨梅


盘餐媚朝日，五月艳新姿。
绛雪寒清幄，明星缀晓枝。
礼无原庙荐，驿少后宫驰。
分饷江湖士，流红染越丝。




送密之归皖桐


君归秋色尽，落叶九江哀。
宿雁依寒水，潜蛟避古台。
衍馀图马在，机及木牛来（密之衍《易解》，作木牛）。
霜月横吴楚，清光送客杯。




送杜囧思省亲温州


小舫逐烟姿，君行知有思。
涉江神女赛，度岭石门诗。
明月夜深缓，阴峰暑到迟。
聚欢应好梦，我意欲相期。




圣期别业即景


其一


晨光风渚淡，首夏濯群妍。
远浦估船泊，高林梵鼓传。
岸香藤覆水，墓湿草深烟。
尽日荒郊路，江流同去年。

其二


雨淡海棠外，春深弄小红。
犹残花梦后，已入夏云中。
深陇常藏雉，清江欲下虹。
农家早收麦，官吏晓年丰。

其三


虚室河干静，青苔深浅同。
渔蛮丝网月，龙女绣幡风。
麦秀歌村老，蓬辛泣小虫。
避愁无地好，踏径暝梵宫。




行乐词十首


其一


小少通轻侠，家门事事宜。
初成巫雨赋，新聘茂陵姬。
玉碗分长乐，珊鞭贡月氏。
青楼随意入，不信有相思。

其二


高楼临曲沼，朱槛动波涛。
别院空歌舞，中堂列羽旄。
难忘三妇艳，早结五陵豪。
夜饮何能倦，深寒解玉绦。

其三


珠帘花正艳，春梦入葳蕤。
碧玉笼娇鸟，沈香浴小姬。
早冠迎剑客，昼饮试筝师。
日暮归何处，银灯杨柳丝。

其四


池馆新成列，来寻旧酒徒。
水嬉开曼衍，春倦借樗蒱。
宫样监奴舞，戎装燕女扶。
自矜能任侠，有客履明珠。

其五


谁家好男子，甲第五侯中。
世爵当横玉，先朝有赐铜。
雀屏秦镜碧，凤枕汉环红。
犹恨难为宿，长歌教小童。

其六


清丽仍儒雅，风流不负身。
性能通乐府，名早厕骚人。
小史匀笺腻，青娥捣药新。
诗成花幕下，灯火晚留宾。

其七


待月楼头宴，霜飞龙脑尘。
赐钗双翡翠，压袖小麒麟。
闭幕矜歌妓，持金看浴人。
温柔兼激宕，意气往来新。








其八


出猎平郊道，红妆队队霞。
探丸望杨柳，踏镫理琵琶。
佐酒龟兹乐，传围大宛騧。
醉娇联骑去，油壁晚还家。

其九


春江妙含雨，锦缆濯烟姿。
绕岸声歌合，沿溪香粉遗。
佳人沈玉珥，神女献金支。
彷佛陈王事，年华不可衰。

其十


未极人间乐，宁知真有焉。
碧云扶殿阁，素月馆婵娟。
穆满旌旗日，刘郎陵墓年。
若云天上好，何不遂神仙。




舟涸


舟影清虚断，秋炎日夕加。
幽燕传厌雨，江浙反霾沙。
越女担盐横，村童堰水哗。
忧虞万端在，行旅莫长嗟。




偕诸公集盛氏


俗士久不遇，雅人天下稀。
文章矜意重，游戏壮心违。
塞北闻兵聚，城南见鸟飞。
诸公无寂寞，日月未全非。




偕万年少李舒章宿陈眉公先生山房


其一


与客俱好静，夕阳水上寒。
遂繇晚山下，颇历幽人端。
乌鹊振风起，松杉入照残。
夜深更语笑，明月畏相看。

其二


连袂上云岫，寒心各自知。
预营高士墓，乃筑仙人祠（时先生方营生圹，筑吕仙祠于其旁）。
江海鸟飞内，冰霜月起时。
幽幽林木下，浩荡不能思。




除夕


城中百万户，绕绕管弦前。
风俗随乡古，烟花隔岁妍。
未应悲白发，能不怨芳年。
明日春光满，经过剧可怜。




杂诗四首


其一


岂愁春易暮，天地日崎岖。
不待驱鸣马，相将祀野狐。
边关分禁闼，台阁畏江湖。
受谏何年事，临风意转孤。

其二


弹射非今日，逢迎自昔长。
乌台伤谏草，凤阁愧飞章。
还诏虚风节，联辞谢纪纲。
可怜湖海士，无力奏明光。

其三


干戈生日夜，不见奏金铙。
雾塞已三晋，风清仅二崤。
岂应天雨粟，徒兆鸟焚巢。
尊贵仍槐棘，悲愁自草茅。

其四


河北飞蛾盛，山东困兽张。
长围开一面，夹击委三方。
虎节神于电，龙章薄似霜。
洛中边使断，贵粟未空囊。




酬皖城孙生


遥思江外地，名士有芬芳。
结客满天下，移书此一方。
妖蛟潜汉帝，丽女属孙郎。
彷佛英雄事，君怀不可忘。




欲偕舒章游金陵不果各赋诗十首


其一


自隔金陵道，今来第四秋。
星辰罗帝阙，龙虎抱江楼。
气象年年大，登临处处愁。
风流如晋代，无梦到西洲。

其二


区中仍故宅，不复寓荆扬。
襟带疑清渭，规图似洛阳。
御街营细柳，庙貌近长杨。
叹息西京老，柴门对未央。

其三


忆出东华省，钟山谒秘宫。
熊罴依日月，弓剑化崆峒。
陵户松杉下，群臣图画中。
不逢高帝世，深愧事雕虫。

其四


更忆鸡鸣埭，勋庸王者姿。
河山荒国邑，烟雨剥旌旗。
不见征诛事，惟看明盛时。
中原谁可问，六代令人悲。

其五


佳丽江南日，清流偃大航。
柳枝披市屋，莲子绕宫墙。
积翠迷飞阁，真珠拾画樯。
更经三女庙，明月夜焚香。

其六


城北清凉寺，前朝避暑游。
藤萝水上覆，鼯鼠谷中秋。
处处迎卢女，家家祀蒋侯。
应怜烟草地，不见景阳楼。

其七


侧足兴王地，伤心霸业衰。
化龙终寂寞，射雉已迷离。
月冷贵妃井，风寒太子池。
何年凭吊尽，江水不知悲。







其八


昔人多旷远，今日更繁华。
东府诸王宅，含章公主家。
月中望杨柳，天际弄琵琶。
亡国寻常事，非关玉树花。

其九


清心怜顾妇，水曲弄明珠。
迎女惭桃叶，无郎唱小姑。
浅烟双桨动，带月半窗扶。
莫恨情人少，千秋愁未殊（有感也）。

其十


昔共同门友，寂寥江表姿。
豪华羊侃伎，风调谢公姬。
晋代词人歇，吾家狎客衰。
此方愁绝地，何许更伤离（忆周、徐诸子）。




十四晚见闇公从金陵归感赋


其一


不有开清庙，难施万石钟。
叩牛歌宁戚，非马辨孙龙。
馀子才无敌，诸公礼自恭。
明时多意气，为尔访芙蓉。

其二


我交多泛爱，如尔更渊然。
高密难为客，南州谁见贤。
诸儒推岳岳，弟子诮便便。
各有千秋在，扬家今尚玄。




秋风


其一


白日空庭过，秋原倚大荒。
风吹莲粉黑，云带雁翎黄。
海上烽烟重，江南感慨长。
壮心驰蓟北，匹马扫□霜。

其二


各有雄心在，秋风两不平。
稻黄天暝暝，桂白月盈盈。
虎啸千秋动，鹰盘百鸟轻。
少年方击楫，未敢问莼羹。




塞下曲


其一


落日缘边去，云沙相对黄。
传烽近星斗，徙帐逐牛羊。
姑衍将军禅，河源校尉详。
莫愁残虏在，有策断西羌。

其二


千里鸣哀角，荒荒动戍楼。
橐驼铜狄夜，雕雁玉关秋。
万马随龙种，三军拜虎头。
更收河右地，自此号凉州。

其三


频年出汉将，六郡徙良家。
雪积黄河岸，风高青冢沙。
羌童弹鸟鼠，胡女弄琵琶。
别部天山外，分兵逐浑邪。

其四


壮士纷纷在，关中气莫当。
早随骑都尉，生得右贤王。
葱岭连西极，龙沙阻北荒。
古来矜武节，此地净□霜。

其五


长安万馀里，东望暮云扃。
边驿戎王邸，天山汉将铭。
塞榆犹历历，关柳更青青。
无数临洮勇，伤心对短亭。

其六


属国新朝汉，阳关西向开。
一城当雪碛，双隘立烽台。
远节何年反，降羌几种来。
将军愁未解，小队射生回。




秋暮


其一


夕阳朱草外，新月暮虫前。
素袜欺秋水，红裳吹晚天。
云纹盘落雁，池影对枯莲。
愁绝潇湘路，双弹帝女弦。

其二


独对满庭草，幽心不可名。
秋香情入暝，云叶魄生明。
移烛金波薄，添衣玉露轻。
自听孤鹤过，碧落久无声。




扬州


其一


今日江都道，垂杨剩几枝。
雾因金兽结，风待玉人吹。
绣土香消夜，寒塘月起时。
红楼应更醉，莫使昔年悲。

其二


江南年少子，处处逐青娥。
怕问雷塘事，终怜水调歌。
牙樯淮雨暗，玉管楚声多。
夜半城头角，飘零怨紫罗。

其三


秋风谁与唱，明月至今哀。
已梦江南客，犹欢大业杯。
神仙归雾雨，环佩失楼台。
自吊芜城赋，凄凉又几回。




游任城南池（少陵赋诗地也）


自昔词人见，今来共黯然。
驿亭官柳道，池馆暮云天。
吊古寻遗碣，徵歌问采莲。
何堪携鲁酒，浩荡晚秋前。




汶济杂诗


其一


齐鲁千秋路，关梁万里游。
平畴骄雉兔，土室傍梧楸。
云出东封盛，河伤南徙愁。
寂寥无壮士，霜雪满吴钩。







其二


平野冥冥气，居人极望中。
城分莒子国，殿似鲁王宫。
老鹤盘天碧，妖狐吹火红。
维舟荒岸下，木落古祠空。

其三


不见多文学，荒茫何处村。
黔黎轻黍稷，朱户畜鸡豚。
侠客惊鸣镝，焚香拥绣幡。
问风频洒泪，东海尚游魂。

其四


莽莽层沙见，川原无是非。
犬骄风劲猎，鸟骇日寒飞。
小市船朝集，孤城吏夜归。
北来星使冷，应已授冬衣。

其五


东秦凭览内，昔日甲兵间。
避地人谁见，雄图意可攀。
水封邹峄穴，云拥穆陵关。
横海方传捷，三齐且破颜。

其六


沙草随朝雾，长天覆几重。
鲁云犹似马，汶水半名龙。
城郭风尘际，舟车日夜逢。
渐深云景怯，未敢访登封。

其七


涓涓流石路，离别在南池。
地脊如天党，山根足雨师。
牛羊龙女宅，松柏禹王祠。
为有朝宗道，川符贡不衰。

其八


寂寞皆贤圣，遗风更渺茫。
文章青史信，陵墓白云长。
稷下谈无敌，龟山操可伤。
纷纷多我道，兴废在神乡。

其九


千里浮舟竟，纠纠戍卒风。
岂无输塞下，有计宝关中。
恶少横盐去，谁何露刃攻。
可怜皆奥壤，阡陌几时空。

其十


圣德深垂俭，王供递不烦。
忧虞都水使，意气小黄门。
盐铁标灵荐，弓刀媚至尊。
贤豪徒扼腕，按剑与谁论。




抵都下久矣未得家书


别绪分秋去，于今月再弦。
梦魂当雁侣，冰雪滞莺年。
京国云霄上，江城牛斗边。
况闻多战斗，忍对晚风前。




长安月夕


其一


画角吹残夜，金缕唱薄寒。
千门承玉碗，九陌照银鞍。
青女魂犹白，黄姑影自丹。
应怜并州戍，昨日冻桑乾。

其二


灯火高燕市，云涂万里空。
鸦惊宫树下，鱼冻玉沟中。
金鹤螭头影，铜人鸱尾风。
沈沈瑶阙静，醉尉莫相逢。




有怀舒章用子美怀太白首句


不见李生久，荒哉梦日深。
文章谁我党，泉石岂君心。
燕市狗屠酒，吴城凤女簪。
回思游侠伴，何处用黄金。




癸酉除前一日


其一


亦识他乡意，同时几客愁。
人情趋帝里，春态到幽州。
自失华年去，羞从侠少游。
侧身天下事，寂寂厌无谋。

其二


晏岁纷纷事，相思梦不全。
陆机方入洛，乐毅更游燕。
念乱无俦侣，辞亲愧岁年。
尚随日月后，强饮及春前。




赠陈定生（御史大夫中湛子也）


此客乘青翰，飘然若有神。
家声党锢后，时誉结交新。
南国多君子，西台独老臣。
两溪渔猎地，何用旁风尘。




九日南郊社集


斜日聚群彦，高原风更凉。
凫鹥明水影，禾黍废台旁。
痛饮非长策，良辰真可伤。
还将渔猎态，落拓九秋霜。




重九后一日集子建宅观菊


共此杂英暮，清晖照曲房。
香魂摇楚殿，酒态据胡床。
橘柚金盘冷，蝤蛑铁甲张。
何当良会散，明月映寒塘。




月夜独坐


揽衣随杳冥，云雾共清深。
明月常相见，幽人愁至今。
梧桐摇暮景，蟋蟀断秋心。
屡梦姮娥冷，天高何处寻。




喜宗远从匡庐归


其一


秋山迥相待，羡尔访庐君。
振袖江湖小，凭栏吴楚分。
康王谷中水，天子障边云。
无限幽栖志，斯人自不群。







其二


闻说归宗寺，松杉出晋年。
有花云自染，不雨瀑常穿。
彭蠡千帆转，浔阳九派悬。
惠询风已渺，何处可谈玄。




晚秋郊外杂咏


其一


大野冥冥气，清秋散落晖。
白云凉水曲，丹树静山扉。
飞雉三冬丽，晴鸿万里归。
何堪分手处，月露夕霏微。

其二


枫林摇落暮，明净对孤秋。
已见月寒苦，惟馀山夜幽。
蛟龙蛰大野，桑柘翳荒丘。
独立河梁晚，清波更不流。

其三


远浦参差动，朱霞夹日轻。
筹飞流水急，芦映落晖明。
城郭连秋壮，风烟入夜平。
玉衣天外冷，把袖一心惊。

其四


秋晴修里社，玉粒尽除芒。
杂树绕乌雀，荒祠走麝香。
寒纶渔事寡，片版吏归忙。
征赋何年减，无繇假稻粱。

其五


野水犹侵岸，寒溪绕暮云。
蒹葭相对落，鹅鹳已成军。
海国北风晚，吴城薄雾分。
不堪惆怅事，回首忆离群。

其六


陇头云欲没，逐望各生愁。
瑟瑟风霜至，荒荒天地收。
千山摇落照，万木振高秋。
独坐孤亭晚，昏鸦满废丘。

其七


天高迥野旷，不复听吟虫。
衰草居然白，寒花强自红。
霜明群雁影，叶冷一溪风。
楠柏犹寥落，亭亭极望中。

其八


把酒愁难定，非关秋易醒。
幸无豺虎急，已觉蕙兰零。
冷浦菰根黑，霜畦菜甲青。
何妨为大隐，耕稼傍沧溟。




寒云


荒荒何所有，暮霭倚山横。
断续吴城出，苍茫海树平。
日黄寒共影，雨白照还明。
愁绝孤鸿夜，辛勤万里行。




长至


其一


寒鸦分曙色，城郭晓烟青。
桧柏高霜气，兰芸发夜馨。
煖风花泛泛，长景酒冥冥。
独忆蓬莱上，龙鸾贺紫廷。

其二


佳晨难晏坐，日月近芳菲。
风动星辰转，云长雁鹜飞。
春心凭玉管，朔气满金徽。
应有边庭乐，今朝射猎归。




湖南净慈寺


湖南幽绝处，林麓共苍然。
鸟识松楠路，鼯飞钟磬前。
梵宫山月夜，水驿海云天。
大道斜临北，悠悠更几年。




送徐司训官海州


其一


君去清淮道，诸生绛帐间。
俗馀剡子国，天外郁洲山。
夜雾长鲸立，晴云野鹤还。
尝闻三岛事，从此一追攀。

其二


此夕离筵酒，孤亭骤雨残。
怜君丞相后，犹作腐儒看。
蛑蛎春山没，蔷薇夜水寒。
遥思射鱼处，沧海各漫漫（蛎山、蔷薇河，海州地名）。




立春


其一


晚岁移芳景，梅花照眼红。
飞云摇夜泽，杂雨度春风。
有国怀刘向，何人忌孔融。
还应歌沔水，念乱与谁同。

其二


清时方晏坐，岁月已遄征。
南国易春草，东风入夜情。
五弦聊永日，一剑有生平。
怪尔飞扬意，何堪事耦耕。




早春闺情


其一


暖气通珠箔，晴云掠晓妆。
帐图黄蛱蝶，香惹紫鸳鸯。
芳草愁中发，春晖梦里长。
何因花影动，偏照郁金堂。

其二


晓睡怜黄麝，高楼动玉珂。
金阶红药展，珠幌碧云过。
镜入伤春近，花当梦雨多。
自矜方盛日，常傍艳阳歌。




雨夜示闇公


又当风雨夕，终岁此淹留。
莫忆十年事，将成永夜愁。
忧谗鹦鹉赋，解困鹔鹴裘。
已见无奇策，犹思万户侯。







除前一日

其一


寒城云影薄，脉脉度今朝。
柏叶翠无敌，莺声涩未娇。
凤箫红袖笼，羯鼓碧灯摇。
颇念芳年事，春风道路遥。

其二


岁序何迁次，轻风官柳斜。
纵横裁丽锦，偃蹇折寒花。
灯火通千堞，云霞出万家。
莫愁行乐地，江左正繁华。




春日酬舒章言怀之作


其一


积雨迷时令，不知春已深。
君怀当绮艳，吾意怯登临。
自短风云气，犹怜花草心。
何堪看淑景，辛苦独鸣琴。

其二


念尔峥嵘志，非时且独居。
侠游思季布，慢世愧相如。
夜雨青芜长，春风黄鸟初。
锦帆应共载，湖海日清虚。




今年梅花为积雨所困过悫人馆中见其娟然哀丽戏言欲以石甃其下如曲水之制酌其香雨斯亦事之可怀者赋以记之


夜夜思春至，当时已弃捐。
无从留艳质，有计酌寒泉。
锦石支文砌，温池想翠钿。
华清愁绝地，行雨出神仙。




群盗


闻道西师至，秦州夜解围。
黄巾诛更炽，白羽厌还非。
商洛多幽谷，潼关锁翠微。
中原诸将在，急为著戎衣。




读倪鸿宝先生制虚八策疏有感


又传刘子政，奏记出精诚。
孤愤因群辈，昌言赖圣明。
拔山真可恨，填海有馀情。
何日无枭獍，天池引凤鸣。




春初集张子美馆中


晴晖摇不定，春影暮珊珊。
大树巢雕鹘，幽庭发蕙兰。
长廊调马速，步障试灯寒。
容易愁心动，看人独倚阑。




送杨扶曦之湘阴令


其一


君当春草去，几日到长沙。
雁影冲寒火，猿啼落暮花。
孤城湘水阔，画舫洞庭斜。
为政风流地，天南不忆家。

其二


日照黄陵庙，春生青草湖。
回风神女秀，大泽岳云孤。
贾谊文悲壮，罗含记有无。
知君忧国念，万里望天都。




酬万年少


其一


音问何时发，方春恨不胜。
花明千里道，月照九微灯。
衰乱谁当念，风流敢自矜。
还应谋大隐，荆棘满青蝇。

其二


海内方多难，殷忧动草莱。
奔流群盗近，疏凿大河开（时盗向商、洛，开徐、邳黄河）。
落日云龙气，春风戏马台。
知君高卧稳，心念出奇才。




南园即事


其一


春槛微寒动，垂杨摇暮天。
鸠啼双阁晚，客散百花前。
葭荻乘新涨，帘栊忆旧年。
不愁风景去，方盛已凄然。

其二


二月溪桥上，芳心折柳过。
春深豆蔻小，风入杏花多。
铃阁高犹闭，金塘暖未波。
百劳飞欲尽，惆怅不成歌。




花朝溪上新雨


池台伤令节，凭槛拾珍珠。
密雨含花重，明云出树孤。
沙平浮属玉，溪煖发菖蒲。
旧恨春风里，飘零又载途。




归家月中题庭前绛桃


怜尔纤秾意，年年伴寂寥。
不知人掩户，惟见月当宵。
绛树歌犹怨，红珠照未消。
应愁芳岁晚，风露莫飘飖。




诸将


其一


群盗七年剧，神州不可论。
又闻方入楚，复道已归秦。
污染黎民泣，骄矜将帅嗔。
何时严纪律，天地息风尘。

其二


明主忧时急，曾闻上将才。
尚方星剑动，敕使虎旗来。
庄贾诛犹晚，扬干法未裁。
貂蝉诸帅满，何计画云台。

其三


王气开淮右，峥嵘有岁年。
熊罴谁不守，狼彗忽相缠。
哀痛传新诏，逍遥恨曩篇。
何人慰明主，飞捷到天边。

其四


驰逐几千里，中原未罢兵。
至今多李苾（受李特流人贿，令其入蜀），犹自忆升卿（虞诩字）。
赤帻辕门见，红颜马上行。
诸军皆卖贼，天意厌升平。







其五


三秦通楚塞，鼓角昼犹鸣。
荆棘交千里，风尘锁百城。
亦知悲寇盗，不敢望官兵。
难息烝黎痛，殷忧赖圣明。




百合


百合何幽素，含风芳草情。
岂知花易暮，欲化蝶难成（百合化为蝶）。
丽玉依人煖，黄檀隔帐明。
应怜萦蕙带，小閤夜盈盈。




冯侍御谈晋中事有感


其一


不有风尘息，并州今若何。
征输青草尽，名号赤眉多。
安抚依熊虎，飞扬列鹳鹅（时以都司劄授贼首，随复叛去）。
可怜馀霸气，表里旧山河。

其二


三镇将军幕，防秋鼓不扬。
无劳衣靺鞈，徒事结貂珰。
灭虏尔犹豫，登坛人渺茫。
萧条胡马去，落日雁门黄。




立秋日酬建阳沈令


初凉开玉札，为政尔神清。
酌水建溪冷，餐霞闽峤明。
荔枝当夏熟，蕉布御秋轻。
慰我投文锦，无烦梦里行（铉臣寄红绮及《文苑英华》）。




七夕


其一


夜来凉雨散，秋至绪风多。
渺渺云澄树，峨峨人近河。
金钿烟外落，玉佩暗中过。
闻说天孙巧，虚无奈尔何。

其二


清影何时隐，神光迥澹浮。
龙鸾虚伫月，乌鹊静临秋。
风落花间露，星明池上楼。
汉宫谁更宠，此夕拜牵牛。




秋居杂诗


其一


幽处真无策，旷然生众愁。
诗书徒自喜，药饵日相谋。
兰蕙芬芳晚，星云窈窕秋。
单衣临玉露，庭树夜淹留。

其二


秋风高不极，万里下城阿。
霁日晓云净，横塘乱水过。
仲翔时论异，平子抱愁多。
寥落予堪隐，无心问斧柯。

其三


阶下久荒草，况当秋日残。
秦风悲白露，楚客怨红兰。
鸿雁影寥廓，梧桐声劲寒。
不知千里暮，衰飒几人看。

其四


秋思随时积，悲凉秋更殊。
何当临玉镜，无计挽金瓠（时予有殇女之戚）。
肃肃飞乌鹊，冥冥啼蟪蛄。
不堪儿女气，引满莫踌蹰。

其五


秋燕何时去，空堂试裌衣。
城池多落日，云树展清晖。
畏客渐成僻，言愁谁与归。
天寒孤馆夜，俯仰托金徽。

其六


苍茫聊出郭，大野一徘徊。
早穫登高陇，斜阳上废台。
水声丹鹄壮，天路皂雕开。
为尔飞扬意，怜予在草莱。

其七


常作云山梦，离群不可招。
遨游犬子倦，宾从客儿娇（舒章招予游横云，予病不往）。
楚橘明霜圃，江枫偃画桥。
刺船斜月下，何计慰飘飖。

其八


独夜严城静，霜寒击柝清。
蟾蜍金井恨，络纬玉关情。
紫塞方回马，蓝田正拥兵。
可怜馀壮士，结发未知名。

其九


明时惭远志，安稳独幽居。
溟渤当秋壮，星河永夜虚。
黄金误子政，白璧恃相如。
奇服吾宁爱，无劳拟上书。

其十


未遣凭陵气，高秋见大风。
昔人宜射猎，而我事雕虫。
岁月生愁里，关河绕梦中。
不知身本贱，何处有奇功。




夜泊浒墅


暮宿津头树，微寒此夕分。
鸿连鸭城雨，人梦虎疁云。
击鼓迎关吏，吹笳发戍军。
弃襦真少策，回首日纷纷。




将抵无锡


扬帆投不极，黯黯冻云过。
雨后村舂急，风寒岸纬多。
水城轻秫米，山市傍烟萝。
荡口新酷熟，何妨倚啸歌。




舟行雨中有忆亡女（家以俗例，是日飨之）


犹是吴山路，回思便悄然。
归时开玉锁，谁与索花钿。
绿蕙繁霜夜，丹枫梦雨天。
未衰怜庾信，哀逝赋空传。







立春夜

又闻芳岁近，岂意耿为愁。
远响风摇雁，微明雪下楼。
干戈春草断，钟鼓暮云收。
自笑何寥廓，常思问九州。




除夕有怀亡女


渺渺非人境，何年见汝归。
常时当令节，犹自整新衣。
小像幽兰侧，孤坟暮鸟飞。
艳阳芳草发，何处托春晖。




清明


芳草望不极，离离澹夕晖。
可随罗袜去，宜碾玉轮归。
杨柳红楼重，樱桃碧树稀。
何人当令节，陌上托音徽。




暮春月夜游虎丘寺


其一


幽径人间近，微行适晚情。
红泉明夜壑，碧树隐春城。
铁凤荒祠古，金凫暮草平。
又当游女散，玉佩迥无声。

其二


华滋澄夜色，缓步涉清光。
云散高台净，烟深杂草香。
孤亭人渺渺，小院木苍苍。
独忆吴宫事，春风不自伤。




送徐圣期省试金陵


南朝多博雅，尔去可纵横。
苑藕供玄席，宫莺啭碧城。
毕方能辨族，服匿早知名。
谁载张安世，君王顾盼荣。




晚秋暮雨


寂寂尔何久，悠悠江水东。
劲风吹画角，密雨度哀鸿。
世事岂高枕，吾身尚转蓬。
谁堪倚枯树，摇荡九秋中。




有感示闇公


风尘仍不息，杖策每差池。
吾辈岂终尔，天心安可知。
徒劳明主梦，谁释柄臣疑。
报国生平事，怜君未老时。




久不得邸报


消息经时断，神京极望愁。
百城闭河朔，万马赴幽州。
绝塞黄沙暮，高原白露秋。
汉廷谁宠贵，明主莫分忧。




晚出左掖


吏散催金钥，传呼晚更稠。
霞连三殿角，日照五城楼。
卫士层霄暮，宫鸦疏影秋。
遥瞻清禁里，省览尚垂旒（时上在武英）。




会极门接诸司奏章


前朝通左禁，晨辟绮疏风。
黄阁当云雉，丹霄忆梦熊。
御书垂象纬，封事半韬戎。
衮职凭元老，应知谏草空。




晓入端门


周庐方罢警，曙色洞门斜。
天仗分霞气，云旗捲露华。
莺流春殿槛，象识御堤沙。
青锁诸郎贵，还能问白麻。




游米太仆漫园为米吉士赋


其一


便觉市朝远，幽亭烟水涵。
打鱼红拨剌，洗马碧骖驔。
花柳竞春态，楼台通夕岚。
无劳望云树，万里忆江南。

其二


大隐何年在，菰蒲好问津。
下流宗太液，别院望宜春。
竹石悲生事，风骚寄后人。
至今馀彦会，遗卷一伤神。




净业寺


娟娟媚湖日，霭霭静春流。
鱼艇骄中贵，莲塘属子侯。
藤萝蒙钵石，幡盖拂帘钩。
僧老四朝事，閒论动客愁。




御沟


潺湲御沟水，窈窕吐清音。
添得龙池雨，遥怜玉砌深。
飞花随九曲，斗鸭满层阴。
惟有金波影，年年流至今。




燕中杂诗


其一


圣化深幽朔，舆图三百秋。
昔时豪侠地，今日帝王州。
宫阙符玄象，山河拥上游。
更闻弘俭德，薄海仰垂旒。

其二


黄云覆千里，朔气满城阿。
沧海北流急，燕山南向多。
边关新堠火，风俗旧悲歌。
文帝雄图在，犁庭今若何。

其三


上苑秋风早，边愁四望开。
寒砧动星汉，夜柝警楼台。
双阙塞云净，严城山雨来。
诸公多暇日，鸣玉出蓬莱。

其四


西宫花向夕，南内树临秋。
雁塞云成阵，龙沙月近楼。
羽林天厩马，谒者閤门筹。
共见升平日，谁分圣主忧。







其五


依天开壁垒，十万卫神都。
蛇鸟应灵异，鱼龙定有无。
佽飞骄壮士，敕勒散降胡。
叹息西园贵，年年佩虎符。

其六


圣代离宫少，威仪备汉年。
龙池云出地，鹿苑草连天。
夜树移温室，秋禾熟弄田。
但能劳梦卜，晏坐理朱弦。

其七


城西幽绝地，策马一盘桓。
钟鼓千山暮，风云万木寒。
竹宫浮露掌，花殿接星坛。
历历先朝迹，丹青岁月残。

其八


玉泉流不极，野老说宣宗。
香象台边卧，牵牛水上逢。
属车惊雁鹜，御幄冷芙蓉。
欲望景陵树，云山暝万重。

其九


自天回紫塞，坼地小黄河。
匹练双蛟下，长虹万马过。
牛羊秋草阔，梨枣晚云多。
俯仰英雄事，高原发浩歌。

其十


绝塞西山顶，高寒极望时。
参差界燕赵，恍惚辨华夷。
落日催飞挽，荒云拂大旗。
应知天设险，不敢祭龙祠。

其十一


昔有龙门岭，居庸第几层。
但闻通一道，兼得护诸陵。
乌散髡徒鼓，鸡鸣候吏灯。
新添八校尉，胡马日飞腾。

其十二


北望鼎湖远，军都松柏中。
郭樊陪寝殿，田杜徙关东。
仓卒降□变，萧条故井空。
艰难开幕府，辇道起秋风。

其十三


荆吴劳转运，万舫日相闻。
人指天津树，帆开沧海云。
流离玄菟郡，跋扈水犀军。
尝忆乘风将，楼船自不群。

其十四


河朔多游侠，金鞍白鼻騧。
双雕秋渡海，群鹿夜寻沙⑴。
旧业高东第，新兵领北牙。
拂鹰台（台在南海子）下宿，应识苑中花。
⑴ 苑中鹿冬时辄逸海滨食盐，至春始归

其十五


马客幽州盛，将军大宛回。
繇来驹万匹，不惜锦千堆。
苜蓿开新苑，风尘出异才。
还应空朔漠，此日号龙媒。

其十六


昭王曾此地，宾客满华阳。
壮士何寥落，仙人更渺茫。
干年台草碧，尽日海云黄。
易水无情思，萧萧暮景长。

其十七


传闻西塞里，洞壑少人知。
钟乳云同漏，琪花风不吹。
幼安还或默，子干更为师。
今日称肥遁，还山本未迟。

其十八


蓟门东出塞，几驿到辽西。
沙碛边声起，云峰夜火齐。
黠胡真饿虎，杂种本连鸡。
何日从骠骑，天山听鼓鼙。

其十九


横波传碣石，大漠走云中。
犄角吾无计，阴谋人自工。
不成诛悍将，何事策奇功。
庙算一朝定，天威辽海东。

其二十


自识京华客，将为州郡臣。
搴帷瞻日月，叱驭即风尘。
案牍真能事，文章暂寄人。
酬恩皆有地，莫忆上林春。




得闇公书知与让木有卜邻之志却寄让木


河北朔云满，君今归旧庐。
买田兵革外，漉酒稻花初。
宿有青裙志，犹传黄石书。
桑阴移欲尽，谈笑定何如。




寄怀彭燕又


春来登岱顶，海色夜微明（今春同燕又登岱）。
二月京华别，三年吴市情。
伯鸾歌欲尽，孝若诰初成。
九畹今无恙，迟予事耦耕。




出都次芦沟作


其一


燕山一回首，去国尔何之。
远道八千里，壮心三十时。
铁衣生惨澹，玉座问疮痍。
亦是分忧者，无嫌佐郡卑。

其二


愁绝炎天吏，秋风度浑河。
可怜今夜月，偏照帝城多。
拜庆江云满，乘传岭树过。
繇来轻万里，况复仗恩波。







立春前一日雪中集龙潭舟次

楼船投极浦，大雪舞回风。
独树虚无里，长河黯淡中。
迎春金缕重，暖夜玉杯空。
共惜华年去，更阑烛影红。




戊寅元日


其一


平明开淑景，云物媚新年。
晓日朱霞外，春风碧树前。
雄心销齿马，捷足敢怜蚿。
莫厌莺花事，寥寥守太玄。

其二


自觉沧江稳，犹思上苑春。
重轮符帝子（今春皇太子出閤），五色尽贤人。
豺虎无宁岁，鸾鹓莫爱身。
升平应不远，垂拱理三辰。




早春游娄东王玺卿东园


其一


别墅东郊道，春晖起薄阴。
曲樊微径出，乱木小阑深。
竹势回岗接，花源隔水寻。
便生濠濮想，疏馆独鸣琴。

其二


拂拭朱门贵，幽然物外情。
碧云摇暗雨，红药媚馀晴。
平野华堂迥，寒花绝涧明。
最怜无粉泽，一往见澄泓。




戊寅七夕病中


又向佳期卧，金风动素波。
碧云凝月落，雕鹊犯星过。
巧笑明楼迥，幽晖清簟多。
不堪同病夜，苦忆共秋河。




夜泊鹿城


孤舟投暝色，倚槛薄寒生。
古木昏云气，微香入暮情。
繁星摇极浦，斜汉转严城。
纵饮不能寐，秋风北雁声。




同舒章晚泊黄浦


南浦微风动，茫然扈垒秋。
寒潮天际出，落日海西流。
草树津云合，人烟朔吹收。
可怜舟楫夜，咫尺近沧洲。




石斋先生筑讲坛于大涤山即玄盖洞天也予从先生留连累日


其一


明湖连暮霭，积翠万重山。
九折泉声乱，千峰云气閒。
寻真穷石室，卜筑掩松关。
尚有苍生虑，高谈夜未还。

其二


夫子辞金马，君恩万里游。
讲坛依日月，福地少春秋。
窈窕岩花落，空濛玉乳流。
此中堪大隐，何计访披裘。

其三


传闻玄盖洞，远接具区流。
尚与人间近，疑从天外游。
玉芝丹灶夜，石鼓碧云秋。
不见群真会，相携到十洲。

其四


龙卧非间日，鸿飞亦有年。
盖棕临碧涧，种药引红泉。
猿虎窗前度，星辰谷口悬。
翻秋山鬼意，寂寞对婵娟。

其五


三山迷汉使，更起白云坛。
环佩天风满，旌旗海日残。
草侵群帝静，月度九霄寒。
惆怅乘鸾女，焚香独夜阑。

其六


或默还无意，赏心空自知。
鹿衔阶草遍，龙起岭云迟。
金石歌商颂，兰荪写楚辞。
美人烟树外，愁绝眄佳期。

其七


本是行吟侣，翛然意不群。
帘垂天柱雨，楼断海门云。
匪兕存吾道，批鳞乐圣君。
明时多梦卜，蚤晚欲相闻。

其八


小雅原无怒，高真尚有情。
仙人星作佩，弟子玉为名。
山远禽声断，冬晴木叶轻。
风尘天地外，俯仰已心惊。




挽侯文中


其一


之子华宗彦，清标得令名。
琳琅真独立，罗绮不胜情。
淳行诸儒重，玄言举座倾。
春风摇落后，彷佛念生平。

其二


南国多英俊，如君雅度希。
风规何太整，名教乐相依。
玉树悲黄土，金庭问紫衣。
更增山简恸，翻觉达人非⑴。
⑴ 文中为予友雍瞻子，风仪整秀，规简贞令




浦口观潮


北风吹庙口，断岸落蒹葭。
海气兼秋盛，江云夹日斜。
樯帆迎叠浪，凫雁没圆沙。
挂席搴蘅杜，乘流晚到家。




舟发金陵宿仪真


其一


芳草断中流，连峰出润州。
潮迎双桨慢，日照片帆收。
入雒惭初服，横江数壮游。
可怜回首地，痛饮石城楼。







其二


三月风涛暮，沧江万里情。
浮云生采石，春色断芜城。
淮甸开王服，吴关锁旧京。
乌啼今夜月，分得故园明。




河上逢李映碧给谏谪还


莽莽平原尽，荒荒落日过。
凯风吹白麦，崩岸走黄河。
冯轼投瑶草，班荆动玉珂。
一闻京雒语，倍使客愁多。




桃源夜遇郑超宗落第还维扬


相逢班马鸣，三月出王京。
秉烛黄河岸，悲歌下相城。
风云双阙暗，花柳半江明。
突兀金台上，知君最不平。




宿迁


寂寞钟吾国，荆榛项籍台。
霸图三楚尽，王气九天开。
坼地黄河出，经漕白羽催。
朝宗今不改，空忆济川才。




途中


不识宦情薄，驱车今若何。
兖徐荒草阔，淮泗大风多。
击柝空村卧，于茅废井过。
遥思故园在，明月满藤萝。




淮北忆家


其一


微禄我宁羡，辞亲入帝乡。
不知行旅地，何处倚闾望。
梦度淮云小，心随越鸟长。
萋萋芳草路，无地不回肠。

其二


失策在天涯，惊心感物华。
江天多宿雨，鲁国但飞沙。
梅子黄银熟，桐阴碧玉斜。
夜阑长不寐，何计梦还家。

其三


我家谷水上，暮色碧云端。
朋好长携手，高谈指岁寒。
离群时态异，旅食众人看。
此日一樽酒，谁怜行路难。




雨后发下邳


雨过下邳城，林端霁色平。
峄阳含宿雾，泗水动微明。
征马浮云气，离人芳草生。
桥边有黄石，惆怅不胜情。




将至峄县


明发望仙台，青峰断复回。
一川烟草润，千涧石林开。
堠吏闻鸡度，山农抱犊来。
红颜不可见，倚柱至今哀（即鲁漆室地）。




峄县


四岭起层阴，孤城接茂林。
鹘巢春树迥，马度夕阳深。
绝坂野花落，平桥乱水侵。
防胡犹此地，危堞动边心（见城上守具尚存）。




兖州


东藩冠带国，鲁郡旧名城。
雷雨秦碑暗，星辰孔壁明。
危旌荒草动，画角海云生。
落日关门闭，翩翩双燕轻。




汶上


海岱色苍然，风回万木连。
云深钜野泽，雨隔汶阳田。
归燕愁兵气，劳人惜壮年。
何来游侠子，羡尔玉为鞭。




东平


陵谷何纡曲，平庐雄镇开。
暮云横戍嶂，春色断烽台。
苜蓿惊胡骑，菁蒿荐客杯。
乐郊还可赋，谁继阮生才。




过东阿怀曹子建


文苑风流散，贤王池馆空。
应刘存古谊，吴蜀耻奇功。
岳树春云外，漳河暮雨中。
最怜不得意，睇盼雒城东。




过茌平有怀马周


宾王慷慨士，落魄向长安。
不作将军客，谁邀天子看。
弃繻函谷易，买骏华阳难。
此日方开馆，何年更筑坛。




苜蓿


荒云连苜蓿，已傍战场开。
不向宛城闭，偏宜汉苑栽。
边愁生马邑，春色断龙堆。
何日嫖姚将，亲驱汗血来。




经高唐伤旱


胡尘吹不息，旱魃尔何威。
四月无春早，千村惟落晖。
狐祥祠已废，狼跋野应稀（北人以狼多为丰年）。
薄伐谁能咏，昭回帝自祈。




德州


景德原通北，衡漳流自西。
千帆津树合，万井曙烟迷。
蔓草燐能照，空林燕不栖。
周馀无野哭，圣世有云霓。




交河


乌啼征马动，曙色散滹沱。
海气通三岛，天风静九河。
沙平边草断，日淡塞云多。
百里无烟火，空村客自过。






芦沟新城

赤县山河壮，青郊版筑新。
旌竿千嶂逼，鼛鼓万人屯。
雉堞开天市，虹桥出汉津。
应知非设险，翼卫轸王民。




渡马颊


长薄缘修坂，中流马颊河。
平沙喧伫立，野艇漫经过。
高树凉飔早，阴岩返照多。
吾缨聊可濯，日侧倚青萝。




济上立秋


其一


济西惊一叶，凉雨满东州。
枉渚蒹葭落，荒林鶗鴂愁。
风云生大泽，笳吹发中流。
蕙草空相忆，谁怜白露秋。

其二


春辞兰渚东，红药系青骢。
别久成荒草，归期逐塞鸿。
轻雷殷钜野，急雨过龟蒙。
况值相思夜，秋风万里同。




秋归涉黄河


其一


秋水下龙门，黄河九曲浑。
西来浮日月，南徙划乾坤。
群燕盘涡掠，千帆折溜奔。
茫然思禹迹，何处是昆崙。

其二


扬舲浊浪起，挂席晚风多。
气压清淮水，沙横沧海波。
秋阴沈大野，落日荡长河。
繁吹生遥夜，中流发棹歌。

其三


银汉挂边城，黄河入塞行。
南溟愁吐纳，西极想澄清（黄河源本清，合他流始浊）。
怫郁鱼龙气，飘零乌鹊情。
秋来破浪意，翻为望乡生。




薄暮望海


山光齐入暝，海色静分秋。
独眺群峰上，虚疑万里游。
星连阴火动，天接浪云浮。
明月生东峤，清辉满十洲。




山中晓行


夕宿青冥里，晨驱翠霭旁。
卷旗千嶂月，吹角万山霜。
虎啸阴崖黑，鸡鸣曙海黄。
无因愁予马，侧足此高冈。




朱家巷


漆沮周后国，丰沛汉王家。
雪霁都亭柳，春生原庙花。
山川留第宅，日月近京华。
万乘曾游地，鸣笳起暮鸦。




七夕渡曹娥江


佳期今又见，旅思日应加。
秋水芳洲净，朝云桂楫斜。
虹桥连海市，玉佩照江花。
彷佛奔龙会，迢迢汉影遮。




寄青田令杨龙友


其一


无尽青山里，何峰是栝苍。
朱弦弹落木，玄翮唳清霜。
磬折工为慢，嶙峋不易藏。
惟凭南雁发，矫首白云乡。

其二


小郡分千嶂，卑官共一州。
秋云通画幔，春水遇兰舟。
游女湖为镜，仙人石作楼。
羡君郎宿位，乃傍少微留（处州上应处士星，故号）。




吊东湖樵夫（逊国义士）


痛哭腰镰子，深林独夜闻。
猿啼沧海岸，龙失楚江云。
丹阙星辰变，青山魑魅分。
首阳薇可掇，共尔吊湘君。




哭周勒卣


其一


勒卣殁两月矣，忽忽未得为哀诔之文。越署小暇，为诗八章以哭之。神理有知，庶几不忘生平之言。
摇落周生后，风流顿黯然。
盛名犹在世，大雅竟谁传。
穷巷悲横笛，高山欲断弦。
华亭双白鹤，何日是归年。

其二


壁立无愁色，萧然湖海风。
依人尝气尽，慢世为途穷。
薄祭虚王导，遗书乏所忠。
古来称寂寞，未必与君同。

其三


海内推吾党，何人可共攀。
生当元凯世，名在顾厨间。
文字垂三象，精灵叩九关。
藏书并埋骨，突兀此青山。

其四


昔日长干里，红楼隐暮霞。
酒狂如仆射，情死似琅琊。
松柏西陵树，菖蒲北里花。
春风夜台路，玉勒向谁家。

其五


数子皆狂简，如君埋照多。
放言天地外，痛饮岁时过。
云散南皮宴，珠沈东海波。
酒垆已昨日，流恨邈山河。

其六


祢生尝客楚，司马更游梁（勒卣尝游襄、汉、睢阳）。
江汉留鹦鹉，风尘短骕骦。
秋云兔苑冷，春草鹿门荒。
欲向巫咸问，中原正渺茫。






其七


后死予还在，先驱汝竟虚。
文章悲鵩鸟，灵爽媵文鱼。
力命尝相难，天人事总疏。
可将宣室语，重报秣陵书。

其八


地下仍文苑，人间混酒徒。
一丘虚宿草，万里会生刍。
挂剑吴公子，招魂楚大夫。
还应碑有道，不朽未全无。




早春风雨


春城愁极望，黯澹失长空。
树杪流泉细，云根众壑通。
松楠沈晓雾，鹰隼会天风。
花月前宵满，相思隔梦中。




雹


雨冰何历落，韶岁告阳愆。
瑟瑟珠帘湿，泠泠碧瓦穿。
城乌争粉堞，泽雁起沙田。
慎莫伤牟麦，三农愁不眠。




初春阁夜


高阁俯青冥，春宵任醉醒。
钟声沈冻雨，灯影落寒星。
驿使南来断，风烟北望扃。
折梅无所寄，万里念飘零。




春雪浃旬自郡适诸暨


荏苒春光后，萧条积雨前。
回风分岭雪，悬溜没山田。
日月迷樵径，村墟断爨烟。
停车惭野老，愁绝度流年。




西陵初晴


积雨閒愁满，新晴野望开。
潮平海门树，春到越王台。
江柳含烟细，林花入照催。
物华欣有托，尽日此徘徊。




西陵得家信


家山吴苑侧，官舫越江湄。
作客凭书易，思亲恨信迟。
霁林黄鸟度，深院碧阴（一作云）移。
不念看花侣，春风今又吹。




桃花


春色断帘钩，飞花上玉楼。
新妆微雨过，卷幔䌽霞流。
日炙红颜淡，风摇碧草愁。
最怜零落处，谁向锦茵收。




送张孝廉游广州


君向羊城去，罗浮已落梅。
应题汉将柱，独上武王台。
地折东溟尽，天低南斗开。
征蛮幕府客，争羡陆生才。




杂感


其一


铩翮仍为瑞，批鳞亦已遥。
更闻收杜众，谁与赦王调。
清议存游士，昌言忆圣朝。
平生师友谊，俛仰愧渔樵。

其二


大河南北望，万里入春愁。
车马空官渡，风烟满豫州。
黄巾连户著，白骨少人收。
自古中原地，应烦圣主忧。

其三


苍莽淮南路，连城动鼓鼙。
春风愁燕子，朝雨落棠梨。
神物园陵护，兵声江海低。
两京旧驰道，极望转凄迷。

其四


兵戈传剑外，消息每差池。
已失夔门险，谁言蜀栈危。
雪山寒鼓角，玉垒暗旌旗。
天子频西顾，元戎实总师。




越署早春


其一


春色开青甸，山楼锁翠微。
千林浮淑景，万户媚清晖。
日煖鸟初啭，风和花未飞。
不知候雁意，何自独思归。

其二


春山雪后明，黛色满江城。
风转林花发，霞蒸海气平。
管弦催暮霭，楼阁动新晴。
越客登临处，浮云日夜生。




得莱阳宋澄岚书序令昆华之贤从宗玉两令君及长嗣夏玉孝廉之变兼讯亡友周勒卣悽然赋酬


其一


回首长安夜，春风五载过。
亲朋馀涕泪，天地阻干戈。
江外浮云变，齐丘荒草多。
书来问消息，忘尔隔关河。

其二


越观望江天，风烟海上连。
招魂非一客，惜别过三年。
日暗田横岛，春深范蠡船。
故人今渐少，谁与拂朱弦。




杭州使院有怀


铃阁昼阴阴，风清古木深。
坏墙生薜荔，小院熟来禽。
恻促过嘉月，飞扬负宿心。
有怀迟彼美，何日度遥岑。




流民


怀符山县去，凭轼暗生悲。
中泽鸿多怨，空仓雀苦饥。
市门连井闭，米舶渡江迟。
乐土今何在，春风易别离。






寄番禺令谢天愚

万里炎州吏，褰帷岭外看。
煖风开蜃市，清誉到珠官。
雨过江云合，虹残海日寒。
回瞻北斗近，莫忆路漫漫。




孟夏一日禾城遇钱宗伯夜谈时事


其一


孟夏陶陶夕，相逢槜李城。
山川留谢傅，乡里识州平。
抵掌无群盗，同心数世英。
谁知湖海上，黾勉念周京。

其二


数州皆警急，东国倍堪虞。
不自清河济，何繇问转输。
雄才非世出，群策每相符。
庶有公开阁，狂言许我徒。




襄阳


其一


江汉西陲重，荆襄南纪雄。
诸侯悲岘首，耆旧失隆中。
燧色通秦塞，妖星下楚宫。
不知大堤女，何处舞春风。

其二


昭帝诸王国，先朝宠贵偏。
至今汉水赋，应胜大风篇。
冠盖屯群盗，铜鞮乏少年。
楚臣零落尽，哀郢竟谁传（冠盖里，在襄阳城）。




吴兴


其一


蔼蔼吴兴郡，辉辉震泽阴。
山川纷断续，浦溆澹浮沈。
粳稻春田足，芙蓉秋屿深。
南楼重怀古，暇日此登临。

其二


卷幔双溪下，清虚出画图。
人烟吹雁鹜，城郭入菰蒲。
暮霭平千嶂，秋风落五湖。
罗衣汀草外，何处采明珠。

其三


飞燕昼初长，陌头行采桑。
春风一垂手，日暮尚携筐。
密茧温如玉，新绵白似霜。
何劳使君问，无暇织流黄（闵灾也，民以丝充漕）。

其四


暮雨过汀洲，江深菡萏秋。
碧云天际合，青嶂镜中收。
菰米侵唇冷，菱丝入腕柔。
更闻西塞下，渔唱落轻舟。




新秋蒋楚珍周天格二同年招饮台州东湖


碧槛临秋水，华轩对落晖。
明霞流绮席，清露袭仙衣。
乌鹊高玄渚，芙蓉入翠微。
佳期应不远，樽酒重依依。




郡阁秋夕


严城秋色满，高阁夜声多。
碧月悬丹嶂，华星落绛河。
泠泠桐叶下，冉冉桂花过。
不识浮云意，无因问素娥。




同毕李二寅丈重游许寺


为爱徵君宅，相携日暮寻。
风铃摇碧瓦，雪磴照珠林。
叠石层楼迥，丛篁小院深。
不胜怀古意，并坐惜华簪。




富春城中作


古邑抱江流，江寒五月秋。
浮云平画堞，倒影射飞楼。
帆转冥遥渚，潮生失浅洲。
空留形胜在，顿使客心愁。




冬涉曹娥江


夕宿淹长道，晨兴涉广川。
峡云昏草树，江雨杂人烟。
风急神娥庙，天寒津吏船。
溯洄洵可乐，思卜剡中田。




冬雪之暨阳


其一


积雪山阴道，犹同晋永和。
空濛封䆗筱，皎洁秀岩阿。
平畈饥乌落，奔流涉马多。
不知高卧者，岁晏意如何。

其二


重重云出树，杳杳雪浮岑。
松桧青葱见，熊罴偃卧深。
穿林明锦障，度岭照清襟。
遂觉风尘外，偏多山水音。




斗子岩


风高阴日荡，野旷晓岚平。
积雪飞虚壁，寒云护削成。
天移南斗近，地接婺星明。
系马青林下，萧寥胡雁鸣。




慈溪道中


山合轻阴浅，江明积翠深。
白沙回枉渚，黄叶乱寒林。
跋涉羞关堠，风波动越吟。
跂予桐柏顶，怅矣隔幽寻。




岁暮于役乌伤道中


田野气沈沈，悲风灌木吟。
逢迎成吏道，奔走动乡心。
云覆松阴薄，冰流石濑深。
中原烽未息，岁晏欲沾襟。




送家大母还乡至禦儿梦入里门


家山连槜李，怅望转踌蹰。
梦入平原宅，春留潘令舆。
官桥桑柘满，小閤蕙兰初。
五两终朝路，云中辨敝庐。






早春李立斋令君邀游罨画溪

其一


松岗明积雪，竹岸覆春沙。
别浦生芳杜，乘流问浣纱。
回风张乐细，落日荡舟斜。
欲解江皋佩，皆言胜若耶。

其二


桂楫五湖西，春风入画溪。
石泉分袅袅，沙草静萋萋。
卷幔藤萝合，回舷竹树迷。
使君多暇日，真欲问幽栖。




睢阳


阏伯分星地，商王建社来。
族多乐黡汰，守乏华元才。
日暮歌钟歇，天荒画角哀。
异时宾客在，寂莫向平台。




初夏同倪司成吴金吾毕少府同游祁侍御寓山园亭


其一


南国称佳丽，西园足徜徉。
地邻梅尉宅，人即郑公乡。
碧岸花迎棹，朱栏柳拂床。
清歌迟客意，引满向斜阳。

其二


寓园幽绝处，暇日此经过。
锦石支红药，青霞带绿萝。
卷帘朝雨至，放艇夏云多。
忽忆东山客，应怜对绮罗。

其三


月馆凌虚迥，风台永夜凉。
镜中分画阁，树杪出回廊。
竹色匡床冷，槐阴清簟长。
不烦弦管在，高论到羲皇。

其四


幔亭高不极，独夜此登临。
历乱方塘影，徘徊嘉树林。
星辰丹嶂逼，灯火翠微深。
久立沾清露，犹悬待月心。

其五


芳甸乘双桨，和风试夹衣。
华筵张水次，清曲送云飞。
日铸茶新熟，湘湖莼欲肥。
主人歌伐木，真拟醉无归。

其六


莲塘回药室，宛转碧栏干。
珍鸟窥罗幔，幽花扫（一作满）石坛。
䌽虹当涧落，凝霭入窗寒。
此际愁予美，迢迢万里看。

其七


中朝柱下史，偏爱若耶春。
岩壑千重合，楼台十里新。
燕泥污锦瑟，竹粉堕花茵。
真有幽栖兴，相携此卜邻。

其八


湘水罗含宅，成都扬子亭。
山川逢暇日，宾客动干星。
讲易琅玕榻，藏书琬琰铭。
不知王逸少，曾见几峰青。




大风雨渡东阳江


险道疲征马，危滩得舣舟。
千山梅雨合，五月涨江秋。
鸥鹭当人立，鱼龙出浪浮。
还凭忠信在，欲上吕梁游。




予讨山越遇大水阻酥溪不得渡宿善溪


积雨霭沈沈，川原不可寻。
前驱称没马，埋灶得空林。
峻壑千重溜，悬流百仞深（一作尺岑）。
编桥还叱驭，莫叹武溪淫（一作深）。




过酥溪水深不可涉从间道至上流十里渡


策马溪流驶，篮舆小径通。
乱泉穿石底，飞瀑挂云中。
纂纂枣垂雨，离离苗向风。
问途荷筱子，掉臂入墙东。




壬午生日发永康忆去岁在崇德前岁在都门


屈指予生日，三年不在家。
前春蓟门柳，昨岁禦亭花。
壮志销奔走，殊方感物华。
高堂应念汝，远近总天涯。




缙云


烟火传深谷，何年聚邑成。
悬崖开小市，垒石置疑城。
草木云中见，溪山雨后明。
仙都青霭断，回首欲忘情。




仙都


青山望不极，迢递入仙都。
黛色横天际，苍烟断海隅。
泉声千涧合，云物万峰殊。
元放端居里，飞龙定有无。




陟缙云冯公岭即木合岭也上有桃花隘


百折桃花隘，雄关已近天。
山川沈颢气，闽越辨苍烟。
梯壁成阡陌，披云得市廛。
回看下方路，雷雨万峰悬。




丽水九龙村


人烟回树杪，村落带江流。
数亩樟楠荫，千家麻麦收。
火耕开瘠土，水碓系虚舟。
疑有柴桑隐，还同谷口游。




师次松阳宿净居馆闻警


溪声喧鼓角，山色引旌旗。
绝涧藤桥度，悬崖石栈危。
数烽传贼垒，六月济王师。
自顾惭随会，犹烦一旅移。






石佛岭

锦障四围平，苍崖一线行。
片云当岭翳，万木写溪明。
灵鹫孤栖迥，驯猿接饮轻。
年年苔藓碧，真似学无生。




云岩（地多灵迹）


云岩岩壑秀，松石照人明。
坏道流泉细，荒祠古木平。
汲浆留玉女，埋箓走山精。
咫尺西屏路，披襟向晚行。




夜观太白


芒角天文灿，桑榆夜色封。
河传沈白马，星复贯黄龙。
作态干明月，移躔乱夕（一作落晓）烽。
登台聊骋望，踯躅过三冬。




除前一夕同毕玉台郡丞登望海亭


孤亭聊骋望，晚岁独含情。
落日三江动，澄湖万井明。
青云低越树，白羽过吴城。
千里伤春目，萋萋芳草生。




壬午除夕


其一


辉辉芳景逼，冉冉壮心悬。
日月商歌里，山川越望前。
春风侵晚岁，朔气动经年。
愁绝蓬莱殿，传烽夜未眠。

其二


满目愁无赖，偏生此夕中。
乱灯悬夜雨，急管候春风。
国事几投袂，乡心任转蓬。
明当就詹尹，何计学冥鸿。




初春送士渡钱塘


击节（一作楫）乾坤隘，鸣榔吴越分。
春迷沙汭雨，潮出海门云。
两岸灯花发，三江鼓吹闻。
落梅歌未止，折柳送从军。




见新燕


春风吹蕙草，送汝出瑶台。
来往常相并，飞鸣何所哀。
香泥新岁浅，绮月隔年开。
况有高楼妇，交河戍未回。




见新柳


不尽青门色，偏惊江甸春。
两京驰道上，二月送行人。
莺弄愁时雨，乌啼战后尘。
那堪思往事，联骑小平津。




越署春雨


高阁俯风湍，春光入望阑。
雨从丹嶂落，城压翠屏寒。
津树啼莺暗，山花送客残。
不堪千里目，金鼓动江干。




闻雁


陇首暮云平，霜天胡雁鸣。
三江传朔气，万里下边声。
旅宿惊烽堠，分飞散水城。
寂寥湖海后，辛苦向南征。




寒月


苦雾江潭合，明云天际开。
河流凝碧落，霜影拂楼台。
鱼海逢归雁，龙沙寄折梅。
汉家馀故垒，永夜照苍苔。




奉先大母归葬庐居述怀


其一


国破家何在，亲亡子独归。
无颜上丘陇，有泪变芳菲。
彤管虚长夜，丹旌对落晖。
空馀鸡骨是，霜雪满麻衣。

其二


前岁南陔草，春风奉锦轩。
今来西靡树，痛哭下松门。
遗恨逢亡国，真慈念悯孙。
先朝馀宠在，画柳向平原。

其三


行遁山河改，归来松菊荒。
尚馀三亩宅，无复万家旁。
祈死烦宗祝，偷生愧国殇。
但依亲陇在，含笑此高冈。

其四


右军曾誓墓，平子亟归田。
此日君亲尽，非关出处偏。
大夫离黍赋，小雅蓼莪篇。
并作今朝泪，烦冤莫问天。




野望


谷口栖真处，柴门极望中。
行吟寒日落，挥手暮云空。
明月流沙雁，微霜变草虫。
吾哀非一事，且莫厌墙东。




登辰维阁


平楚微茫尽，繁云黯淡愁。
川光浮树杪，山雨逼帘钩。
白鸟孤烟暮，丹枫万井秋。
神州空极目，萧瑟赋登楼。




孟冬宿柴石上人精舍


其一


高阁俯清湍，千峰落木残。
焚香开宝珞，飞梵拂琅玕。
禾黍江云净，桑榆海日寒。
东篱憔悴客，惟得远公看。

其二


上方通竹径，残月照匡床。
鸟雀喧初曙，松杉落晓霜。
有山还种桂，无海不栽桑。
莫测升沈理，相携问法王。






七夕

轻飙流海月，仙瀣落庭柯。
杳杳飞雕鹊，沈沈失绛河。
针楼秋思满，玉宇夜情多。
永夕愁无寐，清辉奈尔何。




出塞曲


其一


负羽从骠骑，挥鞭属贰师。
黄云连瀚海，白日照焉支。
剑客穿龙帐，轻兵掣虎旗。
玉门宣凯后，幕府上功时。

其二


六郡旧知名，三河出射声。
前军临马邑，杂虏祀龙城。
万灶寒烟薄，千山堠火明。
汉家飞将在，绝漠好横行。

其三


近辞丹凤阙，远过白龙堆。
落日双旌度，平沙一骑回。
军中拜印礼（一作扎），幕下勒铭才。
正值春杨柳，长安甲第开。

其四


虎节过西海，熊旗适大宛。
单车经月窟，几驿到河源。
残雪留沙碛，疏星落塞门。
传闻张博望，归日已临轩。

其五


新屯八校尉，尽护六将军。
蛇鸟终朝变，貔貅静夜分。
双雕翻白草，万马压黄云。
不扫龙庭穴，羞称麟阁勋。

其六


转战黄河曲，休兵青海湾。
鸿归上林苑，雀冻纥干山。
霜雪穿金甲，风云望玉关。
燕山一片石，萧飒老红颜。




早春野望


其一


淑景辞寒近，芳郊极望平。
晴云连草碧，残雪照花明。
河渚归鸿起，山中杜若生。
韶华垂老后，相对不胜情。

其二


携杖北山阿，东风吹女萝。
兰皋红药小，蒲泽紫鳞多。
野气成宫阙，春云照绮罗。
冶游非昨日，无奈艳阳何。

其三


翠霭迷丹壑，清晖接绛霄。
远山横曙雪，丽日荡春潮。
雊雉分芳草，啼莺出画桥。
生平湖海志，终得傍渔樵。

其四


抱瓮于陵子，弹琴荣启期。
秾花惊旷野，鸣鸟变高枝。
衡宇春光满，山河夕照迟。
长歌采薇曲，迢递入东篱。




避地示胜时


其一


江潭愁鼓枻，沧海忆乘桴。
此处同携手，何人可借躯。
乱离忘岁月，飘泊憎妻孥。
莫作穷途恸，乾坤定有无。

其二


计拙存谋野，时危适遁荒。
友人怜豫让，女子识韩康。
周鼎无消息，秦灰正渺茫。
冥鸿天路隘，何处共翱翔。

其三


故物经时尽，殊方逐态新。
恨无千日酒，真负百年身。
芝草终荣汉，桃花解避秦。
寥寥湖海外，天地一遗民。

其四


跼蹐三年内，萧条一概中。
刺船排急难，赠策想雄风。
北海孙宾石，东吴皋伯通。
比来还寂寞，此义有谁同。

其五


芦中谁可托，土室更难期。
岁月归三叹，关河动五噫。
马迁违大雅，箕子得明夷。
礼乐终干橹，穷愁亦我师。

其六


力穷支大厦，时异射高墉。
未遇夷门老，还从石户农。
朱弦悲匪兕，玄牝愧犹龙。
泪尽人间世，天涯何处逢。




仲春田居即事


其一


平野春光极，幽居四望同。
渐深芳草色，频动落花风。
绛树鸣微雨，青山隔断虹。
吾生玄览尽，何处问襄童。

其二


闭关春草外，矫首碧云端。
行药乘新霁，登台怯暮寒。
凿池栽菡萏，移榻近琅玕。
偃仰悲生事，相思独夜阑。

其三


野色淡霏微，携筇更掩扉。
棠梨分晓月，杨柳弄春晖。
藉草乘双屐，当风试裌衣。
最怜烟景在，独与赏心违。







其四


濠上思庄叟，缑山忆子乔。
种鱼浮碧屿，相鹤问青霄。
大道随时隐，雄心向晚消。
所悲虞夏没，无地著渔樵。

其五


山樱荒馆静，岸柳荜门疏。
夜雨深丹壑，春星动碧虚。
蓬蒿迟二仲，蘋藻吊三闾。
叹息故人尽，无劳长者车。

其六


病馀扶曲径，春望倚荒台。
裘带违三乐，川原动七哀。
楚辞愁北渚，周雅续南陔。
洒泪芳菲路，空传长命杯。

其七


樊圃青萝合，分畦绿水平。
种贻香稻粒，斋出露葵羹。
许掾曾闻道，庞公事耦耕。
飘摇天地外，真欲宝无名。

其八


濯缨依石濑，采药过山椒。
松柏常端正，莺花慰寂寥。
问年悲冉冉，作赋思飘飘。
敢学丘园秀，狂歌不可招。

其九


春深归雁急，山晚落花幽。
倚杖斜阳尽，攀条宿雨收。
青黏能却老，丹棘可忘忧。
自觉乾坤隘，谁谈大九州。

其十


大文收虎变，清啸学鸾声。
泽畔贻香草，风前饵落英。
石留贞女象，果得隐夫名。
握粟辞詹尹，升沈我已轻。




游神山道院


玉殿丹霄出，玄宫碧巘浮。
重梯凌绝磴，万堞隐危楼。
鹤下星坛冷，花飞石洞幽。
群仙何处接，沧海自悠悠。




送友北行


尔去乘青翰，桃花客路明。
同题双浦树，独听上林莺。
蹀骏金台迅，葡萄玉盏清。
周郎新有曲，西岭夜吹笙。




中秋宴友


雨过江楼净，金波万里开。
人来婺女国，花泛孔融杯。
锦石秋槐落，严城画角哀。
龙媒今日见，五市重徘徊。




除夕和友韵


岁杪逢君至，清辉映四邻。
寒梅堪共对，彩笔信如神。
日月青萍老，江湖白发新。
屠苏须尽醉，莫问五更春。











七言律诗




感怀

其一


北风日落海云黄，万里江南愁正长。
城市荒荒淹岁月，山河历历散冰霜。
家无百顷惟供客，囊少千金不治装。
莫道重论游侠事，中朝冠盖本贤良。

其二


神京奕奕古幽州，紫禁烟云属御楼。
天子新添太府寺，群臣多拜大长秋。
簿书衡石皆秦吏，封事飞霜半楚囚。
奏对即今谁便殿，几人江上自披裘。

其三


北极朝廷倚玉清，千官岳岳自峥嵘。
外家难治椒房重，察子风闻御诏轻。
薄暮赤丸燕市侠，连宵白羽蓟门兵。
公卿此日多筹策，徒向神宗说太平。

其四


军府烽烟杂雨霜，卢龙万马尽云翔。
已将国计归中贵，更发兵符遗侍郎。
虏部徙庭秋上谷，饥民举火夜平阳。
君王留意安边策，西苑亲开内教场。

其五


文登穷寇夜传烽，高堑蛇盘第几重。
岂止夷兵能壁垒，更无岛帅渡艨艟。
五家堕指三冬尽，千灶炊烟万马供。
最是坚城早宜下，谁人百道一时攻。

其六


老上金人不祭天，分明运转杀胡年。
牛羊耗失思南牧，风雨摧残滞北还。
衷甲正宜谋马邑，盟书谁是奏甘泉。
纷纷汉将槛车后，独使中涓控九边。

其七


中原侧首半蓬蒿，丁壮江南尽挽漕。
武备向推河朔勇，寇来无复太行高。
圣明倚重惟金部，海内经营恃贼曹。
若有王杨能事主，何烦桑孔计秋毫。

其八


谋国登坛事事能，榆关胡骑日凭陵。
惟呼将士分三协，不会诸侯筑大凌。
西极火攻赍寇盗，东酋天与费金缯。
至尊愁坐承明殿，诸老从容是股肱。




闻滇


万里朝廷恩泽阻，益州属国涨妖氛。
彻侯年少心怀土，使者谋轻血染云。
倒水飞蛇吞汉节，丛篁狂象载蛮军。
楼船未建高旗日，谁有相如喻蜀文。






少年

灞陵浓柳叠春姿，玉勒冲烟人不羁。
射虎月腥弓影瘦，鞲鹰风疾袖痕移。
戴星醉入青娥馆，触夜潜行黑帝祠。
骠骑既封胡虏弱，年年寂寞羽林儿。




野祠


禾黍湾通小径边，横溪石马卧寒烟。
画图诡僿知吴俗，题额荒茫设汉年。
安稳燕雏巢绣幕，起居龙女剥花钿。
老巫死后神灵歇，新鬼僛僛舞庙𤲬。




伤春


其一


江南春放五湖东，花气伤心万国同。
滇表烟迷金马庙，海滨烽迫鲁王宫。
占星夜泊蒹葭雨，结客朝随杨柳风。
犹是太平无早计，茫然举事为谁雄。

其二


深愁柳叶护烟湄，不及兵前学翠眉。
鸿射秦台凉月暗，燕焚海屋涨云悲。
紫貂刻玉氂标纛，白马横金虎谶旗。
石隐未能当任侠，拟辞黄绮结袁丝。




雪


其一


札札纷纷弄雨工，紫皇新在蕊珠宫。
初随碧海三更月，旋舞红楼五夜风。
孔雀尾翘金照耀，冰蚕丝织玉玲珑。
年来耕尽蓝田土，止有卢家堂更空。

其二


西母琅玕饲凤凰，粉飘银汉隐红墙。
连宵楼阁能通火，永日帘栊不避香。
三尺鲛人冰作剪，五铢姑射水为裳。
乘鸾萼绿迷云路，指点青溪白石郎。

其三


床引红牙帘钉犀，绛纱淅淅小楼西。
竹房半欲涂云母，椒实全惊吐火齐。
鸳瓦晓深连玉树，凤鞋朝起踏银泥。
依稀不夜城中梦，恨有寒啼碧野鸡。




晚晴见红霞覆积雪


积素荒荒更不开，咸池返照白龙堆。
已赢沧海尘三斛，更接天家酒一杯。
绛节仙人云府度，红鸾帝女玉山回。
可能同载魂犹断，汉武雄心曼倩才。




初夏杂感


其一


麦陇初晴烟火收，碧溪水鸟踏新愁。
吴农减食犹悬耜，汉使乘传问满篝。
塞北呼庚终饿虎，江南分野本牵牛。
幸无自惜疲残骨，此地忠勤三百秋。

其二


江南风雨绿初清，有客登高意不平。
肃慎矢曾飞北地，昆明钱尚阻西京。
宫人新少传封事，常伯徒劳典禁兵。
愿上洛阳流涕语，更端历难汉公卿。




穆天子


穆满西征天外期，弇兹日影动旌旗。
赤乌美女新参乘，苍璧冰夷导六师。
已有笙簧欢阿母，尚愁风雪冻殇姬。
犹踰汉帝誇神马，徒筑昆崙使者祠。




春夜深雨闻邻家弦弄


曲巷通烟泛柳枝，轻寒玉簟黑离离。
肥香会伴红弦语，密雨遥笼白纻词。
风展小纤声入瘦，夜沈空艳影为姿。
帘栊愁绝王昌梦，春气虚无灯暗时。




中秋风雨怀人


谁将幽怨度华年，河汉濛濛月可怜。
落叶黄飞妖梦后，轻绡红冷恨情边。
青鸾湿路箫声歇，白蝶迷魂带影妍。
惆怅卢家人定后，九秋云雨泣婵娟。




至韬光岭


鸟道斜盘亭午时，清秋高阁动深悲。
湖山南浸云生杂，江海东封日照危。
入槛尚馀龙凤势，到人谁见虎狼姿（僧云旁有虎穴）。
昔年惆怅偏方事，吾辈登临独钓奇。




同游陆文定公墓舍


斜照松凉小径明，红桥系柳晚潮平。
玉鱼寒露菰蒲冷，石马秋风禾黍声。
有树艳牵霜后色，隔溪香断月初情。
高原岂是埋愁侣，我独伤心对九京。




霞起阁即景是日立夏诸同社咸集赋诗竟日


众碧无心与夏期，丽谯尽入夕阳姿。
细烟时上花双瓣，远雨常含日半规。
老竹走寒穿废堞，瘦鱼飞暑见荒池。
哀时江表犹清晏，挟客登高且赋诗。




生日偶成


其一


问汝此日何高眠，风吹碧梧徒自怜。
程生嘲客始三伏（六月一日初伏），邓禹笑人已一年（时予年二十有五矣）。
拟勒文章北海上，随将射猎南山前。
功名细事尚寂寂，那敢辄欲为神仙。

其二


击剑读书何所求，壮心日月横九州。
颇矜大儿孔文举，难学小弟马少游。
不欲侧身老章句，岂徒挟策干诸侯。
闭门投辖吾家事，与客且醉吴姬楼。




送方扶予入都（时为国子博士）


与尔常期明月居，中原江左昔人悲。
赋诗高丽麟龙语，说剑苍茫将相姿。
子皙每劳梁帝诏，林宗当属汉儒师。
艰难莫晦安危略，大半谈兵可救时。




送万年少还彭城


飘零蛮锦湿玄霜，永夜兰桡小帐香。
冬煖镜台飞孔雀，月明纨扇画鸳鸯。
大江北渡吴归客，旧楚西来汉故乡。
指点横塘春事近，莫教惆怅郁金堂（万子约于明春纳姬吴中，并晤吾辈）。






遇桐城方密之于湖上归复相访赠之以诗

其一


小雨烟波碧可怜，残荷衰柳各娟娟。
才人南国皆纨扇，轶女西陵怨翠钿。
秋病扁舟能望气，夜寒古庙半谈天。
繇来江表论兵者，大抵风流似晋年。

其二


仙才寂寞两悠悠，文苑荒凉尽古丘。
汉体昔年称北地，楚风今日满南州（时多作竟陵体）。
可成雅乐张瑶海，且剩微辞戏玉楼。
颇厌人间枯槁句，裁云剪月画三秋。




送勒卣之金陵


其一


忆得秦淮旧酒楼，无端不见又三秋。
当年轻薄誇宫体，此度凄清满石头。
白羽新军怀楚练（时金陵新立一军），黄云侠客动吴钩。
即今天地多兵甲，勿向城西问莫愁。

其二


十二城头江更寒，君游此日动波澜。
芙蓉子夜倡楼迥，鸿雁商秋古殿残。
海内于今嗟凤隐，眼中谁是识龙蟠。
生平寂寞孙刘辈，空老周郎强自宽。

其三


南朝子弟每论兵，独耻为儒风调轻。
吾辈近交吴剑客，君今仍作鲁诸生。
凤台夜色云中缺，乌榜晨光柳外明。
傥过东山思旧隐，永嘉烽火正纵横⑴。
⑴ 勒卣入太学，故有「诸生」之句，时温州有盗警

其四


勿将礼数问朱轩，更有风流暗敛魂。
且谱红弦艳南国，可传白纻到中原。
湖名玄武开滇水，山号卢龙象蓟门。
汉室公卿愁散地，无心挟策莫轻论。




赠转运崔使君


闽峤青霞天外开，陆离珠佩照楼台。
赋才新益熬波句，博物应知贡珀来。
南楚鼪鼯归傲吏，东吴宾客拥奇材。
明时莫上输边策，转运犹无中使催。




元日


王正新日晓娟娟，龙凤旌旗海上悬。
我见竹枝惊岁序，谁留雁语及春前。
云霄北极朝归路，冰雪东方战后天。
闻说偃兵占气象，云台例奏太平年。




上元


雕云遥映火城姿，窈窕湘帘万户垂。
玉树吐花千菡萏，虹桥结䌽九长离。
遗香宛转吴歌细，堕珥玲珑羯鼓迟。
最忆燕台繁丽地，内家装束画楼时。




闻仲驭仪部以言事夺职


纷纷近属侍中貂，抗疏谁怜路转遥。
名士尽归忧圣主，正臣留迹动先朝（仲驭先是有请恤逊国诸臣疏）。
金沙窈窕春深树，铁瓮凄清夜半潮。
放逐莫疑閒日月，吾曹终不似渔樵。




补成梦中新柳诗


春光一曲夕阳残，金缕墙东小苑寒。
十样纤眉新斗恨，三眠轶女正工欢。
无端轻薄莺窥幕，大抵风流人倚栏（二语梦作）。
太觉多情身不定，莫将心事赠征鞍。




梅花


其一


冰心窈冥晕微红，几度香魂深夜逢。
画阁素娥春漠漠，荒园幽梦影濛濛。
晓姿湿带霜前月，暮态寒禁林下风。
借得五铢兼水佩，离情无数碧霞宫。

其二


江南斜景艳相矜，暗数伤心栏遍凭。
素女岂知身是月，藐姑何意体如冰。
寒随碧野埋香雨，魂旁红楼照夜灯。
若处春风裁不得，馆娃吴殿魏西陵。




春游


其一


二月天低草不分，遥遥碧野照春云。
鞭冲湿雾张公子，舟泛横波越鄂君。
龙卵乍惊雷后水，凤车初化雨中裙。
近来憔悴东风后，莺燕无心更入群。

其二


怅望仙源路不知，杳然云馆意生疑。
梨花小苑调莺后，杨柳长廊系马时。
试煖珠帘春半捲，留香黼帐昼还垂。
晚风摇曳墙东伴，非雾非烟琐玉儿。

其三


艳阳何事独神伤，春气茫茫日更长。
草碾玉轮都号梦，花当绣户尽名香。
万条南国宫中柳，千骑东方陌上桑。
便有柔情收不得，好凭云雨放高唐。

其四


一径花飞香在衣，孤村艳艳正斜晖。
已移卓女当垆后，便逐张郎走马归。
未渴佯将金井汲，少留意与玉鞭违。
才情到处春应识，明日重经更掩扉。

其五


绮栊三月遍垂杨，昼漏初长无凤凰。
帐底松鬟云鸭绿，楼头曳袖日鹅黄。
珊瑚不断春生蕊，芍药多情夜有香。
风景自宜愁一概，非关心事托王昌。

其六


春江淡艳湿晴沙，蕙叶兰旗窈窕斜。
燕子不曾经汉殿，杨花犹是怨隋家。
侠联东市金鞍马，愁对西陵油壁车。
遥听小楼歌白纻，昨宵烟雾弄琵琶。

其七


一片春云颓不流，九枝琼树半绸缪。
香迷昼夜梁家宅，日出东南秦氏楼。
花幕垂垂临玉镜，鸟铃寂寂下帘钩。
铜铺摇荡蔷薇影，传得倾城别样愁。







其八


长红万树艳阳才，远嫁东风可自媒。
星斗画图花夜睡，神仙敕使鸟春来。
鸾蜂巢雾萝牵阁，么凤衔香草满台。
我畏多情常闭户，纵横桃李向谁开。




春感


春来花信杳难凭，风雨高歌酒不胜。
消息龙鸾仙事远，飘零鹰犬少年憎。
文章绮艳羞江左，踪迹淹留似茂陵。
终日掩书广武叹，雄心深夜有飞腾。




梨花


小白千林剪剪看，瑶台云堕夕阳残。
素因蜀帝啼中破，粉共庄生梦里乾。
便遂晓风青冢恨，半笼春雨画楼寒。
为谁飘落墙东去，一夜离魂不敢安。




桃花


何年容易嫁春风，万树烟丝淡滟中。
绛雪宫藏天女白，胭脂山染美人红。
别枝流水应吹去，此夜娇莺语未终。
岂必仙家常烂漫，阮郎归后一时空。




玉兰花


皎皎亭亭云外身，艳当高素不伤神。
谱疑澧水犹名楚，种出蓝田本姓秦。
旁月正宜瑶殿冷，临风偏锁玉楼春。
应知晋代誇长白，卫氏繇来赋硕人。




紫藤花


窈窕青林霞四垂，流苏仙女剪烟丝。
紫绒高架为春戏，红绶齐衔似水嬉。
遇雨濯龙藤宛转，披云挂凤蕊葳蕤。
能誇乐府双行缠，不许丁香结暂时。




孤鸳


碧羽离离更绛衣，小池独唼藻初肥。
双名愧近芙蓉宿，单影难随鸿雁归。
别有一星当婺女，可无孤梦伴江妃。
迩来惯逐鹈鹕去，莫向韩凭墓上飞。




长卿


岂止才情世已闻，当年节遇自纷纭。
学仙欲就凌云赋，好武初成下濑军。
大略雄心汉天子，风流放诞卓文君。
建元将相皆夷辱，曼倩相如未可群。




奉酬皖城方密之见怀之作答秣陵之期也


其一


日日离情倚大荒，尺书昨夜下枞阳。
侠游东海予仍剧，文苑西京君最良。
陆瑁池边秋雨急，吕蒙亭外暮云凉。
时危群聚多英侣，协策何年对未央。

其二


日暮庐江驿马嘶，周郎一曲动云霓。
兵戈近迫清淮北（时同日得彭城书，详颍、汝之乱），风雅犹雄建业西。
书效官奴名玉润，文成犬子颂金泥。
何时倚剑长干路，怅望秋天自不迷。




寄赠温州杜方伯兼慰悼亡之作


永嘉山水晋时长，建节雄风海气凉。
孤屿障江晴泛泛，群峰连斗郁苍苍。
尚妨吟咏多兵事，不采笙箫有悼亡。
更擅楼船能破越，谁人草诏谕淮王。




消夏


其一


碧成窈窕阵连阴，火帝云旗隔远浔。
风入大王兰殿冷，水通天嫔绛河深。
西瞻积素鸾初舞，东望摇蓝龙更吟。
正有弄珠人一曲，冰夷击鼓女娲琴。

其二


长云欲下意苍凉，十里扶苏接豫樟。
高栋虹头天外饮，广池鲸甲雨前张。
红珠不夜疑寒火，白玉为人自冷香。
更擅细腰凭画槛，芙蓉从此号低光。

其三


朝来烟雾石家浓，人在亭台第几重。
鼓翅御风为木鹄，浮鳞吐水是铜龙。
佩因琥珀声寒骨，浴到蔷薇露冷胸。
凉快似登凌兢上，凤箫隐隐白云封。

其四


何当长夏意珊珊，百戏为欢更未阑。
萤火十升星阙散，龙人百丈雨池寒。
琉璃旧锁留香幌，冰玉新雕承露盘。
犹望上元天外使，玄霜终日未成丸。

其五


半剪龙绡易绛纱，倦来纨扇任欹遮。
镜寒碧海修娥影，簟冷苍梧帝子家。
不共玉肌冰雪梦，更携云髻水烟斜。
清凉自与群真近，莫种相思鹤蔓花。

其六


汉近清秋影不乾，红墙夜映碧阑干。
到湖未敢称消夏，似月初宜号广寒。
青芡真珠龙子掷，紫菱碎玉凤雏餐。
姬人誇得莲花露，戏取方诸滴水看。

其七


云出灵峰帘半开，沈沈池馆浸金苔。
已通龙伯移珠阙，更与天孙乞渐台。
冰茧袜腰缘菡萏，凉犀挂手缀玫瑰。
霞文笺腻匀香笔，豫写哀蝉属上才。

其八


高清疑与玉虚通，鸾扇双軿似紫宫。
自是仙人居雪岭，从来少女有微风。
蔗浆寒共金膏色，菰米香同石髓逢。
又捡灵文移赤帝，八龙回驭过崆峒。




七夕


其一


碧落孤秋云气残，茫茫天上有悲欢。
微风一夜灵旗动，凉月三更晓佩寒。
汉自多情犹借鹊，星能飞渡更骖鸾。
虽然聚散终宵事，犹傲修娥只影看。







其二


高情终古在西浔，淡汉虚无怕更深。
博望归时多白石，武皇内传有青禽。
明寒风露如常夜，杳冥龙鸾已到今。
惆怅人间皆祭祀，不知谁是最伤心。




秋夕沈雨偕燕又让木集杨姬馆中是夜姬自言愁病殊甚而余三人者皆有微病不能饮也


其一


一夜凄风到绮疏，孤灯滟滟帐还虚。
冷蛩啼雨停声后，寒蕊浮香见影初。
有药未能仙弄玉，无情何得病相如。
人间愁绪知多少，偏入秋来遣示余。

其二


两处伤心一种怜，满城风雨妒婵娟。
已惊妖梦疑鹦鹉，莫遣离魂近杜鹃。
琥珀佩寒秋楚楚，芙蓉枕泪玉田田。
无愁情尽陈王赋，曾到西陵泣翠钿。




自慨


其一


岂将豪顿拟高踪，礼俗由来厌不恭。
未得中原驱士稚，先携湖海近元龙。
自羞节侠难为弟，人指风流亦可宗。
日暮登台愁四起，年华倏忽莫从容。

其二


交游泛爱属英姿，儒雅当年自羽仪。
应接百人如北海，追随七子似南皮。
风云江左轻浮体，金石邯郸绝妙辞。
各有耽情难遣放，壮夫何用日相规。

其三


五陵游侠鲁诸儒，意气皆云非我徒。
岂有汉庭思贾谊，虚从江左号夷吾。
大荒虎啸身难隐，深夜鸡鸣梦未孤。
侧足秋风老日月，昔人壮志在弯弧。

其四


欲驾飞轮伫玉宫，岂将剑术学袁公。
难谐紫府仙人梦⑴，近好华阳处士风。
黄石传书开爵土，青禽敕使属英雄。
可知不碍封侯事，四辅三官道未穷（余近好读《真诰》，故有华阳之句）。
⑴ 予七八岁时，梦天阙榜名题云：「乘槎入北海，紫府录清虚。」




伤秋


其一


泛泛江南独自伤，神州鼙鼓尚相望。
摸金不止殃齐豫，咒水曾闻会邺漳。
五校秋风雕击疾，九河战气燕归忙。
侵奔所在须筹策，东接荆襄右太行。

其二


诸边游侠昔称雄，掘冢探丸在此中。
西极胜兵都护府（时关中逐盗已尽），南山阻盗右扶风（时畿南多盗）。
红颜掠载歌黄鹄，赤帻骄淫卧绿熊。
安得万方良长吏，亲携牛种集蜚鸿。

其三


游魂东溟失天诛，伐鼓先呈支党俘。
欲筑石梁难渡海，养成龙马未□□。
玄菟大将星飞否，苍兕狂奴水战无。
蒿目至尊频左顾，三韩何日附神图。

其四


闽越馀皇誓水师，伏波犹有旧旌旗。
纵横欲学孙灵秀，除扫还疑戴若思（若思少尝为盗，指闽事也）。
隐护金钱通贵族，浮腥日月引荒夷。
番禺万里循淮海，信国经营自可知。




留别舒章并酬见赠之作


其一


几时文史共江东，才子人推邺下风。
未卜五百年玄在，先誇二十万言通。
居平麟凤悲歌夜，别后山河感慨中。
无限相思辽海月，秋深碣石有飞鸿。

其二


相逢抱膝各凄然，大略英谋负少年。
南国圭璋谁入洛，中原豺虎独游燕。
余依阊阖真人气，君擅荆吴剑客贤。
此别烽烟天下满，异时羽翰更周旋。




润州


其一


昔日南徐置棨旌，风流无限拥专城。
楼台列壁藏莺雨，鼓角横波阵马晴。
终锁三吴江海气，谁留六代绮罗情。
即今清晏多歌舞，不用桓温北府兵。

其二


缥缈楼台柳尚浓，女儿江上障轻容。
严城晴带三秋雁，孤屿寒吟五夜龙。
若见馀霞怜谢朓，正当初月想王恭。
扬州十二珠帘里，隔得烟波第几重。




望射阳湖志云陈琳墓在其侧


古墓依稀见寂寥，平湖十里怨迢迢。
是时才士多书佐，此后文人属霸朝。
水冷漳台馀绣瓦，草荒淮浦对寒潮。
子桓便有当年痛，魂共应刘未可招。




梦中吹箫


梦到江南弄紫箫，秃衿倚柱和红绡。
玉铃小阁风吹雨，银钥雕栏夜与朝。
岂有火禽称凤律，曾无神女属鸾翘。
鄂君添得兰桡恨，近过扬州明月桥。




兰陵野眺即事


其一


鲁中云物自荒荒，欲抚平原道路长。
朔气能连野火白，童山不待夕阳黄。
地分南楚怀丰沛，水治西泇避吕梁。
历落异乡难日暮，秋风崩岸散牛羊。

其二


莽莽山昏暮草齐，枯桑烟火咽荒鸡。
远分岱色千鸿影，近散河阴万马蹄。
鲁国诸生亡玉简，汉家使者阅金堤。
谁为慷慨安危语，剑气连天不敢迷。




经王粲墓


断风吹草杂寒流，一代才华在古丘。
邺下文人谁彊记，秦川公子独多愁。
从军神武终依魏，作赋悲凉且事刘。
当日英雄俱寂寞，汉南漳北暮云秋。






卫河道中

其一


淮流朝暮已千回，愁客常倾鹦鹉杯。
黄草尽随云岭没，白杨分带岸沙开。
九河落日摇瀛海，三辅秋风到邺台。
尺五长安闻北雁，几行先过上林来。

其二


明月平沙霜气浮，千帆灯火狎寒流。
水分赵魏鱼盐出，天入幽并箕尾收。
新堑金堆龙卧夜，古营玉帐雁啼秋。
莫愁大漠风烟近，河朔于今是帝州。




杨翰林伯祥过邸中投赠


云气层层紫殿重，夹城微雪覆芙蓉。
谁能人物推刘劭，何处灾祥难蔡邕（是日杂论时人，并言庄黄门疏）。
我著玉杯无使者，君传金管近昭容。
才名亦是千秋事，翘首燕山万仞峰。




彭舍人因万年少乞予作催妆诗戏赠二律


其一


碧城云幄夜焚香，七宝台空待晓妆。
为有求凰栽竹馆，可知飞燕宿瑶筐。
银灯细马青珠络，石黛愁蛾白玉堂。
亲摘步摇呼小字，应誇身是紫微郎。

其二


幽露红文遍采兰，大陵怀梦意珊珊。
六么曲唱人将近，九子铃言夜未阑。
蜀锦同心缠凤雀，魏钗压鬓卸龙鸾。
朝看谒帝金闺婿，为拭天香玉手寒。




至后


其一


至后玄风朔气凝，天街绕绕意谁凭。
东来戍火连三辅，北望寒云满十陵。
倦掷黄金随骏马，时闻绿帻纵苍鹰。
夜深不信悲歌俗，惟有严霜动玉绳。

其二


纷纷使者出金闺，高议云台事不齐。
为有黑山侵朔北，皆言白马借安西。
悲凉千载归湖海，简点三年尽鼓鼙。
纵近仙都登未得，代州剧盗上丹梯。

其三


蓟门结客意难明，杯酒谁言是庆卿。
裘马五陵新意气，文章七子旧才名。
梦回午夜人如玉，春到江东花满城。
不有故乡烟月好，将予战斗足平生。




待彝仲久不见至


万里寒云接帝都，辞家岂复更踟蹰。
三冬雀鼠黄河曲，独野刀环碧海孤。
文学定应非御史，纵横不谏伐匈奴。
于今东阁收银钥，挟策何妨且弃繻。




蓟门雪中眺望


其一


燕山西望压嵯峨，万堞森寒出塞歌。
日月微茫三紫殿，风烟隐见小黄河。
孤城汉节迷鸿雁，古障胡儿下橐驼。
应有威仪谁献赋，祈年馆里佩声多。

其二


九塞（一作陌）飞尘覆井干，平原杳冥势漫漫。
周王雕辇歌黄竹，汉将灵旗弭白檀。
虎峪熊罴肥自卧，龙沙雕雁健犹寒。
胡天应压燕然石，他日为铭恐未乾。




长安杂诗


其一


谁言百二独秦关，豪侠幽并帝里间。
宫带玉河穿渭水，树回金岭像骊山。
列侯邸第花冬满，丞相车骑火夜还。
最是大家能好武，虎圈熊馆不曾閒。

其二


都城旌节似风雷，凤阙峨峨鼍鼓催。
十道青门花下饯，千烽紫塞雪中来。
斗鸡宅使毬场稳，驯象交人蛮邸开。
更报休屠离大卤，将军自拟筑轮台。

其三


都尉朱缨剪剪风，期门小队猎回中。
晨冲街鼓驰兰薄，夜听流铃直桂宫。
靺鞨掷人囊尚紫，茱萸掩帐火犹红。
不愁珠馆胭脂尽，明日长杨约射熊。

其四


少年走马汉宫墙，凄柝疏钟绕夜光。
玉露自寒栽苜蓿，金沟无梦到鸳鸯。
严城时带星河动，长笛新翻殿阁凉。
不敢悲歌离凤曲，方传天子在昭阳。

其五


东南日出照珠楼，金屋云屏续夜愁。
田窦旧恩犹赐第，许班新宠竞封侯。
横汾昔见威仪事，下杜曾为侠少游。
闻爱吴姬歌水调，别宫仍按小凉州。

其六


琼壶薇帐侍宸游，十部龟兹在殿头。
禁苑起山名万岁，复宫新戏号千秋。
明驼宣赐朝元阁，紫燕传封井干楼。
上寿后庭齐致语，增成笺奏是谁收。

其七


殿迥云春锁夹城，液池鸭绿覆花明。
莺啼芳树金丸落，草绣长堤宝马轻。
贵主楼台邻禁苑，小侯供帐置屯兵。
各誇自有天家乐，不听西清下凤笙。

其八


风尘绕绕五都前，豪侠株盘有岁年。
石显上宾居柳市，窦婴别业在蓝田。
两宫肺腑黄金内，四姓交游骏马边。
共请县官为赐第，何妨滥用水衡钱。

其九


閒出长楸弄落晖，新丰都市月霏微。
贾胡合浦徵珠尽，使者于阗采玉归。
金络香丝仙吏马，银灯画阁舞人衣。
内家旗仗双双去，客散城头乌夜飞。






其十


绛纱宫样半丰姿，轻薄经过李赵窥。
平乐官从骏马监，云龙人是斗鸡儿。
自矜南国珠为价，莫遣东风柳外吹。
凭寄相思天上去，皆言故剑属拳姬。




甲戌长安元日


其一


钟鼓沈沈满凤城，五云忽动见平明。
奏笺学士宫中女，卤簿将军殿后兵。
万井烟花归北里，九衢日月转西清。
却怜河雒朝正使，尚拥风尘望玉京（时中州多盗，郡县免觐）。

其二


烟涂云路望春斜，故国繁华自忆家。
幽朔旌旗经岁雪，东南士女隔年花。
何人日煖歌青玉，几处风轻剪绛纱。
凭说天都行乐事，总教杨柳付琵琶。




杂感


其一


端居日夜望风雷，郁郁长云掩不开。
青草自生扬子宅，黄金初谢郭隗台。
豹姿常隐何曾变，龙性能驯正可哀。
闭户厌闻天下事，壮心犹得几徘徊。

其二


巫峡湘潭窈窕风，三巴杀气楚云通。
杜韬欲下江陵横，李特深知剑阁雄。
襄国寝园焚掠后，肃皇丰沛甲兵中。
五州万里新开府，肠断西南下战功。

其三


吾里萧然减乐方，应刘寂寂已苍凉。
深源奏记人皆诮，公叔论交道可伤。
渐觉少年增意气，谁知壮士本飞扬。
欲寻渔猎为真隐，学剑嵩阳辟草堂。

其四


朝来新病雾冥冥，万里愁心酒易醒。
天险西陲能跃马，中垣左辅有妖星。
掩书愧读英雄记，秉烛惟看神异经。
家近五湖春草遍，欲乘风雨独扬舲。




五日


其一


液池漫漫晓风吹，昌歜芙蓉绿满枝。
三殿近臣齐赐扇，六宫侍女尽联丝。
采虫玉树黄娥媚，斗草金铺红药宜。
莫忆长安歌舞地，独携樽酒吊江蓠。

其二


吴天五月水悠悠，极目烟云静不收。
拾翠有人卢女艳，弄潮几部阿童游。
珠帘枕簟芙蓉浦，画桨琴筝舴艋舟。
拟向龙楼窥殿脚，可怜江北海西头。




送张子服昆弟从任广陵


其一


柔情渺渺木兰舟，楚雨吴云黯未收。
江外蒹葭才子散（一作供远眺），淮南杨柳美人（一作待清）游。
可成枚叟观涛赋，重入萧家文选楼。
颇忆故交愁绝处，应携玉笛自横秋。

其二


矫首轻风送晚潮，碧云江水暗迢迢。
三秋玉藕残红粉，十里珠帘弄紫箫。
无问雷塘生旧恨，有人明月为魂消。
忆君今岁看河鼓，知在扬州第几桥（时近七夕）。




寄上京山郑师


梁狱初回逐转蓬，翻然江汉历西风。
关多虎豹文深法，家旁豺狼战斗功。
楚国大夫瑜瑾暮，长沙才子蕙兰丛。
莫愁秋见朝阳雁，一带衡湘明月中。




送吴骏公太史还朝时有寇警


其一


疏帘画舫上幽州，寒雨明霞倚壮游。
贵客燕台增意气，故人吴市失风流。
玉钩虎观清深夜，金管龙池窈窕秋。
若忆江南多胜事，知予浩荡独登楼。

其二


蓟门赤羽角声催，击楫吴江匹马来。
天子自临讲武殿，近臣争上望烽台。
十陵王气当秋盛，三辅军容照月哀。
宣室召君前席夜，应誇表饵出群才。




闰秋杂感


其一


高秋历落大江阴，桂树香寒露满林。
斜月自临吴郡夜，浮云不断并州心。
五湖烟水芙蓉晚，万里川原鸿雁深。
回首星辰思北极，凄风荒草日萧森。

其二


梨花三月汉宫墙，走马归来解鹔鹴。
从此冀云常梦绕，却依江树独神伤。
关山候火回南斗，陵墓清笳转夕阳。
慷慨自怜知剑气，欲随秋色到龙荒。

其三


北望燕关战气收，胡兵八月更西游。
熊罴自护居庸树，虎豹还窥马邑秋。
骠骑露书迟雁塞，婕妤宣答出龙楼（时上坐内殿批答，不繇纶扉）。
即今颇牧知何在，十载空悬万户侯。

其四


汉家关塞自苍然，虏骑犹思饮马年。
雁过白登风动地，月留青冢草连天。
三秋金鼓西征急，十载烽烟北望偏。
却忆文皇能好武，受降城外破羌还。

其五


边关摇落早秋风，诸将旌旗匝地红。
句注极天盘代谷，桑乾入塞绕云中。
王恢岂诱匈奴贡，魏尚谁誇郡守功。
堪忆并州楼上月，何人清啸却胡戎。

其六


单于千帐徙轮台，独保康居竟不回。
城郭诸戎金印在，河湟杂种玉门开。
黄羊尽夺胡人牧，白马新从都护来。
闻说凉州初报捷，汉兵直拟过龙堆。






其七


在在征轮吏未归，五年逐盗遍旌旂。
中郎摧荡馀飞燕，公子威名假绣衣。
陇蜀几曾清一道，郧襄犹自筑重围。
车书海内堪惆怅，鬼哭荒村烟火稀。

其八


宵衣便殿圣躬劳，猛士今谁拥节旄。
循吏新恩登凤阁，中涓何日解龙韬。
淮阴纶饵朝还出，渭北星辰夜自高。
我愿相从访屠钓，长吟梁父忆萧曹。




送张冷石太守之任阆中


风烟万里溯兰桡，益部旌旄拥丽谯。
典郡自封炎井炽（一作斜谷险），专征常对雪山遥。
晴川群雁秋还集，暝峡啼猿雾未消。
不羡嘉陵春色好，西南形势倚云霄。




九日


其一


万壑高秋动早寒，风摇玄景野漫漫。
伤心橘柚千家丽，满眼芙蓉一夜残。
落日自收江海气，荒亭犹旁斗牛看。
可怜阳九飞霜急，尚有孤鸿弄羽翰。

其二


萧条落木自然哀，万里清秋鹦鹉杯。
关塞偃烽宜置酒，江湖无客不登台。
岂应凤岭真狂士，何处龙山乏霸才。
知尔悲歌难眺望，十年常是在蒿莱。




秋尽杂感忆去岁初渡黄河


其一


纷纷高木散江湖，秋尽苍茫意转孤。
锦带灯前温翡翠，佩刀霜下挂珊瑚。
几时渔猎浮天畔，十载风云望帝都。
却忆去年方北渡，大河历落舞樯乌。

其二


微霜细雨殢江东，尚觉中原气候同。
天外黄河依旧险，樽前白雪最能工。
离人夜夜伤秋月，猛士年年想大风。
抱膝高吟沧海上，浮云北极几时空。




寄赠东昌徐见舆宪副先君同门生也


尚忆趋庭识壮猷，博平重见拥三驺。
地形自镇金堤路（一作口），云气遥凌望岳楼。
千骑东方开府日，万樯北道御河秋。
应誇赐履雄风近，明月常思海岱游。




风夜


独拥寒衾意渐平，千声悲动暮魂惊。
可怜飞箨吹灯急，尚有栖鸦弄月明。
画角风霜回大野，玉铃楼阁振严城。
十年江海伤摇落，何得常怀万里情。




闻雁


天高不尽路苍苍，孤雁南飞一断肠。
好与星辰成暮态，还随烟雾向朝阳。
大江息影多洲渚，俭岁何人假稻粱。
塞北秋来方战斗，几行先自到潇湘。




水仙花


小院微香压锦茵，数枝独秀转伤神。
仙家瑶草银河近，侍女冰绡月殿新。
捣玉自侵寒栗栗，弄珠不动水粼粼。
虚怜流盼芝田馆，莫忆陈王赋里人。




孟冬之晦忆去年方于张湾从陆入都


其一


回首长征万里空，去年应望五云同。
潞河水压天津树，碣石鸿飞汉苑风。
自许星辰常向北，何堪裘马独归东。
即今倚剑悲歌夜，雪满江关黯澹中。

其二


五陵年少出吴钩，尚忆驱车见侠游。
动地骅骝来冀野，搴风鹰隼猎幽州。
玉京春煖多鸣凤，大泽天寒独饭牛。
莫羡短衣随灞浐，雁门太守不封侯（时见猎者）。




凤凰山望南宋行宫故址


永嘉东幸更南迁，叠驾丹梯紫殿连。
龙凤䌽舟临绣岭，芙蓉高阁望平川。
百年王气归炎海，两度金舆恸朔天。
独有斜阳松柏路，子规啼过晚钟前。




西陵


怅望埋香花影前，同心离别是何年。
兰丛犹系青骢马，石路斜飞紫荚钱。
不向云霞登玉籍，偏乘风雨落金钿。
故将幽恨伤人意，露草寒塘二月天。




湖上闻隔楼弦索


平湖一曲晚峰青，别馆笙歌未肯停。
蜡照鹍弦开绣幔，香吹凤管隔云屏。
月鸣乌鹊争琼树，夜静楼台动玉铃。
疑有伤心人不起，碧窗小语对春星。




西溪有感


应是云林第几家，门前流水接红霞。
碧城暮暮封烟幌，青鸟时时采石华。
曲涧微茫攀树立，空山窈窕倚风斜。
小姑不识横溪路，明月无人出浣纱。




腊日暖甚过舒章园亭观诸艳作并谈游冶


其一


清晖脉脉水粼粼，腊日芳园意气新。
岂有冰盘堆绛雪，偏浮玉蕊动香尘。
鸳鸯自病溪云暖，翡翠先巢海树春。
今日剪刀应不冷，吴绫初换画楼人。

其二


五陵旧侣重倾城，淑景年年倚恨生。
紫萼不愁寒月影，红笺先赋早春行。
蒯缑虚拟黄金事，班管俱怜白凤情。
已近艳阳留一曲，东风枝上和流莺。




早梅


垂垂不动早春閒，尽日青冥发满山。
昨岁相思题朔漠（去年在幽州也），此时留恨在江关。
干戈绕地多愁眼，草木当风且破颜。
念尔凌寒难独立，莫辞冰雪更追攀。




乙亥元日


新年节物照瑶觞，密雨千门花影凉。
侍女绣屏添翠柏，儿童驰道湿垂杨。
欲依北极浮云断，分得东风芳草长。
独忆帝城前岁事，五侯宝马出明光。




人日


丽日高楼射粉红，清光先动紫兰丛。
春心历乱莺闺事，芳树玲珑蝶梦中。
千缕䌽人传戴胜，双花金叶上屏风。
大明宫里多宣赐，肠断残枝未肯逢。




登台野眺


与客常称济世才，艳阳天地此登台。
蘼芜平野青骢出，杨柳春城紫燕来。
斜日更迟江路塞，夕烟不断海云开。
可怜淮右徵兵急，薄暮时闻鼓角哀。




送周勒卣游南雍


忆君策马古丹阳，淡柳疏风入大航。
公瑾曲高多见误，伯仁酒态莫须狂。
龙旗圣主方求士，虎幄诸生尽拜郎（时有选举太学之旨）。
知尔澄清应有志，可无奇计奏明光。




送徐闇公游南雍


旧京风物昔年同，五月澄波画舫中。
汉代清流归太学，徐家宫体擅江东。
西陵烽火连云暗，北府旌旗刺眼红。
君去岂应耽绛帐，论兵早已动诸公（时有盗警，江上列戍）。




五日


其一


繁香杂䌽未曾收，五月清晖碧玉楼。
丽树浓阴宜斗草，疏帘宿雨戏藏钩。
王孙条达萦金缕，小妾轻罗染石榴。
自有新妆添不得，可无双燕在钗头。

其二


画槛芙蓉一夜生，吴城雨过百花明。
兰香珠幌通人远，麝粉金盘入手成。
清暑殿颁纨扇丽，避风台试绛绡轻。
遥传烟火回中急，更赐灵符号辟兵。




得扶曦湘中书地虽有山川之美而凋弊难治也


楚南尺素夏云边，知尔专城愁不眠。
百雉青枫湖外县，三湘碧草雨中天。
桂林虎节时迎马（粤西贵官多经邑中），橘浦蜂旗每系船。
卑湿旧归才子地，看君舞袖更周旋。




梦与杨伯祥同舟语时事时伯祥使蜀方归


何时旌节更东游，予梦同乘青翰舟。
共叹黄巾殊未息，似携红锦坐相投。
子云词赋誇巴蜀，逸少山川问益州。
颇忆筹边楼上语，剑南栈北尽堪愁。




初秋出城南吊迩机之丧随游陆氏园亭春初予辈读书处也感赋二律


其一


城南云物自成秋，我赋招魂忆旧游。
犹共杯铛前夜梦，独当风雨异时愁。
殷红阶草仍相见，零落遗文竟不收。
便是三春行乐地，那能含涕向西州。

其二


南陌鸣蝉日昼昏，春时池馆不堪论。
悲嵇乍听邻人笛，悼惠重过傲吏园。
未萎芙蓉相秀发，将归燕子自飞翻。
可怜独有伤秋泪，花鸟无知一断魂（《水经》称庄周悼惠施而隐于漆园）。




赠张太羹使君


蹁跹神宰绿槐前，报绩方当五凤年。
我邑赋为吴楚剧，君家政著赤畿先。
赐缣荣典归循吏，罗舄风流在列仙。
他日东封徵上瑞，茸城驯雉草芊芊。




初秋


其一


池台独倚北风轻，水国苍茫浸碧城。
菱芡自依秋露冷，梧楸不动夜云明。
南皮旧侣鸾龙散，东序何人琬琰清。
莫忆长安裘马地，常令湖海足生平。

其二


万里清光迥不收，层霄极望此登楼。
鱼龙水壮金河夜，鳷鹊风高银汉秋。
云落严城星耿耿，月沉荒塞海悠悠。
应怜天外三山近，虚拟乘槎事远游。

其三


前岁重游铜马门，翻然策蹇宿荒村。
关河浩荡书生拙，宫殿迢遥上帝尊。
旷野枫林消白日，沧江草阁卧黄昏。
三秋魑魅窥人笑，回首京华欲断魂。

其四


东河亦是旧神京，不数南朝王气明。
地倚蛟龙通贝阙，天分牛斗作金城。
江湖葭荻当秋盛，楚蜀樯帆向晚行。
最喜清虚誇鉴里，无烦千里寄莼羹。

其五


诸将纷纷尽佩刀，三秦消息梦魂劳。
泾原画角秋风散，上郡□头夜色高。
北极朝廷飞虎节，西征幕府驻龙韬。
嗟予憔悴浮沧海，翘首关山泣战袍。

其六


天南碛北共秋河，万里长风动素波。
绿芷烟江箫鼓会，白榆星塞甲兵多。
当烦大计推安攘，坐惜浮名倚啸歌。
欲问故人新奉使，朔云边月近如何（时吴来之使山右初归）。

其七


清秋泛泛暮云开，惆怅烟波去不回。
绕树虹霓临水出，隔江风雨傍人来。
虎头寂寞麒麟阁，豹尾虚无鸾凤台。
咫尺已违金马地，空怜曼倩有仙才。

其八


托迹蓬蒿有岁年，平皋小筑晚凉天。
不逢公瑾能分宅，且学思光漫引船。
莲子微风香月上，葡萄垂露冷秋前。
茂陵留滞非人意，可著凌云第几篇。






送蒋抑之年丈之官道州

明河宛转正秋期，南去零陵五马迟。
地接蛮江百草秀，天分瘴岭九峰疑。
画船夜渡湘妃浦，露冕春游虞帝祠。
最是循良羞献纳，侏儒满野乐清时。




八月大风雨中游泖塔连夕同游者宋子建尚木陆子玄张子慧


其一


大泽秋阴万顷愁，美人遥夜伫中洲。
地分息壤波犹横，天入重湖雨不收。
舟绕鱼龙朝渡水，树盘乌鹊晚登楼。
可怜千里风烟路，独立苍茫在上头。

其二


层湖黯淡路漫漫，孤屿登临怯羽翰。
晓雾东连沧海白，霜枫西接洞庭丹。
梦随风雨银河近，人在烟波玉佩寒。
欲拟招魂秋草外，夜深犹自倚阑干。
按：整理自《古今图书集成》三泖部

其三


秋云落木水粼粼，昔日风流不可论。
此地销沉秦赤县，他山婉娈晋词人。
草连枉渚樯帆集，雨隔寒江殿阁新。
怅望五湖通一道，生平少伯最嶙峋。

其四


独上层霄极紫庭，空濛天外出云屏。
一群秋雁几时尽，数点海山何处青。
珠树有风通弱水，芙蓉细雨失湘灵。
虚疑芳草人无限，夜半扬舲问杳冥。




八月十五夜


其一


明雯凉动桂悠悠，迢递星河万里秋。
素魄有人常不见，碧虚无路迥含愁。
九天鸾鹤声何近，五夜楼台影自浮。
犹说紫微宫女事，焚香时待月西流。

其二


微风摇曳拂金河，斗迥天高出素娥。
万井鸳鸯秋露冷，三江蚌蛤夜潮多。
云能入梦婵娟子，月解伤人宛转歌。
应有桓伊吹玉笛，倚栏人静奈愁何。




读武纪


其一


山岳嵯峨倚汉京，武皇别苑下霓旌。
明珠南至逾炎海，天马西来闭宛城。
穆满沙虫传骏足，轩辕虎豹有军营。
渭桥钟鼓何年事，遗恨单于未解兵。

其二


汉家宫殿启朱扉，夜醮香风动翠闱。
铜雀一鸣云阙晓，飞廉百丈曙光微。
座分灵驷颁琼笈，坛照明星弄羽衣。
不识刘郎原自贵，偏思携手拜真妃。




乙亥九日


极眺关河霁景开，吴城万堞倚崔巍。
秋风谷口椁梨熟，落木亭边鸿雁来。
吾辈苍茫花泛少，中原格斗角声哀。
当时英霸堪回首，大飨三军戏马台。




九日泊吴阊


画阁长堤暮水平，寒云初卷阖闾城。
楚天秋后花犹润，吴苑人归月正明。
雁度西楼金管歇，霜飞南国玉衣轻。
谁怜孤客多惆怅，耿耿千门永夜情。




薄暮舟发武丘是日以淮警中丞发师北行


横塘此路转孤舟，十里松杉接武丘。
愁客捲帘随暮雨，美人采菊荐寒流。
樯帆气壮关河夜，鼓角声衔江海秋。
闻道元戎初出镇，可能寄语问神州。




献留都范大司马


其一


尚书高镇石城秋，画戟雕戈耿不收。
旧制上公班太尉，本留东洛领诸侯。
刀环人映麒麟阁，组练江摇鳷鹊楼。
征虏亭边思谢傅，已教前部向中州。

其二


青袍白马尚纵横，淮甸风烟接凤城。
此日夷吾在江左，无烦高密向西京。
鼋鼍不照蛟宫静，龙虎常浮帝座明。
身是刘公门下客，可能分给羽林兵。




赠留都钱大鹤职方


其一


登坛颀晰好辉光，顾盼中枢出尚方。
自是惯摇白羽扇，何须赌摘紫罗囊。
南朝词客皆能将，汉代通侯本拜郎。
不数潢池轻一扫，象胥历历指氐羌。

其二


挥指珊瑚十万师，青纶白袷影参差。
龙韬夜月游淮水，天马秋风饮苑池。
帐后唱歌张静婉，楼前置酒庾元规。
知君先世丹书在，我欲相从舞绣旗（钱为武肃王裔）。




登长干浮屠


其一


阿育灵标迥翠浮，中天缥缈瞰神州。
疑通瑶阙三千界，下俯金门十二楼。
文帝祠坛丹鹤夜，孝陵云树玉龟秋。
雄图万祀垂丰镐，指点危栏动客愁。

其二


帝城台殿郁葱葱，极上层霄顾盼雄。
山压衡庐帘外雨，江分吴楚槛前风。
平冈百转浮天阙，锦树千章绕汉宫。
紫盖一飞齐北向，金轮还在五云中。




出留都下马游顾司寇华玉墓顾能识江陵公于童子时异人也


惆怅都亭系马情，寻碑秋草暮云横。
风前鼯鼠松杉静，月下麒麟剑佩鸣。
昭代爽鸠文笔重，何年白鹤羽毛轻。
于今若有张童子，空向西州问九京。




丙子元日


今旦春风转玉琴，江东花发晓寒侵。
密云隐现金轮静，积雪苍茫瑶海阴。
垒壁诸军银甲冷，文昌元会火城深。
不知谁任三微事，草野空悬捧日心。




人日


清晖窈窕早春还，愁客新年半掩关。
东帝条风吹柳外，西王遗像出人间。
芳园步障花前卷，画阁金屏镜里閒。
碧树最高堪怅望，骖驔红袖自相攀。




元夕


其一


少年此夕不知愁，竞逐香车彻晓游。
火树九枝通紫陌，玉箫一夜满朱楼。
锦屏扑粉芙蓉暖，翻户邀人鹦鹉留。
今日春风传战斗，横江明月照扬州（时以江上寇警，禁灯火）。

其二


长安灯市有烟霞，帝里春前御柳斜。
万骑红尘过北阙，千门碧月锁东华。
已开芍药留歌管，旋看珊瑚入内家（是日多早花，集百货也）。
惆怅江城兵甲外，鳌山百丈暮云遮。




赠张运使泰岩年丈


新领均输出上方，威名落落旧张纲。
弹文建业推骢马，乐府昆明表白狼（张旧在南台，治郡滇中有功）。
万灶虎形烟炥郁，千帆鹢首雪苍茫。
莫愁转饷军兴急，指点东南擅海王。




送勒卣省试之金陵


怜君才调似临邛，献赋何年动九重。
几夕更尝京口酒，侵晨复听景阳钟。
棘堂姓氏人争问，蓉府风流客正逢。
寄语良工誇相马，可知今日有真龙。




寿包山许伯赞母夫人


神峰缥缈太湖烟，疑在层城玉女前。
谈座已惊陶士行，仙宗应降许思玄。
芙蓉十丈华山井，橘柚千头梦泽天。
有客自能誇邺下，云间先寄五游篇。




送陈鹤朋应试武林


晚驿凉云此壮游，钱塘曾作帝王州。
吴宫绣岭旌旗歇，禹庙清江风雨秋。
西郢阳春骄渌水，大秦明月照瀛洲。
知君抵掌东南事，横海楼船耿未收。




送张子美省试金陵


六月江风西上时，秣陵秋色动相思。
丽华阁外芙蓉露，慧晓门前杨柳丝。
才调新题鳷鹊观，家声旧满凤凰池。
不须更插雕翎箭，落月河阳射大旗（子美精射，而今秋未用）。




送陆文孙省试金陵时当七夕


君去明河黯澹天，芳洲千里叶田田。
仙人观阁清江上，织女云霞画槛前。
文笔已铭玄武阙，功名远继赤乌年。
太平此日无言事，新语应成第几篇。




得李舒章宋辕文秣陵书有忧时之语


有客南朝寄锦鳞，楚江微雨动青蘋。
惟应风赋推才子，何意龙门是党人。
滦水虏云秋晻霭，蒋山王气日嶙峋。
知予矫首能长叹，数卷韬戎共隐沦。




书丙子秋事


其一


燕关迢递朔云端，虏骑连兵度不难。
夜月千烽通碣石，秋风万马饮桑乾（即庐沟）。
时平诸将皆乘障，事起君王更筑坛。
谁逐郅支青海上，汉家得计款呼韩。

其二


诸帝遗弓云树前，太行兵气总苍然。
翠微旗暗髦头色，碧瓦烽高箕尾天。
玳瑁秋陈伤玉座（汉酎金上陵，或以玳瑁代），虬龙晓漏静神弦。
祠官流涕松风路，回首长陵出塞年。

其三


凤城云闭蓟门秋，胡马南驱抵白沟。
八陉熊罴开上谷，九河凫雁隔瀛州。
诸侯鼙鼓连营垒，列郡风烟接戍楼。
莫倚徵兵穷海内，三秦寇盗耿难收。

其四


蹛林秋祭正纵横，降虏翻然睨汉京。
自是贾生谋不用，非关江统论先成。
劲兵尽发庐龙骑，最胜惟誇涿鹿城。
异日可无哀痛诏，恐防恩泽满承明。




元日日有食之


三朝掩朔未宜逢，赖有微云翳满空。
却会可争荀彧坐，抗章谁见鲍宣风。
朱绳自直青坛上，白兽仍开紫殿中。
寄语麒麟莫相斗，省躬玉几未还宫。




寿嘉兴令新安罗然明母夫人


使君冲朗过袁刘，寿母轻轩览胜游。
不税甘䱹供远饷，常栽灵果侍淹留。
帝贻紫帔龙章丽，家近丹沙凤吹流。
令子今年应报政，嘉禾先上玉山头。




早朝


殿阁春云晓日凉，羽林排仗入明光。
千门钟鼓开班剑，九级旌旗绕御香。
武帐兖龙垂北极，文衣吹凤引南厢。
分忧圣世多皋禹，端拱无劳问未央。




韦园海棠


名花帝里殢相思，为尔轻盈不自持。
艳质已迷红雾煖，繁枝弗动绛云迟。
琼池浴罢凝香后，金屋春深倚醉时。
难以丰柔矜夜态，好将玉体问昭仪。




送雷圣肃之夔州推官


白帝风高鼓角鸣，巴人负弩识逢迎。
蛟龙下峡秋声壮，猿鸟穿林夜纬明。
倚槛云深神女庙，乘轩春接锦官城。
瞿塘形势称天险，莫叹荆南未解兵。




赠贾仲贲同年母节妇黄太孺人贾河间人也


瀛洲礼乐汉时英，冰雪馀辉彤管清。
曲就陶婴多徵调，学成崔寔有高名。
大夫故里悬银榜，太史新编伫玉京。
更取忠编授纱幔，酬恩不独振家声。






初夏集万驸马白石园

平阳池馆帝城西，涧道风云护石闺。
大树轮囷当画栋，高台缥缈直金堤。
竹廊夏隐桃枝簟，钱埒春驰锦障泥。
凤女一飞瑶瑟在（堂有锦瑟），十三弦静草萋萋。




京师五日时上幸西苑


甘泉御幄覆花明，此日宸游满夹城。
西域葡萄萦䌽仗，南州翡翠警霓旌。
石鲸风细更衣晚，玉蝀桥平踏草轻（西内桥名）。
阿阁于今多凤羽，大官无事赐枭羹。




又五日忆故乡


淹留河朔进瑶觞，回首江城水一方。
五日烟花非我土，十年箫管暗神伤。
沿溪时出采莲女，荡桨常歌团扇郎。
胜侣今朝应见忆，便思解组问沧浪。




送同年章于野归江南


桑乾桥畔尽垂杨，五马南归别帝乡。
幽朔夏云来大漠，岱宗朝雨隔河梁。
人誇花萼联珠树，家傍芙蓉倚玉床。
更有经年投锦字，好移明月照流黄。




寄宋九青给事时方使册封赵藩


正牙陪位及临轩，授节鸣珂出禁门。
文帝云孙开北国，邺都才子盛西园。
桐圭剖月秦城贱，羽盖流星汉使尊。
借问诸侯谁特达，清漳荒草忆平原。




送宋令申给谏备兵武昌


汉廷都尉邈难俦，一忤平津不可留。
虞长繇来能办贼，楚人何事但悲秋。
江皋珠冷开官舫，鄂渚峰高倚堞楼。
独叹掖垣真寂寂，景阳钟度碧梧愁。




送蔡云怡年丈备兵井陉


畿南顾盼出西屏，仗节晨驰下紫庭。
七较龙骧秋戍早，三关鸟道夜烽停。
汉军旗鼓开泜水，赵壁风云护井陉。
廉李功名成往事，应除恒岭更书铭。




立秋日陈舍人几亭屠大行愚仙招饮水关晾马厂观荷同席者金水部伯玉


苑北平波度晚风，乱蝉一带接花宫。
马嘶忽起蒹葭外，鱼戏还窥莲叶东。
紫塞出云秋漠漠，碧城过雨日濛濛。
不须醉说寻源事，身在银河清浅中。




燕中秋感


其一


通天楼阁动秋风，虎旅旌旗出苑中。
倒影石栏交丛桂，乱烟锦缆起双鸿。
海云朝捲蓬莱近，山月霄悬露掌空。
闻说我皇多暇豫，可能坐论属群公。

其二


紫塞逶迤锁八陉，蓟门天险负沧溟。
山河中竦开黄屋，日月西回挂翠屏。
三辅金戈秋簇簇，五陵银海夜冥冥。
本朝尚德兴王业，指点无劳论地形。

其三


山前山后总神州，绝塞苍然倚戍楼。
空碛马来寒日暮，荒台烽起朔云秋。
健儿大半归牙将，上锦空思饵束酋。
女直放屯西去远，红螺木叶未曾收。

其四


初闻属国已堪忧，复道东师耿未收。
汉将何年过渤海，秦鞭无计渡营州。
旌旗极浦回鲸翅，岛屿孤根动蜃楼。
更发三齐城不夜，秋风亭障浪云愁。




寄李舒章宋辕文


梦到江南曲巷斜，楚云何处莫愁家。
怜予憔悴金台马，羡尔殷勤玉树花（让木书来，知二君近耽词曲）。
薇帐夜香迎翠羽，珠楼春雨按红牙。
惟应高唱临风度，明月怀中忆绛纱。




古意


其一


蠮螉边头霜叶飞，凤凰楼上忆征衣。
不知战马经年别，但见孤鸿每夜归。
镜里秋风吹玉箸，梦回明月坠金微。
莫愁今岁无消息，闻道龙城已解围。

其二


贱妾新居红粉楼，狂夫偏逐冠军侯。
三春无草黄河曲，六月飞霜青冢头。
秦地烟花连夜发，边庭音信隔年收。
纵然夺得燕支塞，十五容颜不可留。

其三


初闻遣卒戍渔阳，又报徵兵赴朔方。
边柝乱传千里月，苑砧重拂九秋霜。
帛书望断黄榆塞，锦字空裁白玉堂。
不见谁家麟阁上，年年辽海失鸳鸯。




辽事杂诗


其一


昔年游侠满辽阳，吹角鸣鞭七宝装。
帐下紫貂多上客，楼前白马度名倡。
椎牛属国开新市，射虎将军猎大荒。
李氏家声犹带砺，断垣落日海云黄。

其二


三韩内属本神州，女直归巢万马秋。
玄菟烽烟迷月色，黄龙鼓角起边愁。
阏氏去后东胡尽，赵信封来南幕收。
自此乾坤多战斗，度辽何处问金瓯。

其三


二月辽阳大出师，无边云鸟尽东驰。
乌鸢暗集三军幕，风雨惊传两将旗。
长白峰高尘漠漠，浑河水落草离离。
国殇毅魄今何在，十载招魂竟不知。

其四


辽东左臂拱神京，辽水中分守将兵。
乘障虚传光禄塞，和戎未保受降城。
干罗白骨愁胡骑，木叶黄云捲汉旌。
经抚可怜皆失策，更烦浮议满承明。




其五



榆关咫尺望胡天，屯筑辽西更几年。
沧海北连秦障塞，营州东断禹山川。
黄金辇下征输尽，红袖军中歌舞偏。
投笔竞誇边将贵，莫令堠火近甘泉。

其六


蓬莱阁外海风秋，别将楼船自壮游。
万里鼋鼍通碣石，千帆乌雀转沧洲。
牙兵拥立频相噬，属国供输困未收。
今日东方声问断，盈盈极目使人愁。

其七


庐龙雄塞倚天开，十载三逢胡骑来。
碛里角声摇日月，回中烽色动楼台。
陵园白露年年满，城郭青燐夜夜哀。
共道安危任樽俎，即今谁是出群才。

其八


邺下西秦苍莽愁，胡尘南犯几时收。
谁移青海千群马，直饮黄河万里流。
星动上台临虎帐，剑随中使出龙楼。
好凭羽扇驱骄虏，飞骑先宽圣主忧。




人日寄赠杨机部太史充东宫讲官


玉树朝晖接画轓，横经青禁日临轩。
凤条已见栖荀邃，龙翰还应让邴原（机部以讲席让予座师黄石斋先生）。
䌽胜竞传春绮丽，御香分赐夜清温。
知君罢讲西池上，可忆垂纶傍海门。




送吴来之大行还朝使晋归也


云沙春色夜鸿飞，使者輶轩入帝畿。
江上锦帆天际出，河梁碧树雨中微。
风陈晋乘干戈盛，赋就吴都杼轴稀。
应有李恂图画满，君王此日正宵衣。




归德侯朝宗书来盛称我土人士之美兼慨世事诗以酬之


春风宛转下平台，有客横江尺素来。
雪苑旧推司马赋，云间今愧士龙才。
东州评骘琅玕重，中土愁惊鼓角哀。
历难公卿年少事，汉家宣室为君开。




丁丑除夜时予方庐居


其一


暮纪冰纹动碧池，柳条梅萼尽参差。
风流渐觉伤心老，豪顿应怜折节时。
故国已添新涕泪，中原不改旧旌旗。
莫愁回首春光近，永夜严城玉漏迟。

其二


去年此日渡祊河，历历千山归梦过。
一自淹留丹阙久，遂令遗恨白云多。
寒梅北客谁堪寄，春草南陔欲废歌。
京洛故人能勖尔，可知愁懒易蹉跎（是日得彦升书，相勉甚切）。




寄仁和令吴坦公吴约予春明游湖上也


坐拥青山一俊人，板舆飞盖晓湖滨。
常严剑佩迎朝贵，更饬厨传给隐沦。
潮上海门丹嶂夜，雨来天目碧城春。
倦游司马新添病，羡尔明妆好问津。




立春


兰皋草色展新晴，无限条风紫陌情。
永夜金塘流不极，今朝玉树染还轻。
云衢日丽烟花动，霞席声回箫管平。
应有宜春宫里䌽，一枝先得万年名（立春，在圣诞前二日）。




重游弇园


放艇春寒岛屿深，弇山花木正萧森。
左徒旧宅犹兰圃，中散荒园尚竹林。
十二敦槃谁狎主，三千宾客半知音。
风流摇落无人继，独立苍茫异代心。




花朝戏作晚唐体


昨夜东风倚玉箫，梦回无计又花朝。
绿屏晓色人初醒，红蕊轻寒粉暗消。
小语麝兰吹阁道，断魂杨柳隔溪桥。
年年独作伤心客，不散春愁与翠翘。




春泛震泽


碧草连天极望遥，平湖漠漠进轻桡。
云开群岛浮春树，地凿三江接夜潮。
风雨金支龙女过，旌旗玉笈鬼神朝。
霸才寂寞鸱夷去，满眼烟波不可招。




辱李司马萍槎先生赠诗勉以世事兼许文笔忽忽奉酬聊存知己之感


久瞻枢府重明光，投我连城云锦章。
伤乱已闻刘太尉，赏音深愧蔡中郎。
九龙移帐春无草，万马窥边夜有霜。
早晚沧江惊驿使，诏书先问右贤王。




于忠肃祠


紫盖烽烟竟不旋，手持大计靖胡天。
北门虎卧回銮日，南内龙飞赐剑年。
山外怒涛归碧海，冢边荒草像祈连。
上皇犹想风云际，曹石功名倍黯然。




钱塘东望有感


清溪东下大江回，立马层崖极望哀。
晓日四明霞气重，春潮三浙浪云开。
禹陵风雨思王会，越国山川出霸才。
依旧谢公携伎处，红泉碧树待人来。




寄夏长乐彝仲


使君出宰下长安，闽海南移地势宽。
百粤山川屏上见，九夷城堞镜中看。
诸公久已期鸣凤，大邑还应化舞鸾。
知尔弹琴春色满，董峰千树杏花寒。




寄李惠安毖轩


鸣皋酌醴讼庭幽，闽峤重瞻说李侯。
美女峰迷千嶂晓，锦田山熟万家秋。
珊瑚沉绿常无网，荔子轻红独上楼。
莫问御屏题姓氏，海天东望是瀛洲。




送张讱叟给谏还朝


锦衣持节过江乡，四牡旋歌入未央。
暮雨九河青草色，晓云双阙碧梧香。
勾吴飞挽频年急，画省封章此日长（张以督饷之江南）。
知有午朝当独对，可能无剑问安昌。




送方尔止还金陵将归皖桐


旧京天阙倚云看，送客秋河振羽翰。
玉树风残三阁暮，石城潮上九江寒。
管宁避地非无策，王粲从军强自宽。
寄语皖桐新幕府，好收奇计助登坛。




寄答密之于金陵


昨夜云中锦字开，月明应在凤凰台。
论文河朔无真气，久客江东见异才（密之谬称予京师旧作）。
万里风烟愁我老，九秋魑魅傍人来。
何时携手思公子，共采芙蓉薄暮回⑴。
⑴ 密之书来，甚愁奄人馀气，故有第六句




寄屠幼绳太史屠喜谈兵以大行改馆职异数也


池上芳风满直庐，平明视草待金舆。
赤帷尝奉甘泉使，青简新修东观书。
荐士云中谁第一，勒铭狼望（一作铭功塞上）意何如。
应怜携手论兵侣，秋雨蓬蒿赋子虚。




寄怀唐吴江瞿瞿


西川才子过扬雄，案牍纷纭赋转工。
桥直垂虹多夜月，城连震泽起秋风。
吏稀白版耰锄外，坐抚朱弦骚雅中。
欲问故人良会少，采莼应到五湖东。




送勒卣游睢阳


其一


鼓角连天露气寒，短衣跃马渡江干。
迎人北雁秋风动，回首南云夕照残。
睢水乱流梁苑落，黄河萦绕宋城看。
知君壮思生杯酒，愁绝中原揽辔难。

其二


孝王池馆水潺湲，万里飞鸿下泽门。
昔日旌旗同汉殿，至今宾客想梁园。
抽毫雪夜清樽满，放骑秋天荒草繁。
几度平台能怅望，怜予偃蹇卧江村。




八月宿山中荒园


松风一路引经过，满院黄昏旧绮罗。
露冷小山香气重，月明荒榭梦愁多。
辉辉萤照人皆去，肃肃乌啼夜若何。
独坐玉窗频怅望，珠帘不捲为秋河。




寄义兴夏给谏


梧掖清阴碧几重，燕山遥对五芙蓉。
黄封夜静端门月，青琐秋高长乐钟。
双引侍班多贵近，独思补衮倍从容。
马曹旧有筹边策，为论呼韩未偃烽（夏由武部改谏官，时有款虏之议）。




吴淞江口眺望


吴淞江上尽平畴，芦荻纷纷古岸头。
祠庙衣冠荒白日，川原云物变清秋。
霜前落木当风急，天际孤帆入暮愁。
湖海萧条生浩叹，十年戎马隔中州。




戊寅九日同闇公舒章诸子登高之酌


其一


平原连骑好经过，极目亭皋倚放歌。
对酒独怜新岁月，登高无限旧山河。
城边落日黄花暮，陇首秋云白雁多。
醉里雄谈星剑动，龙荒消息近如何。

其二


龙山戏马自奇才（舒章每慕此事），姑酌东篱酒满杯。
禾黍斜阳三径断，风烟向晚百川开。
归鸿落叶无时尽，野女寒花相对哀。
独忆美人秋水上，白云一片隔荒台（时招伟南，以私忌不至）。




寄乔圣任侍御时按浙中


越王宫对海门开，骢马遥从北极来。
簪笔秋风探禹穴，行轩春树转天台。
百城豺虎应无迹，万里鲸鲵去不回。
独忆五云方旰食，更裁封事上兰台。




送张子服游楚中应王学宪之聘


其一


张郎辞我赴荆州，十月回风溯上流。
日落汉江横北塞，天晴衡岳隐南楼。
菁茅旧俗周官重，组练新师楚将愁。
世乱词人易萧瑟，生平无计更依刘。

其二


武昌城北枕江皋，黄鹤矶头杨柳高。
幕客向怜蛮府贱，曲中谁识郢人劳。
京台风敞齐纨素，云梦天寒秦复陶。
莫问岘山挥泪处，湘弦愁绝为君操（子服尊人宦没楚中，时服未除也）。




赠淮阳兵宪郑潜庵年丈


其一


广陵城堞郁嵯峨，猎火旌旗夜渡河。
高垒独悬星剑动，澄江无恙锦帆过。
三年鼓角登楼暮，十里烟花飨士多。
为下玺书淮海郡，楚中先已奏铙歌。

其二


击鼓椎牛海上闻，清秋落日水犀军。
盗从文纪车前散，险自元龙筑后分。
塞北风烟时借箸，淮南宾客尽如云。
可教万骑趋陵阙，诸将甘泉未策勋（时有虏警）。




赠洪洞韩水部还朝


晚岁征鸿过上林，仙郎四牡日骎骎。
诗成水部高何逊，气盖关中有季心。
祖帐江梅驿使远，扬旌朔雪戍楼深。
五陵剑客知无数，此去云霄慰好音（时值虏寇蓟门）。




戊寅除夕


其一


朔吹寒花载酒过，流澌一夜满江河。
音书断后凭烽火，岁月惊心长薜萝。
五饵事虚龙帐入，四愁歌遍雁门多。
请缨无计悲华发，徒作词人奈尔何。

其二


愁听鼓角路漫漫，柏酒盈樽未忍乾。
扬子驿前频问讯，滹沱河上寄加餐⑴。
莺花岂独沧江稳，甲仗犹怜太白寒。
虚拟明春游五岳，那堪此夜忆长安。
⑴ 时虏警日急，予每遣使从江上幕府问信，而予友杨伯祥方参卢司马军事




己卯元日


王正云物遍神州，江外春风揽胜游。
贫拟扬雄能大度，年如潘岳自多愁。
五陵佳气终无改，三辅兵声迥未收。
此日金华应上寿，至尊亲为扫旄头。




寄杨伯祥


堠火清笳夜月明，汉家谁为请长缨。
侍臣亲下承华殿，大将分屯细柳营。
凤诏频烦中贵使，龙韬悉护羽林兵。
知君䌽笔干云气，镜吹春风满百城。




勒卣从中州归纳董姬金陵人也作诗调之


周郎新度洛阳街，归路春风白鼻騧。
每顾小乔留一曲，还闻阿杜饷双钗（周盘龙事）。
城东桃李常相对（董娇娆事），山上靡芜且放怀。
十四楼中明月尽，最怜生长在秦淮。




送张鲵渊侍御巡闽还朝


节使南归驾玉骢，都亭遥忆蓟门东。
澄清海甸千家雨，驱扫楼船万里风。
闽峤霜威霄汉上，河桥春色鼓鼙中。
知君向有吞胡策，几度传宣谒桂宫。




奉酬越大夫卓凡见赠之作


曾题名姓夜郎城，又向渔阳立汉旌。
去病无家原为国，信陵有客尽知兵。
十年起舞中宵暗，万里横行绝塞轻。
共叹乾坤方黯淡，因君卮酒结生平。




酬曹封丘惕咸


夷门傲吏楚江滨，红锦相投及暮春。
草檄我惭吴部曲，论诗君冠魏词人。
鼓鼙万里愁摇落，风雅千秋寄隐沦。
莫问新篇最离怨，七哀歌罢转伤神。




赠冒嵩少佥宪时冒荐边才而长嗣襄为索五十寿诗


淮海风流常晏如，春风列戟盛簪裾。
审才旧守周官典，赐履曾开鲁殿书（冒以吏部郎备兵兖州）。
向日乘槎随博望，何妨推毂问居胥。
丈夫五十佩金印，明月清樽羽盖初。




寄献海道王兵宪


春卿旧礼盛文章，横海新军拥大荒。
岛戍风烟连日本，楼船曙色转扶桑。
潮开昌国蛟龙喜，花满明山棨戟光。
更值珠崖方议郡，汉家远略事苍茫（时有议开金堂山者）。




送徐九一太史还朝


其一


紫气青云望直庐，中原秋色锦帆舒。
依然朗月仙人掌，为副名山太史书。
故国十年多战伐，旧游三省盛簪裾。
共誇连夜回前席，自此常应奉属车。

其二


伟长中论重词林，芳草呜珂朔气深。
宫里赐衣传夜月，苑中开帙散秋阴。
天心久已思安攘，吾道奚堪任陆沉。
莫以金门能避世，苍生何日见为霖。




寄问陈彦升太史时尊公大中丞以边事下狱


其一


西宫玉树隐葱茏，珥笔从容待晚钟。
谁使蓟门缠大角，遂令梁狱滞双龙。
狗屠市上多相识，渔父芦中未易逢。
幸有旧恩通讼疏，应怜短褐倍蒙茸。

其二


渔阳节镇复南冠，塞月边云万里寒。
异日功名谁魏尚，此时宾客愧任安。
贵臣意重终难失，圣主恩深强自宽。
公子不须频叩阙，会当飞檄取三韩。




赠淮扬袁临侯宪使


扬部旌门望斗边，吴关千里静烽烟。
牙璋落日摇淮甸，玉帐秋风散楚天。
海雾漫漫鸣画角，江流历历下戈船。
应知上客多词赋，遥寄相思丛桂篇。




送杨龙友之青田令


栝苍松桧远盘天，画鹢轻帆暮雪前。
傲吏青云连桂树，美人明月在芝田。
双溪地暖耕耘早，千嶂官閒射猎偏。
却忆十年中夜舞，风烟回首各茫然。




己卯除夕


年华渐与壮心违，翠柏红椒又满扉。
岁月有情多惜别，江湖无地可忘机。
寒梅放蕊常相媚，旅雁鶱云好共飞。
惟奉板舆将进酒，春风玉管送斜晖。




庚辰元日


旸谷瞳矇启万家，儿童相率斗铅华。
樽中已酌春前酒，江上还舒腊底花。
襄汉旌旗高虎帐，幽燕日月静龙沙。
占风共识阶平候，野老先耕五色瓜。




送张玉笥中丞擢河道少司空随召陛见


其一


旧京开府静牙璋，诏领河堤入未央。
周室保釐分郏鄏，汉家底绩念宣房。
九天星宿穿秦塞，万里梯航走冀方。
会语至尊南顾日，不堪重问海陵仓。

其二


帝奠天河九曲清，司空持节蓟门行。
石沉白马祠川后，舟负黄龙答圣明。
葱岭雪消春涨浅，莲峰月落夜涛平。
论功应便分如带，禹迹茫茫万古名⑴。
⑴ 一作即看带砺酬勋业，禹迹常留万古名




送曾宪长霖寰年丈


汉庭高议漫悠悠，楚客遥思赋远游。
季布一言何易罢，乐羊两箧有谁收。
时清自弃连城璧，遇险终须万斛舟。
莫倚珊瑚钓沧海，还应回首凤凰楼。




寿梁溪封太史马公


扶风今日见耆英，六代崇儒旧有声。
款段少游违大志，绛纱子干是诸生。
曾收孔壁遗经在，新锡龙门世史名。
更喜家山通玉乳，金茎一勺伫霓旌。




登岱


其一


悬崖绝磴问真源，珠馆琼台祀上元。
霞散蓬莱摇日观，风连阊阖启天门。
练光欲接银河影，金液常寒玉女盆。
七十二君皆寂寞，不知何处拜轩辕。






其二


千盘直上气漫漫，凌竞高凉振羽翰。
碧海未回秦帝使，白云更起武皇坛。
星辰夜逼金泥动，风雨朝惊玉辇寒。
同马莫誇工作颂，汉家无事整和鸾。




扬州


淮海名都极望遥，江天隐见隔南朝。
青山半映瓜州树，芳草斜连扬子桥。
隋苑楼台迷晓雾，吴宫花月送春潮。
汴河尽是新栽柳，依旧东风恨未消。




寿苏松宋兵宪


三吴宪府得名贤，籍甚家声海岱前。
凤阁旧传雄彩笔，虎符重起护楼船。
帐中甲士鱼丽阵，幕下诸生桂树篇。
坐酌紫微须上佐，阆风玉女自婵娟。




高邮州


孤城日落伫中流，大泽云生动戍楼。
国绕芙蓉平万堞，水分桐柏浸三洲。
秦台地迥鱼龙静，楚树天低鹳鹤愁。
欲采明珠何处是，惊涛无限海西头。




河间


滹沱河上又徵兵，粉堞牙旗拥汉京。
帝子楼台通北极，仙人宫阙近东瀛。
寒烽百道云中出，古木千重海岸平。
胡马一来沙月暗，几回清角动边声。




送吴来之膳部请告还江东


南宫槐柳正鸣銮，东海蒹葭忆挂冠。
汉署为郎称意少，楚江作客独醒难。
比邻共拾金光草，同舍相思玉露盘。
莫羡清时能卧病，茂陵原自近长安。




赠文启美舍人


紫气黄云抱汉关，金门词客共追攀。
鸾坡世掌图书府，鸡树新联供奉班。
自是枚皋来兔苑，非因杨意识龙颜。
知君讽谏多忠爱，西殿徘徊夜未还。




饮集水关


星河仙液泛金卮，汉凿昆明备水嬉。
楼阁斜连玄武阙，波涛常绕凤凰池。
当风罗绮珠帘迥，向晚芙蓉玉露垂。
忽忆相如赋中语，还看落日隐西陂。




重游万都尉园亭


凤凰楼上接离宫，贵主亭台霄汉中。
烟散锦屏阴洞晓，雨残花坞绮筵空。
朱门斜带金沟影，画阁微交玉树风。
漫拟轻装随侠少，平阳羽骑五陵东。




城西园访史道邻中丞不值（园在夕月坛侧）


城西畤里白云飞，开府园林对落晖。
荆楚奇才多旧部，江淮保障藉馀威。
传书黄石尝晨出，校猎蓝田每夜归。
匹马从公不相遇，异时旌盖托光辉。




赠方密之进士


故人射策未央宫，何事萧条燕市东。
四海交游谁是石，五侯宾客尽如风。
孤臣莫上缇萦疏，圣主终明魏尚功。
指日湛恩还棨戟，期君再世有彤弓。




送吴鲁岗比部恤刑广东


羊城海外古要荒，斗野星移宪府郎。
诏到日南颁汉法，使从天上恤蛮方。
瘴消铜柱先春煖，月朗朱崖并夜光。
借问陆生能服粤，何如祝网报明王。




五日赐粽拟应制


五日传宣敕御厨，凤楼张幄奏笙竽。
白舂钩盾田中米，青裹昆明苑里菰。
风动石榴飘玉碗，香凝昌歜冷冰壶。
加餐深愧糜天馔，多黍还期赐大酺。




赐扇拟应制


渐台凉室接西清，象毂金镮下玉京。
贡自锦官城内出，赐来明月手中生。
趋朝障雾飞花重，退食当风拂袖轻。
闻道南薰终岁有，无分寒暑佐升平。




都下杂感四首


其一


帝里交游十载馀，蓟门景色定何如。
眼中不见悲歌士，怀里空悬痛哭书。
阿世久知长孺拙，微官敢道曼容疏。
莫将襟抱倾人意，放论高谈忆故庐。

其二


榆关山险通烽火，巫峡云深乱鼓鼙。
不见雄风生楚甸，忍看明月照辽西。
涓人苑里牙旗动，缇骑城边玉勒齐。
携酒欲寻行乐地，登高客思转凄迷。

其三


赵徼燕山不可分，乡关极目思纷纷。
愁中紫塞三更角，梦去沧江万里云。
东观有书谁彊记，西园无侣忆离群。
由来作客轻词赋，莫荐相如善属文。

其四


侧身南望涕纵横，海上浮云掩碧城。
折槛终能宽直节，杜门犹是坐高名。
鹧鸪啼瘴炎天远，鸿雁飞沙北地情。
明主怜才原不薄，无烦九辩慰生平（谓漳浦也）。




游天坛外垣


南郊阊阖肃高清，策马缭垣骋望情。
玉殿参差宫树隐，金茎缥缈畤云平。
中星五夜回龙驭，丽日千门对凤城。
知有吾皇隆祀典，祠官松下学吹笙。




喜袁临侯开府郧阳却寄


开府旌旃镇郧襄，论功何似杜当阳。
檄书倚马销金甲，宾从投壶佐玉觞。
玄岳本朝藏简牒，汉江天上借辉光。
西南十载无真气，自此尝应靖虎狼。






赠周其章黄门

明光发策帝临轩，自拔周堪汉署尊。
入殿正当玄武仗，瞻星尝近紫微垣。
捧书月色侵青琐，起草松风对掖门。
从古夕郎清切地，每朝献纳奉君恩。




挽莱阳宋五河使君


十年玉札寄丹丘，京洛从容此唱酬。
书报燕关云黯黯，香迷聚窟水悠悠。
家留禅草投明主，梦里修文忆旧游。
愁听田横山外笛，招魂独夜海风秋。




宫燕


紫宫三月翠楼开，双燕翻飞去复回。
掠水每穿清暑殿，无衣偏绕避风台。
龙池雨后披帘见，凤辇香过拂盖来。
岁岁巢君金屋里，托身还在柏梁材。




宫柳


杨柳青青落御沟，苑墙寂寂晓莺流。
轻黄万树平金掌，晴绿千门上玉钩。
曙后和烟笼羽仗，春深带雨暗龙楼。
六宫随处花如雪，但到昭阳不惹愁。




德胜桥


碧海银河一线流，星桥玉柱驾中洲。
菰蒲色映西山暮，杨柳风分上苑秋。
跨渭曾闻驰御马，析津今拟渡牵牛。
莫誇胜地连灵囿，俭德无心物外游。




宋廷尉九青先生极称舒章诗又谬赏鄙作赋此以慰舒章


词坛久已托光辉，大雅于今正式微。
惭我方为刀笔吏，怜君长著芰荷衣。
不逢季札谁能采，自有钟期莫叹稀。
寄语幽人空谷里，好将白雪事金徽。




寄怀徐闇公


对客尝称徐孺子，共惊犹是鲁诸生。
飘零顾予同王粲，狂简何人荐祢衡。
启事渐轻三府辟，宦游每借五侯成。
唯应梅尉辞官后，与尔同高吴市名。




送包长明同年出牧罗定


河朔三春并辔旋，日南万里剖符偏。
职方新启诸罗境，牧伯今来大国贤。
北界泉为吴隐变，东方经自长卿传。
莫愁圣主忘蛮郡，看尔徵书岭外悬。




寄赠曹州刘大将军


将军夙挽绣蝥弧，家本安东侠者徒。
结客能倾四公子，论兵欲系五单于。
门前猎骑金騕袅，帐下材官玉辘轳。
此日君王方抚髀，可无鸣剑向伊吾。




初出都门


灞桥花下送骊歌，宫柳深阴夹道过。
去路风烟乡思切，望中云日客愁多。
西山翠霭凝金阙，南内青槐阴玉河。
从此通宵瞻北极，几回清梦到鸣珂。




过高唐有郭生者云闻余至候数日矣遂以酒馔相饷


齐右荒城月复清，劳歌四起旅魂惊。
主人虚左端冠佩，客子停车问姓名。
乱后盘飧难得味，愁来杯斝易为情。
独怜明发风尘路，横斗残星班马鸣。




涂中见西南徼外诸夷贡使而作


征西跃马上西川，戊己重开碛外天。
铜鼓尽敲邛笮长，玉门远种月氏田。
百年贡赆从王会，万里驰传到日边。
使者无烦金马颂，汉家自有白狼篇。




会通河


其一


帝宅崔巍枕蓟丘，穿渠中划大荒浮。
派从漳卫东西合，源出莱芜南北流。
千里舳舻趋甸服，万方筐篚达（一作灌）神州。
平江带砺功如旧，少府金钱第一筹。

其二


少阳苍翠总青齐，百道飞泉尽向西。
岱岳云兴燔玉璧，黄河水溢护金堤。
渠穿地底龙尝蜕，帆挂天中乌夜啼。
万古转输终不改，更烦沧海问鲸鲵（时有海运之议）。




舟中七夕作


璇室深寒云锦高，奔龙杳冥拥旌旄。
可知雕鹊非精卫，莫遣黄姑似伯劳。
碧海有光流沆瀣，银河无影落风涛。
最怜永夜临秋水，不见明珠弄汉皋。




赠扬州守冯玄度


三年西省一麾轻，淮海春云五马情。
安石风流尝作牧，元龙意气此专城。
广陵涛合熊轓过，甓社珠还鹢首明。
借问清时誇领郡，何人不让大冯名。




庚辰除夕大雪时在越署


其一


积雪层阴禹甸中，苍茫云海度飞鸿。
上才授简思梁苑，侍女藏钩忆汉宫。
地远金门惭月俸，年过骑省畏春风。
西清玉树垂垂发，满眼琼瑶路不通。

其二


蓬莱东望海天开，此夕登临一举杯。
黯澹千山迷涧壑，空明万户敞楼台。
官梅岁晚将谁寄，神燕春寒故未回。
迟暮已违招隐赋，独怜无客剡中来。




辛巳元日大雪


同云连夜满山楼，淑景条风未肯留。
南镇雪平沧海色，西陵春压大江流。
青幡司令传三朔，黄竹祈年遍九州。
不是郢中无绝唱，柏梁迢递固难酬。




越署人日


越王古殿接云霄，人日凭栏积翠遥。
残雪暖消秦望树，晴光春转浙江潮。
花明南国金屏晓，妆倚东风䌽胜摇。
汉帝承华仙会夜，马卿词赋本飘飘⑴。
⑴ 武帝以人日会王母，时有九仙之祀故也




二月复雨（时阅邸报有感）


新年晴望断平芜，二月阴云复载涂。
未见寒梅辞雨雪，渐看春草入江湖。
楚臣赋就愁兰佩，越客吟成冻玉壶。
无限东风吹不转，忍将花柳问啼乌。




霾


轻寒积雪滞南溟，更见风霾越望亭。
万里云沙尝漠漠，一天日月倍冥冥。
江边归雁迷青海，树底流莺失翠屏。
却忆十年游蓟北，塞门尘起接王庭。




南镇


灵岳迢遥积翠浮，万年作镇表炎州。
天开云雨参衡霍，岭绝星辰上斗牛。
禹穴有书来帝锡，秦碑无字记宸游。
振衣直拂扶桑影，矫首仙人十二楼。




苧萝山


浣纱溪对苧萝山，越女明妆映翠鬟。
一日绮罗娇水上，千秋花草恨人间。
春风宿麦荒村静，夜月啼乌古殿閒。
无限江流东向去（一作去尽），不胜哀怨到（一作过）吴关。




越州春日寄舒章


吴城春晚碧烟流，携伎开觞水外楼。
红药题诗倾满座，青萍出匣论封侯。
美人彩笔凌黄鹄，下吏朱颜愧紫骝。
十载连床尝起舞，即今相失少年游。




晓渡钱塘


吴山越岫隔中流，箫鼓平明青翰舟。
万户晴江开晓郭，千帆春草送芳洲。
桃花欲落潮先至，莺语初闻露未收。
何事西陵常问渡，不堪独上望京楼（西陵楼名望京门）。




五日郡署斋居忆去岁此日在都门同吴鲁岗比部包宜壑冯鸿宗二州守谢禔玄文学饮天坛今吴包在粤冯在晋谢在吴


山馆疏帘越望斜，每因佳节念京华。
相携玉勒神仙侣，同饮金庭道士家。
树杪湖流明积黛，窗前海（一作岳）色荡阴霞。
折榴悬艾俱江海，共忆甘泉畤里花。




诸暨逢万寿节


粉堞山城接翠微，山头积雪映朝衣。
林光未动梅争发，江雾初收雁欲飞。
百子池边多气象，万年枝下拜恩晖。
不分在远轩台迥，四海还同舜日依。




腊尽经兰亭


右军亭子枕荒丘，万壑千岩忆昔游。
竹引红泉春欲动，云封碧涧雨初收。
山川异代空馀赏，丝管当时已漫愁。
三月年年芳草绿，惟应王谢独风流。




辛巳越中除夕


其一


云霄一别瞻天远，岁序频移作客遥。
山阁灯光连夜雨，江潭柳叶上春潮。
素餐迟暮惭歌魏，念乱今年忆度辽。
欲折梅花寄京国，漫倾柏酒慰渔樵。

其二


两年故国思难裁，此夕他乡春又回。
五夜管弦金屋暖，千门帘幕火城开。
且将嬉燕随民俗，幸有丰登愧吏才。
岁月莫愁容易尽，风光次第逐人来。




壬午越中元日


律应元晨玉琯吹，江湖遥忆汉官仪。
宫花䌽缀青绘帜，庭燎光摇赤羽旗。
瑞雪满帘人欲醉，祥风入树鸟先知。
莫怜留滞关东日，各有韶华乐圣时。




人日立春


淑气条风入望新，青幡碧草竞芳晨。
玉蓂七叶春回日，䌽燕双飞胜里人。
解冻兰芽生小苑，轻寒柳色动河津。
韶华今岁无穷赏，歌舞明朝次第陈。




送钱大鹤还吴阊时谪浙幕


迁后相逢别后情，满江冰雪送君行。
十年画省违南国，万里浮云阻北征。
暮雨龙蛇神禹庙，春风梅柳阖闾城。
五湖纵与家山近，宣室还劳召贾生。




送徐勿斋宫谕册封益藩


麻源秋色到江干，羽盖星轺拥传看。
自有白茅来汉殿，因移绛节伫仙坛。
藩维独倚荆扬重，讲幄应怀原隰寒。
此去诸姬多礼乐，知君早晚入长安。




诸暨城南作


平岗矗矗隐荒台，日出寒山江半开。
白雪青松相与丽，红颜渌水至今哀。
浣纱石在无亡国，铸像金多失霸材。
高鸟良弓俱不见，六千君子一时回。




经乌伤因忆闇公欲卜居东义之间却寄


度岭攀崖立马看，陵阿宿麦路漫漫。
飞泉绝涧穿云下，反照双峰戴雪寒。
晏岁冰霜千里暮，空山鼓角数声残。
冬春射猎堪乘兴，此地相携欲挂冠。




夜归姚江


北风吹雁夜如何，独客帆樯海上过。
堠火半明开鼓角，暮潮初涨动星河。
霜清古树乌啼急，月落荒原虎啸多。
欲问重华还寂寞，酒阑无处起悲歌。




赠豫章谢封君（括李，清远尊人）


鸠杖春风汗漫游，龙沙晴色满南州。
一星云卧沧江夜，五老峰寒锦障秋。
壁出遗经传帝子，枕藏鸿宝动诸侯。
平反况复推贤子，车马高门自可酬。




雒阳


其一


洛阳亦是汉东京，伊阙轘辕设险成。
朱邸中天金作册，黄河绕地带为盟。
宓妃玉佩烟波冷，淮客银床草露轻。
渺渺嵩云愁帝子，二崤风雨夜深鸣。






其二


大国重开洛水阳，先朝锡予倍辉光。
周家同姓惟尊鲁，汉代诸王更宠梁。
昔日楚歌留桂殿，何年蜀魄返兰堂。
定陵奉慰臣工在，愁望寒云满北邙。




同祁世培侍御泛镜湖


越溪千折绕山流，黛色横分晓荡舟。
五月阴晴天漠漠，一川风露草悠悠。
鸣榔空翠烟中市，捲幔轻红水上楼。
十二云鬟飞不定，独留明镜照人愁。




献吴鹿友少司马


劲节西台山岳崇，拥旄尝建并州功。
晋阳一镇终磐石，淮海三年起卧龙。
南省夏卿原掌政，左枢上将本居中。
筹时独对承华殿，武帐清秋忆大风。




晚秋杂兴


其一


江关海峤接天流，玉露商飙万里愁。
九月星河人出塞，一城砧杵客登楼。
荒原返照黄云暮，绝壁回风锦树秋。
极望苍茫寒色远，数声清角满神州。

其二


秦望山连越望亭，千年风雨合沧溟。
开帘晓色通丹嶂，隐几秋深对翠屏。
独愧文章违授简，谁怜刀笔坐谈经。
金门此日多俦侣，不向人间问岁星。

其三


太行东出拥神京，古塞秋风右北平。
笙鹤已辞沧海使，貂蝉初撤羽林兵。
清霜玉沼芙蓉苑，旭日金铺翡翠城。
鱼钥时传宣召急，侍臣通籍在承明。

其四


甲帐秋风汉武皇，弓车十道出遐荒。
已还鸾凤栖珠树，更猎熊螭载玉璜。
舄履青云天北极，旌旗翠霭殿东厢。
至尊色喜夔龙会，干羽何年靖四方。

其五


卢龙山色抱桑乾，万里飞霜木叶残。
汉月夜临榆塞白，胡星秋照柳城寒。
明妃冢外笳声起，都尉台前雁度寒。
乘障频年烽火急，几回鸣剑问登坛。

其六


西苑芳波百子池，南城玉树万年枝。
花隈鼓吹龙舟隐，竹涧旌旗凤辇移。
长信风翻阶草遍，昭阳月度井梧迟。
宸游珥笔儒臣在，不为神伤录盛姬（田贵妃新逝）。

其七


碧嵩清雒拥干戈，落日愁云黯渡河。
列国几人存玉马，五都今复叹铜驼。
秦师不见条侯下，魏将惟闻晋鄙多。
惆怅夷门双涕泪，大梁公子欲如何。

其八


玉泉西去翠微宫，碧瓦丹楼极望中。
连骑每从三市出，题名时在五陵东。
金茎夜冷仙人露，银汉秋高少女风。
回首欲陈阊阖迥，升平今已属群公。




送祁世培侍御入掌大计


汉廷执法十年回，帝念澄清驿使催。
举奏赣君明黑白，登车孟博有风裁。
九州辑瑞甘泉馆，六计平衡御史台。
此日殿中无阙事，扫除苛政咏康哉。




吴兴太守陆公别驾张公招饮卞山白雀寺和熊伯甘令君


其一


卞山精舍耸林端，翠柏青枫夹道看。
石涧伏龙成曲水，香台引鹤舞雕栏。
五湖秋色孤帆远，万壑斜阳芳草寒。
欲向上方携手去，藤萝双径已漫漫。

其二


花宫曲曲翠微幽，太守华筵在上头。
江左官僚多暇豫，吴兴宾客旧风流。
解衣欲倚玫瑰树，换席还登云母舟。
归去壶觞莫辞尽，依然明月满南楼。




秋日寄方密之翰林


汝奉金舆帝子家，谁怜孤客滞天涯。
午朝下直龙池柳，薄（一作日）暮经过杜曲花。
鸿雁不来秋愈淡，芙蓉欲落汉初斜。
馆娃宫里能相忆，明月还应照浣纱。




冯留仙巡抚天津邺仙拜少司马一时命下赋寄


左枢司马擅良筹，宪府中丞拥上游。
兵柄一门推世将，军容两地接皇州。
三边烽燧甘泉夜，万国梯航碣石秋。
昔日二冯歌鲁卫，看君兄弟并封侯。




寄怀杨机部太史时机部以漳浦之狱有连


汝从高卧豫章城，何减关西伯起名。
钜鹿风尘馀部曲，匡庐烟雾拥诸生。
清时党锢非难解，乱后音书倍欲惊。
此日楚臣愁独醒，沧浪东去不胜情。




赠方禹修漕使


其一


平明阊阖听胪言，十载清风动至尊。
东郡吏民争伏阙，南冠君子复分藩。
持漕频告三边急，搜粟应怜数郡存。
河内关中今有托，汉家兵马正云屯。

其二


闻道浔阳画舫多，又传小队跃雕戈。
荆南刍粟浮江下，淮北旌旗压海过。
姑衍未颁骠骑诏，宣房已和汉皇歌。
六军此日应翘首，极望千帆出九河。




癸未元日


珠斗春光隔岁回，碧城朝雨万山来。
川原海日迷寒树，楼阁江风数落梅。
怅望单于方饮马，更惭梓慎失登台（是日郡署廊房灾，册籍皆燬）。
不须潦倒新亭色，起舞还倾长命杯。






送吴峦稚司理桂林

翡翠巢边匹马过，千盘桂岭郁嵯峨。
南浮漓水啼猿满，北望君山落雁多。
蛮府官閒能作赋，汉廷恩近忆鸣珂。
愁心独系张平子，欲寄琅玕奈远何。




酬陈实庵翰林


今上龙飞侍从臣，青帘画舫镜湖滨。
越山丝竹留安石，吴市神仙属子真。
五岳瑶华天际夜，十年玉树汉宫春。
凤池无限新栽柳，前席行看识故人。




潼关


天险东临锁地维，重关遥夜角声悲。
莲花影照千烽出，竹箭波回万马迟。
四塞山河归汉阙，二陵风雨送秦师。
长安游侠知无数，仗剑还能指义旗。




天台万年寺


回合千峰嘉树林，苍崖碧殿昼阴阴。
云生薜荔虚岩动，日隐松杉绝涧深。
僧赐紫衣坛卓锡，经传白马字函金。
更从阁道凌飞磴，怅望诸天清磬音。




乌伤双林寺


祇林萧瑟静山晖，古殿阴阴灯火稀。
花露迥同清梵落，松风欲送午钟微。
云浮阿育常如盖，树自梁朝尚挂衣。
为问残碑思孝穆，更寻芳草一峰归（寺有徐陵碑）。




秋日登越州能仁寺高阁


极目层霄积翠浮，振衣缥缈玉台游。
湖明万井云中宅，地涌诸天海上楼。
丹嶂风烟摇落日，黄云禾黍动清秋。
仲宣萧瑟耽词赋，面面凭栏起暮愁。




过宁海吊方正学先生缑城故里


飞龙北极下天门，叩马西山大义存。
血泪长干无草木，画图缑里见蘋蘩。
令威已返辽东羽⑴，望帝谁招蜀国魂。
千古君臣终不改，莫将兴废问乾坤。
⑴ 先生弟孝友临难赠诗，有「华表柱头千载后」之句




金陵


淮水东流吴苑清，蒋山西绕汉宫平。
孝陵霁雪辉琼树，泰畤晴云护碧城。
佳气远浮双阙暮，春光先傍九霄明。
君王南顾垂衣日，词客还应赋两京。




秋日杂感（客吴中作十首）


其一


满目山川极望哀，周原禾黍重徘徊。
丹枫锦树三秋丽，白雁黄云万里来。
夜雨荆榛连茂苑，夕阳麋鹿下胥台。
振衣独上要离墓，痛哭新亭一举杯。

其二


行吟坐啸独悲秋，海雾江云引暮愁。
不信有天常似醉，最怜无地可埋忧。
荒荒葵井多新鬼，寂寂瓜田识故侯。
见说五湖供饮马，沧浪何处着渔舟。

其三


万木凋伤叹式微，何人犹与赋无衣。
繁霜皓月阴虫切，画角清笳旅雁稀。
阮籍哭时途路尽，梁鸿归去姓名非。
南方尚有招魂地，日暮长歌学采薇。

其四


桑田海水两悠悠，汗漫常思历九州。
星汉清深孤客夜，风云萧瑟大荒秋。
穹庐毳帐连天起，野马黄羊匝地游。
纵与尚平探五岳，短衣蓬鬓不胜愁。

其五


金阙珠楼瑞霭中，天门端拱万方同。
凤城南锁黄河隘，鸟道西回紫塞通。
三市铜驼愁夜月，五陵石马恸秋风。
玉泉不识朝宗意，依旧东流入汉宫。

其六


妖躔芒角扫黄图，望帝魂归定有无。
轩后衣冠成异代，湘妃珠玉竟先驱。
虚传龙种还天阙，空见旄头入上都。
何日侍臣亲洒泪，手披荒草问金凫。

其七


南台西苑柳如丝，凤辇龙舟向晚移。
春燕俄惊三月火，昏鸦空绕万年枝。
橐驼尽系明光殿，苜蓿新栽太液池。
苦忆教坊供奉伎，短箫横笛谱龟兹。

其八


双阙三山六代看，龙蟠虎踞旧长安。
江陵文武牙签尽，建业风流玉树残。
青盖血飞天日暗，黄旗气掩斗牛寒。
翩翩入雒群公在，剩有孤臣泪未乾（一作阑）。

其九


故宫楼阁照江清，细柳新蒲日日生。
霜老莲房残望苑，风飘槐叶下台城。
仙人露掌饥乌集，玉女窗扉蔓草平。
回首蒋陵松柏路，按鹰调马不胜情。

其十


经年憔悴客吴关，江草江花莫破颜。
岂惜馀生终蹈海，独怜无力可移山。
八厨旧侣谁奔走，三户遗民自往还。
圯上隆中俱避地，侧身怀古一追攀。




登神山仙馆同惠朗胜时作


其一


鳌冠迢递海天分，缑岭笙歌彻夜闻。
谷口花深三里雾，楼前鹤下十洲云。
羽人佩冷星河影，玉女香消月露文。
丹井可能穿地底，裁书谁报洞庭君。

其二


九霄缥缈采真游，松桂回风涧壑幽。
云散霓裳金殿晓，月明琪树石坛秋。
素琴寂寂依丹灶，清磬泠泠下玉楼。
愧我衣冠无息壤，因君羽翰到沧洲。




经陈徵士故庐兼问墓道


徵君池馆一追攀，花满中庭尚闭关。
绮季衣冠成故国，庞公衡宇在人间。
白杨漫指东西路，丛桂空留大小山。
此日重翻耆旧传，不胜清泪损红颜。




腊日


腊后繁云晓渡河，羊裘独钓漫经过。
南荣春早寒梅发，北渚风高阳鸟多。
江上丈人殊不遇，杜陵男子意如何。
飞腾此日伤怀抱，惨淡三年废啸歌。




除夕庐居


隐几荒庐扰梦思，起来携杖听流澌。
运移日月惊耆旧，春到松楸识岁时。
吾祖岂知王氏腊，几人曾见汉官仪。
南冠永夜愁明发，肠断薰风赤羽旗。




人日


可怜人日漫称人，潦倒柴门乌角巾。
南国繁花供我老，西王巧（一作䌽）胜为谁新。
雪消红药当阶润，风暖黄鹂入座频。
回首两京思旧事，玉盘金缕倍伤神。




会葬夏瑗公


其一


丹旐飘飖岸柳疏，平芜渺渺正愁予。
惊涛不尽鸱夷血，痛哭空留贾傅书。
华岳暮云来大鸟，沅江春草媵文鱼。
范张未毕生平语，泪洒南枝恨有馀。

其二


二十年来金石期，谊兼师友独追随。
冠裳北阙同游日，风雨西窗起舞时。
志在春秋真不爽，行成忠孝更何疑。
自伤旧约惭婴杵，未敢题君堕泪碑。




题虎丘石上


入洛纷纷兴太浓，莼鲈此日又相逢。
黑头早已羞江总，青史何曾用蔡邕。
昔去幸宽沉白马，今归应愧（一作悔）卖卢龙。
最怜攀折章台柳，憔悴西风同阿侬。




题梅花墅和眉公韵


醉翁行乐及三馀，问字江干满客车。
洞口鹿衔花片雨，松阴月印粉痕书。
石藏春草池边鸭，溪种秋风薄暮鱼。
选地栽梅今古一，道人有癖肯云除。




九日登一览楼


危楼樽酒赋蒹葭，南望潇湘水一涯。
云麓半函青海雾，岸枫遥映赤城霞。
双飞日月驱神骏，半缺河山待女娲。
学就屠龙空束手，剑锋腾踏绕霜花。




乙酉岁朝


小雨凝寒湿翠苔，芜园春色尚徘徊。
传闻五凤楼初就，谁信三都赋有才。
纶琯玉堂惭琬琰，身高金穴即蓬莱。
旌旗遍满淮南北，谁陟凌云韩信台。




人日杂感


年年愁绝虎狼旗，人日欣逢鹦鹉卮。
是处流离堪涕泗，到来老大负须眉。
独横羌笛梅花落，不作吴吟薤露悲。
自信荣华无骨相，宁同夸父事驱驰。




乙酉上元满城无灯


江皋夜色遍烽屯，鼓吹声销万户春。
幕府但闻严戍火，冶城不动踏歌尘。
九枝琼树沈珠箔，半榻香风散锦茵。
独有凄凉霜塞月，偏乘画角照杯频。




挽顾文所


轴覆枢翻叩帝阍，顾厨旧侣几人存。
秋风禾黍鹃啼血，夜月琴书鹤返魂。
自愧馀生怜宿草，独撄多难混祇园。
拔山填海由来事，为写烦冤达九原。




伤春


香离粉破甚春惭，风劲无光不媚蓝。
蚁阵徙排唯怯斗，蜂衙不静为分贪。
苔青昏眼文埋冢，星白荒铓剑破函。
沉闷几添燕社雨，欲酣无国梦无庵。
案：《陈忠裕公全集》卷十五与《几社壬申合稿》卷十，皆收《伤春》二首，但两者所收第二首却非同一首诗，因此《伤春》实有三首诗。此诗《陈忠裕公全集》未收。











五言绝句



古怨词

其一


向夕新妆竟，凭栏不自持。
春风未相识，犹向桃花吹。

其二


瑶琴妾曾理，不解是伤心。
今日难为别，知他哀怨深。

其三


秋心抱明月，相望夜深时。
却羡沈西海，清光待后期。




朝来曲


其一


晓日垂杨里，云鬟锁绛纱。
自怜颜色好，不带碧桃花。

其二


绣户花明曙，香衾抱夜愁。
带霜鸣玉佩，夫婿富平侯。




夜意


忘却博山炉，残灯动幽梦。
起探绣罗裳，香气温青凤。




采莲女


明知女伴情，欲问谁能说。
对采芙蓉花，相看各愁绝。




古意


其一


日暮吹罗衣，玉闺未遑入。
非矜体自香，本爱当风立。

其二


移兰玉窗里，朝暮傍红裳。
同有当春念，开时他自香。




长乐少年行


其一


试马春堤上，悠悠芳草愁。
飞花无意绪，犹入凤凰楼。

其二


问妾门前花，殷勤为郎起。
欲攀第几枝，宛转春风里。




丽人曲


自觉红颜异，深闺闭晓春。
只愁帘动影，恐有断肠人。




滕县道中


落日覆平沙，垂杨夹道斜。
几回跃马地，前度不思家。




途中


其一


策马望乡关，浮云去不还。
明朝回首地，又隔几重山。

其二


屈指淮上书，故人应已觏。
那知百种愁，都在缄书后。




放生诗鱼鸟各得一绝


其一


何与投竿事，千秋耻渭川。
还将江海意，浩荡甲兵年。

其二


本厌樊笼性，春风试羽翎。
应知斥鴳乐，无异徙南溟。











七言绝句



柳枝词

其一


朝元阁下障生绡，宫女留春挽细腰。
妙舞新传回鹘队，红灯碧月斗清宵。

其二


吴阊荡雨湿三眠，玉腕红绡染丽川。
贪看黄莺声颤处，水纹温腻落金钿。

其三


烟肥小院护春娇，淡引西陵风雨条。
红罨蔷薇鹦鹉睡，倩人惊醒更吹箫。

其四


春风约束甚无名，岁岁腰肢别样情。
何事永丰新唱后，妖鬟十五倚身轻。




野驿


微阳倒映旧红楣，禾黍荒庭没断碑。
何忍更从衰乱说，太平使者不威仪。




西湖漫兴


其一


日暮湖光杂素秋，淡烟遥接小红楼。
一双鸂鶒荷花雨，画桨惊飞人更愁。

其二


自（一作日）有湖山欢上客，不知歌舞老何人。
惟留堤畔千条柳，常对秋风泣鬼神。

其三


朱楼山半绮窗虚，疑是层城碧玉居。
暝鸟投烟去将尽，凭谁消息数行书。

其四


虫怨秋山万木空，渔灯明灭小亭红。
焚香永夜愁难梦，人在西陵风雨中。






其五


碧水当沈万古情，香魂寂寞去边明。
烟波小艇南屏下，入暮子规啼数声。

其六


玉津园畔晓残钟，宋帝当年葬玉容。
化作满湖红菡萏，枝枝常背北高峰。

其七


荒坟秋草雨方深，苏小虚无已至今。
疑是孤山有高士，西陵不许结同心。

其八


渺渺苍烟天正凉，人言此水似潇湘。
本无云雨晴湖在，宋玉微辞不可当。

其九


白马嘶烟秋更骄，紫薇花下少年邀。
知他醉寤青娥馆，又梦钱塘第几桥。

其十


当时风月未全销，草烂胭脂蚀翠翘。
移得秦楼名更好，谁人解弄凤凰箫。




葛岭（传为贾平章别墅）


楚城吴地十年急，妙舞清歌一日閒。
忆得当年游侠客，争言江左谢东山。




锡山即事


其一


小艇高樯烟有无，江南十月下群乌。
寒流颓淡何情思，犹是纷纷入五湖。
按：整理自《古今图书集成》锡山部

其二


迢迢驿路尽寒声，曲曲山楼似碧城。
荡口酒清人易醒，五更无梦厌分明。

其三


寒江寒日共徘徊，烟里山成碧玉堆。
山外何人更愁绝，青摇万顷独登台。




吴阊口号


其一


衰柳寒雅天四垂，严霜纤月滞归期。
已无茂苑千金笑，不许伤春有所思。

其二


无赖三更酒醒时，朝朝曲巷候佳期。
将疑翠水人难见，不信君家诚易知。

其三


凤纸鱼笺未晓裁，岂知词赋是良媒。
非关班女文章尽，奉倩繇来不爱才。

其四


那当非雨复非烟，沈绿肥红障暮天。
侧首但怜金菡萏，潘家止有步生莲。

其五


远视红酣滟滟扶，近看无复掌中娱。
楚王宫里原难入，检点腰肢必减厨。

其六


金陵轶女小鬟欹，北里笙歌事事宜。
借得夏侯衣四障，教人不敢问容姿。

其七


万子风流自不群，卢家织锦已纷纭。
可怜宋玉方愁绝，徒为襄王赋楚云（万子，谓年少也）。

其八


何妨放诞太多情，已幸曾无国可倾。
却信五湖西子去，春风空满阖闾城。

其九


传闻夜醮蔡经家，能降乘鸾萼绿华。
莫似红颜同易散，馆娃宫外尽烟霞。

其十


各有伤心两未知，尝疑玉女不相思。
芝田馆里应惆怅，枉恨明珠入梦迟。






清明

其一


碧野离离尽雨丝，伤心高阁语黄鹂。
武林天外桃花暮，憔悴春风第几枝。

其二


梨花冷落野中分，白蝶茫茫剪翠裙。
今日伤心何事最，雨中独上窈娘坟。

其三


一曲溪流碧树斜，莫言江左最繁华。
乐游原畔隋堤上，多少红妆斗晚霞。




初夏绝句


其一


平绿涵凉新雨收，小红孤对夕阳幽。
新蚕玉茧应悲老，乳燕雕梁未解愁。

其二


深庭寂寂冷铜铺，亭木阴阴入画图。
石壁化虫新蛱蝶，玉盆添水长菖蒲。

其三


微雨微云自去来，半寒半煖意徘徊。
吴姬早欲持纨扇，齐著轻容上舞台。

其四


青青庭草上人衣，柳絮随波更不飞。
绿野好风吹踯躅，红楼幽雨泣蔷薇。

其五


花架红须落夜衣，桐枝青玉照朝扉。
莺闺望断双飞翼，含得樱桃不肯归。

其六


鹧鸪飞尽夕阳开，榆柳高烟晴半雷。
深碧龙孙摇雾谷，澹黄凤子逐花隈。

其七


平池细雨绿沈天，一径青溪入稻田。
鲦鲤鳞飞明似铠，芙蓉叶放小于钱。

其八


连阴万树有残红，独笠耕烟隔雨中。
布谷催人春去后，平畴十里楝花风。

其九


圃师初种兔头瓜，侍女新烹蝉翼茶。
自掩绿蕉窗下坐，楚州簟子越州纱。

其十


荼蘼牵刺绛罗轻，芳径深阴浅浅行。
步软松花随舞蝶，手香梅子掷流莺。




秋宫词


其一


秋来玉殿锁鸳鸯，银汉横天阁道长。
萤火自矜能照夜，双双暗度映金塘。

其二


浴罢斜临金水河，紫罗纨扇采菱歌。
君王自爱长生殿，明月凉风殿后多。

其三


明朝七夕是佳期，菱角鸡头进不迟。
欲与君王为记室，蜀笺先写女牛词。

其四


别院天边奏玉笙，凤鞋鸾带绕阶行。
宫中幸有秦珠在，不信人间月正明。

其五


十二楼前近碧城，玉箫雕管尽停声。
仙家昨进珊瑚散，秋夜金茎露渐清。

其六


金缕歌残鸳瓦霜，中人传示索茶汤。
始知天子斋宫宿，枉怨三更秋夜长。

其七


水晶帘捲紫菱残，七尺屏风画两鸾。
梧叶一声秋堕地，湘纹簟子殿头寒。






其八


凭陵万户望云楼，自觉云中别样秋。
昔在人间频怅怅，从来天上更多愁。

其九


石屏桂殿九秋丹，金剪绒铺摘取看。
共道姮娥来手授，天香先到贵妃冠。

其十


内鹰九月振金衣，绿袖红绦对落晖。
留意辽西常校猎，掣铃应向海东飞。




秋雨同让木泛舟北溪各赋四绝


其一


为有新愁渐欲真，强将画舰泛芳津。
岂知风雨浑无赖，自入秋来喜趁人。

其二


浪引平桥锁暮烟，红亭朱草自何年。
秋风一夜残莲子，几度黄昏未忍眠。

其三


迷离窈竹碧霏霏，小艇红妆冷玉衣。
凉雨疏风何处似，黄陵秋夜照湘妃。

其四


明灭秋星起画图，微云暮雨障清矑。
何曾自定来朝暮，犹怨君家楚大夫。




从军行


其一


千金蹀躞五花驹，腰下青萍玉辘轳。
独立军前呼剑客，九龙庐帐是单于。

其二


荆楚奇材尽锦袍，相逢马上醉蒲萄。
黄昏北出萧关道，衰草鸣沙月正高。

其三


辞家新属冠军侯，胡雁南征塞草秋。
梦到长安三万里，海风吹断碛西头。

其四


提兵绝漠过河源，千帐胡王不敢奔。
瀚海已收天北极，昆崙原是汉西门。

其五


转战相从破月氏，连山黄草朔风吹。
雕弧夜射胡天雁，铁马晨随汉将旗。

其六


新得胡姬出浑邪，雪寒围坐弄琵琶。
为怜马上红颜尽，夺取焉支属汉家。

其七


少年家在茂陵边，独逐征羌出罕幵。
莫忆金闺消息断，传烽一夜到甘泉。

其八


射雕日暮海云开，沙碛秋风万里来。
芦叶一声星斗暗，何人不上望乡台。

其九


汉家绝漠事长征，夜合重围逼虏营。
纵使六骡开帐后，寘颜山外有轻兵。

其十


玉门东望敕书来，二十从军白首回。
大将勒铭蒲类海，君王置酒柏梁台。




春官曲


其一


十五纤纤上玉杯，艳阳一曲绛纱开。
花枝齐衬明光锦，尽是宜春苑里来。

其二


莺声初过苑墙西，敕散笙歌仗马嘶。
别取平阳新女伎，双鬟玉凤两行齐。




青楼怨


其一


灯下鸣筝帘影斜，酒寒香薄有惊鸦。
含情不语春宵事，月露微微尚落花。




其二



紫玉红绡煖翠帷，夜深犹绾绿云丝。
独怜唱尽金缕曲，寄与春风总不知。




青楼曲


其一


杨花燕子满青楼，徙倚无人挂玉钩。
今日建章朝散后，定应走马出长楸。

其二


雕栏窈窕望云端，君出青门送客寒。
一簇旌旗灞桥上，谁家年少向楼兰。

其三


凤城春色动鸣琴，夫婿朝回拜羽林。
昨日射熊陪玉辇，君王亲赐袅蹄金。




殿前曲


其一


朱缨画戟羽林郎，两部笙歌白日长。
十丈龙旗引符拔，内人红锦赐胡王。

其二


夜静新声天上闻，芙蓉别殿祀元君。
已教七凤扶香辇，齐向灵台拜庆云。




闺怨


其一


织罢流黄梦不成，软金跳脱倚银筝。
心随明月从西去，应照凉州第几城。

其二


帘外桃花入暮情，金铃寂寂度流莺。
东风曾向闺中过，吹到黄河春草生。

其三


一去轮台道路遥，闻君功拟汉嫖姚。
应骑宛马来宣捷，倏忽扬鞭过渭桥。




吴宫词


其一


舞罢宫娃强自扶，且留水殿散明珠。
君王莫上胥台望，无限秋风在五湖。

其二


馆娃宫中乌夜栖，白苧红罗对舞齐。
同倚栏干明月夜，清光犹是若耶溪。

其三


昨夜金塘约采莲，绮罗如雾障清川。
八千宫女登楼看，独与君王上画船。




楚宫词


其一


玉漏初停金管催，楚王夜半宴章台。
九微华烛重重闭，明月潇湘万里来。

其二


鄢郢城高多晓风，丹枫落尽闭深宫。
秋来游猎知何处，只在云中与梦中。

其三


章华别殿自承恩，箫管沈沈一断魂。
却忆细腰宫女墓，楚天秋雨怨黄昏。

其四


枕簟清疏侍寝新，君王梦入楚山频。
六宫齐晓行云态，莫忆高唐观里人。

其五


因迷下蔡倾城春，不敢嫣然启绛唇。
一往含情俱脉脉，就中谁是息夫人。




魏宫词


其一


自约金钿尚食来，邺宫箫管倚云开。
秋风渺渺清漳水，春雾濛濛冰井台。

其二


铜雀春寒暮景催，遥传天子独登台。
何堪火照千门里，细雨香风接夜来。




渡江


楼台如画棹歌轻，落叶纷纷到玉京。
北雁背人南去尽，江东自此不胜情。




江都绝句同让木赋


其一


邗沟汴水柳茫茫，鉴里行游仙路长。
憔悴萧娘归葬日，莫将鸡犬笑淮王。

其二


千重阁道覆云霞，宫女东都自忆家。
当日便为伤别地，胡香不起玉钩斜（炀帝葬宫人处名玉钩斜）。

其三


飘零御路绮罗香，烟雨离离禾黍凉。
拾得雷塘遗殿瓦，谁烧大业紫鸳鸯。

其四


九曲迷离夜半时，沈香庭燎照重帷。
自从叔宝惊魂后，岂得常怜来梦儿（炀帝姬韩俊娥也）。

其五


何年得放绛纱囊，曾照隋宫七宝妆。
自此凭栏鸾发女，秋风夜夜触衣裳。

其六


美人日夜下扬州，远嫁伤心异域秋。
不及隋家天子好，傍侬门户筑迷楼⑴。
⑴ 让木戏言：「广陵女多远嫁，可伤也。」




南旺湖分水庙作


其一


南旺湖头龙女祠，天南天北使人悲。
有情莫恨分流去，识得相逢入海时。

其二


百丈牵丝道路长，从今北去意茫茫。
劝君莫爱舟行顺，逆水南流是故乡。




中秋逢闰


其一


秋云常是倚苍凉，影入南楼夜怨长。
霜节要留青女驾，少迟飞雁到衡阳。

其二


莲子枯时出棹歌，澄江玉宇尚纤罗。
美人自向潇湘去，却恨秋来明月多。




何处


何处萧娘云锦章，殷勤犹自赠青棠。
谁知近日多憔悴，欲傍春风恐断肠。




寄让木问疾


其一


为有伤秋病里身，珠帘玉帐一时新。
向说文园司马渴，岂应独诮茂陵人。

其二


捲帘夜夜望琼台，云外尝教青鸟催。
知有玄霜能愈疾，殷勤为尔月中来。




仲冬之望泛月西湖得三绝句


其一


愁心渺渺冻云开，柔橹轻桡独夜回。
凫雁满湖寒不起，碧天明月有人来。

其二


群峰杳冥夜生烟，万雉平湖接远天。
无限楼台皆寂寞，素娥空自逞婵娟。

其三


暖雾轻云汗漫游，湖中风物未经秋。
独愁山外钱塘路，惟有寒江傍月流。




送张子服之广陵约至时立春矣期以来年二月渡江南归为赋二绝


其一


君去扬州便作家，玉楼云暖正琵琶。
春风先到唐昌观，不是相思莫看花。

其二


邗沟二月色如蓝，好女鸣筝思不堪。
自有镜台人并照，早乘花柳下江南⑴。
⑴ 时子服拟明春成昏，乃有纳姬广陵之意，故云




春思


其一


深院无人花满枝，小栏红药影离离。
为怜玉树风前坐，自剪轻罗日暮时。

其二


桃李飞花溪水流，垂帘日日避春愁。
不知幽恨因何事，无奈东风满画楼。






春日早起

其一


独起凭栏对晓风，满溪春水小桥东。
始知昨夜红楼梦，身在桃花万树中。

其二


柳叶初齐暗碧池，樱桃花落晓风吹。
好乘春露迷红粉，及见娇莺未语时。




寒食


其一


今年春早试罗衣，二月未尽桃花飞。
应有江南寒食路，美人芳草一行归。

其二


垂杨小院倚花开，铃阁沈沈人未来。
不及城东年少子，春风齐上斗鸡台。

其三


愁见鸳鸯满碧池，又将幽恨度芳时。
去年杨柳滹沱上，此日东风正别离（去年寒食方在瀛、莫间）。




桐花


青玉枝头花几回，轻阴微雨画帘开。
莫愁香露垂垂散，自有成都小凤来。




悼女颀诗


其一


青葱玉立小神清，六载悠悠梦里情。
却恨转多聪慧事，累人相忆太分明。

其二


晓风吹火夜苍凉，弱质悠扬道路长。
肠断一声人不见，五更荒草月茫茫。

其三


日日阶前笑语开，随花逐蝶弄花回。
生平一步尝回首，何事孤行到夜台。

其四


轻苞一夜独摧残，必有因缘欲语难。
幽砌绣房皆寂寞，九秋风雨泣红兰。

其五


春来花里解寻师，尝乞鱼笺记小词。
最是难忘偏忆汝，病中犹问建安诗（女颀能读曹、刘、三谢诸诗）。

其六


去时忽忽堕狂风，但许相依隔世中。
银碗金环存满箧，不知能作顾非熊。

其七


幻聚繇来事不明，未能理遣泪纵横。
非关左氏偏怜女，自是王戎尚有情。




迎春曲


其一


城东结伴好遨游，两两寒花簇彩毬。
岂是今年春色晚，微风细雨满西楼。

其二


为有芳晨不自持，采莲犹唱夜深时。
玉窗小女无消息，遍寄春心问柳枝。

其三


颇忆长安春事忙，教坊十部殿中央。
小侯下马花毬掷，内酒冰饧醉玉床。




寿张鍊师


其一


流铃解佩别真妃，碧玉楼前降羽衣。
从此人间乐无限，红鸾独向海东归。

其二


我来曾向玉窗窥，萼绿明霞赠小词。
寄语先生丹井上，琼花新发第三枝。




予从森阳曹君学射作诗赠之


其一


小时曾事陇西人，走马呼鹰入锦茵。
二十年来大羽箭，不知天下有风尘。

其二


江东才子尽从戎，妙手纷纷有数公。
悉向君家誇霸业，何时濊貊献良弓。




赠蓟抚陈令威中丞陈繇宁前兵备擢抚蓟门


其一


榆关千里塞云横，一夜移师右北平。
辽海西来山渐险，更教骠骑作长城。

其二


三协秋风壁垒新，军中惯戴白纶巾。
更收山外诸番落，突骑渔阳十万人。

其三


匈奴屯牧近西山，汉将移兵拔朵颜。
铁骑夜开松漠路，秋来不闭马兰关。

其四


中使西归马市开，敕分万骑有龙媒。
秋深校猎平原上，独坐轩辕百尺台。

其五


海风吹断古榆关，一线斜通万叠山。
数道角声西塞口，中丞今夜破胡还。

其六


关外将军近若何，辽西部曲感恩多。
新屯细柳防三辅，忠义先教曳落河。

其七


三卫平沙二百秋，蓟门东望塞云愁。
应窥旧界包泺水，别筑新城向会州。

其八


铙吹三千驿使催，袅蹄十万自天来。
燕然片石寒云外，可借兰台令史才。




长安旅愁


其一


七贵绣筵非我事，五陵芳草未曾游。
闭门且尽伤心泪，恐到人前不敢愁。

其二


过江烟树隔南徐，枕上迢迢万里馀。
白昼杳然无梦至，开缄重读故人书（是日，得燕又、存我、舒章书）。




授官岭南后属小疾卧邸中


其一


朝来秋色在皇州，枕簟凄清忆旧游。
梦入故乡多断续，惊闻风雨一登楼。

其二


故国微茫天际远，新恩迢递日南孤。
三江秋色随鸿雁，五岭春光对鹧鸪。

其三


犹分清禁千门月，已是炎天万里臣。
横海伏波皆意气，何须常卧茂陵春。




涿州


大房西接太行开，涿鹿城东暮雨来。
□骑一飞三辅重，秋风鼓角夜登台。




途中寄彦升太史


数尽垂杨日暮时，于今无复管相思。
总教寄与金闺彦，不及龙池第一枝。




朝发涿鹿雾


斧山秋色尽沧洲，乱后萧条满蓟丘。
黄帝云旗三十万，不曾消雾有蚩尤。




督亢


燕南赵北起秋风，乱后斜阳没故宫。
此地舆图原不小，能藏匕首入关中。




白沟


北师不尽海云愁，铁骑晨趋领白沟。
是自文皇亲掠阵，至今犹有五诸侯。




云中边词


其一


燕然山上拂云堆，北望胡天大漠开。
碛里角声吹落日，单于千帐一时回。

其二


黄河三月未东风，白草连山野火红。
虏马莫移青海帐，汉家飞将在云中。






其三


隆庆年中将相劳，穆皇宫苑有葡萄。
胡儿不惜青骊马，汉使惟颁红锦袍。

其四


卜酋西保贺兰山，女直东连未肯还。
寄语五原诸将帅，秋风莫闭雁门关。




上谷边词


其一


塞云千里带皇畿，不尽连山锁翠微。
诏发金钱营独石，可知烽火夜来稀。

其二


文皇三度出开平，黑纛黄旗绕御营。
已表阴山为汉垒，莫令北斗近边城。

其三


期门小队出回中，帅府旌旗动地红。
武帝神游应汗漫，黄榆夜夜起秋风。

其四


险到居庸地脉分，何须常戍羽林军。
关门夜抱千峰月，陵墓春生五色云。
按：整理自《古今图书集成》顺天府部




宁前边词


其一


榆塞关边榆树林，锦州城外锦川深。
千帆北转敖仓粟，万骑东驰少府金。

其三


将军醉舞古轮台，十队红妆次第开。
若忆辽阳旧风月，绮罗如雾锦成堆。

其四


昨夜宁前大点兵，金铛铁骑万人行。
黄封敕使追骄虏，旗号遥分忠勇营。




岁暮怀舒章


其一


北风动地满燕关，天外孤鸿去未还。
匹马桑乾河上夜，一轮明月万重山。

其二


悲歌一曲弃繻生，滟滟龙文匣里明。
燕市楼台三十万，不知何处有荆卿。

其三


南城榆柳郁苍苍，绕树啼乌落日黄。
此地朔风吹不尽，因君短褐更飞霜。

其四


壮士辞家意若何，风尘无计更婆娑。
知君旧有平胡策，汉署于今待诏多。

其五


北地胡姬锦作茵，江南才子玉嶙峋。
樽前白苧思无限，眼底黄金愁杀人。

其六


郢中高唱本苍凉，子去风流欲断肠。
惟有多情怜宋玉，紫箫一夜满三湘（舒章行后，予与辕文小有酬和）。

其七


故人高卧白云庐，海内交游尽索居。
不得与君同叹息，枞阳昨日数行书（时得密之书）。

其八


十年比翼共徘徊，薄暮横云万里开。
昨岁予游郯子国（去岁冬尽，予在郯城），今春君上郭隗台。




上元送内弟张子服游邵陵


其一


轻帆春色洞庭迟，西上杨花满路吹。
莫对啼猿便相忆，雨中微月送君时。

其二


倾尽金罍问渚宫，江城灯火碧云中。
何堪绣被焚香夜，面面衡湘带晓风。

其三


萧条兵气沅江滨，君到桃源及暮春。
我亦玄都旧宾客，烦将名姓问秦人。




其四



春雨潇湘夜色开，江风吹雁度章台。
知君净扫云根石，写尽相思在碧苔。




寒食雨


绣野春楼动地红，美人遥夜玉铃风。
凭栏尽日常无语，相对残花细雨中。




贺尚木生子


其一


画阁微凉绣褓红，一枝玉树动春风。
知君勉就封侯业，已有传经韦少翁。

其二


鸣珂旧里玉泠泠，酾酒临风花满庭。
借问荀家旧宾客，可知文若是何星。




予读书池上屡有并蒂芙蓉戏题一绝


宛转桥头并蒂花，秋波不到莫愁家。
浣纱人去红妆尽，惟有鸳鸯在若耶。




赠章沔阳


其一


地连汤沐本皇州，云梦苍茫万里秋。
千骑上头桑柘里，专城江汉古诸侯。

其二


绕郭洪波设险成，秦关楚塞莫横行。
少年州将莲花锷，古戍秋高却月城。




送伟南游匡庐


其一


落木孤帆秋色中，横江西访大明公。
博山炉顶骑鸾女，怪尔新乘万里风。

其二


长江九派坼荆扬，秀出芙蓉倚大荒。
君听东林钟磬夜，清霜明月满浔阳。




春游曲


其一


夹道垂杨隐绛纱，吴姬劝酒白日斜。
劝君努力醉花下，明日还来看落花。

其二


十五女儿上春堤，桃花李花相对齐。
东风漠漠为谁起，弱柳千条尽向西。




归雁


一片征鸿背日飞，江南洲渚送将归。
春风万里无消息，二月阴山雪满衣。




邵伯驿


迢递新城甲仗楼，胡床独坐望神州。
当年一曲东山妓，明月清淮万古愁。




渡易水


并刀昨夜匣中鸣，燕赵悲歌最不平。
易水潺湲云草碧，可怜无处送荆卿。
评注（点击查看或隐藏评注）




登鄚州废城


鄚县荒城烽火楼，平湖迢递带幽州。
太行东去连沧海，一抹苍烟万里愁。




鄚州堤上


菖蒲花发柳毵毵，白鹭青凫乱碧潭。
无限客愁消不得，争如梦里忆江南。




雄县


茫茫易水古雄州，画角清笳满戍楼。
咫尺蓟门云五色，莫将明月动边愁。




宿桑乾


小黄河上客衣单，扬子津头别泪残。
梦里莫随江水去，春潮原不到桑乾。




寄宣城令余赓之


其一


江上明霞叠翠封，宛溪如玉浸芙蓉。
使君暇日清樽动，相对陵阳第几峰。

其二


宣州春色带南畿，为政风流花满扉。
更得锦笺多丽句，青山还属谢玄晖。




人日夜观明月积雪


其一


春宵独立倚阑干，翠壑丹崖雪未残。
人在瑶台看不见，碧天万里素娥寒。

其二


玉管云璈戴胜游，清光何处接丹丘。
更吹琼树玲珑响，夜半风摇十二楼。




二月山行雪中见杏花


山楼曲曲杏花残，一月飘零雪里看。
此日春风太憔悴，一时红粉不胜寒。




越中寒食


其一


轻烟不尽水云间，官柳风前未忍攀。
莫倚阑干愁越女，飞花一夜满春山。

其二


越王祠外草绵绵，忆昔江村作少年。
红粉高楼花压酒，锦帆曲港柳回船。




偶书时事


其一


锦州城上指刀环，虏帐千重火满山。
寄语将军援枹鼓，汉兵十道出榆关。

其二


河济旌旗黯未收，车骑东望指青州。
两京驰道三千里，尽日无人芳草愁。

其三


白马纷纷下汉川，传闻一矢殪张燕。
山河南极千秋静，日月中原万里悬（时传张贼已毙）。




春宫曲


春宫烟树夜苍苍，侍宴将阑拂象床。
月转西楼花露冷，又移歌舞向昭阳。




从军行


其一


疏勒城南木叶秋，纥干山下月西流。
莫将此夜青楼梦，添作征人万里愁。

其三


一望穹庐匝地宽，将军中夜出皋兰。
月临青海千烽乱，雪照黄河万马寒。

其四


黄河曲里受降城，四野清笳彻夜鸣。
闻得胡儿双泪落，那堪吹入汉家营。




德清夜游作


春星历历露华流，远树苍苍烟雾收。
棹发清溪惊宿雁，正逢明月下河洲。




哭张天如先生


其一


江城日日坐相思，尺素俄传绝命辞。
读罢惊魂如梦里，千行清泪不成悲。

其二


越山北望指吴关，一月缄书定往还。
数日不传云里字，那知非复在人间。

其三


忆君弱冠负经纶，予亦童年许俊民。
二十春秋如一日，生平兄事更何人。

其四


每念君亲自性成，繇来风义古人情。
应知何物堪殉汝，一卷尚书与孝经。

其五


当年结纳走风尘，四海交游若比邻。
郑泰有田皆给客，孔融满座更留宾。

其六


高密扶风相后先，谈经岳岳腹便便。
青麟白凤无颜色，鲁国诸生尽黯然。

其七


五车十乘古来闻，博物司空又属君。
禹穴西阳多典籍，可能地下作丘坟。




其八



三江潮落月黄昏，巷绝舂歌欲断魂。
宾客如云人不见，秋风先到信陵门。

其九


冲夷风度极雍雍，善诱殷勤不易逢。
天下几人成善士，早年还似郭林宗（林宗年四十二，而君止四十）。

其十


绿波摇荡月临窗，垂柳阊门隐画艭。
明岁吴城花放日，莫教春色渡娄江。

其十一


知音谬自托金徽，结客中原揽凤辉。
清德俊才皆不少，汪汪千顷似君希。

其十二


文章弘丽润岩廊，下笔如云扫七襄。
自是才高人莫学，一时枚马有兼长。

其十三


横经虎观集诸儒，一日声名满帝都。
从此已悬公辅望，谁令十载在江湖。

其十四


青溪渡口共回船，痛饮流光十二年。
纵有凤凰台上月，不堪和泪照江天（忆与天如同举时）。

其十五


赤虺雄狐守九阍，国香不复树当门。
数章告密何人意，十载行吟是圣恩。

其十六


菉薋满野楚天寒，魑魅窥人白日残。
投虎投豺应不远，为麟为凤异时看（不逾数月，而二谗一废一谴矣）。

其十七


疾恶如风最不平，天涯何处有荆卿。
长虹莫挂徐君墓，携尔延津浦上行（谓闽贼也）。

其十八


万卷尘封丹旐前，讲坛秋树起哀蝉。
莫誇门下多房杜，定有侯芭为守玄。

其十九


二十年来遗锦衾，几番风雨慰同心。
应知南郭先生意，红树萧萧罢鼓琴（谓受先也）。

其二十


南冠君子朔风前，慷慨西行倍可怜。
已乏何颙为奔走，更无魏邵与周旋⑴。
⑴ 石斋师之逮，天如经营急难备至，师未出狱而天如先殁矣

其二十一


令君寿考古难当，自信文章走八荒。
君到九京无别恨，独怜夜哭有高堂。

其二十二


执烛犹持易一编，但称朗月在中天。
知君闻道光明镜，不向人间号谪仙⑴。
⑴ 天如临没，尚讲《易》，问侍者曰：「月甚明，我将行矣。」遂逝

其二十三


少妇含啼方避室，万人齐祝咏维熊。
若从此日论天道，应有传经郑小同⑴。
⑴ 小同，郑益恩遗腹子也。天如竟生一女，伤哉

其二十四


八月胥江浊浪奔，千人缟素为招魂。
自怜越界惭皇甫，不得相从哭寝门。




去岁孟秋十三夜予从京师归遇天如于鹿城谈至四鼓而别孰知遂成永诀也今秋是夜泊舟禾郡月明如昨不胜怆然


其一


日暮维舟枫树林，玉峰峰外漏沈沈。
那堪独对当时月，泪落吴江秋水深。

其二


去年相见语情亲，今岁相思隔世尘。
闻道月轮回地底，可能还照去年人。




朱云子赠诗有小筑剡中之意酬之


其一


丹崖碧嶂为谁雄，一半青山属谢公。
异日剡中官舍里，可容携伎对春风。






其二


若耶南接赤城梁，万树桃花玉女浆。
与尔同行莫回首，鸾歌凤舞白云乡。




送徐乾若还宛陵兼询余使君


其一


夜来梅雨涨前溪，彩鹢离尊强自持。
此后相思劳梦寐，莫迷三泖过桥西。

其二


宛陵山下谢公亭，羡尔高斋昼尚扃。
退食公馀人散后，一杯遥对数峰青。




清明


江南烟雨画屏中，半镜斜窗弄小红。
燕子不来楼阁迥，柳丝今日向东风。













五言排律




春寒大风雨竟日分咏水让居


负湿资佳兴，天风动碧洲。
野云纷乱甚，潭影澹茫收。
声杂情难定，寒深春不流。
柳沈狂绿泛，花损瘦红愁。
小寺钟摇暮，孤村树学秋。
展蕉思卷障，夹柏代张油。
蓑色联青草，渔丝起白鸥。
蜗生盘废院，莺梦结重楼。
雨外啼鸡重，烟中宿鸟浮。
绣畦奔峡涧，幽渚恍蛟虬。
病对魂尤敛，诗成客进酬。
人今无好事（勒卣畏雨不至），景勿厌常游。
压雾矜清夜，空雷偪暗丘。
篮舆忽踵至，稍愧郑庄邮（予复以舆载，勒卣遂至也）。




为杜徕西悼亡


本是巫峰秀，移来茂苑鲜。
撷芳杜有若，求种楚为先。
刘女门仍大，卫娘家更贤。
小楼怜碧玉，晓匣弃青铅。
理鬓秋蝉见，飘裾春燕穿。
桃花娇暮雨，兰叶破朝烟。
龙脑烧鸾带，龟珠饰雁钿。
红纹绡罢织，绿水轸初旋。
绣幞金为剪，枯桐荻化弦。
珊瑚扶鼠笔，蛤粉拭鱼笺。
砚爱琉璃叠，文多玳瑁编。
书名传弟子，箫谱动神仙。
纱系轻持臂，钩藏属放拳。
素娥云作扇，青雀羽成船。
矾石温香露，琅玕刺宝軿。
佳人方凤舞，公子正鸢肩。
蜴肉胭脂样，蟾肪琼琚边。
犀钉凉不捲，熊席暖馀妍。
白髓资朝染，黄脐减夜煎。
欢情三午月，愁绪九秋天。
急雨催银箭，狂澜荡石莲。
飞花伤要渺，落叶病婵娟。
红璧釭摇灭，丹幡辇召还。
玉妃呼月御，婺女失星躔。
阆苑悲离鹤，人间泣杜鹃。
返魂香自煮，怀梦草空眠。
窃药先奔羿，凌波不姓甄。
抱寒吟桂殿，流眄坐芝田。
豆蔻心犹白，悉茗茎竟玄。
空馀龙缟袜，何用比肩毡。
不见云为雨，常看水逝川。
刘郎悲毒石，穆满吊寒泉。
银鸭衣犹热，金虫发尚缠。
韩冯飞恻恻，秦吉语儇儇。
魂断灯初泪，神伤月再圆。
自多新宛转，无复旧因缘。
熊胆口中苦，马蹄云外牵。
莎青神女冢，头白小姑篇。
寄子九节草，贻郎七窦鞭。
相期同不死，惆怅白云年。




献山东俘志感（诛叛将，故毛帅子也）


海宇仍清晏，孤恩自不祥。
大凌围北骑，小队援东方。
露刃广川道，焚烧漯水旁。
回师朝拔帜，作贼夜排墙。
刑马为兄弟，椎牛号帝王。
单求留后节，都刻总戎章。
筑堑攻莱子，分兵掠过乡。
旌旗多绣虎，官吏半屠羊。
设款臣谋误，穷诛帝业昌。
势成熊搏子，计就鼠归囊。
发弩城如猬，窥营臂似螳。
裸裎逐少女，笑傲尽馀觞。
睥睨排螓首，盘餐用马肠。
脯肝原蹠食，腊骨载权粮。
豺虎今圈槛，鲸鲵似渺茫。
三方栅蔡济，一面走卢芳。
连引田横孽，钩牵赵信亡。
但耽□作窟，不见溟无梁。
鸭绿河仍碧，鹿黄山正苍。
度辽搜岛屿，横海驾艅艎。
王满终亡国，公孙不启疆。
矧将天射血，安得海栽桑。
虎士擒生易，熊渠递驿忙。
东师射雕将，北阙爽鸠郎。
告庙崇军礼，临轩肃武装。
头行万里塞，胆挂五都坊。
帝力何年大，皇纲此日张。
馀威空赤帻，猛势震青羌。
内钞鸦翎黑，南金菊叶黄。
孤儿官累若，毅魄庙高凉。
银榜灵云照，铜符义泽皇。
诸生皆奋鲁，父老解歌唐。
八宇同风动，中垣列宿行。
初成夷小丑，终拟截要荒。
忆昔营沧海，皆疑据乐浪。
漏师竖子横，矫诏督师狂。
几泣华亭鹤，还生洛下狼。
鹰饥如戢伏，虎翼更飞扬。
不遇人谋紊，宁知天道长。
英雄时洒泪，都欲奏明光。




天津


渤屿孤关重，神京左辅长。
地维趋浩荡，天汉隔苍茫。
淮舶霾朝雾，辽樯带夕阳。
建牙环北极，转饷出东方。
二水争流急，孤城戍火凉。
鱼盐河市白，星月岛营黄。
自失三韩固，重添九塞防。
将军虚騕袅，丑虏拟舟航。
驾海初无仆，降胡近有芳。
绛幢新制府，赤羽旧戎行。
苍兕威珠阙，玄狐奉箓章。
乐浪终入汉，平壤更归唐。
帝敕楼船重，兵连属国强。
何时度辽将，飞捷奏明光。




寄赠密之


故人回首地，三载愧容光。
日月还辉照，风云正渺茫。
许身空自大，抱膝意难忘。
乐毅干燕主，终军献武皇。
长缨今不用，骏骨古谁藏。
国厩多麒骥，天池满凤凰。
叩牛还俊杰，牧豕更贤良。
督亢生春草，滹沱散夜樯。
京华摇落远，关塞别离长。
河决鱼龙郁，江清鹳鹤翔。
梦惭红绵段，佩摘紫罗囊。
春后荒荒病，归来渺渺伤。
寄书怀蓟北，知汝卧枞阳。
笔势新来横，星官近可详。
元瑜为记室，敬礼擅文章。
海内芙蓉府，家声符玺郎。
新游应并冀，旧客半荆扬。
狎主诗名重，抒谋武略彰。
蜀山搜寇盗，楚峡上豺狼。
白帝天边固，青巾陇外张。
江陵愁竟下，皖口料严防。
何计干戈戢，长江一苇航。




杨伯祥太史奉使册封蜀藩予遇之吴中作诗赠行兼述旧怀也


帝图分白社，汉节抵吴天。
剑佩辞华盖，风云接锦川。
桐圭虞叔重，珍玉鲁侯专。
宗望谁为首，文昭向比肩。
西南回地纪，井鬼直星躔。
益部称雄镇，华阳有旧编。
昔闻高帝子，独数献王贤。
礼乐存馀器，经书更几传。
至今朱邸贵，犹擅绿池妍。
玉辂颁王命，金闺辍讲筵。
乘传来北极，捧檄喻西偏。
上苑推司马，灵祠颂子渊。
到吴秋渺渺，入楚月娟娟。
九派鱼龙宅，三湘橘柚边。
猿啼星汉影，鸟道薜萝烟。
自解江皋佩，还成巫雨篇。
云深神女庙，风劲屈平田。
虚壁秋容壮，空山象纬县。
丁香花杳冥，么凤羽翩翾。
绝岸巴歌冷，平沙石阵圆。
波涛恒隐马，瘴疠欲跕鸢。
丞相祠堂在，公孙伯业捐。
旌旗随羽扇，巫觋醉神弦。
今日夔天险，还同汉幅陨。
使星惊李合，织女犯张骞。
飞盖循芳草，鸣驺拥曲旃。
初辞灌口马，复入锦江船。
负弩平郊盛，张筵法馔煎。
诸侯閒国礼，父老听王宣。
枸酱传殊品，嘉鱼出异鲜。
子侯贻丽锦，官伎乞名笺。
卓女今谁艳，扬雄可尚玄。
兼称采访使，莫作浪游还。
剑外豺狼满，川东羽檄缠。
庸知无李特，妄意学刘焉。
宰相回翔处，英雄割据权。
弗令形胜地，常在甲兵前。
我已歌吴市，君方备汉员。
耽文分甲帐，努力事丁年。
万里桥边暮，相思托杜鹃。




伤秋


其一


黯淡江南日，繁忧更几端。
秋风龙剑动，明月虎旗残。
朔气危乘障，兵符拟筑坛。
渔阳突骑远（时蓟督西援），上谷解围难。
汉阙钩陈正，秦关太白寒。
更闻河外警，都护救楼兰。

其二


闻道西征使，三关拥大荒。
胡沙犹置阵，代马自成行。
豕突还幽朔，龙韬援晋阳。
诸侯争壁垒，降帅恐翱翔。
拟塞蜚狐口，谁增倒马防。
愁言冠盖子，步履出明光。

其三


天险居庸后，荒城流血深。
候台通戍火，潜峡断鸣琴。
中使驰千辈，贤王搆万金。
松杉回寝庙，戈戟拥山岑。
鸣镝虽西向，戎车未北侵。
神京劳版筑，诸将更何心。

其四


烽火频年见，中原黯不收。
征输沧海尽，盗贼黑山谋。
羌部摧河外，安西借陇头。
金牛纷蜀道，宛马闭凉州。
自古秦城险，于今汉将愁。
山河多扼腕，历落对高秋。

其五


郅支西徙日，争道漠南空。
旗鼓辕门偃，篚筐庙算工。
但云防肃慎，谁料直云中。
坐大真难制，横流更不同。
殷忧烦圣主，振落笑群公。
猛士今谁见，还应咏大风。




上蒲州韩少师


圣历辉天鉴，宗臣属斗杓。
姓雄周北国，神降晋中条。
秉德星明野，鶱晖鹤在霄。
生平多大节，爰立事先朝。
日月躬弥曜，松筠类可招。
比肩趋邴魏，报主必黄姚。
宫府方疑贰，乾坤日动摇。
殷忧惟一老，煽处已群貂。
封事推刘向，诸公迫赵娆。
都亭归印绶，蒲坂傍渔樵。
万里君恩重，三年党祸消。
龙飞惊晦夜，虎变出终朝。
华盖星辰正，祥风律吕调。
崆峒还访帝，大麓共临尧。
道契心应一，时艰治转遥。
已闻和鼎味，曾是奏箫韶。
公岂耽袭衮，人今想凤翘。
东山初服计，北阙旧名标。
河曲烟云满，风陵杖履超。
玄言谢傅远，元寿毕公饶。
社稷事多难，忠良德更劭。
还应王共载，距可乐松乔。




吴越武肃王祠


罗平妖鸟集，唐室已颠连。
草草群雄事，纷纷割据年。
斗牛占王气，屠贩出豪贤。
地屈孙刘势，形支江海边。
爪牙多健勇，参佐集神仙。
本奉中原朔，时分属国天。
锦城开邸第，大木拥旌旃。
受册三楼上，歌风驱马前。
自从纳土后，终见举宗迁。
青盖方朝洛，丹书改赐田。
金舆何日去，玉碗不曾还。
守墓新恩重，荒祠旧德传。
冕旒皆壮丽，子姓特绵联。
晚树腾鼯鼠，虚檐响杜鹃。
崇功铭板碣，遗恨满山川。
异代还祠庙，当年入管弦。
窦融应贵宠，张轨共周旋。
锡礼何妨盛，王侯岂易捐。
谁言脱屣便，不见誓书坚。
宋室诸陵在，南枝更可怜。




寄罗湘中少宗伯


圣代丹青事，何人负壮图。
长沙星应瑞，朱鸟岳分符。
谢傅风流首，山公机鉴殊。
玄文原霸楚，大武欲吞胡。
兵法轩辕祖，田功姬旦谟。
上书惊朔漠，讲幄赞天衢。
绛灌真相厌，萧刘可尽诬。
昔曾锄伪学，今见逐名儒。
怀瑾湘江暮，搴兰渌水孤。
春风天入草，寒雨夜啼乌。
家国方多难，英贤孰与俱。
猿声通楚峡，云影冻苍梧。
应有安车至，微闻画像无。
苍生霖雨急，岂得爱江湖。




中都


丰沛承宗祀，神图奕叶光。
栎阳钟庆远，毕陌发祥长（汉太上葬栎阳，文王葬毕陌）。
历数归龙跃，山川识凤翔（山名凤凰，故号凤阳）。
寝园腾瑞霭，原庙耸高凉。
陵户趋驰道，祠官拂御床。
配天群帝飨，镇地百灵襄。
瞻拜三千国，尊崇十五皇。
守臣今玩泄，小丑忽猖狂。
汤沐恣焚掠，松楸尽剪伤。
幸无悲玉碗，已见堕神房。
碧兽烧犹变，金凫惊不妨。
衣冠游惨淡，钟簴委苍茫。
井邑严霜白，山林宿雾黄。
圣人哀震怒，故老泣彷徨。
痛恨谁当国，阴谋竟辍防（先是抚臣请移镇，朝议不许）。
使臣恭慰重，将作聚工良。
帝力成何易，王心迥弗忘。
仲华祠祖庙，傅亮表崇扬。
未至天衢翳，重瞻王气昌。
樊崇恶不赦，熊远计仍臧（劝元帝出师修五陵）。
北极朝廷盛，东方寇盗亡。
已闻奔汉沔，何策遁雍梁。
高帝威神大，今皇孝德彰。
但思民赐脯，应见舜垂裳。
元凯登三事，共驩出四荒。
涂山弓剑地，千载颂苞桑。




晚春游天平


自入桃源去，层阿翠不收。
佩环空涧响，云雾晓窗流。
红药生金屋，青山倚画楼。
莺啼开玉帐，柳动拂银钩。
解带温泉夜，凝妆石镜秋。
碧潭春濯锦，丹榭雨张油。
斜月通萧史，微风醉莫愁。
人繇花上度，客似梦中游。
歌舞何时歇，山川尽日留。
桥犹名宛转，乡已失温柔。
岂必千年恨，登临见古丘。






送宋子建应试金陵随至海州成婚

江皋红菡萏，青舫去悠悠。
枕簟碧云暮，帆樯银浦秋。
南朝多俊逸，东府最风流。
已拂桓伊笛，还登孙楚楼。
彦和攀沈令，思晦举扬州。
凤翮搴千仞，龙文上九斿。
宫槐朝影落，岩桂夜香幽。
白梦交神女，何心载莫愁。
淮烟飞塞雁，楚色淡牵牛。
翡翠过沧海，樱桃满郁洲。
相传谢女秀，应伴马卿游。
上苑啼莺巧，清淮芳草柔。
贻君锦绣段，黾勉觅封侯。




赠熊坛石大司马


筚路开荆域，灵源启大风。
南州时誉重，北斗夜光融。
绝俗标清议，横波见直躬。
人惊山岳气，名入顾厨空。
开府临江左，英声到海东。
浮云摇组练，落日静艨艟。
谪籍看钩党，清朝录旧功。
正当胡牧马，得计梦非熊。
玄扈天符大，丹书睿算通。
四夷怀盭绶，九伐贲彤弓。
勋业风云际，须眉图画中。
自辞黄钺去，还与素门同。
礼乐宗孺子，江湖老谢公。
功成祠济北，道在访崆峒。
嗣子金闺彦，传家玉帐雄。
更闻持手诏，安坐策西戎（余同年熊伯甘司马，公长嗣也）。




伤春


其一


河北烽烟地，江南花柳春。
经年愁战马，百驿少行人。
谋国无桢干，忧时独隐沦。
萧条摇白草，熠耀满青燐。
海岱风云变，幽燕壁垒新。
长安消息断，中夜望钩陈。

其二


畿辅疮痍遍，关河惨淡中。
狐狸啼落日，荆棘长春风。
星陨牙旗动，沙飞营幕空。
诏书频指授，使者日倥偬。
偃息疑诸老，忧勤忆圣躬。
何时求猛士，倚剑海云东。

其三


东秦称胜地，历下本名都。
不用飞书入，相将卷甲趋。
碧泉休虏马，紫殿饮群胡。
郡主填甃井，王孙泣路隅。
衣冠齐鲁尽，藩翰毕毛孤。
绕郭无人见，苍茫城上乌。

其四


阃外尝推毂，元臣自请缨。
何烦中使节，悉护九边兵。
春暝龙蛇斗，风霾海岳倾。
始知金甲贵，渐觉简编轻。
挞伐真无计，征输亦有名。
安危凭将相，黾勉效升平。

其五


汉塞依重险，胡兵去不难。
黄金东海尽，红粉北庭寒。
误国辞膏斧，安边更筑坛。
百城新鬼大，三月野花残。
祖逖思横楫，逢萌忆挂冠。
从来筹出处，莫作冥鸿看。




赠吴骏公太史充东宫讲官


苍筤开震域，青殿接文昌。
霞气骞玄圃，琼条拂画堂。
选端周典礼，拜傅汉元良。
史职移仙省，宫寮总帝乡。
金贞储后重，玉立侍臣庄。
羽籥传秋实，诗书出尚方。
夏侯经术茂，皇甫素怀芳。
鸡戟青槐荫，龙泉碧藻香。
珠莲参晚宴，璧月照春坊。
卞赋情文称，王箴忠爱长。
一时推硕德，万国仰重光。
愧我羊裘侧，思君象辂旁。
临风疏馆静，遥夕可相望。




游云栖寺


昔贤开宝地，伫锡此何年。
独剪鼪鼯境，还依薜荔天。
晒经丹树杪，杵米白云边。
制虎移新穴，驱神凿旧泉。
吴山襟壮气，越国面晴川。
花氎殊方贡，珠幢上苑传。
鹿仙参玉座，龙女堕金钿。
超乘人皆学，焚修可自坚。
西归无了义，东度即因缘。
化域空三界，门徒落四禅。
青菰成宿饱，翠竹冷馀眠。
更礼支公塔，钟声起暮烟。




灵济宫①


① 向欲和献吉诗而未成也，读舒章作，遂追赋之
绛树蓬莱近，红墙银汉中。
南台分御气，西内接仙宫。
族自升州大，灵因闽海功。
谶符移法像，授药感皇躬。
泰一新祠贵，神君议礼崇。
冕旒双辇月，旗仗满庭风。
碧瓦寒金狄，朱兰落彩虹。
锒铛摇铁凤，铅粉剥华虫。
鹤下星坛白，龙垂内锦红。
元妃张翟羽，侍女静雕栊。
汗漫逢天使，虚无问钜公。
琅书原共秘，丹鼎几时空。
宗伯明禋正（倪文毅公曾论罢其祀），今皇圣德隆。
陈仓迷宝迹，缑氏失神工。
祀典修辞异，朝仪引奏同（近以朝天宫灾，习仪于此）。
升闻端拱足，无事访崆峒。




上董邃初少宰


统均崇上佐，会府聚名贤。
执法星移近（董以副院转），文昌地自偏。
春阴联小苑，秋月朗经天。
卢毓论才正，山涛得士全。
九流归藻鉴，八统助薰弦。
卿宰为龙日，君王买骏年。
风云应鼓荡，人物赖宏甄。
绿野冥鸿尽，高岗鸣凤旋。
计功观式序，咫尺泰阶前。




赠钱牧斋少宗伯


汉苑文章首，先朝侍从宾。
三君同海岳，一老是星辰。
作直称遗古，推贤更得邻。
当时客渐进，文举气无伦。
陈窦圜中士，萧刘泽畔人。
蟪蛄喧日夜，兰桂历冬春。
旧学商王重，清流汉史均。
范宣谁让晋，卫鞅欲专秦。
独指孙弘被，仍污庾亮尘。
十年耕钓乐，七略校雠新。
当户无芳草，洪流逸巨鳞。
睚眦流訾訾，钩党极申申。
告密牢修急，经营伟节神。
霜华飞暑月，剑气彻秋旻。
明主终收璧，宵人失要津。
南冠荣衮绣，北郭偃松筠。
艰险思良佐，孤危得大臣。
东山云壑里，早晚下蒲轮。
注：钱牧斋：钱谦益号牧斋。　　少宗伯：礼部侍郎的别称。钱在崇祯时曾任礼部右侍郎。




寄吏垣张给谏讱叟（给谏以兵事疏荐予，有知己之感）


汉苑金波静，燕关玉树连。
近承门下省，独对仗中天。
青琐通机禁，黄封拆御筵。
龙颜频顾盼，豹尾日周旋。
讽议推平子，图书识茂先。
六骡秋月动，千雉晚烽传。
骑士皆乘障，良家悉备边。
两宫监卫尉，八校托中权。
赖有扬干戮，应知郤縠贤。
涉川靡独济，管库岂能捐。
魏倩搜奇日，韩增得士年。
有台求騕袅，饰画问婵娟。
落拓惭封牒，迂疏误简编。
可怜细草叹，无益大风篇。
日月多高议，江湖惜晏眠。
寻仙歌白石，射虎忆蓝田。
州郡谁嫌屈，君亲各自然。
寂寥扬子宅，惨淡祖生鞭。
遇主方加膝，酬恩望仔肩。
安危任公等，早晚靖烽烟。




谒禹陵


夏王南狩日，会计此山阳。
玉帛朝群后，旌旗拥大荒。
防风膏斧钺，苍水贡文章。
九鼎山河奠，双圭日月光。
桥陵遗剑碧，梧野出云黄。
庙貌垂千祀，神功启百王。
烟霞移石壁，雷雨暗梅梁。
白鹤留阴羽，丹枫落晓霜。
银池坟不起，金简穴能藏。
湍道钲音发，风檐铃语扬。
冕旒瞻律度，圭璧侍班行。
鸟鼠游神座，龙蛇静帝乡。
庚辰来上佐，癸甲授元良。
玄女精灵尽，黄熊哀慕长。
夏书存浑浑，越绝纪茫茫。
万古终河洛，其咨永不忘。




恭谒孝陵


淮右真人起，江东大业成。
群雄归扫荡，诸夏见澄清。
凤羽宸游晚，龙髯帝使迎。
海沈金雁冷，壤兆玉龟贞。
松槚周庐静，熊罴禁籞行。
三妃虞后寝，四姓汉家茔。
弓剑秋霜切，衣冠夜月明。
典章垂奕叶，器物象平生。
瑞雪深瑶殿，卿云覆宝城。
上公升鼎重，中使拂床轻。
虔礼朝原庙，神谟仰镐京。
百灵长自拱，万祀奏升平。




送李宝弓司理内召


阊阖弓车启，明光剑佩回。
鹓雏栖玉树，騕袅上金台。
平恕于公最，贤良董相来。
银河连禁籞，璧月照中台。
双管朝华润，千庐夜漏催。
校书分御药，视草落宫槐。
右省天言重，西清仙乐开。
辟门求俊乂，前席宠英才。
应有升平策，临轩咏喜哉。




黄建阳五河方今雄俊之士也与予同有事于山寇厥功懋焉仲冬当朝京师诗以赠之


茂宰花成县，元戎柳作营。
政依经术贵，师利武人贞。
越峤苍烟合，闽天黛色横。
深岩骄虎豹，密箐舞鼯鼪。
晓瘴连云暗，宵烽带月明。
授书三略秘，仗剑五溪行。
落日雕戈耀，秋风羽扇轻。
义真为左将，子干护精兵。
枉矢加妖鸟，修纶获骇鲸。
关中迎邓禹，车下拜张婴。
幕府颁牛酒，胡床捲旆旌。
群山无宿莽，万井乐春耕。
韎韐从王事，军麾奉上卿。
运筹因胜算，掎角愧无成。
冯异真能让，周瑜横得名。
玺书来北极，玉辇侍西清。
花漏传经席，莺声合禁城。
幽燕喧鼓角，嵩雒下欃枪。
诸老方调鼎，时贤鄙请缨。
安危关社稷，将相必贤英。
勉效旂常事，重开带砺盟。
大匡君济世，小草予辞荣。
异日江湖上，犹怜击壤情。








古风



杂诗


娟娟露中兰，遇我若有思。
俯身近芬芳，野草忽间之。
白日流有路，明星烂无期。
清光伤人心，含怀待所私。
杳杳复何乐，巧笑当及时。
盛年閟幽欢，红颜谁揽持。
放情驰远方，沉蹈天然姿。




岁暮杂感


其一

玄冬景方晏，浮云寒无姿。
晨风翔天末，狡兔横中逵。
怨彼雪与霜，纷纷侵我肌。
如何盛年子，窈窕有馀悲。
旨酒徒满樽，狐白何离离。
相对不能饮，令我颜色衰。
白日忽已暮，春阳岂无期。
惜哉憔悴士，愧此桃李枝。
燕坐还欲出，黯然临路歧。

其二

积素有盈旬，三日无朝阳。
薄暮减容辉，起视雁南翔。
云物凄以恻，百年常相将。
时恐哀怨多，欲告言无方。
黾勉效轻薄，欢娱等悲伤。
情性为我累，何时当悦康。
高桐苦多音，泽兰苦多芳。
何如一世人，是非皆茫茫。






其三

深冬常闭户，白日翳以阴。
广除生木介，高馆来寒禽。
言念怀所欢，杳若商与参。
岁月自徘徊，孤情日夜深。
岂无倾城色，可以明我心。
君子乐幽素，小人为荒淫。
古时芙蓉花，芳香犹至今。
良意信有托，何用双南金。

其四

长夜意恻恻，衾枕相因依。
雨雪阳禽避，朔风胡马肥。
念我同门友，遥遥京洛归。
发轸天津树，扬舲大江矶。
或留承明省，九伐张（一作佐）枢机。
羽翰共一林，风涂各分飞。
叹予蓬蒿下，岁暮多歔欷。
烈士无閒情，悠悠日月非。
侧身天地间，愧我旧裳衣。
何时二三子，连辔扬皇威。
眷言继往昔，毋令贤者希。




遣兴


其一

妖狐有脂粉，上帝夸香馨。
阴山漏雾姿，巧障月与星。
帝醒白日举，何处藏其形。
即今在蒙蒙，日夜思雷霆。

其二

畏影而却走，疾声乃碎缸。
既却复繁复，方碎尤铿鍧。
人言可重禁，命尽难再荣。
岂为克让士，污己成人名。

其三

田夫策牛犊，仙人骑凤凰。
用舍必乘时，宜适各有方。
鲁君视管囚，楚霸观韩王。
愚若鸡与鹜，塞默无辉光。
一朝奋大策，吞声徒困伤。




寓言


其一

江东有秽鸟，自名为秃鹙。
食鱼徒满吭，毛羽终可羞。
其或所立渚，鸥鹭必远投。
何来一苍鹰，铁翮黄金眸。
虽非高尚姿，犹任搏击谋。
不作摩天飞，下集沧江流。
侧身就鹙饱，比翼相遨游。
末流安可居，贵贱各自求。
所以老鹤心，傲然当高秋。

其二

鲁国有腐儒，行止如清狂。
拜虎求不啮，揖蛇求不伤。
二物颇威厉，岂欲贵仪章。
非不执斧柯，欲举心茫茫。
终觉屈身易，宁知均丧亡。
持肉馁猛兽，弭耳来相将。
食尽甘饵见，亦得充君肠。
所以天地间，尽产豺与狼。




惜捐（嗟贤人去国也）


忆昔先帝时，貐䝟方内讧。
国柄不在握，行止如旋风。
入阱笑麟凤，上殿皆狐狨。
宵人骂碧血，群阉艳华虫。
逆臣谋益急，势去天愈梦。
天下忧默然，日月何时东。
是时大诛贤，馀姿托转蓬。
裂衣敦稼穑，上诉求盲聋。
今皇膺图箓，噀啸云雾空。
捕反不藉兵，协策鲜一忠。
紫极终夜正，煌煌颂帝功。
白首悉悲哽，大道娱清通。
虽无异人出，奋节除夷戎。
犹见皇纲张，羲和正当中。
即今五载馀，庶事伤初终。
前者胡难烈，其后内设罞。
貂珰满都镇，四野多块埄。
守臣报眚孽，农夫指𧍝蝀。
有士私愤切，陈辞发宿蒙。
上言天序顺，下言俗态工。
尔作非时鸣，此辈真愚侗。
胡不牧羊去，蠢菌污彤宫。
秉锄大欢喜，高山友罴熊。
不见妄言俦，搒掠成罢癃。
项婴阴雨木，手锢昆冈铜。
吁嗟夜魂黑，蹙蹙谁为雄。
射鸟莫射凤，凤去羞梧桐。
击树莫击桂，桂死怨靊霳。
东邻有贤妇，閒贞弃狡童。
西邻未嫁女，感物忧忡忡。
其处虽异遇，均抱清洁衷。
何人国所重，悲伤到微躬。




幽人


幽灵不在晦，明月谁能同。
出则经天衢，隐亦大海中。
龙蛇春变动，空谷生雄风。
始知雷雨夕，不住蓬莱宫。
君来为明盛，光彩流虚空。
剑佩随云高，平壤开华嵩。
世乱天不见，扫除用靊霳。
促促违所向，翻然扶桑东。
山中时倚剑，帝所或射熊。
素女骑紫鸾，宝匣灵文红。
壮心既有归，大道非无功。
咫尺宇宙外，胡为守蒿蓬。




田家诗


其一

四月雨新足，良苗青可怜。
农夫荷耒出，各自求其田。
蓑笠有烟气，陇陌相覆连。
飞鸟或鸣树，游鲦时泳川。
叹息此村老，保聚多岁年。
昨日村中人，买牛入邻县。
传闻有盗贼，杀戮求金钱。
归来但涕泗，终夜不敢眠。
安得守其庐，鸡犬皆翩翩。
虽尝被呵责，官吏真圣贤。

其二

布谷先夏鸣，田鼠饮浊水。
泯泯蚓窍通，格格鹭武徙。
桑女蚕欲饥，携筐饷于耜。
夜望牵牛津，不见云电起。
远村灯火红，犬吠复不止。
何来有一人，行趋甚雄驶。
入门且剧怒，手探怀中纸。
长跪不敢读，请君命其旨。
上言奉尚方，下言供战士。
难得少须臾，忍看长吏褫。
在仓黄雀肥，在野黄雀死。
虽然同羽翼，岂不异脂髓。
忠臣亦可为，老农徒自耻。




暑


白日稍行西，火云犹在东。
炎威盛扬越，旱魃为谁雄。
风力既已竭，纨扇其何功。
鸺鹠晓乱鸣，毒蛇游水荭。
群物各栖息，蚊蚋独骄空。
整衣终不堪，血国恣盈充。
偃蹇本小节，畏客非我衷。
颇思翠水岩，复忆蓬莱宫。
玄霜荐夕膳，海绡障朝栊。
自谋岂不乐，伤彼蒸黎穷。
郊原焦若燬，牛死人罢癃。
盛衰易以迁，世乱如蒿蓬。
贵人都茫茫，贱士徒忡忡。




凌河


辽东百馀城，一一居胡酋。
却发渔阳军，版筑青海头。
绸缪缉故垒，圪然当仇雠。
扬兵直虏巢，转饷凌瀛洲。
中建大将旗，健儿双吴钩。
国家劲兵处，此地无与侔。
要区敌所争，胡来必清秋。
朝廷东指笑，何异撼蜉蝣。
我城铁不如，况复饶貔貅。
长围既蛇盘，孤城遂兽罘。
鸣镝马跃濠，负土驼填沟。
四门闭白日，万人无一筹。
击鼓鼓不扬，愁云高戍楼。
满城悉敛魂，黯黯如荒丘。
外救复溃散，气夺层冰揫。
后来不传烽，出关皆逗遛。
相顾但叹息，拔身终无由。
都尉万矢尽，左贤一角抽。
汉王岂有神，事秘必可羞。
白羽同献捷，云解当宁忧。
朝议持未许，颇见边臣浮。
退避理获全，进攘真大尤。
榆关为北门，宁远为遐陬。
安居胡不乐，岂得恣他求。
何人兴妄役，坐引豺狼蹂。
唐时筑受降，汉代营凉洲。
其后或沦胥，未闻诛首谋。
寄语临边士，曷勿常悠悠。
失地律尚轻，开边罪难酬。
君王不好大，谁敢思封侯。




北郊观梅


我心伤春阳，携手城之阴。
高冢卧石马，游女息遥浔。
昔称贤达士，郁郁成高林。
游蜂花间来，触草为和音。
感此渡前溪，淡越恣幽寻。
煖叶洁肥柔，气理相浮沉。
芬芳放樊圃，水木两不任。
馀情给妖梦，荡渺开空淫。
他胜夺欣赏，人散花愈深。
夜犯月露姿，奇香出襦襟。
寒光来斟酌，清娱犹至今。




御史大夫张公抚浙时携二鹤归山东孕二雏焉以为瑞也图以记之命予赋其事


云海浩无端，白日开高清。
老鹤凌波涛，双羽翻然明。
影落芙蓉池，沧洲渺玉京。
气塞顿高墉，仙才饲牙兵。
瀛风修神骑，瞻望虚遐声。
徒存俗羁愤，永保旷士贞。
玉衣随素装，放志怀峥嵘。
芳园荡禽性，幽人知夜情。
傲静济水上，横翼风云平。
和光动俦匹，远泽胎精英。
二雏鸣啾啾，物小神矜盈。
日长烟霞姿，弱翮霜华成。
思昔太古时，人鸟无相争。
机物日夜深，樊笼何纠萦。
物困智垂尽，鼓息阻芽萌。
天地已促俭，区区思专生。
张公今亚相，盛德滋雄名。
炳广揽国纲，日月在轩楹。
惠心感洁材，清绝成符祯。
安坐理天枢，缭绕红玉笙。




樱桃


夏春交丽景，当时贵朱樱。
携以青丝笼，玉碗秀高盛。
色若群靺鞨，照耀盘餐明。
美人湿纤指，入口神轻清。
甘涩本同枝，味亦随时成。
何年媚皓齿，圆的含流莺。
昨岁履佳令，倚泊平原城。
风沙唇乾燥，颇怀烟林情。
既断婕妤赐，不见青童擎。
忆昔在京口，碧叶缀瑶琼。
恣食千馀颗，主人赠满籯。
即今重对汝，三叹意纵横。
此物岁呈艳，我身时时更。
窃惧年华衰，丑质羞精英。




冬日同万年少游横云山李舒章园亭


玄冬景奄忽，薄暮山苍茫。
颓云浩当野，黯然天外凉。
石壁森峥嵘，深涧多严霜。
朱楼峙其间，窈窕松月光。
永夜宿烟雾，独鸟号山冈。
梦境有超越，及晨滞馀伤。
搔首登高台，云物都荒荒。
人影乱木杪，绝磴相翱翔。
遐哉池上饮，其乐不可忘。
名士秀万子，文苑长李郎。
身在林泉际，思横日月旁。
明时一握手，愿言保孤芳。




春昼独坐感怀


昼静不厌长，春风满阛市。
荒庭蔓深草，摇曳弄晴戺。
瘦桑光尚沃，邻家蚕脱纸。
白云过我居，残花烂馀紫。
啧啧决墙鸟，历历缘树蚁。
秋毫涉微心，沉吟度舒晷。
幽情怀新寂，寡营学远累。
戒饮时忘机，谢客翻倒屣。
奋意难骤息，志士古如此。
干戈日夜多，黎元色如燬。
兵气照文登，逆谋起越巂。
用事臣益骄，植根有表里。
魑魅影太清，钩陈注枉矢。
时良尽三木，贞夫终朝褫。
悽恻太平业，不见耕凿喜。
江南寂寞人，浩歌荡无纪。
宿好卧龙名，勉负莘野耻。
二十颇有馀，空林老兰芷。
忍看豺狼横，俯身默成痞。
远患翔凤凰，乘时驾騄骐。
天运屡通塞，英雄达其理。
谅非閒散姿，何难混鹿豕。




赠罗华亭纹山


良玉本温质，兰蕙资深阴。
夫君金闺彦，出宰吴江浔。
清风布霞路，群象肃以森。
耽文有馀欢，譬彼双南金。
郁哉蒲中士，窈窕多奇音。
在理亦无弃，殷殷仍宿心。
皇涂正艰难，世用各异寻。
早飙震江表，嘉禾色已黔。
谁为神龙质，万里怀甘霖。
愿言捐所缓，专心事保任。
民命岂无期，积储聊备祲。
贤达方烦焦，何时挥素琴。




从段桥雨泛出西陵桥


午云正翳景，泄烟纷多时。
文楫淹宿雨，触波超阴涯。
中湖既澹艳，外流亦委蛇。
扬舲冒弱芷，清浅犯幽姿。
秋心牵前麓，润质怀丰枝。
仰送孤岭没，俯瞩潜鹭饥。
松柏森修冈，伤客情易知。
莽莽风满山，美人绝光仪。
涉水更凄放，属缆开清吹。
精灵展密意，物化持后期。
缅矣采芬素，瀰瀰荡遥思。






循苏堤至南屏下

轻舟遵芳涯，悠悠弄溶裔。
湿云卷峰外，繁雨涓松际。
秾润发秀直，空濛含幽丽。
行旅隔烟水，担荷萦薜荔。
湖山竞翠容，松篁间亏蔽。
南屏覆虚泛，北亭怀婉嫕。
日暮虎声斗，树暝猿飞细。
吴客多深华，越歌杂伤慧。
区中兹邈清，采赏有渊契。
柔枝媚羁情，秋心良易切。
泛泛载芬芳，朝夕从此逝。




从灵隐寺上韬光道


澄气发层径，午峰秀披扶。
孤亭乔木下，散旷存清娱。
水涸溪尚静，云暝山复殊。
广堂郁朱草，别涧生青蒲。
悬舆攀绝巘，反杖送岖途。
迭映媚樵路，虚折限人区。
幽篁叠娟姿，飞泉历虚无。
鸣鸟谷中怨，巢鼪松际俱。
高阁抱云气，迢递开江湖。
四山阒无人，秋响相奔趋。
物虑劳光彩，遗心适可符。




历南屏诸胜取雷峰路归湖中


悠悠长北堤，历历穿西涘。
驱车乱朝暾，联袂上云绮。
危峰阴先冠，密涧影相比。
烟白晓人净，泉香秋草死。
卷山纳蔽翳，虚岩息遥视。
叠石青无时，寒流明未已。
羁心散群壑，美人复何似。
共挹层霄波，庶荐湘中芷。
谷涵禾黍风，渡成橘柚市。
幽魂抚肃肃，矜情候瀰瀰。
会拾芳华归，娟娟弄秋水。




春雨病坐读左氏春秋


桃李方及时，翳景摧艳阳。
况乃閟斋阁，学道犹心伤。
林花遂杳冥，庭草传幽芳。
掩帘昼愈静，谢客情难忘。
山鬼徒窈窕，清辉满匡床。
叹息霸才尽，流览左氏章。
天纪或奸乱，国步资才良。
微辞尝感敌，处义多合方。
愧彼簪缨士，庸庸无所望。
缅想九京叹，斯人今已亡。
庶几鹴鸠乐，可以讥厚藏。




春日寄献澹石师


鹓生弇兹山，何年当来仪。
束发在朝列，音徽常自持。
天步既多梗，日月难无私。
薆然有烟雾，厌者存危辞。
朝贵不满意，九关恒觺觺。
夫子植大猷，咫尺伤乖离。
鴂啼沅江暮，兰放湘中湄。
立言题楚壁，避地非秦时。
剪棘修昔欢，结绶为世资。
企予缅襄野，踯躅閒龙姿。
苍苍隔云雨，胡然见躨跜。
艳阳布春条，鸣禽弄柔枝。
幽衷易感候，遐心劳佳期。
怀哉素商节，永言慰朝饥。




上巳


今晨澹和景，绣野何骈修。
嘉园盛云物，携手池上楼。
凌晓发清赏，当春散羁愁。
夭桃殷阳岩，香草青芳洲。
广除披惠风，弱藻随新流。
怀我同心友，凭胜各行游。
陟山愧道娱，临水伤佳俦。
淑明荐波际，婉㜻乱云陬。
将离洧滨撷，鸂鶒江上浮。
接欢隔遥素，怡情对轻柔。
长晷有欣慕，妍气多绸缪。
徒见会境惬，眷与宿意谋。
春醹投兰茎，去矣忘他忧。




诵舒章归家园诗遥和


孟夏备和爽，羡君出西城。
惠风拂高木，平原广且清。
南溪流水急，落晖相与明。
亭台绿窈冥，鸟雀晴纵横。
海桐花若浮，橘柚香如酲。
水阁障蒲荻，怒蛙阴池鸣。
薄暮启门馆，薜萝度檐楹。
凭栏看新涨，浩荡及我情。
为客始三日，云物皆逢迎。
予苦晏婴宅，开户履已盈。
郊居自多欢，幽人知寡营。
沈赋虽云盛，君今饶令名。




初夏入山中


岭气已齐绿，涧风吹草寒。
漾舟清源下，松云势多端。
偃蹇昆山阴，夕照西池残。
吴城郁嵯峨，海色高盘桓。
烟树乃历历，亭馆行珊珊。
自然日易暝，宿鸟归仙坛。
我今不得意，笑倚青琅玕。
下山雷雨至，咫尺蛟龙欢。




送勒卣之金陵省试


其一

嘉宾集城阿，送客游旧京。
吴云变昏旦，蟪蛄日夜鸣。
望望路阻修，关河自峥嵘。
去矣心内恻，居者伤中情。
西瞻浮云阙，远道多令名。

其二

念我生平时，弱龄意纵横。
婵娟恋文史，时俗羞逢迎。
忼慨事君子，大雅方流声。
黾勉望寥廓，结交繇中诚。

其三

中诚亦何极，珊瑚与明珠。
大海同一源，谁能分根株。
我与二三子，结辔来驰驱。
长江何浩浩，欢笑还忧虞。
鸾翮不骤奋，贫贱惭久俱。
咄哉离群叹，独我游皇都。

其四

皇都盛冠盖，宫阙何奕奕。
燕山带三隅，清流穿中宅。
飞尘日以扬，豺虎横路陌。
本意展殷勤，生平慕竹帛。
流猋来广衢，鹓雏有弹射。
感此和氏篇，归欤理坟籍。

其五

坟籍将何期，古人为我师。
西邻发巧笑，东里扬蛾眉。
彷佛邺城彦，颉颃洛下规。
润山无凡玉，德辉谁能持。
盛名时不堪，植躬贵威仪。
大人能达情，恐为下士嗤。
古义有攻诫，君今当别离。

其六

别离抑诚难，揽袪起长叹。
修畛覆云末，江河多羽翰。
应龙潜大泽，雷雨生波澜。
亮怀神灵姿，时至无久蟠。
君子志不朽，小人慕微欢。
遐路各努力，相劝惟加餐。

其七

加餐事远方，意气何扬扬。
秋风扫阿阁，行游入帝乡。
皇涂正多难，英贤自辉光。
奋策效明运，区宇资和康。
与君共令德，何时日月傍。
勖尔饮此酒，掩涕以徬徨。




送闇公圣期应试金陵


送客谷水上，风雨来江东。
夏日亦以寒，千里关河空。
江城落云际，吴山辨烟中。
扬舲发二子，澹荡蒹葭丛。
赛神扬子津，咫尺金陵通。
清华在都市，环佩何玲珑。
秦淮十二楼，天外青濛濛。
伯子文章彦，意气吞雄虹。
仲子擅儒雅，霏霏多玄风。
良璧不孤润，威凤谁能同。
圣人卧瑶阙，侧席招旌弓。
若人匡时才，大道岂固穷。
十载琬琰交，昔日双飞鸿。
倚树谢公宅，避暑孙帝宫。
咸思抱忠愤，世俗难为工。
弃襦不出关，贫贱羞微躬。
超石固豪士，祖生乃时雄。
同衾久商略，何年成奇功。




送默公师应试燕都


风雨相因依，澄江流日暮。
夕宿吴会烟，朝观广陵树。
鼋鼍观洪波，长川渺无数。
夫子何所之，望望燕山路。
黄河改新道，平原列古戍。
风烈易水哀，关津蓟门固。
碣石宫久摧，黄金台已故。
昔人重慷慨，今人理章句。
未识天子尊，岂无公卿顾。
壮士有大略，不为险情误。
朗然冰雪心，十年奉诚愫。
英猷拯时运，明珠照玉辂。
既展谒帝篇，当讽甘泉赋。
庶以达沈怀，平居念天步。
吾道未云非，去矣荣竹素。




送仁趾省亲永嘉


君今有远别，况乃临高秋。
日云澹遥岭，海气分澄州。
朝济浙江楫，暮宿山阴楼。
遐途涉险廓，旷哉雄心收。
棨戟壮华盖，馀皇泛东瓯。
威名震瀛澥，更欲资英谋。
努力事家国，岂怀公与侯。
吾辈徒步人，常耽王佐忧。
中原厌鼙鼓，此物何时休。
黾勉振王路，各务万里游。
九月霜欲下，哀雁纷南流。
匹马入蓟门，越山何阻修。
相思两无寐，皓月当分愁。




酬万年少


其一

石华秀南涧，幽蕙扬中陵。
物情有欣慕，在远各自矜。
丰沛多奇材，东吴擅修能。
与君新结交，意气来相凭。
帝京共游戏，江表观徽绳。
道欢洽清燕，雅负贤豪称。
伤哉礼俗士，焉能辨淄渑。
风尘满天地，阿阁飞青蝇。
何年竦长剑，昔人如股肱。

其二

秋英粲林麓，扬舲大江湄。
子爱涧中藻，余爱濑下蓠。
幽芬娟以淑，心曲多恢奇。
偕游不其山，道远方俟时。
流猋生双阙，白日忽已移。
赴难愧古人，变服良可悲。
子负河朔风，默坐流英姿。
问谁执此衅，我言既相疑。
幽愤当见理，何言酬恩私。




中秋偕闇公舒章让木集饮


有客来高秋，寥廓浩无主。
是夜抚明月，故人愁复聚。
失意犹慷慨，风流振前古。
词赋满天壤，言论挟风雨。
孤城落寒星，银河对秋浦。
玉露清梧楸，澄蟾隐门户。
夜凝哀雁流，霜深壮士苦。
南纪郁山川，才华盛文武。
莫嗟吾道非，雄心寄歌舞。
不观古时英，多为常人侮。
灭烛心萧条，千里竟谁取。




十六夜又偕闇公让木诸同社集饮


八月潮大至，冥冥趋严城。
联袂出郊牧，晚意皆纵横。
丘樊满秋气，杳然天地清。
佳冶务遥怨，酌酒俄已盈。
主人本激壮，宾客多声名。
相对论河汉，月出云霞平。
宿鸟霜下动，蟋蟀莎中鸣。
纷纷古今事，浩荡谁能明。
关河正历落，岁月犹峥嵘。
痛饮共凉夜，中怀各经营。




留别闇公圣期


江南满秋草，落日迎寒潮。
禾黍黄动地，川原何遥遥。
驾言适冀州，行役无昏朝。
揽袪各来送，我心多郁陶。
申意不可极，南州双琼瑶。
异时一握手，文雅相招邀。
所怀即古义，芳若佩兰椒。
壮心论天壤，经史生光昭。
羽仪盛馀子，谁人当久要。
怅焉河梁别，万里违丰标。
我出畏世网，子居混渔樵。
小山足贤隐，园桃讥士骄。
勖子以盛时，经纶出刍荛。
北风当南望，再上桑乾桥。




留别勒卣


置酒城南隅，飒然秋雨至。
卓荦有周子，杳杳出幽翠。
登舟惨不言，浩荡竟何意。
长叹多古今，愁心满天地。
问子游帝京，挟持此轩轾。
兵戈正纷骚，常怀文武志。
黾勉为风雷，皇涂展国器。
弱质诚过期，敢羞千古事。
夫君本上才，时违无贤智。
寂寞扬子居，寄隐文园致。
英雄在草间，时人笑狂稚。
强意耽诗书，名山未憔悴。
子钓溟海鱼，予策燕台骥。
苟列壮士中，万里戒携贰。




伟男许予相送于广陵作诗以坚之


澄江渺清响，橘柚扬明秋。
云物相与澹，北鸟临南洲。
东吴秀无极，美人独行游。
万里效贤达，咫尺仍绸缪。
顾郎负神俊，玄席推风流。
斜倚琉璃匣，倒挂珊瑚钩。
屏风七尺间，文藻无停留。
太息此分袂，依依送行舟。
他乡更难别，踟蹰亦何求。
顾恨江左近，遥瞻蓟北修。
朝发谷水城，暮登北固楼。
吴女如烟雾，助予经年愁。
歌君壮丽诗，命客弹箜篌。
归逢明月夜，寄我辽海头。




拟古诗十九首


其一 行行重行行

征途一何渺，万里安足期。
飞蓬亦有根，君行竟谁知。
遥夜托清梦，眷言心念谁。
浮云依大野，春风动华滋。
感物易成响，抚时易成曩。
胡为慷慨士，因之多俯仰。
思君恐后时，天寒驰宿莽。
我劳复何如，音徽日以往。

其二 青青河畔草

霭霭采蓝径，悠悠浮萍水。
辉辉罗袖扬，鳞鳞蹑华屣。
沉沉思远方，交交不能止。
昔时衣带间，今成万馀里。
春风吹人心，郁陶谁能理。

其三 青青陵上柏

幽幽谷中兰，昭昭云间日。
人生各自媚，一往更相失。
欢爱无终期，娱心成良匹。
遨游李赵间，光辉不可必。
朝入洛城门，车马何飘疾。
甲第广且閒，妖姬抚鸣瑟。
奉君为一心，中怀异疏密。
且娱斗酒会，悲来不遑悉。

其四 今日良宴会

嘉宾集良宴，斟酌俄已盈。
交欢妮所爱，意气何纵横。
丝竹竞神理，且复极中情。
申意不能尽，渺若旷生平。
物化随年消，倏忽事经营。
亮怀竹帛志，千秋以自荣。
胡为称令德，被褐骄虚声。

其五 西北有高楼

绮楼照朝阳，春风正依因。
都梁展衾素，裛粉不及晨。
盈盈户牖间，踯躅意未申。
红颜谁揽持，弦歌动我神。
哀音乱心曲，不敢听其真。
强君一徙倚，他人难具陈。
持此悲伤意，谁能感所亲。
知者亦已稀，三叹徒苦辛。

其六 涉江采芙蓉

桂楫横大江，相期剪蘅杜。
枉渚多回风，盈盈隔南浦。
佳人与我违，馨香亦谁主。
远道托所思，殷勤为君取。

其七 明月皎夜光

独坐知寒风，四五夜光缺。
蔓草霜已凝，皓皓何惨冽。
河汉清且微，参辰疏欲灭。
候雁群南翔，哀鸣伤雨雪。
生平一予美，倏忽逝将别。
不惜悦者稀，所悲情易决。
濯濯渐台女，引领心内结。
亮无千秋期，容辉为谁设。

其八 冉冉孤生竹

葛生何漫漫，中谷自参差。
枝叶岂不荣，托根亦有宜。
愿言事君子，意气永不移。
悠悠路阻长，彷佛心念之。
浮云易以散，千载为一时。
芙蓉扬其辉，将以媚所私。
常恐秋节至，盛时不可追。
努力爱迟暮，感君长相思。

其九 庭中有奇树

瑶草生岩阿，自言同馨香。
佳人置怀袖，因风复难忘。
昔为山中秀，今为席上芳。
伤彼蕙兰花，永怀君子堂。

其十 迢迢牵牛星

蜿蜿云间龙，濯濯月中兔。
仙人携素手，渺然一相遇。
灵药欲遗谁，遐哉悲往路。
沈吟河汉西，常愁清景暮。
眄眄希令颜，千秋谁能度。

其十一 回车驾言迈

踯躅河梁西，所思万里道。
堕箨陇上飞，寒禽迹如扫。
日月不我怜，焉能常美好。
凡物各有化，人生递相老。
贤达复奈何，致身无草草。
名在金石间，何为称寿考。

其十二 东城高且长

峨峨东城阿，睥睨自相覆。
枯桑摇暮飙，黄云蔽平陆。
佳人多暮悲，物象凄以肃。
贵盛易为群，衰贱易成独。
怀忧倘见申，娱心自驰逐。
婉娈邯郸女，历历横波目。
红颜妙入神，中怀寄丝竹。
清商自然哀，驰情一何速。
心期弄手爪，徘徊展清淑。
我有鸳鸯绮，寄君黄金屋。

其十三 驱车上东门

独行北邙山，遥遥洛阳陌。
悲风生广野，原草秋以白。
谁知狐兔间，下有侯王宅。
生平多贵盛，一往无朝夕。
永寐如虚无，游魂自相索。
形神各为仇，景光何太迫。
悲欢既同尽，怀忧亦无益。
神仙不我欺，往往在畴昔。
何当快人意，盛年良足惜。

其十四 去者日以疏

古人既以悲，今人复怀忧。
千秋递丘陇，扰扰将何求。
车马为谁欢，剑佩难遨游。
行者泪沾裳，鸟雀鸣啾啾。
乘时归故乡，极意相绸缪。

其十五 生年不满百

郁郁百年内，盛衰不可明。
欢愁各相感，自取俄以盈。
安得同心人，结交扬令名。
德辉世所睎，高唱激中情。
醇酒徒盈樽，不如见国卿。






其十六 凛凛岁云暮

天寒旷大泽，鹙鸧鸣河梁。
方舟渺难渡，念子欲褰裳。
所思寄远道，历陆五文章。
裁为合欢被，附以永相望。
下托清梦影，上承明月光。
怀情日遥远，常恐无芬芳。
不明终弃置，慊慊独难忘。
安能若流景，驰光置君旁。
徘徊望羽翼，努力西南翔。
何因归洛浦，惠然适中肠。

其十七 孟冬寒气至

踌蹰寒风间，浮云竟谁寄。
星汉何澜汍，清辉自相媚。
万里一盼睐，自言不遐弃。
泼泼双鲤鱼，尺书远莫致。
浩渺此江水，欲行良不易。
常恐中道归，书成无一字。
君亮知人心，多言亦徒累。

其十八 客从远方来

客从大海南，赠我双珠履。
灿若缀列星，行行步秋水。
朝亦以彷徨，暮亦以徙倚。
煌煌鲛宫物，因君饰玉趾。
清光来照人，馀辉不能止。

其十九 明月何皎皎

秋云常夜照，轻艳罗双扉。
空房多幽响，拂我旧裳衣。
孰不揽明月，故乡有馀辉。
谁知天路长，独此鸿雁飞。
极望浩难即，游子何时归。




拟公燕诗


其一 文帝

今晨唱高会，清夜犹陆离。
层台结云气，明月临华池。
携手众君子，羽盖飞参差。
疏星缀丹霞，长筵罗玉卮。
妙舞倚清鉴，新声中所私。
慷慨盛时会，快意不可追。
高言发广坐，绮丽垂来兹。
薄德领群彦，此乐千秋期。

其二 子建

澄秋发清景，星汉依南楹。
西园集嘉宴，云辇随风轻。
芙蓉照华月，鸳鸯夜和鸣。
广池多幽响，流飙激琴筝。
妙伎整巾带，玉樽自纵横。
春华谁揽持，放意聊绝缨。
公子何翩翩，爱客招群英。
璠玙器不薄，兴文怀令名。
接席垂神盼，意气一以倾。
千秋此良会，愿言展生平。

其三 仲宣

芳草被长坂，高木缘清池。
流猋来广术，水禽相游嬉。
良时多高会，幸与公子期。
冠盖出邺城，并临漳河湄。
中厨敕嘉肴，旨酒斟酌之。
清歌入层云，玉管生繁吹。
令音托欢宴，杯来不能辞。
顾承君子惠，愧彼食萍诗。
合坐各英彦，大国多光仪。
陋姿依所爱，翩翩同盛时。
回翔鸾凤间，接翼相攀追。
守分循大义，圭璧恒自持。

其四 公干

玄夜游西园，置酒歌太康。
主人乘云辇，众宾为乐方。
嘉林通清晖，华月舒中堂。
滟滟发素波，菱芡披风凉。
羽盖临高台，方舟溯金塘。
浮鱼出阴涯，珍鸟相翱翔。
明星灿绮阁，彩虹垂浮梁。
玉馔既难名，金垒漾流光。
丝竹快靡丽，岂必知宫商。
倾城来何迟，盼睐安可忘。

其五 德琏

宾从集华馆，被德皆上才。
援笔从素盖，揽衣金虎台。
玄言发和畅，清赏起徘徊。
伸眉各谐辩，并坐传尊罍。
徽音触丝竹，穆然清风来。
极欢复太息，郁结何由开。

其六 元瑜

乘时布明惠，良夜集光晖。
登台盼清漳，明月照裳衣。
盛德难再遇，恩爱不敢违。
娱乐既玄畅，降慈世所稀。
我后巡青盖，四海适安归。
君子保终始，并坐流音徽。
芳醑倾绿樽，罗帐扬霏微。
持此高堂会，永矣常依依。

其七 孔璋

修林带高城，回风飘素秋。
羁客纷殷怀，言从公子游。
层台多寂寥，玄鹤鸣悠悠。
芳树乱红碧，纤草丽以稠。
畴野一何绮，霭霭浮云收。
羽觞惜日月，歌咏寄阻修。
荒哉高晏会，逍遥庶忘忧。
明时不易逢，聊为钟鼎谋。

其八 伟长

云屋生微风，兰华灿南轩。
清晖动百卉，陶陶何婵媛。
端坐不能理，旨酒徒盈樽。
窈窕展金翠，箫管幽且繁。
岁月逝已晚，欢乐难具论。
鸿鸾羡遐举，中心念旧恩。
顾瞻后时会，怅矣欲忘言。




咏怀（仿阮公体十首）


其一

晨游嘉树林，清风正徘徊。
丹砂出流水，言从南涧来。
玄蝉鸣秋露，音响一何哀。
散襟唱高言，晞发登层台。

其二

阳春二三月，江南艳绮罗。
逍遥步蘅薄，婉娈扬清歌。
相携采芳草，盈筐岂云多。
将以思远人，一往如逝波。
世俗厌倾城，馨香其奈何。
徘徊无所托，北山多女萝。

其三

凤凰生丹穴，歌舞昆山旁。
一朝集颍川，百鸟朝归昌。
德辉谁能下，将为王者祥。
鸱鸮怀好音，引领鸣枯桑。
终抱腐鼠志，谁能饰辉光。
异物难与居，败类徒悲伤。
去去凌九霄，同心以翱翔。

其四

生平好侠游，一顾情何已。
倾城令人悲，皎皎东家子。
惠风吹清音，春英粲玉齿。
欢情常苦多，谁能离别此。
芳华岂云非，憔悴从何始。
中心伤管弦，弃置勿复理。
岂得长相思，还君鸳鸯绮。

其五

灼灼难为容，盛暑三伏时。
玉质厌纤缟，羽扇自纷驰。
紫茎秀水殿，绿萍覆华池。
弹琴盘石间，清泠有馀思。
惠然濯吾缨，流水忽间之。
愿言风雨会，秋与佳人期。

其六

殷忧四海间，托身在里闾。
穷达与时会，黾勉亦以疏。
长卿方慢世，子云常晏如。
心知非所欢，自处良有馀。
嫱旦乐鱼鸟，钟鼓飨爰居。
世俗尚夸名，适性怀清虚。
素风耽往昔，高翔越皇初。
顾我一心人，携手以同车。

其七

二女居潇湘，遨游来江浒。
缥缈扬霓旌，出入以风雨。
蘼芜自然香，采之亦谁主。
念此朝云飞，辉辉弄灵羽。
泠然木叶下，将归涉秋浦。
怆恍感中肠，南方非吾土。

其八

步出燕都门，遥望桑乾河。
平沙捲千里，旷野行蹉跎。
溅溅石梁水，东流意如何。
寒风跃孤兽，荒草亦以多。
城中冠盖子，许史相经过。
黾勉为磬折，日暮朱颜酡。
肃肃交埙篪，圣人奏云和。
何为慷慨士，浩然发商歌。






其九

石濑秀水华，秋崖多夕阴。
下有鸳鸯鸟，上有橘柚林。
暮雨飘灵衣，幻妙伤人心。
玉佩何所投，娱景不及寻。
楚王在京台，梦寐自浮沈。
寄情虚无间，悠悠望徽音。
容颜已荒草，至今湘水深。

其十

射山何绰约，缑岭自逍遥。
游戏日月旁，安能常相邀。
玄鹤一为别，举袖不可招。
晓食玉山禾，夕宿扶桑标。
朱华既零落，飞蓬亦飘飖。
怨此云中人，弃我不终朝。
草间日以短，蟪蛄鸣喓喓。




录别（计偕别友吴中作四首）


其一

悠悠江海间，结交在良时。
意气一相假，羽翼无乖离。
胡为有远别，徘徊临路歧。
庭前连理树，生平念华滋。
一朝去万里，芬芳终不移。
所思日遥远，形影互相悲。
出门皆兄弟，令德还故知。
我欲扬清音，世俗当告谁。
同心多异路，永为皓首期。

其二

揽袪临大道，浩浩趋江湖。
九月霜雁急，云物变须臾。
非不执君手，情短无欢娱。
送我以朔风，中肠日夜孤。
万里一长叹，流光催贱躯。
往路日以积，来者犹未殊。
晨风转秋落，怀哉在根株。
猛虎依松柏，锦衾恋名姝。
苟执心所尚，在物犹区区。
眷焉山川路，巧笑谁能俱。

其三

黄鹄怨晨风，吹君天一方。
别时仅咫尺，谁知归路长。
行役惨徒御，霜落沾衣裳。
迢迢斗与牛，望望成他乡。
锦衾与角枕，不复扬辉光。
岂无盛年子，云路相翱翔。
明月知我心，兰蕙知我芳。
难忘心所欢，他物徒悲伤。

其四

今日逝将别，慷慨为一言。
豫章生高冈，枝叶相婵媛。
一朝各辞去，彫饰为君门。
良材背空谷，慰彼盘石根。
我行一何悲，所务难具论。
非慕要路津，亮怀在飞翻。
含意苟不渝，万里无寒温。
勖君长相思，努力爱兰荪。
常使馨香发，驰光来梦魂。




招隐诗


其一

薄暮寻兰皋，幽栖欢早岁。
愿与佳人期，攀条弄云际。
疏峰间乔林，潜池留阴翳。
石濑扬秋英，绪风转明丽。
弹琴对飞泉，悠悠相与逝。
遐尚光景外，无心慢人世。
朝露坠涧松，夕霞散岩桂。
起坐揽群籍，古今自遥缀。

其二

良辰偃层岫，君子知我心。
流泉带高馆，清晖照嘉林。
玄鹤下遥岭，寄此云中音。
采芝畅幽期，丹井自清深。
弱龄辞宠辱，无闷观古今。
风涂抗灵驾，宵表披重襟。
流景同终始，好道寡浮沈。
昔时巢居子，心迹托鸣琴。




咏史


其一

生平好节概，壮思本难明。
流览往氏籍，叹息古时英。
风云日以歇，贤圣尝峥嵘。
瞻彼变通世，奋发垂大名。
韩王拔渔钓，伊生亦躬耕。
功成道则伟，曩日身本轻。
飞扬怀往路，伏处在坚贞。
悠悠草野间，岂曰能辞荣。

其二

应龙托青云，降泽周四方。
时至寡留滞，身退宜潜藏。
却赏贵仲连，辟谷怀子房。
荣利递消歇，不朽方未央。
四姓各竞势，七族繇相戕。
至今千载后，寂寞无芬芳。

其三

郁郁薋与菉，幽幽蕙与兰。
恶草蔓中谷，馨香日以残。
佞人托肺腑，中正难久安。
痛言伤人心，附会生波澜。
楚国乱无极，屈平困上官。
会当远权势，为臣良独难。

其四

关水何屹屹，上与浮云连。
胡尘起阴山，烽火达甘泉。
千金买良剑，匹马空风烟。
昔时卫与霍，伟哉此两贤。
拔身房闱中，指顾驱腥膻。
汉威亦以广，漠南无控弦。
少耽权家书，走檄能翩翩。
南来诮劲越，北去铭燕然。

其五

黄绮既肥遁，梅生复远游。
扰扰愚与贤，焉能同九州。
安坐致卿相，立谈说王侯。
纵横岂必用，阿世当见收。
处子乐耿介，啸傲无奇谋。
风涛沧海夜，烟雾商山秋。

其六

季心方任侠，意气盖关中。
将军得剧孟，宛若敌国空。
匹夫尚奇节，可以惊王公。
心期苟相许，万里安足穷。
施人若负愧，解纷不称功。
儒生徒区区，惭此烈士风。

其七

矫矫云中鸿，悠悠水中鲤。
鳞翼不相借，飞潜各异理。
丈夫贵时用，纵横安足耻。
焉能蓬蒿间，年岁如流水。
绛灌何英威，手握天子玺。
随陆亦雄辩，凭轼下万里。
鼓运非一伦，各自称奇士。
居前不能轩，慷慨情何已。

其八

终军对奇木，长卿奏子虚。
玮丽一世间，照耀承明庐。
天子既劳问，岂得无高誉。
至今文章士，扼腕亦以疏。
龙门好远游，成都尝宴居。
倡优给戏弄，执戟供扫除。
寂寞竟何限，岂曰才不如。
因穷莫衡命，守玄常著书。
显晦在一时，声名各有馀。
和璧虽不遇，至今同璠玙。




七夕（效玄晖）


早秋辨云树，斜景生微凉。
颇振玉阶叶，复折瑶华芳。
莲房碧秋渚，杂英摇暮香。
烟露夕靡靡，绮阁正相望。
引领佳人期，谁知往路长。
玉绳丽薄雾，银汉含苍茫。
寂寞雕陵鹊，使我河无梁。
澄宇静不舒，丹鸟穿衣裳。
蕙茎秀玄夜，轻飔复难忘。
迎凉依云雨，彷佛巫山阳。




秋闺曲


其一

明月曲相照，珠帘竟不开。
焚香衣尚冷，托梦雁先来。
难定愁多少，秋心日夜催。

其二

亦知秋不尽，夜夜听西风。
落叶警珠箔，飞霜闭绮栊。
寄愁应一念，刀尺最能工。

其三

非关秋易恨，惟近月为家。
灭烛凝妆坐，临风抱影斜。
自怜能倾国，常是傍霜华。






秋夜

其一

萧萧历玄夜，孤雁流云端。
方期桂浦月，随觉江介寒。
荒庭嘿候虫，中榭留秋兰。
徘徊宵影歇，寂寞芳岁残。
河影泫遥夕，露草白以漫。
悽年多思虑，宛转徒眇欢。
起视西北隅，美人自吟叹。
天涂阻灵驾，凉吹愧羽翰。
不炫刀尺巧，顾子衣裳单。
心摧苦寒节，塞嘿良独难。

其二

朔风摇杂树，落叶向何方。
中宵起为别，零乱不成行。
细草濡前术，寒鸟依东厢。
揽衣冒丰雾，华烛蒙清光。
晏岁增积虑，劲秋飞早伤。
辉辉雁弄云，皓皓月当霜。
凄菊自疏放，帷幕媚芬芳。
采摘当户坐，妍容独难忘。
晚姿惊冶丽，迟暮触中肠。
回身抚瑶瑟，三叹弹清商。




舟行淮南道中


我行抚浮云，浩浩及淮浦。
澄湖散四区，孤城含宿雨。
缅矣望梁宋，了然见齐鲁。
鸿雁满庐郭，征帆竞钲鼓。
川泽日夜深，鱼龙有门户。
尝怀昏垫忧，顾瞻农民苦。
美人渡江表，渺若握蘅杜。
千里廓淮甸，愁心对今古。
相与论陈迹，萧条竟焉取。
笑弄枚生诙，潜慕韩王武。
落日横关河，秋风吹祠宇。
且酌广陵酒，放浪楚人舞。
少年贵意气，勿思旧乡土。




经淮阴有怀韩王


韩王徒步人，大志如风雷。
当其不得意，求食甘尘埃。
历落城下钓，塞嘿南亭来。
同时莫相诮，秦项何人哉。
一朝奋鳞翼，谁曰非奇才。
感激侯王间，尝以一饭推。
生平死知己，汉王何用猜。
我来淮阴城，日暮登荒台。
旌旗已寂寞，祠庙生苍苔。
吾辈尚贫贱，睹此有馀哀。
当今少英杰，几人来徘徊。




渡黄河之作


大河东南来，徐兖当奔流。
地维纷激射，冥冥不可收。
扬沙倾渊津，日月无停留。
谲委若云造，起伏如山浮。
旋折盘涡间，炯见宫府幽。
阴霭带积涛，晖景何时休。
倾覆鼋鼍欢，弗郁蛟龙愁。
盛世肃明祀，答礼同诸侯。
王人或投璧，有司必沈牛。
胡为有迁溃，洪滥经数州。
堤岸每崩剥，竹石亡山丘。
瞻望各长叹，或者乖人谋。
神灵郁容与，河伯行清秋。
偃蹇导葆羽，踯躅双翠虬。
恍惚发钲鼓，玉质乘云辀。
金膏辉寒日，曾为穆满搜。
何况明盛时，受图非阻修。
我欲颂休德，浩荡扬孤舟。
沃焦三万里，昆崙十二楼。
渺然不得见，怅矣翻百忧。




入都沧州道中


慕义辞江甸，扬舲近皇州。
玄朔气平肃，岁晏路阻修。
徂雨蒙曙雾，寒装带冰流。
沧景出雄塞，河海澄光收。
靡靡薄晖暮，稍稍荒郭投。
林鸟啄沙草，汀雁避行舟。
佳期渺心赏，遐哉莫与俦。
淮岫往路失，吴云天外求。
閒情念文圃，眇欢负清裯。
乡涂廓何许，怅焉奏谁侜。
雷樽徒盈酌，难此忘百忧。
良时匪怀禄，雅愿掳微谋。
既惬金闺趣，遂初石屋幽。
岂伊尘冕士，终老长悠悠。




杂感（二首，感时所见也）


其一

朝晞带城阿，遨游双阙间。
金铺接隐道，沟水何潺湲。
辉光羽林子，路旁车斑斑。
恩私孰携手，惨悦随朱颜。
天涂渺万里，星辰诚可攀。
丹荑植君庭，何时化草菅。
晨风翔高苑，百鸟无绵蛮。
不能平意气，掩袖涕行潸。

其二

仲冬日易晦，酌酒燕市西。
商声惨不发，高树鸣荒鸡。
弃妇出中闼，离鸟辞柔桋。
本意要金石，中道相乖睽。
弱草依泰山，思与松柏齐。
托根各异性，安得长萋萋。
黾勉慎言语，薄暮伤空闺。
下有严霜深，上有明月低。




寒日卧邸中让木忽缄腊梅花一朵相示此江南篱落间植耳都下珍为异产矣感而赋之


天寒岁方晏，朔土风无时。
有客驰缄素，中更尺一辞。
室迩人则远，何以寄乖离。
启缄灿孤英，炯然见寒姿。
问谁植此卉，戚里扬葳蕤。
温室张锦幕，玉手云所私。
常因清香发，怀佩慰朝饥。
紫萼摘玄鬓，金屋分香缡。
我家大江南，万树冰霜枝。
缅想山中人，日暮对樊篱。
丰容貌丘壑，冉冉羞华滋。
一朝媚帝里，婉娈先春期。
微物欣所托，令人长相思。




旅病


其一

端居知寒风，愁理相婵媛。
檐楹依鸟雀，落日满蓟门。
严霜婴微质，馨香难具论。
左右相慰藉，起为金石言。
自顾若飞蓬，悠悠吹平原。
朔气感中理，玄律思春温。
安得登高台，随风归故樊。
美人步兰薄，旨酒徒盈樽。
愿言媚南涧，侧身愧玙璠。

其二

日暮风出帷，揽衣起遥视。
华烛垂流光，形影谁能理。
游子厌衾帱，梦魂从此始。
中夜纷寝兴，神理更相毁。
渺然心所欢，遐哉与流水。
众星灿南楹，双阙照云紫。
皇都盛意气，满堂竞珠履。
歌声落穷巷，忧来不能止。
古称贤达人，中情荡无纪。




寄怀万年少


早霜戒疏林，劲秋吹已暮。
忆别铜马门，至今吴江树。
自对青冥间，无期弄云雾。
引领日参差，予美违往路。
策马桓山阴，鼓楫黄河渡。
寄我瑶华音，中肠益回互。
明时有樽酒，相期遗世务。
谁能天一方，怀哉隔情素。




寒雨


兹晨閟斋阁，托心尚飘遥。
云景既布涂，凄风亦鸣条。
岁序日庵薆，惆怅无晨朝。
开轩抚秋雨，慰此梧楸凋。
离离缀寒萼，脉脉濡陈苕。
倦翮款檐楹，劲草依回飙。
萧条思远甸，千里吹迢遥。
东暗秦望峰，北洒吴江桥。
栖冲抱幽尚，玄义耽清漻。
敛情计方宴，怀灵趣可要。
聊用寄沈默，谁能眄英标。




寄怀闻子将宗远归自钱塘知子将方养疾山中


凤城春霰晞，露掌澄寒姿。
徂两一握手，惆怅当乖离。
子偃山中桂，予荐江上蓠。
音徽隔杳霭，暌影恨经时。
文园托曩疾，岩谷自参差。
百草晦秋根，馀芳谁揽持。
䌽云荡遥渚，拾翠循层湄。
倚涧瞻腾鼯，凭槛观射麋。
山寺每辽廓，难与时人知。
讵用验水碧，宁言餐赤脂。
晏岁仰高寄，愿叩青松枝。
忘忧树襟背，勿药恒在斯。




秋暮游城南陆氏园亭


杪秋多劲寒，况当西景落。
携手城南隅，渺然寄林薄。
既惬高原趣，复寻幽栖约。
荒草披池塘，孤亭喧鸟雀。
叹息岩阿间，感此意寥廓。
朔风吹海云，悠悠将安托。
乔木当回飙，十里无停箨。
平畴见归人，青天横孤鹗。
指顾怀山河，相与论饶乐。
颇思置三台，依稀望云阁。
何为夕阳中，栖迟满丘壑。
曾是青冥姿，而无霸王略。
去去勿复言，开觞展谐谑。




宣云感事


其一

上谷建大旗，制府秋巡边。
斥堠无所见，置酒辕门前。
驰书报天子，千里空烽烟。
杯来未濡唇，敌骑皆控弦。
隘口既以失，女墙复以穿。
不见平安火，一夜来甘泉。
边声摇古塞，陵阙何苍然。
屹屹居庸关，高闭青山巅。
已拔轩辕台，流矢飞蔽天。
小城委草莽，大城植旌旃。
北瞻开平道，颇忆亡秦年。
至今常与李，英风时往还。

其二

吾闻建州夷，牧羊辽海上。
胡为有豕突，千里更西向。
初窥雕鹗城，既猎九原障。
如何晋水清，秋风列庐帐。
黄云蔽禾黍，铁马供扫荡。
百城旗暗天，未闻一矢壮。
雁门高插云，井陉不容两。
忍使三关外，川光杂兵涨。
岂无阴平道，潜军渡幽障。
徒誇守险功，讵云能扼吭。
峻哉形势雄，所任乃庸妄。
何时扬汉旌，云中旧飞将。

其三

元戎西出师，突骑来渔阳。
驱车凉风外，仗剑秋云傍。
飞尘踰蓟门，旌旆何悠扬。
天子命劳军，中使驰上方。
锦织金狻猊，朱提相辉光。
关宁继精锐，鳞次互成行。
士和敌乃克，权分谋不臧。
桓桓十馀壁，意气吞龙荒。
踌躇居庸下，何事徒云翔。
一违司马议，委辔思故乡。
授师耻不战，古义有出疆。
坐失此机会，黠胡仍饱飏。

其四

边尘起鸭绿，烽烟杂三辅。
用兵二十年，往往称风雨。
县军来西偏，兹行竟成虏。
版升试前锋，老弱填行伍。
凶残亦有尽，天与胡勿取。
火攻既已虚，尾击又何补。
边臣多隐忍，圣人赫斯怒。
既夺邯郸军，复易河阳鼓。
何时壁垒新，乘风扬我武。
壮士怀国忧，小人念劳苦。
会应泄幽痛，终朝剪豺虎。
寄语临边臣，殷勤守门户。




闻桐城乱久矣龙友从金陵来知密之固无恙也甚喜又以久不见寄书寒夜有怀率尔成咏


弱龄好骚雅，早岁耽交知。
既乏乡曲誉，难追游侠儿。
茫茫四海间，指顾颇伤悲。
有时眺大野，历落歌五噫。
世人不之许，礼俗相怨嗤。
二十得李生，努力事修辞。
诸公江东秀，各有绝代姿。
旗鼓既已建，千载供指挥。
似遇邹枚辈，复见曹刘词。
遂觉天下小，不与今人私。
方子庐江彦，倜傥能好奇。
脱略湖海气，神貌扬参差。
明秋盛游汎，觌我浙江湄。
高谈觉越众，自言生平时。
六龄知文史，八岁游京师。
十二工书法，隶草腾龙螭。
十五通剑术，十八观玄仪。
旁及易象数，物理不可欺。
公明天机妙，安世嘿识资。
不因壮夫诮，遂以雕虫媸。
近来益折节，贻我数卷书。
英辞被金石，光采常陆离。
别君三两年，何以慰相思。
方期刷劲翮，翱翔共天池。
子落京尹第，予阻春官期。
各为乡里人，莫辞钝如槌。
五月寄尺素，劝子慎自持。
君家皖城里，冠盖何绥绥。
朱门高插天，云雾生华榱。
中有美人子，宴坐尝恣睢。
僮奴习纤妍，宾客竞倾卮。
君族既鼎贵，甲第谁能追。
祖父为九卿，中外多台司。
憸人与豪士，往往称兔丝。
势高易以激，地近易以移。
所以劝君远，岂曰真磷缁。
民怒一朝发，裂帛张旌旗。
中夜刑牛马，纵火焚九逵。
昔时衣绣人，焦灼行何迟。
自有黄鹄告，非关颍水漓。
闻变忧玉石，心曲如朝饥。
九月杨子来，首讯君安之。
云在金陵市，僦宅将移居。
听言知汝在，惊喜复嗟咨。
沽酒呼李生，西瞻浮云驰。
孝章方困阨，仲宣犹旅羁。
已愧朱家侠，谁割鲁氏赀。
急难思友生，古义今竟衰。
君有龙惊章，才调空南陲。
越在草莽中，勿为豺虎疑。
猛士贵有托，无家亦相宜。
勖尔近明德，临风寄天涯。






遗兴

其一

江关多烈风，壮士颜不开。
迢迢隔河汉，万里无良媒。
默然托柔翰，此事古所哀。
折节良以困，逢掖真尘埃。
边庭日战斗，明时方爱才。
宰相张东阁，君王筑金台。
赏音苟可见，何当愁九垓。
不闻汗血马，尝从大宛来。

其二

猛虎托松柏，狐狸凭社丘。
吾欲灭此类，嗟哉无戈矛。
天高谁与语，日夜相绸缪。
朝扫丞相门，暮就京尹谋。
公然见逆节，扬扬趋道周。
昔时请剑人，束手徒离忧。
此辈何所望，视国如仇雠。
寂寞草野士，切齿鸣吴钩。




赠汪翁


汪翁衡皋秀，宿昔称豪雄。
少年事儒翰，顾盼千人中。
既脱章句丑，颇见游侠功。
舟车满关河，姓名无不通。
手挟计然术，心与烈士同。
时散朱公积，阴解季布穷。
悠悠云霄人，愧彼兵狱崇。
晚来却簪组，笑傲随飞鸿。
已议杖乡陋，自托通隐风。
丘园丽金碧，子姓挺椅桐。
百年解羁缚，何况世度空。
持此良燕会，送尔扶桑东。




闻子将结庐吴山之上壬申秋予与周勒卣顾伟南徐闇公共登兹宇见修竹交密下带城堞万雉远江虚无婵媛其间风帆落照冲瀜天际真幽旷之兼趣也予赏其疏异许为赋诗忽忽未究今年冬晤子将于湖上心念幽栖卒未及登眺以续旧游竟责前诺追赋一章亦有今昔之感矣


高人托孤峰，渺然市朝上。
白云寄萧条，茅茨自清畅。
已欢适境幽，颇觉凭势壮。
睥睨横芳林，楼台落青嶂。
袅袅丛篁际，长江动摇漾。
平沙见千里，云物开万状。
时逢湖海人，常使神气王。
摇巾绿树阴，把酒红牙唱。
翘首望会稽，山川供俯仰。
抱景带江云，馀晖明越榜。
且复消雄心，于焉徵雅尚。
旧游三载前，后会多惆怅。
吾辈方失策，怜君复相向。
何时期鹿门，携手共閒放。




集严子岸同沈昆铜闻子将彭燕又


江城集群彦，冬月延高清。
辉辉弄怀抱，亹亹称生平。
美人酌寒醑，抚袂俄以盈。
遥隈网上鲜，芳洲搴杂英。
君家事渔猎，慨然为我烹。
主宾东南秀，历落湖海名。
顾盼生光曜，不言人已惊。
既逢飞觞密，且觉雄辩轻。
乘时极荒宴，岁暮有馀情。
寒星散幽客，回望谁能明。
早春变澄湖，及此黄鸟鸣。
眷焉后期会，因之百虑萦。




岁暮遣怀


其一

不复能免俗，愧此烟霞心。
岂惟感时会，扰扰年岁侵。
生平怀大志，脱略常至今。
明时还乡里，何以慰浮沈。
公瑾受高囷，鲁连挥千金。
孰云取舍异，各见英雄深。
周旋礼俗间，度外难追寻。
惟应勉寂寞，托意丘中琴。

其二

早春发华滋，意气盈南陌。
四面来嘉宾，光辉夺球璧。
惜无公业田，愧我文举客。
昔人悲抽裂，岂谓少长策。
机搆会有期，咄嗟竟何益。
不羁遇世人，纵意观群籍。
九州亦以大，吾徒安所适。
尝思魏公子，何事忧穷厄。




早春行


杨柳烟未生，寒枝几回摘。
春心闭深院，随风到南陌。
不令晨妆竟，偏采名花掷。
香衾捲犹煖，轻衣试还惜。
朝朝芳景变，暮暮红颜易。
感此当及时，何复尚相思。
韶光去已急，道路日应迟。
愿为阶下草，莫负艳阳期。




清明雨中晏坐忆去岁在河间


淫雨积绵邈，晏处怀良晨。
黄鸟湿欲避，花药犹相亲。
愁理郁未开，东风向谁陈。
芳郊掩萋霭，欲渡河无津。
阶前兰茎秀，井上葵叶新。
已是鲜欢节，复此哀怨人。
沈吟思往岁，方辞燕景春。
朝过涿鹿野，暮宿滹沱滨。
九河多草草，白云覆鳞鳞。
折柳赠行客，胡为常苦辛。
布衣归东吴，令时托隐沦。
虽云井臼逸，翰翮谁能振。
弱志在奋庸，至道宜安贫。
年岁日以晚，两虑徒伤神。




上巳城南雨中


春甸摇芳华，长林萦幽壑。
阴雨羁令晨，微风吹沃若。
萍芷覆回溪，轻烟依花萼。
渫云行瀰瀰，平田纷漠漠。
曲水违往事，荒馆动孤酌。
佳游邈不追，红颜日已薄。
遥思秉兰会，彷佛见伊洛。
中州旗绛天（时中原多警），欢宴谁能作。
幸蒙江介安，郊扉聊偃托。
良时待来兹，临畦滋红药。




春郊


其一

玄思夺春绪，驾言出行游。
轻罗吹广陌，和风袭芳洲。
娱情向烟草，极眺心悠悠。
麦苗流惠色，花药滋羁愁。
骀荡随群莺，翳景追林丘。
会惜露条晚，掇馨寄绸缪。
沈吟抚韶岁，怀人谁与谋。
杂佩徒缤纷，江皋竟淹留。

其二

乔树抽丰枝，中陵郁相望。
丽晖散层雾，戏羽乘春阳。
华滋盈遐术，赏心多杂香。
脉脉野棠落，辉辉蕙草长。
揽袪动微步，惠然适中肠。
绪风吹息阴，青翠迷衣裳。
顾余婴物累，触类尝怀伤。
眷彼东菑叟，偃扉能坐忘。

其三

嘉卉绣青郊，烟霭无时同。
艳阳二三月，高楼千里红。
弱兰合香苏，乳燕开雕栊。
靡靡夜情乱，怅怅朝华空。
佳人在何许，徘徊蘅薄中。
缛景永回互，娱心谁与通。
无因层台会，缥缈乘灵风。
旷野多神伤，芳盛惭微躬。

其四

清昼明层霄，夹道纷华滋。
游戏遵微行，绿帻何流离。
光辉在芳盛，坐使春带移。
彼姝炫长袖，遥遥紫陌迟。
宛转摘柔条，沃若照容仪。
所惜君子顾，宁辞蚕欲饥。
驰目默无言，缓步归瑶帷。
中夜废寝兴，引领恒在斯。




酬舒章问疾之作用原韵


房闱厌虚寥，愁心愧清晓。
黄鸟鸣层阴，朱华长幽沼。
锦衾谁能理，抚身一何小。
思与帝子期，胡然化人渺。
灵药无消息，端然内烦扰。
感君投惠音，款睇日未了。
佳人荫芳树，怜余羁登眺。
会当遣百虑，携手出尘表。




送子服之维扬兼讯子退期以八月会淮南


送客湖水寒，千里夏云白。
乘流翠羽扇，倚槛绿文帻。
今日昆山阴，何时扬子驿。
吴城芳草路，微月吐瑶席。
思君奉家庆，携手青娥夕。
双燕锦帆雨，蒹葭江上宅。
朝试越罗轻，夜眠楚簟碧。
令弟才不羁，常作维扬客。
玉碗雕胡饭，兰舫芙蓉泽。
春深寄尺素，颇挟济时策。
惨淡钟离事，长叹竟何益。
城头旗昼红，江滨烽夜赤。
徘徊慎行旅，咫尺联双璧。
予厌久离群，廓落将安适。
迥然白露秋，美人澄江隔。
观涛广陵岸，骑马淮南陌。
与君三月期，悠悠似畴昔。




杂诗


其一

端门百尺楼，绮钱结云榱。
中多光华子，鸣珂出凤池。
贵臣方执政，宾从盛威仪。
朝承天语重，暮直黄阁迟。
拱手事圣明，鸣跃无雄奇。
攘位亦以久，苍生将告谁。
五日归杜门，三日还鼎司。
内顾恩私大，不惜弹射嗤。
鹈鹕集灵沼，曹风实刺时。
愿言告在位，努力恒自持。

其二

皇都广九陌，翼翼雄冀方。
云帆漕荆吴，百货骈景沧。
珍异过灵金（汉库名），红腐誇敖仓。
用兵十馀年，出纳不相当。
三农已力竭，诸镇无舂粮。
主上弘俭德，漏卮亦难量。
凿山既穰盗，鬻爵徒滥觞。
安得心计士，旦夕登君堂。
江淮运盐筴，西北开农桑。
明年报赐租，安坐乐未央。




上念故戚大将军功在社稷问其裔孙几人不忘勋旧以励来者感而赋诗


永陵方御宇，岛夷实纵横。
风尘起海上，浩荡东南倾。
少保英雄器，弱冠游帝京。
手持尺一书，来治横海兵。
宿闻鸳鸯阵，能使鳞介惊。
转战穷闽瓯，俘虏俄以盈。
洪涛静不飞，历历窥蓬瀛。
蓟门羽书至，公又西北行。
再上安边策，慷慨思长缨。
飞檄召部曲，落日组练明。
君子六千人，风雨立峥嵘。
致令边鄙士，惕息将军令。
关隘无一瑕，版筑役已轻。
墩台既栉比，车骑相辅檠。
丑虏归大漠，万里誇长城。
高秋偃烽火，享士开中营。
将军盛文雅，缓带垂葱珩。
著书近六韬，词赋齐名卿。
当与王汪辈，狎主称生平。
上将贵伐谋，岂必皆斗争。
遂使辽东李，独被五等荣。
元臣修芒刺，青蝇集瑶琼。
改领征蛮幕，坐镇五岭清。
伏波方被谗，踊跃桴鼓鸣。
疾作归故里，四壁无馀赢。
大星堕文登，寂寞蛟龙旌。
至今五十载，谁人讼忠贞。
君王重武节，俯仰思国桢。
萧条云台事，寥落山河盟。
既赐武侯祠，复表龙骧茔。
诏书问后裔，怆恻抒皇情。
岂必恩泽多，感激通精诚。
秦州盛飞蛾，辽海吞长鲸。
抚髀念颇牧，何况当代英。
螭龙盘金印，丹青照朱甍。
叹息熊虎士，努力事专征。
无使麒麟阁，独有千秋名。




为宋子建悼亡


其一

吴中有令德，盛阀流徽音。
弱龄映隽士，婉娈媚国琛。
朝暾明嘉卉，譬彼兰蕙心。
室思既静好，相对澄素襟。
濯濯皎神姿，惠风展疏林。
率此瑶华佩，可以谐鸣琴。
方期永晖丽，女史持明箴。
何事厌尘栖，倏忽随青禽。
生平所御物，零落双南金。
君子顾之叹，神伤寄哀吟。






其二

哀吟亦何极，言序生平时。
沈冥不自达，固穷空尔为。
赖逢此令淑，黾勉相追随。
率礼展情敬，侧身效明规。
致令排俗士，中外无异辞。
赞辅比良友，岂云怀所私。
一朝谢岁寒，寝兴神交驰。
我感别鹤音，怆然自生悲。
遗芳有彤管，迁奄要大期。
无为怛化者，达人恒若斯。




八月二十夜归庭中眺月


清辉减澄夜，星露相高凉。
云涂无阡陌，玄景湛华光。
萧寥静东隅，灵驾浮低昂。
寒姿映深碧，冲虚浩茫茫。
宵照渐回翳，馀晖耿不忘。
孤秋捲遥怨，拂襟步中堂。
芳桂秀将歇，华桐柯早伤。
羁禽振霜林，哀虫响幽房。
冥寻眺神会，贱子结中肠。
何时抗霄阙，倾意无人乡。
怅然十二楼，渺矣道路长。




拟古


其一

漫漫与君别，绵绵路阻长。
阻长犹可期，所悲天一方。
容华日缅邈，衿带有馀芳。
去时春草动，今来秋已霜。
凉云覆素波，飞鸟越河梁。
遗音托惠风，悽恻感中肠。
所怀亮异涂，岂得远相将。
玄蝉思清露，鹍鸡慕朝光。
安能及时会，俯仰君子旁。

其二

逶迤洛城东，春风吹长道。
皎皎园中女，相期掇芳草。
揽衣叹迟暮，沈忧一何早。
谁家文绮楼，红颜自称好。
四面会嘉宾，管弦日倾倒。
世俗重欢娱，幽贞谁能保。
令时难久羁，安得辞速老。
却怜彼姝子，何自甘枯槁。

其三

桂树何敷荣，托根在岩阿。
为因馨香发，常恐秋风多。
佳人思芳泽，岁晚相经过。
人生会有情，托意敛双蛾。
含辉而不明，沈怨其如何。
怀此同心友，一往若逝波。
我有双文带，旷然隔山河。
无因交玉手，引领扬清歌。

其四

幽房夜寂寥，凉风吹南楹。
招摇转仲秋，河汉寒且明。
众星亦已繁，谁能知我情。
徘徊无终极，蟪蛄日夜鸣。
零落摧红颜，会与兰蕙并。
良时坐婉娩，心曲何能平。
亮非金石姿，含意必有成。
譬彼阳春草，乘时奋精英。
生平慕竹帛，努力邀令名。

其五

置酒高台上，游戏相娱盘。
妙伎接烟雾，鼓吹入云端。
宾客前致辞，为乐良独难。
人生重时会，往谢若惊湍。
繁唱曲未终，哀响俄已弹。
玉颜趋昃日，岁晏常苦寒。
得意贵情愿，岂必世所欢。
雄谈激璀灿，四座生波澜。
佳人倾顾盼，灭烛夜方阑。
胡为穷巷间，戚戚有吟叹。

其六

萧萧北风暮，茫茫欲告谁。
狐兔出冢间，鸟鸣东南枝。
生者日以伤，逝者不复知。
长夜何时明，寝兴岂有期。
生平亲爱人，次第相追随。
既知同奄化，百年递相悲。
为欢媚故物，荣名策来兹。
谅无神仙度，所务恒可嗤。

其七

秋月三五夜，怀忧掩双扉。
出门顾千里，鸿雁暮何归。
念我同心友，迢递绝音徽。
江湖多浮云，羽翮与我违。
昔时鸳鸯被，三载香馡微。
空床无消息，玉体安所依。
捲之有馀恨，舒之有馀晖。
馀晖生妾心，顾叹见者稀。
幸承君子惠，盼睐日芳菲。

其八

翡翠出炎州，橘柚荣江岸。
非因君子爱，何事扬璀灿。
昔为枉渚英，今作华堂玩。
会运苟及时，无故生羽翰。
不见倾城人，盈盈隐河汉。
一入长安里，窈窕迎风馆。
笑语落九天，光辉日零乱。
悼彼幽谷姿，漫漫何时旦。
嗟哉蕙与兰，中夜起长叹。




秣陵杂诗


其一

秋云横陇首，策马此山岑。
迢遥望京室，青阙间红林。
苍苍碧城暮，微微紫殿深。
皇衢列琼树，惠风展瑶音。
宫莎闭拱鼠，苑果啄鸣禽。
椒樾晓纷霭，星汉夜浮沈。
宸居建东洛，翠辇不复临。
嗟予眺金闼，徘徊怅玉浔。
遐哉帝子去，日昃劳我心。

其二

方山斲洪源，清淮穿神宅。
漠漠青溪月，寻云挂瑶席。
轻波摇槛红，层霄带甍碧。
秋萤耿寒楼，晚烟翳重栅。
芙蓉秀香露，玉帐临澄魄。
中有鸣筝人，无俦坐相惜。
饮虹托飞云，迢递星河夕。
泛艳发朱棹，折华荐丹液。
芳音寄明晖，催桨迎佳客。
高情日以荒，因之怀夙昔。

其三

疏林被广埭，散抱薄行游。
寻峰转高殿，陟巘履重楼。
秋英飞江甸，晨景丽皇州。
卿云灿宫雉，羽盖出长楸。
北湖涵澄净，东岭气沈浮。
澜澳动寒菼，沙汭吹轻鸥。
采兰投极浦，怅矣无轻舟。
龙旗失组练，凤舰同山丘。
寝兴阅终古，玄藻攀前修。
伊人不可见，引领独淹留。

其四

城南何卷回，芳径多修曼。
纵辔出长干，缅邈恣情玩。
步櫩通瑶宫，飞台接神馆。
平冈紫石隐，丹峰白云冠。
秋坂留芳蕤，晚林送归翰。
佳人搴朱草，坐使襟带乱。
伊予陟层岩，凭胜皇舆灿。
印山识秦馀，天阙表吴观。
日落山河空，岁久精灵散。
荏苒失妙年，百虑萦昏旦。

其五

峻矣壮京邑，言驾石头城。
倚峰三楼建，削磴千雉横。
阴壁青罗翳，古堞丹霞明。
飞甍瞰江皋，落景写澄泓。
云幡转四角，绣幕张双旌。
惟皇凭设险，阨塞表峥嵘。
紫轪抗燕路，弘运启嘉平。
金壶沥昏漏，玉管发新声。
佳期在何许，艇子解相迎。
良时重欢宴，一顾倾人情。

其六

钟阜瞻纪堂，东田规鄠杜。
岳门开素秋，寝殿吹灵雨。
巑岏青嶂高，卿霭紫烟聚。
朱垣匝神坰，丹林拂星户。
结轸出东华，鼎湖怀英武。
偃松交术阡，渫云留坛宇。
洵美托崇基，斯年歌皇祜。
昔人此通隐，淹留缉农圃。
归来弄兰桂，亦复婴簪组。
兹趣苟不替，赏心期我土。




岁暮作


黄云蔽晏岁，壮士多愁颜。
终年无奇策，落拓井臼间。
已迟青帝驾，而悲白日閒。
胡我常汲汲，天路难追攀。
蕙兰不见采，将无忧草菅。
茫然一俯仰，徒见云雨还。
美人在层霄，春风鸣佩环。
望之不盈咫，就之阻重关。
西驰太行险，东上梁父艰。
握中瑶华草，三顾泪潺湲。




上巳


良时盛遨游，晖晖览郊路。
罗衣吹清川，春风摇杂树。
青葱柳拂云，飘荡花如雾。
黄鸟翻日华，红兰泻幽露。
澄镜悬珠楼，美人起遥慕。
晨妆开鲜妍，缓带遵芳步。
香车烟上流，翠袖风中遇。
纤手摘葳蕤，汀洲照明素。
芍药浓欲浮，嫣然相回互。
芳草虽云多，无因托情愫。
我怀洛水人，萧条遗一顾。
绵渺生平时，徘徊临日暮。




徐九一太史邀游支硎山


吴山秀三春，积翠无深浅。
白云变中峰，微阴自舒卷。
支公何为人，高栖托层巘。
悠悠宗法长，寥寥林壑显。
我友擅玄风，振襟寻渺缅。
携手山上楼，廓落千里辨。
群岭雨空濛，平畴烟婉娈。
明灭开五湖，横波不容剪。
兰芷发春洲，美人恣偃蹇。
踯躅此岩阿，青萝蒙碧藓。
泛览多古今，千秋谁能遣。




送徐闇公省试金陵


草草群公卿，饱食滥高位。
皇舆正忧虞，此辈日游戏。
所以徒步者，凛然思大义。
徐生挺英姿，夭矫青云器。
读书尚疏通，下笔自弘肆。
每负苍生忧，慨然渭滨事。
瞠目笑腐儒，支离守文字。
暖昧甲乙科，荒唐有司试。
常使至尊叹，萧条想骐骥。
近来稍不羁，非无异人至。
上书或拜官，徵召遣为吏。
天下方抒怀，盈庭犹诟詈。
夫君愤更深，酒间时涕泗。
未闻王佐才，尚与经生类。
格斗惨中原，江淮见烽燧。
涂炭悲蒸黎，崎岖二元帅。
空传犄角谋，独怜澄清志。
不识老布衣，可共云台议。
资格久拘牵，变通良不易。
岂作声价时，阽危难坐视。
劝君一黾勉，应举何足愧。
新建与威宁，风云从此始。
当其未贵时，庸人笑狂稚。
我思闻鸡人，中夜长假寐。




方泽


俯观立大圻，报功礼阴泽。
合祭本致和，分坛亦昭格。
世宗坐明堂，超然览古昔。
臣言引旧仪，辨夺群公席。
筑宇准圜丘，宸翰亲损益。
百年守宪章，五圣对无斁。
仲夏当郊禋，展采纷络绎。
函钟鼓至玄，金枝照凝碧。
绛气通层霄，神光烛绮陌。
群望咸来歆，云骑夜无迹。
我皇凛夤威，虔恭竟朝夕。
斋宫垂大裘，爟火中宵赤。
天人自一气，王衷何间隔。
受釐锡兆民，瘗玉奠九译。
荒哉汾阴祠，鸿休俟明辟。




苑中


其一

阙右通天苑，西安历禁林。
紫茸洵平蔚，青嶂何嵚岑。
密树冠丹阁，轻华冒玉浔。
离离文禽下，霭霭朝云深。
瑶台联复道，宫殿相凌临。
金辉凤城晓，翠叠香山阴。
神区丽缥缈，淑景澹浮沈。
灵沼登周雅，汾水知尧心。
宸仪时启幸，鳞翰警銮音。
薰风被八表，挥手托鸣琴。

其二

言遵陟山门，历览经岩椒。
圆城既嵯峨，广寒亦虚寥。
卿云抱高馆，空翠含澄霄。
柔荑被修坂，绿蒲媚轻𦨣。
和风荡吹万，灵气何飘飖。
甘泉弭烟驾，紫台盛先朝。
群真齐拂羽，神光烛绛绡。
姮娥粲玉齿，携手凌招摇。
协晨已陟降，通天日清漻。
至今星露夜，有时闻凤箫。




春晚王京兆邀游城南韦园四声各六韵


其一

策马出南郭，晓景丽平原。
垂杨靡夹道，白云覆松门。
徙倚临广陌，芳草日以繁。
辉辉摇杂卉，霭霭明远村。
佳游擅京辇，高燕开清尊。
主人解组会，宾从恣雅言。

其二

韦曲天南地，春风无近远。
精舍隐乔林，群公驻行幰。
胜区生旅愁，名花烦缱绻。
高谈振绮席，微香迷小苑。
游赏无尽期，独愁芳岁晚。
昨得江东书，故人方肥遁。

其三

上都矜春赏，言笑遵芳步。
携手登高台，茫然愁四顾。
迢递卢龙云，参差桑乾树。
山河壮黄图，衣冠照盈路。
大野宜放谈，旷然惬情愫。
我思击筑人，萧条千里暮。

其四

幽濑通回溪，淡滟出林麓。
白鲦依新蒲，黄鸟弄深谷。
杂树摇春堤，云物媚清淑。
戚里盛绮罗，马尾花惊目。
纤手攀玉柯，盈盈伫金屋。
高情废寝兴，惆怅芳景速。




嘉靖五子诗


其一 李于鳞

白云楼在刑部中，即嘉靖时王、李诸子游息咏歌之地也。风流邈缅，迨将百年，瞻眺之馀，每增寤叹。遂作《五子诗》，敢云对扬前哲，聊以寄我延伫云尔。五子者，皆官其曹者也。茂秦布衣，明卿内史，故不及焉。
长离出丹山，将以辉明德。
鸿运正中天，应期来羽翼。
济南钟神秀，大雅追古式。
取材既宏丽，抗心乃渊特。
二华插银汉，苍翠倚天侧。
凭陵视千古，瑰玮高九域。
感此郢唱稀，伤彼楚工惑。
淫哇虽迭奏，精灵自无极。
三叹魏祖言，文章实经国。
一披沧海珠，烂然云霞色。

其二 王元美

琅琊挺奇干，卓荦凌群英。
博览亦汗漫，浩思何从衡。
一入鹴鸠署，心倾历下生。
吐论极丘索，琢辞必咸京。
河宗开左藏，邓林当春荣。
瑰异灿夺目，菁华能娱情。
恍惚天地外，旷荡窥蓬瀛。
结纳每下士，扬诩多大名。
昭代有良史，艺苑推齐盟。
寥寥代兴者，蜉蝣安足争。

其三 徐子与

子与圭璋器，少小事矜束。
十载奋菰芦，操弦理清曲。
自聆钧天奏，旷然起遐瞩。
运思本沈郁，信道亦渊笃。
颉颃驱二雄，宏丽矩芳躅。
良工琢精英，辉我苕华玉。
窈窕天目云，衍漾霅溪渌。
博大归友生，冲夷示流俗。
醍醐虽不言，缘情适所欲。
遗文何陆离，风流浩难续。

其四 宗子相

朱霞起天末，明月离云端。
矫矫湖海士，辉辉振羽翰。
伊人才不羁，手倚青琅玕。
英多无践迹，超逸竦殊观。
既协尘外趣，复登作者坛。
恍惚浮丘下，飘遥露掌寒。
严霜堕令节，幽谷萎芳兰。
神仙竟寂寞，麟凤徒三叹。
至今邗沟曲，芙蓉十里宽。
我欲采之去，秋水浩漫漫。

其五 梁公实

公实岭表秀，抗志遗风尘。
展彼径寸辉，照耀合浦津。
耽文何绮丽，冶质中所亲。
横天集京国，古道归俊民。
英辞振冥漠，逸响通高真。
商歌出金石，一一凌秋旻。
弥确尚超越，契玄托隐沦。
搜探勾漏鼎，摇荡罗浮春。
飞飙起炎海，一往不及晨。
中原黯相顾，南望伤我神。




仲夏直左掖门送彝仲南归


其一

晨趋阊阖门，炎风吹绮疏。
轻云过员阙，凤吹闻清虚。
言与君子别，引领一踌蹰。
分手即长道，何时还故庐。
非无骐与骥，修坂自崎岖。
子行慎霜露，予留愁卷舒。
少小重南国，欢爱日同车。
入宫方见妒，况乃更离居。
努力理文绣，无事徒欷歔。

其二

金塘回素波，中有双鸳鸯。
托身在清禁，和鸣君子旁。
人生会有别，孤翼忽南翔。
顾此同林鸟，安知天路长。
平生志慷慨，何事独难忘。
本为四海人，岂得常相将。
丈夫重知己，万里同芬芳。
黾勉效贞亮，德辉在岩廊。
莫忧青蝇多，和璧贵善藏。
执手不能语，怅矣结中肠。




玉泉


西山豁神秀，灵气通天潢。
突兀一卷石，泛滥开青沧。
山根足嵌空，云雨生四旁。
窦乳既沥沥，瀵涌亦洸洸。
玉女顾我笑，洒然倾琼浆。
虚濑响杂佩，倒景摇孤光。
澜澳无定姿，空濛移阴阳。
云木乱晓日，芰荷留夜香。
鸣蝉与哀湍，断续成笙簧。
我携弄珠人，六月生微凉。
缅想宣皇时，游豫事省方。
百灵集景运，群后歌太康。
凤舰发锦缆，龙旗引翠黄。
行殿次沙汭，御幄张高冈。
起寺焕金碧，筑亭临苍茫。
侍从多耆旧，顾问皆虞唐。
桥山既升驾，京台亦以荒。
至今十皇帝，端拱遵宪章。
常因上陵礼，归憩瑶池觞。
圣朝洪俭德，涧壑无岩廊。
雄岂昆明凿，艳非骊山汤。
分波润四野，万顷滋稻粱。
上腴壮京邑，鄠杜称神乡。
惟应宗太液，年年流未央。




登玉泉山顶回望京室


濯缨汎澄濑，骋目登高丘。
翠微凿亭宇，绝壁悬层楼。
百级上松磴，豁达开神州。
天衢丽白日，众川静不流。
虚霞荡群岭，叠巘通遐陬。
百里见黄屋，巀嵲云中浮。
熠耀难正视，歙赩无时收。
华盖起中天，银汉垂清秋。
恍惚飞鸟外，飘摇十二斿。
阿阁表明盛，凤凰鸣啾啾。
兹焉玉山眺，昨日金门游。
愧无瑜瑾器，良时安所投。




赠恭顺侯吴国华


吴侯出西凉，天造仰王泽。
次第云台勋，图画甘泉迹。
再世殉国仇，彝器辉金碧。
八叶诞伊人，弱龄奋风翮。
扶阳擅温雅，富平识坟索。
夭矫窥先民，嶙峋脱时格。
旷心朱门外，把袖青云客。
散帙理遗秀，开尊竟遥夕。
皇运正雍和，文德展光宅。
洵美此邦彦，衮衣侍明辟。
七襄烂河汉，中台映东壁。
愧予乏嘉藻，何时附竹帛。




赠叶亳州奕武


中原昔清晏，使君来此州。
惠泽遍四野，鸷击临高秋。
权豪气萧索，黎庶开歌讴。
心知梁宋间，千里皆平畴。
三川通孔道，二陵扼咽喉。
遂鼓良家子，比屋修戈矛。
高墉列万堞，古障飞层楼。
圪然蔽江淮，西望寻仇雠。
流人三犯境，上兵多伐谋。
贼气暗山谷，瀰漫阴云稠。
开门出壮士，奋臂无中留。
红旗忽招摇，虏阵崩难收。
捷书上幕府，至尊为舒忧。
河南百州县，在在遭虔刘。
官吏非不多，瞠目鲜一筹。
却令边兵来，重为百姓愁。
安得致公等，棋布宣王猷。
销兵事农器，高揖谈商周。




京邸七夕


七夕凉风生，中庭愁四顾。
白露澄清晖，微云带秋树。
洵美金门游，怅然怀往路。
况乃即令辰，百虑营迟暮。
玉衡转西轩，望舒积轻素。
宫雉分参差，银河澹吞吐。
灵景流层霄，烟驾何繇驻。
岂无褰裳人，千秋谁能渡。
媒劳其奈何，客心重回互。
愿随南飞鸿，驰光托情愫。




拟古诗（上山采蘼芜以下五首）


其一

驾言出行游，枉道经旧庐。
旧庐今如何，九重交绮疏。
幽兰植洞房，清风吹广除。
昔为故人室，今作新人居。
但觉新人来，不知故人去。
折我秋时花，种君春时树。
折花不复生，种树何由固。
愿思故人新，莫使新人故。




其二


客从海南至，握中有都梁。
言慕君子德，远道登高堂。
堂中博山垆，镂错何辉煌。
上有仙人游，下有神螭翔。
此器谁所用，将以荐国香。
神灵四面会，鸟兽亦彷徨。
我欲因风发，焚之送君旁。
君怀常不向，何繇见芬芳。

其三

今日逝将别，形影一相依。
万里不足远，子行岂无期。
别离古所难，但愿长相思。
子有新巧笑，古欢终不移。
恩爱苟未替，努力事容姿。

其四

浮云生陇首，远望何茫然。
双弧若明月，结交在盛年。
晨陟太行山，侧足不能前。
念我同心人，涕下如流泉。

其五

舜华媚朝阳，薄暮颜色衰。
初承君子爱，岂复念来兹。
昔时比翼鸟，相背云中飞。
肃肃霜露下，沈吟整裳衣。
愿言积情愫，同心以为期。




杂诗


其一

朱夏芳未歇，历落怀长林。
黄鸟鸣交柯，玄蝉翳清阴。
习习凉飔至，吹我绿绮琴。
牙旷虽已远，丘中留令音。
处群（一作穷）生靡态，独立凝贞心。
遗虑繁景外，抗志高山岑。
世度伤局促，贤达任浮沈。

其二

劲翮有遐举，直木无繁枝。
迈往绝凡迹，端正尝违时。
世人重容悦，滑稽谁能期。
疾风叹振落，横流悲殆而。
既丁阴雨会，曷望康衢驰。
履荣岂永存，执义恒在兹。
炯炯烈士心，寒暑安可移。

其三

良辰多清晖，玄化自旋（一作相）扇。
忘忧襟背繁，芣苢阶前茜。
蕤蕤桐华落，郁郁椒条衍。
微阳照颜色，渫云润舒卷。
四序如流泉，群动递迁嬗。
人生任物役，销铄何由见。
自聆鶗鴂哀，坐惜芳容变。

其四

濯足黄河滨，河水广且长。
鲤鱼何汕汕，乘雾欲高翔。
玄圃不可到，退与泥鳅藏。
烨烨云中龙，夭矫天汉旁。
霖雨徒在握，徘徊殊未央。
天泽岂不大，屯膏安可常。
哀此下土民，何由告穹苍。

其五

日夕登高台，驰目穷万里。
众星灿云间，经纬谁能理。
神哉玉衡运，天枢无终始。
上有琼瑶宫，紫皇日端委。
我欲乘飞鸾，衔书碧云里。
声抗涂愈遐，心长情何已。
怀中五色石，相见徒磊磊。

其六

山椒微风发，薄暮迟佳人。
颓阳澹林表，素月生河津。
伫立怀往路，时晏多苦辛。
君家青云楼，瑶华艳当春。
皋兰亦有芳，欲寄良无因。
欢爱岂足重，要使恩谊申。
浮云诚易阻，白璧终见珍。

其七

逐时多近娱，迈古怀长忧。
高节励贞亮，芬芳耀千秋。
日月逝逾疾，我生独何求。
烜赫邀世荣，倾侧递相仇。
威蕤丹山凤，逍遥凌九州。
一鸣箫韶奏，再鸣商为周。
显晦随景运，难与燕雀谋。
旷哉唐虞际，念此心悠悠。

其八

炎海荡南极，阴火生紫澜。
珊瑚交的皪，渊客游其间。
随珠产深崖，百里波光寒。
辉辉若明月，登君赤玉盘。
轻华映四壁，对此欲忘餐。
国镇同龟玉，匪为耳目观。
庶其什袭固，毋使蛟龙欢。

其九

昔余游泰山，独上登封台。
金泥绿玉字，千古藏莓苔。
日观凛晨眺，劲风万里来。
羲和整东驾，蜺翠光徘徊。
海波静深碧，煜烁倒影开。
出没见孤屿，恍惚浮蓬莱。
役逐短景内，冥昧同尘埃。
我思乘霞人，回视何其哀。

其十

至道无相非，末流乖心迹。
高怀苟不亮，执疑（一作谊）日以积。
贤随贵同用，愚与贱交役。
腾名自有阶，投谗岂无隙。
营营棘上蝇，可以携金石。
履绳（一作纯）思寡尤，超方鲜奇策。
毁誉苟未忘，顾影惭跼蹐。

其十一

生平耻国难，少小慕从军。
一为意气言，英俊来如云。
烈烈风昼暗，鼓角遥相闻。
胡汉日纷挐，转战黄河滨。
仗剑立原野，四顾何无人。
云台多高议，缓步清烟尘。
嗟尔漆室女，长叹良苦辛。

其十二

飘飘云间台，枚枚水中殿。
宛宛黄龙游，摇摇翠旗转。
中有芙蓉冠，萧条日娱燕。
烟涂岂云疲，神境安所恋。
叹予无机智，忘情任舒卷。
赠予金光草，相期事游衍。

其十三

尚口自有穷，扪舌岂我欺。
伊予昧机变，率性不自知。
遇物皆衷言，当险若履夷。
于己固勿慎，安望人保持。
俯仰生平内，常与悔相随。
沈默苦不蚤，壮盛忽若驰。
世人贵形迹，君子敬威仪。
臧否圣所诫，南容真我师。

其十四

忆昔游京辇，淹留西省钥。
好鸟及晨鸣，华树当秋（一作春）落。
辉辉同舍子，皎皎艳城郭。
人生各自媚，窈窕欣所托。
凄飙自南来，敛意迟蓬藿。
迢遥金门侣，惠好良不薄。
猥以菅蒯姿，顾比兰与若。
亮无万里风，聊从三径约。

其十五

泠泠素女瑟，能使泰帝悲。
鼓琴英皇间，八宇薰风吹。
愉戚中所感，圣贤畴不移。
眇音依令德，子野审其微。
我登高山阿，浩然抚金徽。
虽非阳春奏，赏心当自知。

其十六

秋风生桂树，微月起繁霜。
美人瑶台秀，中夜立兰房。
愔嫕静不发，仪态谁能详。
含情岂有极，凛义固其常。
狂且重红颜，妄意一彷徨。
恍惚绮罗间，迢遥河汉旁。
何时观君子，解佩贻芬芳。






其十七

舜华照朝阳，枝枝自相媚。
贞矣南岗松，玄阴秀交植。
令颜岂弗愉，亮节畴能贰。
婉娈彼姝子，邂逅一何毖。
共指千秋期，眷言不遐弃。
欢情有新故，零落从兹始。
白首既难保，倾盖安可寄。

其十八

嵯嵯双阙下，鸣玉交朱轮。
前有田窦客，后有卫霍宾。
昔合岂无慕，今疏岂无因。
期愿既不在，安能强所亲。
盛衰等晨暮，驰骛徒苦辛。
势移生背憎，多为恩爱人。
党私既寡益，君子敬其身。

其十九

墓门有恶木，柯干何连卷。
良士不肯荫，鸱鸮巢（一作集）其巅。
同兹雨露润，不与百卉妍。
性质固自殊，大造安能迁。
我行适见之，三日酲未痊（一作中心怀忧悁）。
利斧虽在手，斩伐无此权。
去去保芳洁，痗然思过愆（一作愿言艺蘅荃）。

其二十

翘翘千仞松，萋萋径寸草。
居高风雨多，处卑履践早。
养内或遗外，周虑谁能保。
人生递相迁，玄机何劳扰。
鲲鹏化固大，蛤雀变宁（一作仍）小。
蜉蝣恋朝光，顾影期难老。
所以沈冥士，忘情放尘表。




拟古三首别李氏也①


其一

① 舒章为其尊人水部公伏阙讼冤而北也
旨酒娱今夕，握手不能辞。
漫漫即远道，惜别在良时。
引商为君歌，浮云为我驰。
慷慨写新声，游子怆以悲。
昔时随阳鸟，和鸣托清池。
一朝南风发，别我忽若遗。
鹰隼满天地，言念去何之。
黾勉立奇节，相见会有期。

其二

昭昭明月满，烛我天一隅。
黄鹄慕清光，万里忽相踰。
赖此尊酒会，因得少踟蹰。
怀中有短褐，十载常区区。
人生贵高义，何用荣薄躯。
淄渑既不辨，盈缺常（一作在）须臾。
古有鸡鸣歌，随君扬上都。
愧无烈士心，徒叹形影孤。

其三

北风岁云暮，揽衣起彷徨。
行人伫中野，胡马鸣枯桑。
天汉流云间，三星忽低昂。
哽抑无所语，悽悽上河梁。
孤雁从南来，助我心内伤。
知君不可留，聊酌盈此觞。
四海犹襟带，毋为往路长。
愿此鲁阳志，能回白日光。




萧史曲

十二碧城暮，灵驾伤孤游。
自听人间曲，更入秦家楼。
楼中有仙子，窈窕白云里。
新声落九天，紫烟生渭水。
珠帘为君开，火禽双徘徊。
一朝携手去，此地空高台。
千秋几俦侣，娟娟常独处。
寄我玉楼人，殷勤凤凰语。




岁暮杂诗


其一

北风吹晏岁，白日淡无光。
念我同门友，携手一彷徨。
冰雪满原隰，鸟雀鸣枯桑。
回回不能去，脉脉意何长。
牵牛岂无期，云汉亦有梁。
我怀独在远，徒使心内伤。
流水逝安适，浮云忽南翔。
人生贵同愿，胡为思故乡。
本乖凌风翼，日夕遥相望。

其二

长城带洪河，茫茫摇白草。
胡马日夜骄，朔风吹不少。
所思在冀方，无繇即长道。
良人依战场，勖哉慎自保。
生平慕高义，要津安足宝。
思君可奈何，浮云常苦多（忆伯祥也，时伯祥方逐虏于常山）。




送同年赵太史谪闽中


其一

宿昔衣冠会，烨烨承明庐。
知君有和璧，一顾倾璠玙。
惠风吹荆棘，王路何崎岖。
令颜炤青云，德声振黄舆。
严霜零中道，怆恻夜踌躇。
登高望炎海，三岛浩以虚。
美人日遥远，中怀郁不舒。
赖有埙篪唱，携手托同车（时与刘晋卿修撰同谪闽也）。

其二

朱凤扬葳蕤，昔者仪明德。
生雏始凌风，和鸣亦华国（景之祖文毅公，亦以论江陵起服谪）。
世人慕高位，君子贵贞则。
昭昭经天星，晦明安可测。
君子指孟秋，山川何险仄。
南中鸿雁少，无由寄羽翼。
勖哉保令仪，邦桢仰遗直。




送同年时子求之安阳令


其一

神京盛轩盖，连袂恣遨游。
徘徊双阙下，壮矣真皇州。
黄鹄思劲羽，厉志凌清秋。
风云散天末，飘摇安所投。
子行宰岩邑，予归守故丘。
城郭郁相望，遥夕通方舟。
惠我瑶华音，襟带何绸缪（时由海昌调邺也）。
单车驾言迈，河水浩悠悠。
执手临往路，怅然怀百忧。

其二

良辰命徒御，送子涉清漳。
西陵何郁郁，三台亦已荒。
霸图既衰歇，王路方平康。
伤哉洪河北，千里莽战场。
剖符绾毂会，日夜整我疆。
蒸黎仰闿泽，武卫资奋扬。
勉子荣世业，远绩正辉煌。
何时清音奏，寄予南山阳。




由光福寺入青芝山房径西

娱心开令辰，幽寻展林薄。
修坂带明湖，馀晖澹云壑。
我行何郁纡，搴裳讨寥廓。
密樊夹山椒，惠风披花萼。
园梅既芳畅，涧松亦孤削。
兴瞩驰缤纷，遐情靡所托。
历览穷层阿，会景启高阁。
日华炤琼瑶，浮光滋沃若。
春山翠气积，晚浦霞文落。
遵步归东渚（一作峰），方舟动孤酌。
明发怀佳人，缅邈丘中约。




登玄墓山


兹晨复杖策，驾言陟遐旷。
积玉弥崇林，屯云接遥嶂。
奇服遗馨香，烈心得幽畅。
兰皋吹杂英，石濑汎馀涨。
始浥六水清，忽历万峰壮。
丹阁（一作阙）戴翠微，金轮出霞上。
和禽嬉冥濛，华袿媚摇飏。
风日荡层波，孤根浮屏幛。
吞吐千里流，彷佛三神望。
翰飞理空传，极目更成怆。
春洲多芳草，无因一俯仰。




灵隐寺


凌晨越清涧，策马遵交歧。
群峰变阴霁，密树纷蔽亏。
遐踪惬幽径，赏心澹栖迟。
明霞带高馆，乳桐拂华榱。
深森亭槛静，黯霭岩花吹。
素湍媚锦石，翠壁扬丹荑。
度岭既回缅，陟椒复崟巇。
会想层霄人，揽袂披英辞。
抚物念畴昔，旧侣与我违。
远眺日以伤，孤叹谁能知。




古意和舒章


其一

东家井上桐，西家绿绮琴。
中宵一抚手，哀艳伤人心。
珠帘下深院，春风不相见。
颜色本未移，音响俄以变。
君意若流波，妾情常苦多。
无人赏渌水，终日不成歌。

其二

团扇如明月，罗袂自轻举。
本为清风多，非爱乘鸾女。
宛转怀袖间，亦复赏容颜。
自矜君所御，寒暑得相关。
秋期一何早，蛾眉迹如扫。
托身在轻微，弃置不复道。




余山访陈眉公先生


朝日启东岭，霭然秋满山。
方舟度林涧，杖策款松关。
乔木乱云气，游禽日以閒。
主人秀南纪，忘机驻红颜。
丹经注盈卷，羽旗时往还。
高谈泰皇际，驰骛羞人寰。
眷言蒸黎事，天步何险艰。
勖予从王路，骐骥相追攀。
峥嵘鹿门语，踯躅桑柘间。






吊卢司马

司马磊落姿，少小尚奇节。
劲翮思风云，潜心访英杰。
天性能挽强，奔腾骇超忽。
初镇大河北，千里静车辙。
秦盗走荆襄，南征气勇决。
倚剑开烟尘，弯弓殪饕餮。
每率百死士，当阵自排抉。
跳荡贼垒穿，弗使锋刃缺。
游魂阻蒙茸，逆徒诫驰突。
天子顾北门，五原新秉钺。
雄风振云沙，愤气视辽碣。
三年汉月高，两载胡尘歇。
欃枪缠蓟丘，公又在缞绖。
强起护诸军，赫赫专九伐。
岂无推毂仪，恐有当肘掣。
令多不易遵，将骄谁能罚。
仓卒重围间，矢尽弦亦绝。
得免文吏议，难为世人说。
吁嗟钜鹿下，千秋转呜咽。
生平有十骥⑴，安忍事胡羯。
尚思战场利，谁留春草龁。
部曲既飘零，参佐半摧折。
惆怅李蔡封，隐忍刘琨没。
萧条烈士希，成败安可设。
⑴ 上所赐及公自购马共十，名千里雪、五明骥、玉顶赤、桃花骢、豹花骢、紫骝、银青、燕色驹、赭白、菊花青，公有《十骥咏》




生日寄酬唐吴江杯斝之赠


才疏贱稍逸，年至忧与并。
浮名鲜凭藉，迅迈念生平。
伊予敦宿尚，弱岁怀时英。
贞心寡谐趣，慢迹谢崇营。
颇觉芰荷贵，遂忘文绣荣。
谬承嘉运会，短翮托和鸣。
既觏连城德，言聆清徵声。
抚遇衷已惕，履伤身自轻。
小宛愧无忝，杕杜悲特生。
驰景积羁思，驻颜寄遐征。
匪恋曼容禄，愿协庞公耕。
慰我如兰友，斟酌展馀情。
沈默苟未携，荒宴良可赓。




九日昆山道中


平皋霁杪秋，行迈臻令节。
霭霭衰林明，泯泯寒流澈。
阳鸟纷已来，阴虫声逾切。
碧草随风变，朱实凌霜结。
迅商宿莽疏，凄景远峰洁。
水涉顿回飙，陆行鲜安辙。
山城展游眺，孤客心如惙。
紫萸烂盈把，丛桂芳可襭。
彼美日夕迟，兰卮空在列。
逐物易生哀，暌群自辞悦。
赏心贵昭旷，遐瞩忘违别。
会寻丘园秀，持贞慎缁涅。




寄怀妇翁张方同先生时令邵阳①


① 诗至，先生已卒，不及见也。读之慨然。
君王顾南服，夫子诚国器。
神锋蕴盛年，历览见深智。
俯瞰澬水清，坐引衡山翠。
平易乃近民，经术缘吏治。
庭户敞虚寥，挥弦碧云至。
溪水飞林端，千里绿禾穗。
九月国赋毕，丛祠开鼓吹。
人物比中州，风谣存古意。
湖湘气萧索，逆徒擅名字。
横连荆岳氛，转斗郴永炽。
公与父老谋，开诚饬武备。
修政闾党间，隐然得渠帅。
劲兵扼要津，四邻偃烽燧。
大君方殷忧，苍生日憔悴。
勉公旂常勋，康衢展骐骥。
不见茱萸滩，铜柱古所置。
男儿靖风尘，岂曰匪快事。
贱子伏江皋，苍茫云海志。
南雁日已稀，尺书良不易。
潇湘多明月，何缘一相寄。




初入剡中


夙昔耽奇异，久负名山期。
讵意肃于役，心赏获在兹。
高峰叠遥巘，曲径沿回溪。
沈沈迷积翠，霭霭含轻晖。
泄云岫时没，急雨濑屡移。
青萝被修坂，绛树灼阴崖。
回互见别趣，登降各异姿。
硕人昔考卜，荒途恒若斯。
心迹既杳冥，衡宇亦参差。
抗怀惭末代，尚志徵前规。
终焉协要妙，迟暮良可悲。




过天台望赤城作


缓步升山纪，驱车降木杪。
豁达平野阔，逶迤群溪绕⑴。
迢迢望赤城，亭亭丽云表。
绀石冠疏峰，绛绡卷清昊。
峥嵘天际静，萧瑟秋气杳。
独竦丹嶂艳，遥媚翠屏晓。
晴晖动璀灿，阴霞触缥缈。
层嶝接青松，风烟含碧茑。
象越情屡迁，景惬意恣讨。
北亘首名岳，东凭对灵岛。
会当褰荔裳，霄涂展游眺。
⑴ 度关岭而南，山势间阔，中有平野，而天台峙其东




陟桐岩岭


耽忧自忘倦，遇险若贻安。
寻源无尽涧，跻峻转馀峦。
千盘上风磴，百折启云关。
丹枫媚绮丽，碧嶂竦巑岏。
含雾林樾润，翳日藤萝寒。
回视万壑底，更见群峰攒。
升乔意凌越，凭虚神汗漫。
术阡布霞路，闾井出人间。
怀灵岂存境，觏道托殊观。
独立招予美，痗矣摧令颜。




晓发诸暨大雾不见苧萝


长山既西回，浣江亦东注。
凌晨理骖服，出闉遵轨路。
初旸失清晖，寒郊无荣树。
瀰瀰塞虚寥，漫漫混苍素。
平川蒸乱云，宿莽凝瀼露。
我思倾城人，绮罗如可遇。
芳怀耿不明，红颜向烟雾。
缘流浩无津，蹑嶝渺难度。
越客心悠悠，俯仰劳岁暮。




望桃源作即世传刘阮遇二女处


空翠映微旸，深霭媚初夕。
参差群峰秀，四顾绝行迹。
泠泠哀湍泻，瑟瑟衰林槭。
杳冥结云草，鲜妍润泉石。
缅想兰皋步，翘见瑶华摘。
真景忽若来，灵姿竟安适。
疲情烟霞际，荡志清虚籍。
绸缪淡思虑，游戏非阡陌。
神遇忘欢悲，一往成畴昔。
骋望白云阿，踯躅繁忧积。




富春渚


宾雁冥遥渚，崇兰芳幽林。
远踪物自贵，清芬神所歆。
萧晨发渔浦，企彼春山岑。
同云翳重壑，群溪挟滞霖。
馀涨没洲坻，惊涛搏岖嵚。
三港合何时，沧江流至今。
无涯悟观化，泛应离赏心。
宿志在耿介，婴务任浮沈。
哗嚣愧巢涧，薄拙负华簪。
终当协禽尚，丘中有徽音。




偕熊令君伯甘游乌伤云黄山


结轸迈长路，枉道登寒山。
雅志悦清旷，惠好携盘桓。
回溪抱閒墅，密筱卫幽阑。
方塘畜委涧，长薄沥微湍。
绿草虽已歇，朱华犹未残。
阴岫白云泄，落日青松寒。
峰稠迷向背，岭峻绝追攀。
东瞻出海峤，西顾指吴关。
双江挂树杪，万灶霭林端。
俗比羲唐近，地与畏垒宽。
和弦愧同调，击壤庶齐观。




兰溪


水宿澹容与，晨兴旷游目。
轻暾丽平沙，碧云荡澄渌。
缥缈托怀贤，踯躅悲殉禄。
柔桨绪风外，虚舟阴崖麓。
峭茜写层渊，潆洄乱乔木。
清霜纷被练，薄霞复染縠。
翠羽掠明镜，红泉漱哀玉。
愿搴兰江佩，相依湘水曲。
邅回迷往路，纡轸思芳躅。
山阿迟幽人，遐心俟嘉告。




渡江值雨


昏辞种山阳，明发西陵渡。
零雨暗江皋，渫云生海树。
棹歌沙际发，帆影烟中骛。
远垤闻鹳鸣，浅汭肃鸨羽。
怀哉采若期，缅矣芳洲路。
文奏阻奇情，旅程滞幽趣。
终集芙蓉裳，浩渺赏心遇。




吴兴道中


鸣榔涉杪秋，苕霅何淹薄。
微风澹平川，霁日澄远壑。
肃肃沙禽飞，垂垂江菼落。
连岗郁逶迤，荒林逾沃若。
静流忘洄沿，皎镜涵城郭。
采菱怨未终，哀蝉间行作。
纡组婴世尘，幽情谁能却。
矫首天目云，俯此盈樽酌。
岁晏戒霜露，我道惟龙蠖。
惠好迟佳人，长缨聊可濯。




临海道中


曙色发阳岩，昧景翳幽谷。
白云屯崇阿，清霜被疏木。
升巘既悬绠，涉溪亦编竹。
曲窦吹霏微，急湍摇浅渌。
秋尽百卉腓，风寒群动肃。
趯趯腾射干，呦呦鸣麇鹿。
我行日南迈，山川何纡复。
隐轸丘闾见，迢遥楼观瞩。
石城负危峰，澄江带修麓。
邦君荐芳醑，游子耽野服。
履奇惜易暌，处众故矜独。
晞发朝霞际，会穷沧海目。




夜半风雨渡曹娥江


携灯还击棹，清江夜悠悠。
山暝始宁野，雨增剡嵊流。
惊涛出寒渚，微月淡芳洲。
伫沙空踯躅，涉水更夷犹。
彷佛苍波外，婵娟不可求。
况复当遥夕，霜华正凛秋。
萧飒灵风至，翠旗光已收。
逝将捐余佩，蘩藻此淹留。
无繇达明信，何以慰兰舟。




下信安江至龙丘


凌冬理桂楫，澄江无昏朝。
松楠夹翠壁，巘崿霭青霄。
安澜既皎镜，惊濑仍清漻。
时映伫沙鹄，复见乘空鲦。
明灭灿金碧，晶莹散琼瑶。
紫苔漾湛渌，黛甲潜虚寥。
磷磷叹唐风，磊磊感楚骚。
哀狖吟远树，飞鼪挂寒条。
美人劳骋望，袂褋徒飘飖。
止鉴情已悟，疲津理未超。
愿言拾涧秀，愧彼食场苗。




雨中行建德江


寒山千里碧，沧江浩悠悠。
积阴断远壑，微雨洒芳洲。
萧萧送落木，泠泠增伏流。
猿啼峡树暝，雁乱江云秋。
孤帆出杳霭，短棹任夷犹。
药房帝子室，绣被鄂君舟。
北风吹予美，烟波怀百忧。




舟次七里濑


连嶂夹澄江，江流自回转。
遥瞻前渚封，已顾后溪缅。
挂帆入空翠，扬舲荡清浅。
伏濑石参差，悬崖云婉㜻。
崩奔激洄湍，顺逆渺难辨。
徒旅行屏障，和歌隔𡷨岘。
衰林哀响多，寒鱼跳波鲜。
滞迹心已违，守湛道当勉。
念彼岩中人，资身合舒卷。
我劳复如何，晨夕事仰俛。




萧山许寺作（许玄度所舍宅也）


香台日澹微，祇林烟摇曳。
城阿被岩端，缭垣断云际。
乔木列閒敞，重樊带幽翳。
昔时许徵君，考卜此游憩。
夷犹采馨香，盘桓荫松桂。
悟理尘网超，蕴真玄赏契。
物我无定观，取与何足滞。
岂以精庐捐，而为姓氏计。
武仲天下让，名与箕山缀。






越中郡斋送徐圣期还松江

丘樊移曩志，遂与世网寻。
眷言生平彦，祖饯揽予襟。
亮无衾枕分，谢以瑶华音。
惟尔同携手，历此越山岑。
通材觏时干，清辉映国琛。
文案虽盈目，寝兴良慰心。
如何双翔翮，逝我还旧林。
归宁不惆怅，留者若飞沈。
驾騑乱心曲，理楫更悲吟。
分索何飘忽，次且仍滞淫。
勖哉茂弘矩，贞确道所钦。
引领谷水阳，日侧共鸣琴。




郡斋春日


萋萋被远渚，霭霭幂层阿。
阳泽岂不遍，景气咸融和。
俯栏眺芳甸，城郭衔明霞。
惠风发嘉卉，丽日照平沙。
玄览极昭旷，赏心荡光华。
雊雉出深陇，鸣莺引高柯。
未觉柳荑暗，渐睹桑条多。
物候感迁化，志虑空蹉跎。
往悔时已去，后期理未遐。
泽兰怨迟暮，彼美伤如何。
既违涧中趣，徒愧伐檀歌。




修禊兰亭仿古


春阳照光泽，候禽鸣和柔。
鲜葩映锦石，疏竹荫清流。
回溪濯长缨，轻湍滥觞舟。
遐契抗尘表，畅志希忘忧。




暮春晦前一日语溪道中


平畴畅和风，驾言春已暮。
菇蒲翳清湍，兰芷凝晨露。
方舟越嘉林，系彼川中路。
秀麦滋轻阴，新苗浥微雨。
祁祁女出桑，宛宛鸠拂羽。
淑景谁能留，芳草多所误。
纵目悼远心，感化伤时遇。
矧此瞻故乡，企予不能渡。




讨山寇至平昌憩项中丞双溪园


渫云蔽层岭，回溪汎且深。
井邑带长薄，园圃依清浔。
逋逃萃山越，阻化托箐林。
衔命整我师，一举靖崎嵚。
渤海风既邈，广陵事难寻。
孚鱼在秉德，革枭来好音。
怀此修文意，愧彼师武心。
休士憩閒宇，竹石照澄襟。
庭中通远涧，窗际列遥岑。
蕤蕤碧草秀，拨拨紫鳞沈。
撷芳聊可玩，启卷觏所钦。
讵云踪好暇，再奏风中琴。




熊水部徵甘与予同讨山寇水部徵兵西道赠诗一章


齐威绌乘珠，昭奚贱和璧。
席珍贵重器，国琛在嘉客。
茂宰理越疆，英声驰九陌。
朱凤威层霄，玄龙启洪泽。
既招华省崇，复专缇幕策。
伊余飞蓬姿，绸缪托金石。
弱萝附高柯，腹羽依劲翮。
毒淫共匏罂，嵚崎同衡轭。
大师日以临，小丑犹未革。
西明予飨士，太末子行役。
契阔情易深，慷慨愁难释。
随武为晋臣，群盗无遗迹。
美哉龚少卿，锄钩化戈戟。
克广古所称，在和良可绎。
勖尔靖氛祲，微志轻竹帛。




苦雨


泄云屯层岭，密雾瀰空林。
南山发殷雷，北郭滞愁霖。
红泉落虚壁，绿水涨遥浔。
危条度飞鼯，宿莽聚鸣禽。
桃英荡华色，麦穗悲陆沈。
天毕骋所好，屏翳日相侵。
徘徊华轩下，彷佛碧山岑。
昏垫伤下土，沈冥符道心。
侧想零雨篇，空怀梁父吟。




阻雨善溪


夕宿勾乘南，我行适东越。
白云触石兴，绿水悬崖发。
阳景久蔽亏，阴霞互明灭。
鳞鳞鲦溯川（一作洲），寥寥鹳鸣垤。
舟楫超陌阡，网罟结林樾。
洪涛汎高原，昏垫忧下泽。
民生亦多虞，天意安可逆。
征夫有常期，遇险无停辙。
一展零雨篇，沈吟慰于役。




出栝苍门渡江


旅行无信期，利涉有恒度。
日照阴岩幽，云开沧江曙。
击棹此夷犹，停车屡回顾。
修堞冠危峦，飞甍出芳树。
岸草覆丹霞，渚花衔翠羽。
西迈双轮遥，东流千溪骛。
悠悠寡遗迹，靡靡违长路。
奉义当驰驱，徒怀税鞅趣。
匪畏渴与饥，引领故乡慕。




初春雪霁


昭昭青春晖，散此芳林曙。
阳条披惠风，阴岩积幽素。
鲜华映云峰，澄霁明江树。
菌阁见参差，麦陇开回互。
中庭蕙草生，曲沼文禽聚。
端居淑景移，极目玄赏遇。
虽滞怀禄情，未缅丘园趣。
履道任清时，守真谢驰骛。




始宁道中


霁山青历历，寒涧霭阴阴。
微风生枉渚，四野起清音。
青松覆锦石，白日下荒村。
云屯平楚秀，烟幕丘樊深（一本无此四句）。
怀古念已积，劳歌体不任。
榛途投毚兔，乔木弄鸣禽。
履卑增危虑，处盛发荣心。
避色事已往，明志徵在今。
春华薇可掇，携手托遥岑。




宋孝宗陵下作


修椒带平原，悲风何萧瑟。
旷野断行人，白日照荆棘。
藤萝蔓神房，鸱枭鸣古域。
方中不知处，十里寒烟色。
昔日鼎湖宫，遂同骊山室。
玉碗思人间，金凫生羽翼。
精灵眷中土，丘墟复南国。
抚运来百忧，怀古长太息。
百年逢圣朝，始无樵苏入。




寄赠舒章


明月下瑶京，照我吴江水。
与君新结交，光辉耀乡里。
结交俱少年，颜色芙蓉鲜。
子若云中龙，夭矫清汉前。
予如天际鹤，徘徊思九仙。
挥手笑卿相，脱口必豪贤。
春风芳草绿，携手出平川。
连倾白玉卮，倒执珊瑚鞭。
醉题鹦鹉赋，绢素飞轻烟。
吴姬白团扇，蜀客红锦笺。
黄云合秋塞，日色澹无边。
饮马陇头水，呼鹰原上田。
手挽两角弓，目欲空燕然。
并坐高堂上，自拨鹍鸡弦。
浩荡亦何有，别离两分手。
前年子上书，待诏金门久。
去年予就官，亦自甘升斗。
送我姑胥台，忆汝飞狐口。
归来秋已深，草草陈杯酒。
扬舲指越郡，三夕梦我友。
书达种山阳，知汝发钱塘。
去谒三天子，笑傲白云乡。
玉女指丹井，解衣泻温汤。
岁星天上落，戏弄轩辕旁。
予行（一作穷）山阴道，揽秀凌沧茫。
晨兴事案牍，薄暮携壶觞。
小隐镜湖曲，将裹云门粮。
窈窕香炉峰，枕席日相望。
君下富阳江，夹岸几垂杨。
定过西陵渡，同采若耶芳。
人生重俦匹，难遇复难忘。
莫以门前路，便同参与商。




舟中立秋


明云鉴层霄，微凉生中沚。
兰舟静不发，翠袖空徙倚。
长林变玄蝉，阴潭乘赤鲤。
念此莲房露，溶溶作秋水。




十二夜对月


曜灵未匿彩，望舒已升中。
林霏杂清露，云影荡轻风。
浮翳敛深夕，澄流澈长空。
矧当山馆静，碧草吟阴虫。
徘徊明玉阶，窈窕入珠栊。
芬芳投远道，漫伤千里同。
揽带起遥思，顾景怵华容。
清辉日已盈，皓质谁能蒙。
庶其乘广照，获此微志通。




十三夜对月


磊磊明星曙，昭昭轻云飞。
皓魄皎中天，万象涵清晖。
玉绳转璀灿，金波荡霏微。
悬耀盈碧落，垂辉鉴翠帷。
空华不可卷，流光若我依。
零露团丛桂，延夕奉芳菲。
楚臣叹申旦，秦客悲无衣。
我有万里心，何繇寄音徽。




十四夜诸僚长见过是夕无月


长筵列文轩，清醑迟嘉客。
延待明月光，迢迢若我隔。
瀰瀰平林昏，冥冥山馆积。
郁桂发华醑，疏槐荫瑶席。
玉宇情益遐，金支渺难摘。
凉雨从东来，吹我涧中柏。
澄波将欲满，阴蒙为谁役。
玄云无中宵，明晖有时辟。
芬芳苟不渝，显晦如遗迹。
勖此盈觞酌，馀光俟遥夕。




十五夜对月


静夜升华榭，清光四望开。
遥连沧海曙，下照金银台。
滟滟侵群曜，辉辉彻九垓。
丽彩一以正，圆影何悠哉。
玉衡既转侧，绛河亦徘徊。
始羡芳景聚，已见流光催。
怀赏频移坐，愁思勉倾杯。
初鸿度白露，惊蝉落青槐。
在盛难久处，持盈安所裁。
佳期在三五，恻促有馀哀。




赋得浣纱石


越纱山机中，剪向春风里。
皎若晴川云，飘飏随渌水。
佳人临浅濑，无言空徙倚。
不惜红颜劳，素丝谁为理。
敛衣入中林，澄江浩千里。
青苔日夜生，沈思竟难已。




杂诗


其一

曜灵蔽丹霞，川原积烟雾。
摄提指孟陬，推迁递回互。
柔条思发英，珍禽亦试羽。
不悟玄象移，但惜芳年度。
晨鸿尚南翔，局促悲天路。
来愁渺无期，往欢尽成误。
靡靡即长道，冉冉逼迟暮。
枯菀在须臾，永言保贞素。






其二

首春荡轻寒，惠风起兰皋。
浮阳漾清澳，薄烟横绛霄。
泽雉出（一作鸣）高陇，商庚择芳条。
樊药润遥夜，园梅馥崇朝。
万物竞时良，我生独飘摇。
枯鱼戒鲂鲤，别叶念夭乔。
荣悴既已乖，缱绻徒媒劳。
乐饥颍水曲，谢彼食场苗。

其三

谋野愧良筹，遁荒适孤尚。
荷筱岂无侣，饭牛今谁唱。
弱草抽青畦，繁云停丹嶂。
戴鵀出阳林，楚葵含新涨。
揽物鲜遗迹，抚悰得馀怆。
抱瓮汉水阴，种豆南山上。
机心久不婴，壮志今安望。
终事采真游，寥天获昭旷。

其四

卿云覆瑶岑，崇兰生浚谷。
本以侑天神，馨香荐嘉谷。
讵识严霜多，翻令阳春速。
贞心既随化，清芬何能淑。
缤纷媚百草，令我伤幽独。
山河叹逝波，江海无奇服。
遗世切烟霄，同群愧麇鹿。
愿言折琼茅，往就灵氛卜。

其五

屏居遵海澨，仗策越河津。
枌榆望逾远，阡陌递相因。
惊飙振林樾，微霰集丘榛。
田鹤厉警夜，汀雁及鸣晨。
旅禽犹知节，客行独无伦。
山川忽改色，草木尽怀新。
势盛多同好，时遗鲜密亲。
我有清商曲，掩抑自含辛。
谁说韩娥曼，能悲行路人。

其六

自闻麦秀（一作渐渐）歌，缠绵乱心曲。
四野起重阴，白日一何速。
亲串与我违，豺虎来相逐。
皓皓凝河冰，萧萧落山木。
行吟空自知，独立伤游目。
逝川何时还，颓光能再烛。
讵惜红颜变，所悲韶景蹙。
岂无帝女灵，愿就愚公谷。

其七

生平贵游日，卓荦追群英。
规踪效坟典，抒论协韶韺。
青门击丹毂，紫陌耀葱珩。
意气倾儒侠，笔舌排（一作避）公卿。
朅来市朝变，荆棘浩纵横。
昔居华屋下，今见曲池平。
我行率旷野，侧足自屏营。
狗屠竟安往，濑女谁见明。
百城多鸟迹，四顾无人声。
朝见鼪鼯逸，夕听鸺鹠鸣。
民生无羽翮，一举念遐征。
苍昊常悠悠，何由达精诚。

其八

不周既倾折，岱舆有播迁。
浮沈极寓宇，聚散悲灵仙。
何况微生质，安能常自全。
焚林希静翰，涸泽少恬鲜。
秋箨随时陨，春荑为谁妍。
荣名争寸晷，失意厌馀年。
新垄即荒翳，故墟日芊绵。
掩卷思陈迹，今昔递相怜。
行矣修混沌，毋为伤未然。

其九

堕羽念云术，飞蓬倦天涯。
曰予婴忧患，行止两不怡。
卧疴息穷巷，缓步历荒陂。
原田自鳞次，丘陵相蔽亏。
晦草媚初景，蛰禽趍令时。
莓苔被幽石，萍藻发华池。
楚歌叹蔓蔓，王风伤离离。
遇物多更异，索居谁揽持。
采药愧生趣，汎瑟起哀思。
旅人终琐琐，咷笑亦何为。

其十

烈士轻沟壑，达人慕遐荒。
九京谁可作，五岳永相望。
昔我携同好，秉志凛秋霜。
楚龚既磊落，蜀严聊徜徉。
求仁贵内惬，埋照戒弥章。
夕阴怨濛汜，朝华羡扶桑。
循环无两辙，显晦固靡常。
渔父刺湘累，淑媛笑首阳。
歠醨非我事，洗耳安可忘。




同惠朗处中胜时分赋高士传


其一 严君平

蜀严既沈冥，寡营协幽尚。
著书寄寥廓，端策发昭旷。
无名悟孰亲，有馀适真量。
日暮垂帘时，凝神获和畅。

其二 庞德公

庞公耽栖宿，朗识契玄化。
负戴勤耕耘，朋游聚桑柘。
辞禄存贻谋，采药遂长谢。
矫矫龙凤姿，婉㜻匡床下。




咏古


其一

荆山自生辉，楚国无人顾。
美哉和氏言，视之等康瓠。
三剖始见明，十袭岂云固。
千秋得蔺生，秦王不敢怒。
悠悠知者希，谁能旦暮遇。

其二

六雄畏嬴虎，持戟空如林。
监门与狗屠，感激怀好音。
鲁连志俶傥，谈笑千黄金。
谁言徒步者，缓急固难任。
浩浩东海波，可以明我心。




戊寅春仲同志集君子堂即席为建安联句


春云照玄夜，言登君子堂（卧子）。
嘉树栖珍禽，朗月流金塘（圣期）。
层霄下清露，寒景侵衣裳（燕又）。
披襟挹惠风，素手传羽觞（辕文）。
长筵淡华烛，妙伎扬芬芳（卧子）。
乐志固有时，忧来殊无方（子建）。
流星迈时运，奋袖何激昂（闇公）。
坐客盛文雅，主人歌未央（尚木）。
高谈广志意，遥盼来悲伤（存我）。
携手怅后会，微词安可忘（辕文）。




昆明池治水战歌


滇云北开照汉月，楚南积水光冲瀜。
酷烟布绝大秦道，荒唐旄节啼腥风。
黔巫压翠绿波死，昆崙浴象摇龙宫。
巴蟒暑饮毒溪水，踏歌蛮女攀雄虹。
汉威不到刘郎怒，割石烧空剪银浦。
旋风捲土移洪濛，劫灰飞尽羵羊舞。
长安城西星浸池，秦家苍璧神灵雨。
清秋碧落雕鹘游，楼船激浪中流鼓。
高牙矗天日犯旗，黄姑愁绝云莽莽。
鹳鹅唼藻声徘徊，老蛟失翼青兕哀。
壮士学技夜郎国，美人倚望通天台。
支祈尺郭移下濑，威名遣作天南雷。
炎州小水入泾渭，邛竹枸酱端然来。
从此昆明静春碧，宫娃染红青草隈。
元狩三载工作始，叱咤滇王受汉玺。
幅员不数羲与轩，茂陵龙孙真天子。




废苑行


荒郊落落行日暮，短墙旁属大堤路。
苑门零藉不安横，芳草何年满阶布。
馀花小红犹照池，碧丛化蝶还能妒。
燕雏空自有春秋，子规颇厌啼风雨。
阴竹窈窕山鬼立，夜久燐光在高树。
树影摇月月更凉，疑有香魂梦中度。
昔时美人年尚芳，层城素宇遥相当。
传宴楼头半鹦鹉，焚香被底双鸳鸯。
紫阮拨弦来古墓，明珠悬幕开中堂。
白日欲暝水欲竭，莺花不得常翱翔。
旧家亭台尚未改，昔人已去徒悲伤。
藤蔓经过蔽幽室，架上犹垂红绣裳。
床前白粉与兽炭，其中往往存都梁。
雨后流沙洗阶戺，折钗碎玉相辉光。
可怜壁间剥题字，当时一咏飞千觞。
即今太平良不易，变迁萧瑟数年事。
况当衰乱何所期，浩荡青崖足寡累。
不尔欢娱须极意，后人勿复空憔悴。




分咏西京杂记得新丰


天上沈沈肃紫清，汉王宫阙崔峥嵘。
长乐殿前拜天子，太公寂寞无欢声。
忆昔初从丰沛游，少年屠狗相徵求。
乡里呼作亭长父，其乐不减秦诸侯。
他时拔刀授龙子，相将约束长安里。
摇摇故乡不可即，贵人历落徒为尔。
一朝天力移新丰，万室巧匠经营中。
山东故人归帝里，虽存礼数欢娱同。
人生富贵岂不足，何为贫困复堪慕。
秦家游侠气未衰，汉帝衣冠礼相误。
呜呼隆准真乃公，豁达大度真若翁。




学义山烧香曲


小栏春放烟未缉，静夜花飞悬露湿。
楚宫猛兽光焭焭，劫灰葬火香云泣。
海山雷击枯枝红，千年沈水涎龙宫。
娇娥纤手擘小炷，调弦剔蜡迎新风。
玉凤颤声霜影瘦，月凉桂堕蟾蛛斗。
云母双屏漏细烟，梦染玉肌通翠袖。
香压茱萸透体莲，毾𣰆幽暖清眸眠。
触手暗帐凝芳泽，守宫收骨膏馀妍。
浓酣散浪红兰液，髯燕粉蛾不得惜。
启帏星落空光白，春野荒荒艳云魄。




老将行


汉兵诛胡漠南空，捷书夜奏烽火红。
公卿纷纷选爵里，天子大开明光宫。
是时檄召冠军侯，云连甲第长安中。
少年扼𢫪献奇计，塞上悲歌独老翁。
借问翁为谁，曾守右北平。
当年率师临盛秋，匈奴不敢称其名。
暗中射石黄云冷，白昼腾虎俱峥嵘。
徒誇结发已百战，未得一当单于兵。
年年出师作裨将，帐下健儿多专城。
繇来功高赏不酬，惟有茂陵轻封侯。
数奇纵遇高皇帝，岂得便与韩彭侔。
君家丞相在中下，何况长平冠军真杰者。




登州行（作于四五月间）


山东无兵八九年，辽人一夜成豺虎。
千村寂历烟火微，烬邑残城满鼙鼓。
新年转战渤海上，登州将士犹无数。
青旗倒折赤帻来，哭声断处同时脯。
祇存美女及衣冠，两城百万今为土。
昂然横玉二大酋，高樯锦缆凌沧洲。
随风吴越抵交广，东媒虏孽乘清秋。
窃闻朝议且曲赦，此事若成方百忧。
未必田横有义士，大者为王小者侯。
老鸱幸死假雏翼，易军拥帅椎氂牛。
辽东健儿亦愚懭，昔日胡躏残首领。
县官收尔新长成，弯弓射日孤云冷。
止令天下军心强，叛服无常尽驰骋。
吁嗟朝廷方用兵，负恩不灭威难行。






迟暮行

无情忘白日，有情泣年期。
是以复岩深涧之松柏，蠢菌千载梁栋姿。
渥洼神马三岁无人乘，跳舞朔风心何悲。
君不见东邻嫫母三十嫁老农，欣动盛饰常蚩蚩。
又不见西施十五六，空房怨艳伤失时。
丘壑自有物，天地何得久相欺。
风尘稍稍壮士喜，拔剑起舞呼龙螭。
妇人醇酒何物哉，不能忽奋难骤衰。
世上白发纷纷何足数，独我年少剧可危。




妍歌


青玉流寒云照台，双成弄影香雾开。
鸭绿屏风缀玫瑰，萦娇绾艳杂烟来。
红弦沈沈壁间雨，铜铺冻断幽纹古。
花更摇夜兰思苦，银灯背人浩无主。
婵娟抱梦欢魂蛊，春山入怀隔秋浦。
敲珰踏鸾望河鼓，我为楚歌若楚舞。




边风行


十月居延边草死，黄风吹沙万馀里。
落日半照牛与羊，入暮胡笳马上起。
枯桑淅淅杂声来，城头鸣角何时已。
千烽齐过玉门关，一声夜渡黄河水。
鸱枭宵啼啄战场，白狐青冢燐光紫。
此时将军归帐中，霜戈壁立月在空。
金铙十部尽胡乐，屈卮舞女酬新功。
美人起唱伊州曲，飒然四坐生悲风。
回首中朝冠盖子，赐貂方出明光宫。




壮游行（送董子也）


董生今年匹马走江外，我为疑之久徘徊。
群盗倏忽满天地，诸公寂寞无云雷。
中原惟驰白羽箭，燕市谁筑黄金台。
九关秋风虎豹怒，三河晓雾蛇豕来。
拔剑斫之非汝力，萧条千里空尘埃。
董生笑谓尔不知，十年以来尝好奇。
结交半在五陵下，学道时历三山期。
方士新献压虎术，厮养能获射雕儿。
去年种田地肺山，今年牧羊东海涯。
我辈龙蛇不可测，岂得便采商山芝。
渡江十月淮阴城，鸹鸧鸿雁相哀鸣。
黄河猎猎吹天外，彭城落日高原明。
山东故人久相待，有吴君子旧知名。
昨夜山中射两狼，解鞍且坐为尔烹。
官军近日渡胶水，鲸波馀孽犹纵横。
有书可射聊城下，有酒可却莱夷兵。
忽然念作并州歌，挟旅夜走桑乾河。
扬鞭入帝里，宫殿何峨峨。
稍易儒冠拜学士（董子省其祖学士公），归来仍著红锦靴。
亦有金张共出入，岂无李赵相经过。
选人不就太常祝，夜饮不逢小尉呵。
燕姬一曲那可留，傲然大舶凌沧洲。
尺书别岛效奇计，楼船属国恣遨游。
或回榆关外，转历青海头。
但言辽西乐，不言辽西愁。
白衣缓带河海客，挟策且试东诸侯。
长揖高坐诸将上，纷纷参佐无风流。
束装又出赵邯郸，更将西入秦长安。
云中北望虏千帐，榆林传烽遮贺兰。
将军守边尽金注，王公设险无泥丸。
高旗大纛但强饭，短刀长铗忧忘餐。
人生会当有鳞翼，时来便得成（一作乘）羽翰。
万里之行岂足道，青天肃肃路漫漫。
我闻君语生雄风，燕南冀北万马空。
或授黄石书，且遇采药翁。
朝泛𧴖貊境，暮宿新秦中。
古来英雄各如此，后人戚戚何其穷。
我今亦将取侯印，移封更乞蓬莱宫。
安能徒作老文士，天下健者独董公。




池上寒月与客集宗远园亭限如字


碧云素月相踌蹰，九秋楚客神清虚。
流烟娟娟临广除，高天飞霜独愁予。
幽潭不动寒有馀，枯林䆗窱光崎岖。
上有栖鸟下有鱼，群影淡艳伤哉疏。
命客为我停望舒，既醉且揽双成袪。
竦身凌兢高凉居，何以赠之璠与玙，今我不乐将焉如。




春寒曲


晓萼笼烟愁晕薄，小院青苔寒漠漠。
摇红斗帐眠香姬，幽雨如花向风落。
浪莺啼湿相思树，玉蟾镜冷胭脂暮。
草心欲碧凉飔吹，朱楼遥对伤心路。
屏风曲曲黄金徽，云容娇冻凝蔷薇。
添偷鸾带腰肢束，沈檀银鸭试春衣。




春煖曲


鸂鶒沙头弄晴态，高枝烘日遥相对。
浅莎酣碧玉轮归，丝鞭摇曳东风碎。
长郊金缕烟无主，飞花茫茫啼杜宇。
懒卸单衫杏子黄，绣户酒红初罢舞。
罗幕亭亭日正中，蜂翻莺语近帘栊。
慵起枕痕射窗影，无数美人春梦空。




花朝大风


柳丝欲长梅欲落，蜂语纷纷上楼阁。
娇娃睡起凭雕栏，摇荡春波弄金雀。
铃音碎动参差风，花竿倒折莓苔红。
羲和高蹄云外没，金缕翠羽摇蓝空。
十二楼前吹不足，轻沙猎猎寒鳞玉。
飘零蝶粉依妆台，一夜露香初剪绿。
裁绡画作星辰旗，植护西园桃李枝。
愿保红颜艳仙籍，狂风妒雨知为谁。




寒食雨郊行


年年二月烟雨时，游人芳草多伤离。
即今桃花久欲放，十日春风吹不知。
幽丽纷纷野中暮，欲往从之心孔悲。
棠梨飞红鹧鸪去，平郊澹荡无常姿。
柳丝含雨洒荒墓，神女庙前捲灵旗。
雄心半耗江南春，春花春雨愁杀人。
明年此时燕台上，十三陵下风鳞鳞。
会当竦剑侍天阙，柔情无数不敢陈。




蔷薇篇


春风满庭花影深，轻枝秀叶栖青禽。
摇曳巧弄朝光初，架覆碧潭香阴阴。
园鸟枝头声日变，轻云摇摇闭深院。
晕檀新惹杨花肥，黄心欲就飞蛾扇。
吴姬杏子轻衫娇，鸦翎玄鬓双步摇。
偷将纤指尝红露，折得含苞笼绛绡。
绮楼障绿春方暮，数茎横绝伤心路。
犹能独夜对芳菲，更有黄昏池上雨。




大树行同舒章赠子美


孤庭文杏青峨峨，长风万里云流波。
蛟皮石裂百馀尺，满堂深绿衣藤萝。
上影高寒陷白日，中柯窈窕封纤阿。
落花飘叶神灵怒，风雨之夜哀声多。
疑有离鸾叫苍兕，似闻山鬼挥玄戈。
深根北结碧松石，远条南拂青桐柯。
千年古树足炫怪，独坐往往来啸歌。
君家宾客多壮士，日暮酒酣碧窗里。
有时徘徊古台上，叱诧正直徒为尔。
高栖俊鹘如愁胡，雄心历历悲风起。
倚树叹息天东垂，扶桑小枝今在此。




收登行


琅琊台上烽火明，官军已得登州城。
群公戮力时既久，天子神武断乃成。
波涛应责横海使，清荡可撤关门兵。
豺狼在野穴已塞，虽有牙角难纵横。
去年贼将方围莱，东海漠漠云气哀。
谋臣畏事议姑息，贼徒章奏多戏诙。
宫中圣人怒不测，黄纸夜半阊阖开。
懦将纷纷向西市，徵兵天下如风雷。
长围百里断樵汲，城头四望皆尘埃。
辽人苦战为贼守，土人被驱少身手。
帐前歌舞皆媌娥，女墙持兵到健妇。
漫言支粟可三年，天亡一夜成稂莠。
黄金虽多不可食，剔屠老稚充牛酒。
火龙飞攫睥睨穿，冲车百道何连绵。
□骑驰驱牟子国，逆徒宵遁杨楼船。
沧海不曾走侯景，田横入岛头已悬。
书生未解执长戟，飞章走檄能翩翩。
欲列丰碑序盛德，归功献捷惭中涓。




赠文湛持先生


具区何浩浩，胥台何峨峨。
自然有大隐，啸傲凌天河。
忆昔先皇调笙竽，二十二人当中趋。
公时对策置第一，英雄动色皆大呼。
会言升平在咫尺，谁知直道多忧虞。
一朝九关捍云雨，凤凰不得栖高梧。
已后诸公入三省，复先诸公归五湖。
雄虺眈眈尽贤哲，公也安枕神所扶。
今皇一手拨烟雾，左歌嘉鱼右朱鹭。
侍从还须属正臣，尺书夜到横塘路。
剪棘锄奸自天植，赤鹓高秋见毛羽。
明夷之初明未融，长人障日扶桑东。
绿章排云到阊阖，妖狐尚坐瑶华宫。
吴江瀜瀜盛兰蕙，使节南归复容裔。
文园称病避宠年，东山卧为苍生计。
禁苑莺花使屡催，吴中泉石心犹系。
去年晤公澄江秋，笑指西北浮云流。
今年谒公碧城里，池馆历历闻清讴。
帘栊日薄映岩树，翰墨高寒照缣素。
饮公旨酒乐未央，眼中之事亦无数。
我亦生来绛灌嗔，为山为岳何如人。




送伟男应试金陵


吾党作赋才，生平徐与李。
顾郎突兀势莫当，瑰丽直与张衡比。
一赋南巡汉武皇，眼中历历千馀里。
非无故交杨得意，羞作词臣拜天子。
忆得昨岁南皮游，建安七子相唱酬。
峥嵘凌厉气不一，就中称尔多风流。
君才若雷雨，杳冥而飕飂。
龙螭吟深穴，虎豹腾高秋。
我为怪之不敢问，咫尺若见精灵愁。
君今辞我去，悽恻横道周。
凤凰翻然谷水阳，行游帝乡日月旁。
击桂楫，采明珰。
登木末，浮莲塘。
笑傲钟山巅，下视江水心茫茫。
无论南朝四十帝，我家西京王气长。
欲借君才为黼黻，当年狎客无文章。
秋风瑟瑟黄云堆，我亦振驾燕昭台。
望君就徵会稽守，承明对策皆奇才。
更愿关东扫群盗，渭桥北望呼韩来。
从上东封侍簪笔，勒功颂德天门开。




彷佛行


广陵小女随烟雾，环佩踏云向东度。
星光掩抑花参差，颓绿嫣红对秋雨。
窈碧凝眸孤影通，啼魂无语黄昏路。
画图不到春风前，夜夜伤心泣缣素。
幽泉香气日应薄，我曾洒酒松间墓。
悲情遥断草连天，杳冥神灵渺难遇。
天下何人剧可怜，谱将幽恨入管弦。
罗屏美人善惆怅，妙学此曲双婵娟。
一声宛转尽生死，啾啾丽魄来当筵。
云发眼波光影碎，我欲从之然不然。
忽如移我孤山下，咫尺风雨清秋天。
昔人何年在黄土，丹青虽好犹弃捐。
解识相思古来少，此情久断君何传。
传神岂独邯郸步，摄魂反恐遥相妒。
不须重见李夫人，刘郎空自愁无数。




秋潭曲（偕燕又、让木、杨姬集西潭舟中作）


鳞鳞西潭吹素波，明云织夜红纹多。
凉雨牵丝向空绿，湖光颓澹寒青蛾。
暝香湿度楼船暮，拟入圆蟾泛烟雾。
银灯照水龙欲愁，倾杯不洒人间路。
美人娇对参差风，斜抱秋心江影中。
一幅五铢弄平碧，赤鲤拨剌芙蓉东。
摘取霞文裁凤纸，春蚕小字投秋水。
瑶瑟湘娥镜里声，同心夜夜巢莲子。




少将行


平营十里春风路，锦旗牙帐连烟树。
黄须奚奴控青骊，铁叶金钱向官渡。
五营画戟青茫茫，龙幡虎纛云霞墙。
高台绣幄团红玉，晓韱昼角声苍凉。
河阳小将绫纹紫，珊瑚软鞭佩朱鲤。
二十五骑嘶向风，阵后芊绵骄射雉。
将军初拜冠军侯，帐前爱将双吴钩。
昨夜独身砍妖垒，歌姬送酒弹箜篌。
酒酣便赐金凿落，更乞青娥归凤幕。
五鼓拔营星月寒，香衾草草娇情薄。




今年行


今年汉帝思贤良，制诏郡国求圭璋。
大江以南古会稽，谁其作者多文章。
老若公孙还牧豕，少如终童归治装。
治安不识绛与灌，天人仅相江都王。
经明行脩灶下养，秀才异等赀为郎。
天漏奎壁女娲死，腐鼠满眼饥凤凰。
且忧文武道将尽，百年嫫母长专房。
楚江兰芷尽废放，我独何为游帝乡。
丞相不复开东阁，更有中贵持短长。
跼蹐短辕下，出无车，衣无裳，胡不笑傲凌苍茫。
君不见东方生，大隐在朝市。
汉庭公卿咸得人，吾曹历落恢谐耳。
廉如鲍叔饥欲死，可为天子大臣矣。




予偕让木北行矣离情壮怀百端杂出诗以志慨


高秋九月露为霜，翻然黄鹄双翱翔。
云途窈窕星苍茫，下有江水清淮长。
嗟予远行涉冀方，嵯峨宫阙高神乡。
良朋徘徊望河梁，美人赠我酒满觞。
欲行不行结中肠，何年解佩酬明珰。
高文陆离吐凤凰，江南群秀谁芬芳。
河干薄暮吹红裳，纫以芍药羞青棠。
何为弃此永不忘，日月逝矣心飞扬。
旌旗交横莽大荒，圣人劳劳在未央。
欲持中诚依末光，不然奋身击胡羌。
勒功金石何辉光，我其行也无彷徨，感君意气成文章。




献马行


今年春，见秦马八献阙下，追思其神骏得在天厩，遂感而赋也。
黄须奚奴锦袖红，手牵八骏来关中。
阊阖门前日杲杲，飒然尾鬣生回风。
银鞍玉勒金丝绳，龙文凤臆双翔鸿。
意态閒閒（一作骄矜）若妩媚，心怀超轶万里空。
引入能教至尊羡，圉人中使誇飞电。
诏锡嘉名内厩开，五花从此无人见。
太液池中泉水香，万岁山南草葱茜。
春游齐驾紫云车，秋射分弸大羽箭。
君不见庄凉万骑云锦重，昔时绣带皆当胸。
此来梦断洮河雪，虽有同种难相从。
世上纷纷尽凡马，一入天厩成真龙。
追风逐影古来有，大宛渥洼君知否。
千金买骨事已非，羞道骐驎落人后。
吾皇有意凌八极，为尔西驰见王母。




剑术行


西风萧条吹渭水，咸阳日暮黄云起。
远村灯火桑叶飞，解鞍下马星光里。
老翁猿臂须眉苍，紫襆黑衣惨绿裳。
舞捲高原一长啸，风烟哀澹天荒凉。
双蛇白尾各腾上，雷霆夹斗神飞扬。
松柏纷纷叶欲下，红霞出雾开清光。
神灵变化从何始，少年曾事婵娟子。
天女手授石室中，灵篆玄文百馀字。
采鍊日月收精辉，左蹲苍龙右青兕。
七七之期合神度，窈然灭影向天倚。
剑成只在虚无间，驱风驰景千馀里。
常居少室三花岩，几度洛阳五都市。
闻言把袖意已倾，生平我亦能峥嵘。
九关虎豹日无赖，天下壮夫皆不平。
借君龙文志一决，深山大泽为我行。
老翁笑汝何太愚，此曹天命难力争。
报仇雪耻非我事，逍遥人世归蓬瀛。
竦身遥望暮光灭，门外寒深三尺雪。




射蛟歌


武皇南狩浮浔阳，楼船杂沓云锦张。
图形璀错水兽翔，欲惊波浪开龙堂。
昆明甲士鼍鼓扬，玄戈青帜何辉煌。
刺舷荡桨黄头郎，虎毛犀甲文锦装。
乘流直下浩茫茫，风云哀澹箫管凉。
深潭极浦鬼物藏，骑鱼江妾拖红裳。
钩蛇𩣡马纷腾骧，中有妖蛟白颈长。
腥风十丈赤日黄，蜿蜒喷沫首尾昂。
佽飞壮士拔鱼肠，欲掷不掷心彷徨。
天子神灵不可当，乌号夏服穿中央。
云奔波沸鳞甲创，口吹毒雾昏横塘。
漂血乱梗身体僵，钩牵屠割三车箱。
宰夫五味调芬芳，侍臣大酺共举觞。
不数神禹龙在旁，何况鱼眼摧秦皇。
元封五年汉道昌，手获异物神所将。
天符地宝趋盛王，南有驯雉西白狼。




凤头行（和李子作也）


吾闻凤凰翔千仞，何时见厄能摧伤。
锦翘绣翮今安在，空馀冠咮无辉光。
市人投钱始一看，或云此物真荒唐。
老胡叉手当风立，自言本自西方入。
将雏欲宿昆崙山，琅玕满林招汝急。
当年羌儿好身手，已飞一矢云中及。
是时神皇御宇初，玉门万里通车书。
愿持此瑞献天子，毛羽可饰黄金舆。
有诏却之不得上，从此流落人间居。
五十年来转零堕，金翠寂寞堪欷歔。
咄嗟汝凤何碌碌，网罗如天白日速。
昔时一鸣霸天下，即今市井相徵逐。
鸟雀群飞不肯朝，枭鸾自此皆同族。
德衰终发楚狂叹，翮铩能逃中散戮。
明堂阿阁待汝来，夷表荒陬岂堪宿。
祖洲千载宜潜藏，行逢虞帝谐笙簧。




策勋府行


长安日暮尘蔽天，雕墙绣宇东华边。
只疑身在云台上，不尔家与椒房连。
胡为非勋复非故，凶阉干纪开旌旃。
七年茫茫闭白日，恶名千载随荒烟。
忆昔先皇委神辔，一朝丛借中常侍。
宫中阿父自纵横，海内清流日憔悴。
五等重开画戟门，千秋遍视丹书字。
一家襁褓尽封侯，三事公卿称下吏。
岂独骄矜窃大弓，已怀叵测窥神器。
起第连云横道周，徵材楚蜀黄金流。
司空使者董木石，将作大匠来持筹。
隙地能包沁水里，高轩直比望云楼。
秦人只识华阳君，汉家不数富平侯。
衣冠望尘便先拜，一言叹息缇衣收。
真人龙跃乾坤朗，红霞阊阖排神仗。
卓脐已照西京城，莽头更悬沧海上。
弯弓亲自扫欃枪，铸鼎犹思刊魍魉。
事成各拟盟山河，事败犹宽戮支党。
此辈至今满天下，朱帘画栋空尘莽。
昨朝赐第镇金书，日暮官家易银榜。
策勋之府胡为乎，君王有意平匈奴。
爵以上公赏十万，归来朝请宅一区。
男儿富贵不足道，何时独身取单于。
生平切齿乱贼辈，还君甲第归五湖。




白靴校尉行


宣武门边尘漠漠，绣毂雕鞍日相索。
谁何校尉走复来，矫如饥鹘凌风作。
虎毛盘项豪猪靴，自言曾入金吾幕。
逢人不肯道名姓，片纸探来能坐缚。
关东仕子思早迁，走马下交百万钱。
一朝失策围邸第，贵人尚醉侯家筵。
归来受赏增意气，鸣锣打鼓宫门前。
呜呼，男儿致身何自苦，翻令此曹成肺腑。
万事瓦裂岂足怜，至今呼吸生风雨。




望下邳作


我今不乐鲁宋间，东望踯躅凋朱颜。
眼中高山与大水，古来英雄几人死。
龙腾虎啸势莫当，谁知芒砀云飞扬。
君不见项王生长下邳者，黄石却授张子房。




与客登任城太白酒楼歌


我来中原凡几日，浩荡纵饮多离忧。
眼中狂客竟何限，携我任城城上楼。
平野洸济直，朔风海岱秋。
落日满天地，黄河当中流。
齐城十二鲁东门，杳然烟树无时收。
离离群鹤叫河汉，欲蹑元气登浮丘。
秦皇汉武意如此，时来海上朝诸侯。
招之不肯下，怅望东瀛州。
而我胡为见羽翼，眉宇横分青冥色。
古来历落吾辈人，风车云马知何极。
即如此楼楼中人，星辰已没徒悽恻。
忆昔全盛开元中，天下词客多雄风。
贺监猖狂绶尚墨，李侯跌宕锦欲红。
相从汗漫老宾客，把袖一倾天西东。
济西小伎白玉卮，当筵唱尽丹丘翁。
珊瑚欲折瑶瓮倒，遂令此楼突兀千秋空。
一自人归鉴湖雨，李犹踯躅巫黔路。
青门祖饯事已非，夜郎流谪年垂暮。
无论二公黄土哉，开元天子骊山露。
华清宫中生草莱，兴庆池头足烟雾。
当年美人人不见，至今惟爱沈香句。
海水栽桑去复回，欲寄精灵与词赋。
今我太息城南隅，苍茫四顾胡为乎。
弃繻入关应明诏，燕市如渑不敢沽。
且为君王东击胡，归来赋诗殿上为欢娱。
登斯楼也倾百壶，辞官学道无踟蹰。
吁嗟二公皆吾徒！




霜月行（作于魏郡清渊，三首）


其一

银湾夜冻无波澜，澄天如玉飞青鸾。
霜月漫漫浸空碧，疏星当照江南寒。
我思江南在云端，红文绿绮清夜阑。
鸳鸯在枕凰在被，呼之不起生羽翰。
蜡烛啼心半明灭，满庭凉影衣裳单。
为君弹渌水，为君歌路难。
促节不成调，一往摧心肝。
清光自逐辽海月，梦中环佩行珊珊。

其二

青女吹华飞向天，素娥落影凉风边。
冷魂千里翠欲断，玉衣不敢当婵娟。
九关冻绝相思路，琼楼幽素依红绵。
起吹凤管寄燕然，三十六簧寒可怜。
啼鸿一曲云无数，真珠小字成都笺。
罗屏遥遥隔江浦，书成再拜焚灯前。
灯已灭，书不传。
莫使星河知我意，化将烟海沈娇眠。

其三

美人赠我双螭镜，云是明月留清心。
寒光一段去时影，可怜化作霜华深。
持镜索影不可见，当霜望月多哀音。
红绡满川龙女寤，买之不惜双南金。
温香沈沈若烟雾，裁霜剪月成寒衾。
衾寒犹自可，梦寒情不禁。
离鸾别凤万馀里，风车云马来相寻。
愁魂荒迷更零乱，使我沈吟常至今。




长安夜归曲


星灯遥遥双凤迟，银河金阙烟迷离。
铜筹传警宫门下，落日惊鸦两不知。
走马宵寒九尘陌，绿袖红装羽林客。
鸾篦蟾镜晓留人，御沟一夜冰纹白。
羲和欲驭鸣天鸡，时钟断续黄姑低。
朱户曈昽满春梦，北驼南象驰东西。




寒夜行兼忆舒章


纷纷汉月落长安，长安城中焚麝兰。
掩扉假寐复太息，起唱客子衣裳单。
九衢河影穿遥夕，残雪犹衔关塞白。
鼓角城头芦叶秋，铜龙门外金吾客。
侯家沈宴重氍毹，紫驼赤鲤来行厨。
后帐潜歌青玉案，西池夜冻黄金凫。
帝京行乐知无数，谁令寂寞同朝暮。
荆卿期客天上来，昭王买骏人间路。
颇思归拥春风眠，十三雁柱秦筝前。
李郎才子五湖长，此时独步江东年。




孟津行


孟津渡头雪盈尺，洛阳城北风吹石。
青巾白马当中流，南向弯弓声啧啧。
小旗大枪飞上天，中原官吏皆无策。
洛阳女儿休洗红，野火焚轮满山赤。
昔时山川主盗家，椎牛沽酒迎豪客。
传闻渑池已流血，杨仆新关叩方迫。
秦树嵩云惨淡间，河洛千秋帝王宅。
官军勇悍势莫当，十道解围应辟易。
莫逐飞蛾徒绕空，归来黄金常满席。




癸酉长安除夕


岁云徂矣心内伤，我将击鼓君鼓簧。
日月不知落何处，令人引领道路长。
去年此夕旧乡县，红妆绮袖灯前见。
梅花彻夜香云开，柳条欲系青丝缠。
曾随侠少凤城阿，半拥寒星蔽春院。
今年此夕长安中，拔剑起舞难为雄。
汉家宫阙煖如雾，独有客子知凄风。
椒盘兽炭皆异物，梦魂不来万里空。
吾家江东倍惆怅，天下干戈日南向。
鹤驭曾无缑岭游，虎头不见云台上。
且酌旨酒银筝前，汝曹富贵无愚贤。
明朝曈曈报日出，我与公等俱壮年。




送李舒章游新都


江南云雨飞青凫，李郎辞我游新都。
吴天遥遥碧水尽，爱汝手执红珊瑚。
吾闻黄山四千仞，削成不与西华殊。
三十六峰满蛇虎，藤萝窈窕腾鼪鼯。
云为舟兮风为步，杳冥虚无莫回顾。
沸泉丹砂绛拂天，黄帝容成昔相聚。
芙蓉灼灼流神霞，千年鍊玉生毛羽。
凤吹鸾辀今有无，星汉苍茫思一遇。
烟雾与君相往还，夕岚晓日扬朱颜。
置身空濛若魂梦，雷霆在下难追攀。
雨收半隐南康郡，月出若见匡庐山。
此时哀乐不可问，叹我踯躅犹人间。




送杨扶羲入都授官


杨郎窈窕青云客，射策归来声籍籍。
思得百里称自效，秋天驱马长安陌。
赵北燕南多早寒，关塞飞霜堕苍碧。
一朝尚书上除目，玉立春风拜交戟。
君今作吏无逡巡，生平岳岳多嶙峋。
利器未逢天下事，手板每对寻常人。
丹墀青琐亦已近，慎勿叹息愁风尘。
中原格斗难方作，东海布衣多不乐。
尔曹功名上云台，吾辈文章置高阁。
晨钟初罢散朝归，车马殷填照城郭。
京洛故人倘相问，道予痛饮犹如昨。




寄怀吴来之大行


忆昔初辞春明门，吴卿掩涕为一言。
汝归江海足浩荡，我拥冠佩徒婵媛。
予云明时不易得，公等致身须努力。
宫中圣人方宵衣，海内苍生亦孔亟。
况君沈敏多英风，前有文若后道冲。
从容造膝断几事，剖别一扫云雾空。
别来万里江南树，五度寄书秋已暮。
上言猛虎欲噬人，下言蝮蛇更当路。
两人念乱天下稀，汉家使者吴布衣。
近来启事大不道，目中久矣忘天威。
公卿立身太草草，远引超然苦不早。
乱臣贼子何时无，吾曹百年共相保。




明秋曲


楚江娟娟媚遥夕，玉雁金凫乱深碧。
红鲤拨剌丹枫飞，翠带神娥江上宅。
素波不动雕云前，银河啼鸟凉风天。
双桨美人向明镜，空光袭鬓相鲜妍。
绮楼照夜屏风曲，霜华欲洗芙蓉绿。
兰房白晓箫管停，罗帐辉辉弄寒玉。
幽梦沈吟欲待谁，天涂寥廓星参差。
须臾月堕香罗薄，杂英满栏人不知。




雨中过李子园亭


迩来交游何索莫，数月不登李生阁。
三日雷雨秋暗天，咫尺疑有蛟龙作。
张油忽踏西郊道，溪田漠漠丹枫落。
与尔一临池上楼，楼头云雾沧江流。
芙蓉已残尚哀媚，柳枝蒙茸黄欲浮。
新诗满笥一入手，欲乘黄鹄凌九州。
风雨千寻不可渡，还来醉舞珊瑚钩。
岂徒骚赋凌三楚，海内英雄亦相许。
时危往往长太息，夜半悲歌各私语。
天下模楷有元礼，不畏彊禦称仲举。
此言太奇岂可信，至今跼蹐如鼯鼠。
低昂百代无所屈，乡里小儿难共处。
不见君家故将军，飞扬跳荡何不群。
一朝家居正失势，霸陵小尉若不闻。
何况见辱市门吏，我家向说成安君。
男儿婵媛徒能文，何时奋策垂功勋。
岂能忽使枭鸾分，谁云富贵如浮云。




寄衣曲


吴蚕素丝丝入茧，吴姬手中金错剪。
可怜夜半银釭微，起对明月缝征衣。
停针添线不能语，手量心揣徒依稀。
飞霜万里阳关路，胡雁平沙杂征戍。
巧将沈水透红绵，香到君边君莫误。
知君素爱芙蓉花，织成并蒂当胸斜。
边庭年少多轻薄，酒酣莫使他人誇。
昨夜交河方合战，官家敕使如飞电。
蜀锦万疋金麒麟，殷红照耀军中见。
归来绣带五文章，此衣不御无辉光。
愿君还妾妾自藏，见之不觉泪沾裳。




华山刘鍊师欲刻道德经于老君洞口属予书一章并赠以诗


道人本住毛女峰，十年常对青芙蓉。
胡为翻然历尘世，手携瓢笠辞苍龙。
岳阳阴崖洞壑古，琼笈琅函闭风雨。
玄文欲勒五千言，海内书家亦无数。
东山首列韩蒲州，抚宁魏国诸公侯（道人尝称此数公）。
朝贵姓名满襟袖，碑版共照华山秋。
玄元皇帝昔度关，金支翠盖云斑斑。
岳莲窈窕秀千载，杳然紫气何时还。
君家茂陵尝好道，灵坛秘宇张云山。
此事不资富贵力，脱屣万乘难追攀。
刘鍊师，能好奇，口称关西全盛时。
青柯高峰入云汉，遥望泾渭何平夷。
旧京宫阙遍烟雾，秦川如绣常若斯。
八百年来王气歇，即今盗贼纷流离。
刘鍊师，弗妄语，汝归结庐最深处。
或骑虎豹随精灵，仙人掌中舞玉女。
他时礼岳寻草堂，饭我黄精与白苣。




十月


其一

十月惨淡云不开，回风捲叶凌江来，一鹰掣臂群鸿哀。
怪尔飞扬亦逞意，与客傞俄登古台。

其二

长安豪华非吾土，城阙眈眈多猛虎，去冬寂寞江之浦。
今年上书复不报，鹙鸧哀叫风吹雨。

其三

风高日出万里霜，锦衣壮士铁裲裆，长弓大箭开苍茫。
曹家兄弟亦不恶，呼鹰纵犬神扬扬。




赠河中韩别驾（相国介弟也）


韩侯磊落意态奇，少年走笔腾龙螭。
王谢子弟不可见，袁杨门阀能相追。
大剑高冠走燕赵，十年上书徒绕绕。
已曾通籍贤良徵，颇觉风流卿相少。
勉强折腰州郡间，怀章执板低朱颜。
自言五十昏宦毕，飘然高卧中条山。
君家门第联台阁，紫绶朱轮照城郭。
骠骑常称第五名，安道犹誇家弟乐。
赋诗结客华筵开，秋深桑落盈金罍。
有时独骑款段马，閒看黄河塞外来。




仲冬十二日湖上方暖夜二鼓呼小艇循两堤并南山环湖而归抵岸则鸡三唱矣同游者为彭燕又张幼青诸君


吴天冬夜无风烟，寒湖千顷月可怜。
群峰黯霭眉黛老，一泓睡醒明镜前。
山馆沈沈遥暗碧，呼艇乘流竟安适。
袅窕空濛恣所如，清光白露凭虚客。
四坐无言酒不辞，灯移岸转穿云石。
已惊凫雁起寒洲，岂有鱼龙动深宅。
此时滟潋月正明，长庚舒芒云汉横。
高林灯火南屏寺，戍楼鼓角钱塘城。
夜久天深静莫测，星辰历落随人行。
花港柳堤皆寂寞，水远山长动魂魄。
鄂君湖上影融融，帝女湘中飞绰绰。
二客酣歌如有神，烛龙已驾排银阁。
城乌咿喔栖寒枝，人生哀乐各有期。
何年不见越溪女，携手西陵明月时。




甲戌除夕


男儿致身须棨戟，何事纵横弄文籍。
十载常为徒步人，去年犹作长安客。
长安景物宜春风，御沟冰薄光瀜瀜。
西苑蒲萄轻雾里，南宫杨柳晓烟中。
此夜银虬杂鼍鼓，酒酣星宿罗门户。
千官已贺凤凰城，吾辈犹看鸲鹆舞。
炙牛点酪冰盘陈，是时颇忆江南春。
比来高卧谷水上，寂寥岁月空嶙峋。
读书射猎徒为尔，何况饭牛还牧豕。
惟应与客乘轻舟，单衫红袖春江水。




早春初晴


今朝春态剧可怜，轻云窈窕来风前。
绣阁梅花堕绿玉，牙床枕角开红绵。
宿雨犹含兰叶紫，已多陌上繁华子。
可能齐出凤楼人，同时走马莺声里。
茂陵才人独焚香，鱼笺丽锦成文章。
空有蛾眉闭深院，不若盈盈娇路旁。




阳春歌（和舒章）


东风习习垂杨里，芳草如云吹不起。
双鬟拾翠斗红妆，群鸟衔花过绿水。
日照青楼午梦长，凤钗自落黄金床。
桃枝柳枝入明镜，临窗极望心茫茫。
陌头年少多惆怅，遥见妆楼一相向。
苑墙寂寞乳鸠啼，帘外春光空万状。




樱桃篇


美人晓帐开红霞，山楼阁道春风斜。
绿水初摇杨柳叶，石屏时拂樱桃花。
淡滟笼烟寒白日，柔条丛萼相交加。
有时飞入玉窗里，春梦方长人不起。
芳草閒庭蝶正黄，琼甃小院兰犹紫。
茫茫珠露剪轻红，装成自掷湘文水。
棠梨宫中日暖时，龙旗凤辇纷流离。
低枝隐映入纤手，时亲蝉鬓无人知。
赪玉盘承红靺鞨，翔麟飞鞚行参差。
即今寂寞香云度，堕粉摇英春草路。
丽魄应悲夜雨天，幽人愁倚东风树。
珊瑚磊落几时多，恐有流莺含已暮。




春日风雨浃旬


城南十日雨，阶下生青苔。
梅花湿如雾，东风吹不开。
落红满江曲，蒿蓝春水绿。
黄莺醒尚啼，白鹭飞还浴。
幽雨沈沈丽景残，浮云入坐罗衣寒。
翠竹迷离日欲暮，孤亭黯霭凭栏干。
芳草风流寒食路，无限青骢杨柳树。
遥望海棠红满枝，可怜难向前溪渡。




观杨龙友射歌


平原杲杲日正中，微风昼动旌旗红。
良家少年好身手，一一欲堕双飞鸿。
杨侯起弯三石弓，周旋閒雅神融融。
徐抽夏服已不见，九枝中处皆相同。
电扫星流轻一掷，看罢千人皆辟易。
侯也今为儒者师，生平自许文章伯。
长鎗大箭古来有，羞与诸生弄文籍。
秘枕无人阅素书，绛帐有时留剑客。
自言本系出黔阳，少小飞腾势莫当。
锦衣绣带紫骝马，左驰右射开苍茫。
蛮家女儿笑不止，夜郎酋长惊如狂。
皆言三十佩侯印，天南掌大难翱翔。
自此纵横十馀载，渐向中原交吾辈。
年年献策不见收，几回欲击珊瑚碎。
慷慨聊从侠少游，滑稽戏作师儒态。
时从小队出城南，悲歌不禁雄心在。
邺西弓马事已非，蓝田射猎今应再。
君家儿郎亦太奇，终军贾谊能同时。
大儿矫捷不可羁，手持繁弱东西驰。
小儿神貌殊可喜，开弓跃马来迟迟。
海内风尘今若此，英雄叹息徒相视。
可怜儿戏棘门军，忍使神州尽蛇豕。
安得借君大羽箭，北扫王庭南越巂。
楼船将军安足比，功名又在君家矣。




伟南筑居远郊鲜入城市近闻其事释氏甚谨作诗问之


顾生奕奕神如玉，忽然筑室清江曲。
床头经卷锦带红，门外渔舟芳草绿。
夏云纵横白日閒，恣心缓步何时还。
岂是幼安默辽海，不然光禄栖东山。
自从沈冥耽幽趣，城中故人隔烟雾。
室迩空嗟正渺然，惆怅尘容几回顾。
更闻理外事无心，披襟解带相追寻。
玄言不数卫叔宝，讲议时誇支道林。
比来万事皆不有，何故赋诗满人口。
室中未免周颙妻，座上曾无阮家酒。
昔时有意怀苍生，高言慷慨谈澄清。
我求千户不可得，羡君大志何峥嵘。




苑马行（安定二苑马为贼所掠也）


君不见陇山南望朝那地，牧苑连绵二十四。
大泽香泉浅更流，平坡丰草寒犹翠。
使者常因索骏来，番人几岁龙驹至。
漫说如云天厩同，锦带青丝三万骑。
常闻汉将欲诛胡，悲鸣飒飒风云际。
自贼之反繇三秦，泾原渭北多烟尘。
潼关楚塞日摇荡，飘然西至如无人。
突入同川长乐监，纷纷坐夺真麒麟。
圉人牧师不敢动，飞腾倏忽稳称身。
龙种东来应辟易，误逐豺狼轻一掷。
印毛尚带官马字，矫首犹思惠养泽。
征西幕府旗暗天，六监骅骝顾相惜。
何时乘夜走官军，明年春草咸阳陌。




立秋后一日题采莲图


渌水芙蓉塘，青丝木兰楫。
谁人解荡舟，湘妃与江妾。
夜来秋气澄天河，越溪新添三尺波。
倒泻生绡倾不足，碧空宛转双青娥。
今朝轻风拂未动，昨宵已似闻清歌。
杂港繁花日初吐，红裳濛濛隔雾雨。
桡边属玉不肯飞，翠翘时落横塘浦。
图中美人剧可怜，年年玉貌莲花鲜。
花残女伴各散去，有时独立秋风前。
何得铅粉一朝尽，空光白露寒婵娟。
我家五湖东百里，红霞满江吹不起。
素舸云中月堕时，枉渚香风出兰芷。
借问莫愁能共载，可便移家入画里。




秋夜


秋云偃蹇明双扉，城头击柝风吹衣。
倚袖顾影灯欲灭，四隅切切虫声微。
碧梧当黄不相待，风禽高唳横天归。
云端月明向人堕，娟娟玉露凝清晖。
阶前细草泣幽丽，落英霜叶相因依。
青娥迢遥隔河汉，孤鸿为尔东南飞。




代州行


云中飞将久不作，代州岁岁胡尘恶。
去年虏兵骄未归，渔阳突骑何萧索。
今年雁门箭满眼，更守三关备京洛。
汉军大呼斩一级，捷书夜奏麒麟阁。
金罂酒多不肯饮，上马红颜飞绰绰。
吾闻匈奴兵，西接白龙堆。
此行欲窥汉强弱，先分别部从中来。
小队已令饱飏去，犁庭绝漠何人哉。
不知英雄在草泽，时危往往成奇才。
安得一见卫与霍，携手同上单于台。




乙亥除夕


忆昔儿童问除夕，百子屏风坐相索。
西邻羯鼓正参差，小苑梅花强攀摘。
华年一去不可留，依旧春风过东陌。
每作寻常一布衣，坐看衰乱无长策。
今年惆怅倍莫当，俯仰萧条心内伤。
亲交赋怆陆内史，知己人无虞仲翔。
桃根渺渺江波隔，金瓠茫茫原草长。
人生忘情苦不早，羲皇以来迹如扫。
惟有旂常照千载，不尔文章亦难老。
峥嵘盛年能几时，努力荣名以为宝。
不见古人吐握忙，今人日月何草草。




寒食行


江城桃李月，春风花乱飞。
空濛度寒食，红翠展芳菲。
郊原漠漠涵平绿，柳云如梦金塘曲。
远林宿雨压棠梨，水底明霞浮属玉。
开帘悄望悉不眠，流莺已落朱栏前。
天际青葱障白日，迷离偃蹇摇苍烟。
此时美人横绣阁，幽怨鸣筝看花药。
碧玉新妆倦复松，丹珠小帐香逾薄。
鞦韆弱影斗垂杨，轻飔飘荡吹红裳。
墙外紫骝骄不去，回头拾得金凤凰。




寿李若鹤年丈舒章尊人也


玄元皇帝乘云还，仙根散漫留人间。
太原真人已寂寞，陇西才子犹追攀。
几叶公为庙廊器，登朝十载不得意。
万言伏阙难公卿，一语论兵忤骠骑。
贵人矜大难与谋，公亦归卧横云秋。
凿泉小壑通蛟馆，筑室层岩问玉楼。
春风摇荡烟霞路，轻衫画舫无朝暮。
卢女能弹偕隐歌，客儿自写山居赋。
即今五月岳降期，芙蓉菖歜花发池。
已图戴胜屏六曲，复见凤凰蜡九枝。
令子结交满东海，意气纵横擅文采。
坐中有客如邹枚，年年与尔铭畏垒。




送李舒章省试之金陵


陇西李生气莫当，心雄志大神扬扬。
数年屏居谷水上，三十始登京尹堂。
忆昔乡里八九人，同时恣意成文章。
海内声名忝陈李，伊予弱翮难雁行。
叹君深沈庙廊器，霜锷辉辉未尝试。
风劲高鶱识皂雕，时危下坂须良骥。
男儿何必早致身，正复难忘天下事。
天子常思度外人，公卿最厌澄清志。
送君西上心悄然，旧京云树秋风前。
淮壖烟露白荒草，鄂渚旌旗红照天。
古来往往徒步士，一朝得策称高贤。
不须置酒新亭座，惆怅中原烽火边。




送宋辕文应试金陵


月明素舸微风起，香草江云一千里。
花簟连心卧楚烟，轻罗半臂凉秋水。
少年才子正芳菲，凤胶麟角世应希。
幼敏能誇刘孝绰，诗篇不减谢玄晖。
君行几日秦淮渡，画舫盈盈杂烟雨。
玉树常沈废井前，朱楼更起寒塘路。
操笔飞英纵所如，六季文章体更疏。
已成希逸东封颂，复上元长北伐书。
长干女儿思一见，竞写新诗自矜眩。
莫听清溪宛转歌，夺君手中白团扇。




丙子九日雨中同客宴集邻汝楼


其一

雨冥冥，云浮浮，青枫黄梧相对愁。
胡雁南飞日以急，落木千里伤哉秋。
众芳满眼不忍醉，萧条日月徒离忧。
古来异人亦公等，昔何智勇今无谋。
方见燕雀笑黄鹄，安能乘风凌九州。
深山大泽有神物，金堂玉阙皆庸流。
饮君酒，登君楼。
十年所遇多故物，岁云暮矣安所求。
坐中有客善长叹，与尔击筑弹蒯缑，赠尔明月双吴钩。

其二

去年九日登胥台，澄江组练云徘徊。
皖城烽火夜不息，艅艎万艘从东来。
今年九日醉乡里，菊蕊茱房满堂是。
传闻虏骑尚云屯，官军自断瀛洲水。
回首桥山清路尘，画戟罘罳射胡矢。
呜呼祸乱谁所为，此曹饱食安能知。
欲往从之阻云雾，可怜寂寞英雄姿。
空馀一身常矫矫，何日风尘济时了。
置酒当令飨万人，登高应见中原小。
桓家博徒非吾事，龙山宾客古来少。




计偕之役尚木先行歌以送之


孟冬十月天高凉，黄云动地山苍苍。
离哉鸿雁满川泽，送君先驱游帝乡。
帝乡宫殿三十六，中有双阙金凤凰。
圣人垂衣想廉李，公卿缓带歌虞唐。
今年胡雏射汉月，豺狼饮马长城窟。
桑乾洪波吹血腥，太行山前多白骨。
辽西健儿相顾盼，手弯雕弧嘿不发。
自古时危须异人，千官饱饭何时歇。
叹君冲鍊智有馀，心雄意广神舒徐。
小年纵横任裘马，长来折节耽诗书。
即今共推管乐辈，有时相看还嘻嘘。
人生有才应自秘，忍视王路常崎岖。
劝君揽辔长安道，华阳之馆空文藻。
无论射策开金门，但得乘时写怀抱。
海东黠胡不足摧，山南群盗岂难扫。
我亦追随来玉京，把酒燕市人峥嵘。
海内豪贤若胶漆，长驱远驾千里行。
澄清天下属吾等，君当请剑予请缨。




南海子


京城以南三海子，元人旧时校猎场。
我朝因之讲武事，周垣百里中苍茫。
清泉缭绕草深细，高台突兀云飞扬。
惟闻兔走复鹿触，妖狐特立如人长。
武皇翻然匹马出，四家子弟奔腾至。
锦衣自臂海东青，红妆齐上飞黄骑。
大者截熊小献豜，毛羽纷纷风满地。
百年老麋亲射得，金牌尚带永乐字。
三军大飨按鹰台，围坐敕教无谢赐。
即今主上忧时艰，游畋不复开天颜。
皂雕已放韩卢死，苑墙离离白日閒。
何况国家禁樵采，北抵居庸西尽山。
广成弃地既相假，上林果实复见颁。
高柔谏草可焚却，扬雄赋就难追攀。
九成格气怀夷蛮，郊有乐兽名般般。




观石鼓歌


七雄纷纷赴秦火，三代法物皆流离。
商戈夏鼎仅摹画，轩皇苍颉空尔为。
此石千载字不灭，黯澹错落星文垂。
左拿右攫盘龙螭，鹓雏交啄琅玕枝。
尘黄藓碧雷雨破，形奇句仄精灵知。
虽遭剥蚀见大雅，霜枯石割蛟蜃皮。
周王神圣起中叶，北逐猃狁南平夷。
诸侯大会岐山下，申甫方召相追随。
旌旗如云暗山谷，搏熊殪兕东西驰。
执圭载弁受朝贺，从官拜上铭功辞。
臣籀稽首勒此鼓，刻琢金石何淋漓。
变幻参差驾虫鸟，岂徒儿子观邕斯。
赤鸟已灰黑帝起，陈仓丰草交嵚欹。
元和文人善歌咏，大观帝者能好奇。
几罹兵厄神所护，留此圣代彰威仪。
成均峨峨庙奕奕，谁其坐者我孔师。
上列典谟映奎壁，下陈磊落辉尾箕。
诸生捃摭示诡博，腐儒浅陋徒惊疑。
天球赤刀不可见，周官礼乐恒在兹。
我行释菜谒宣圣，徙倚松柏窥檐榱。
摩挲十鼓三叹息，摹拓数纸当宗彝。
我皇今日中兴主，歌鸿仰汉常嗟咨。
前岁临雍访治道，亲见此碣同穹碑。
延招奇俊整天纽，当令海内无疮痍。
已观王会画白鹿，复闻嵩华生神芝。
小臣载拜颂明德，敢继常武登声诗。




皂雕行


燕山之北辽海东，朔云昼暗冰崖通。
皂雕竦翼胡沙中，飘飖万里凌天风。
大如车轮飞唳空，壮士仰面弯雕弓。
猎师罗网来榛丛，一时掩捕何其工。
依人谁见正驯伏，食肉岂必无英雄。
侯家锦石高台上，独立凝思迥相向。
铁爪金眸终日閒，丰姿紧疾神清壮。
意气常令天地宽，愁心每识风云状。
王孙夜猎平原田，双马载之高比肩。
赤霄杳冥忽不见，有时下击低苍天。
修蛇十丈竟饱坼，黄羊野豕止一拳。
草枯不屑下狐兔，空中何得容鹰鹯。
故乡茫茫只咫尺，一举翻然轻六翮。
呜呼，此禽本是胡中客，非我族类终难役。




哀属国


黑风东吹海水僵，胡儿十万如云翔。
平壤城头乌喔喔，橐驼满野尘飞扬。
李氏君臣哭庙走，马蹄冻折相扶将。
可怜江华不能到，锦衣王子悲彷徨。
烽烟澒洞忘南北，层冰浩浩胡兵亟。
七宝之鞭断不行，斗大一城聊偃息。
四面军声夜合围，援师数道无颜色。
高鼻番儿入坐中，鲜人阅书泪沾臆。
但见须臾席捲归，其中事秘那堪忆。
神皇昔日威九垓，二十万众沧溟开。
鲸鲵一扫等秋箨，铭功勒石何崔巍。
此邦倚汉与天等，一朝都邑生蒿莱。
虽然都邑生蒿莱，回首尚望天兵来。




高梁桥行（偕夏彝仲、钱仲驭游赋）


西直门西春景殊，长堤十里多欢娱。
玉泉东来清澈肤，欲流不流止踌蹰。
殷红溪草寒菰蒲，咫尺已自忘江湖。
平原高风吹麦穗，柳烟翠暗张云衢。
内家矜束红罗襦，从风婀娜扬流苏。
遨游千骑谁最都，小侯戚里官金吾。
就中数骑弯雕弧，黄门意气无时无。
昔从期门学刺虎，新分龙节领降胡。
当天一笑坠六翮，眼前已失青骊驹。
且登高台立斯须，畿甸千里开神图。
夏子名誉闻东吴，钱郎相门真凤雏。
一朝弹冠事天子，长缨何计摧□□。
矫首北望嗟崎岖，诸陵烟树神所扶。




游郑戚畹园亭


帝城西北春如霞，朱门昼静常飞花。
二松亭亭引深翠，老槐屈曲随风斜。
药栏藤架犹惊目，文窗稍暗无丝竹。
主人罕出宾客稀，依然燕子巢君屋。
昔时椒房势灼天，黄金狗马相蝉联。
沁水已传新辟墅，鄠杜方闻更赐田。
即今花木不足道，县官犹给水衡钱。
三十年来似飞电，牵牛自照长生殿。
回首当时折槛人，谏草沈沈弃深院。
显皇燕翼真神灵，鸿鹄高飞绝青冥。
瑶瑟殷勤倚歌舞，太阿手握端朝廷。
此园寂寞自何日，几度定陵陵草青。




寄郢中郑澹石座师


我思郑夫子，远在汉江边。
素衣娟娟吹白云，郢歌激楚兰台前。
自此以南更千里，洞庭落木摇苍烟。
二妃虚无寒翠钿，灵均祀鬼弹红弦。
至今秋深风雨外，有人夜抱芙蓉眠。
我今在何许，缥缈群帝乡。
开瑶阙，启玉堂。
飘华盖，翳凤凰。
王母粲然回一笑，云霞满殿皆芬芳。
手持谪藉示上帝，欲追岁星归大荒。
女娲已往倾西北，借汝五色成文章。
上天亦荡荡，下天亦茫茫。
何来一仙伯，发短而心长。
自云帝弄臣，口吹云雾移阴阳，靊霳屏翳尝相将。
人生江海足娱乐，何必定游日月旁。
郑夫子，无迫蹙。
楚酉山，吴林屋，其中有书伫深谷。
纪事都在人皇前，唐虞以还皆碌碌。
不知理乱心无忧，日披一卷教麋鹿。
此事若成莫问天，扼腕燕市何足贤，荆歌高筑徒茫然。




孙新斋同年索诗寿其母龚太孺人聊成短章兼述今昔之游也


去年腊月风大寒，江淮千里无波澜。
我随估舟发扬子，湖水冻立连旌竿。
孙郎家居邵伯埭，门前画舫兼雕鞍。
偶然识面遂痛饮，鼓吹间发传盘餐。
自云贤母甚明达，令子结纳多交欢。
汝客满堂尽长者，仗剑莫歌行路难。
今春射策南薰殿，御厨法酒陪恩宴。
夜听西清下玉箫，朝闻东省催银箭。
嗟我淹留卧茂陵，羡君驷马归淮甸。
锦衣绣带登高堂，寿母称言莫矜炫。
家庆虽隆日月长，国恩未假风云便。
斯言圣善世所希，遥进新辞佐春宴。
甓社湖中明月珠，烛龙不夜常相见。




袁临侯先生督学山右为御史奏下狱晋人伏阙称冤状者数百人适御史以他事逮天子命转公一官备兵武昌郡余作诗送之


袁公直节海内闻，论文三载高河汾。
官厨烟冷太行雪，讲坛树拂中条云。
天子已虚九卿席，群公荐奏何纷纭。
谁其绣衣来绰绰，昔为神羊今宋鹊。
更化青蝇飞集人，梁狱黄尘白日薄。
父老伏阙讼延寿，诸生脂车迎孟博。
须臾回光烛不难，谗者下吏公拜官。
谗言可为不可为，一朝天定徒悲欢。
近来海内多拂郁，借公此事皆弹冠。
山南汉北屯豺虎，鄂渚殷殷动鼙鼓。
君王大度拔槛车，公其击节临江浒。
不须秋月啸高楼，早晚飞书慰明主。
君不见魏尚张敞从赦来，功名磊落真奇才。




咏吴骏公太史邸中丁香花


幽栏晓凭红霞卷，薇帐东风吹梦浅。
龙绡六幅障明妆，紫玉婵娟不堪剪。
高枝历乱摇轻烟，含愁愿堕佳人前。
结成鸾带同心字，凝香夜煖云鬟边。
宫漏沈沈铃索偃，夹城飞花白日晚。
流莺自解惜芳菲，相将衔入宜春苑。




秋月篇


明月起天隅，轻云飞汉水。
初映朱门十二楼，俄通紫塞三千里。
海上琼蟾浴已过，天边玉蓂叶还多。
瑟瑟清风吹桂魄，沈沈碧落委金波。
金波桂魄知何处，兰叶莲房满香露。
乌鹊桥成湿不飞，鸳鸯瓦冻光难度。
绮阁才分半榻辉，玉阶渐吐中庭树。
此日长安重狭斜，青丝联骑晚相誇。
置酒先过魏其宅，徵歌还到富平家。
第宅连云藏宿燕，楼台如镜起惊鸦。
公子争骑五花马，美人偏坐六萌车。
只有班姬经岁别，九秋纨扇西风发。
长信阶前黄叶翻，层城宫里玄蝉歇。
屈戍霜浓门半开，辘轳水冷声频咽。
漫下晶帘薄似云，愁悬夜蛤光如月。
城南少妇玉为床，可怜夫婿在辽阳。
黄龙暮色沙无数，白雁秋来字几行。
将军昨夜闻平虏，都尉今朝又护羌。
玄菟城边方入梦，胭脂山下更回肠。
愿学浮云生羽翼，愿逐流星走南北。
吹笳万里尽边声，捣素三年迷雪色。
织成文锦思纵横，裁得流黄泪沾臆。
铠前香烬玉炉寒，窗外乌啼金剪湿。
玉炉金剪夜漫漫，白草黄榆接汉关。
红颜朔气经时落，青冢寒云竟不还。
筚篥凄清秋愈紧，琵琶哀怨夜双弹。
独忆汉宫人寂寞，那堪胡地斗阑干。
与君心期展欢燕，朝朝暮暮常相见。
定远弓弯太白高，徐（一作卢）家镜破纤阿转。
空熨衣香白玉堂，空填宝饰黄金钿。
纤手愁翻银甲长，青蛾敛坐冰绡卷。
银甲冰绡枕簟愁，低昂织女汉西流。
天上风光终不夜，人间离别惯经秋。
虚传灵药长生术，不见澄辉每夕留。
只有今宵满三五，清光应是共（一作到）凉州。




长相思


美人昔在春风前，娇花欲语含轻烟。
欢倚细腰欹绣枕，愁凭素手送哀弦。
美人今在秋风里，碧云迢迢隔江水。
写尽红霞不肯传，紫鳞亦妒婵娟子。
劝君莫向梦中行，海天崎岖最不平。
纵使乘风到玉京，琼楼群仙口语轻。
别时馀香在君袖，香若有情尚依旧。
但令君心识故人，绮窗何必常相守。




当垆曲


迢迢芳草长安路，千里飞花绕春树。
紫骝烁电追东风，却望朱楼骄一顾。
胡姬绮绣凤凰纹，酒浓如雾人如云。
玉鞭隔座为君取，金碗银瓶手内分。
白日衔山向何处，红罗香满不须去。
春宵苦短君莫愁，此树乌啼天未曙。




乌夜啼


边城早闭乌欲栖，朔风吹角行人迷。
此时无镫掩罗幔，珊瑚钩落敲银蒜。
子夜月明莫更啼，梦到金微路将半。




上巳行


春堤十里晓云生，春江一曲暮潮平。
红兰绿芷遥相对，油壁青骢次第行。
洛水桥边闭春殿，碧山翠霭回芳甸。
陌上绮罗人若云，城隅桃李花如霰。
少年跃马珊瑚鞭，道逢落花骄不前。
已教步障围烟雾，更取东风送管弦。
垂柳无人临古渡，娟娟独立寒塘路。
公子空贻芍药花，佳人自爱樱桃树。
又有青楼大道旁，楼中红粉不成妆。
万里黄龙谁出戍，三年紫燕独归梁。
晚下珠帘垂玉箸，尽日凝眸芳草处。
无限雕鞍逐艳阳，谁识郎从此中去。




悲济南


北风萧萧历下城，千楼万雉何峥嵘。
城头老兵独击柝，宫中美人双弹筝。
吹角鸣笳来大野，橐驼喂食宫门下。
珠帘玉槛芙蓉池，杂沓黄昏饮胡马。
朱邸诸王宫锦袍，玉颜隆准填蓬蒿。
血污清泉流不得，白乌暮噪苍狐嗥。
红粉青蛾今在否，黄尘昼暗穹庐高。
琵琶一声汉家曲，梁父不见心徒劳。
春来东望长太息，更闻此语泪沾臆。
旗仗旌旄何处寻，满城风雨生荆棘。
天子方隆鲁卫恩，诸姬岂尽藩维职。
海岱愁云黯淡间，应使皇情更凄恻。




檀州乐


檀州使宅夜开宴，伎乐纷纭拟天馔。
帘垂红锦附氍毹，蜡和沈香焚甲煎。
猩唇熊白不知名，碧玉黄金满深院。
谁其坐者中贵人，盘龙织绮稳称身。
赐炙传呼动千骑，上寿逡巡来九宾。
渔阳老将邯郸儿，竞前呢呢谁最亲。
皆言禁中出颇牧，指挥万里无烟尘。
山头嵯峨烽火绝，此时胡雏窥汉月。
明驼快马凌风雪，帐前健儿沙中血，回首华堂灯未灭。




东皋草堂歌


东皋草堂者，给谏瞿稼轩先生别墅也。丙子冬，奸民奉权贵意讦钱少宗伯及先生下狱，赖上明圣，越数月而事得大白。我友吴骏公太史作《东皋草堂歌》以记之。时予方庐居，骏公以前歌见寄，因为属和，辞虽不工，而悲喜之情均矣。
虞山岩水飞不息，虞山先生高卧日。
黄门从此亦拂衣，东皋平田二顷微。
翳然林木草堂静，单衣白帽娱金徽。
高谈王霸神清竦，江风猎猎水云动。
当时有口每借人，公业倾家非自奉。
应是清流同调多，岂关失职交相重。
江湖何与中书堂，当门厌尔多芬芳。
田鼢久欲更廷辨，朱并居然来上章。
十年放逐念京雒，可怜入国双锒铛。
岂惟松桂无颜色，长安城中烟雾塞。
金吾吏向閤门归，告密人从丞相揖。
但令深文一狱成，何难钩党千家及。
君王神圣挥太阿，此曹深计空蹉跎。
左掖门边十步地，那知一往如流波。
旧疾虽痊留不得，七月秋风下潞河。
道旁小儿戟手骂，掩耳莫听吴人歌。
大街陈尸谁氏子，相公杀汝可奈何。
呜呼，男儿全身良不易，自称骑虎终难事。
可怜数载黄扉人，未识千秋青史字。
何如草堂突兀山之阳，七桧偃蹇云苍茫，飞觞乐圣凌沧浪。
吾闻槛车开一匡，胥靡霖雨兴殷商。
生平报国殊未央，草堂何得常徜徉。




万卷楼歌为王子彦赋


王郎风雅静者流，百城高拥何所求。
坐中半倾名下士，携我独登万卷楼。
武库森然见经史，刘家七略安足比。
过江文献在琅琊，岂独簪缨长淮水。
文苑相传盛肃皇，尔祖尚书与奉常。
东吴二美气无敌，中原鞭弭先翱翔。
当年此楼人倜傥，矫首千秋共欣赏。
论文欲抗两京间，把酒时呼五湖长。
五十年来事已非，文藻风流尚堪想。
我为王郎倾百杯，凤雏骥子皆奇才。
邗沟芙蓉既寂寞，济南白雪成蒿莱。
惊君才致多英特，满堂宾客皆颜色。
代兴寥寥知者谁，俯仰此楼三叹息。




春日行游城南作


东风摇荡吹红楼，楼上人游南陌头。
云暖烟轻春脉脉，极浦心伤芳草碧。
小径桃花开夜阑，欲卷朝霞照行客。
荒园昼闭莺自歌，飞花满林人奈何。
一生常为艳阳苦，几夜能留明月多。
此时玉窗掩烟雾，踯躅三回杨柳路。
何处愁心堪赠人，尽日焚香待春暮。




二月十五夜


轻舟绿浦扬春衣，晚来风急花乱飞。
月轮欲上烟霏霏，高楼遥望明镫微。
小港长杨弄薄晖，横波清浅人夜归。
美人无语垂罗帏，欲眠不眠抚金徽。
抚金徽，情何已。
象床绣被红若云，六尺银屏漏沈水。
春梦惊回风雨多，揽衣起坐玉窗里。




东郊即事同谢禔玄宋辕文


春风未踏东郊道，才到东郊见花好。
布席偏当桃李蹊，莫放落花沾细草。
与君薄暮登高台，平川十里春云开。
朱楼倒影荡落日，黄莺紫燕先徘徊。




蜀山行


君不见蜀山巀嶪侵青天，悬崖栈阁相绵连。
猿鸟欲度心茫然，下有江水出没鸣潺湲。
阳平将吏皆晏眠，烟尘惨澹通秦川，褒斜骆谷如风旋。
此等岂有五丁力，攀林越涧无中坚。
但传长吏弃印绶，更闻大将亡旗旃。
西南谁人司锁钥，坐拥雄兵守剑阁。
贼师已渡枕席上，翻遣材官救城郭。
呜呼，益州本沃野，中有锦官城。
楼台十万春鸣筝，美人濯锦江水明。
三月三日渠口平，千里粳稻万宝成。
即今岷峨气萧索，豺狼塞路无人耕。
瞿塘东，阆山北。
其中富贵华阳国，前有子阳后李特。
可怜此辈皆庸奴，谁人为抽金仆姑。
扫清井络民赐租，勒铭绝巘消雄图。




送杨伯祥还豫章


阊门雪花飞十日，津头树折江波立。
美人扁舟玉袖寒，饮我百杯壮颜色。
自言清时方罢官，西去翻然拂钓竿。
香炉春阴松桧薄，浔阳月黑蛟龙蟠。
雷雨冥冥来窈窕，蕙绸罗带山之端。
忆昔胡儿满畿甸，燕山吹沙暗河县。
君也发愤上封事，夜半宣呼紫宸殿。
匹马自逐渔阳儿，晨驰赵壁如飞电。
邯郸城南昼草檄，滹沱河旁夜传箭。
王师二月尽驱胡，三十六军随羽扇。
吁嗟我谋适不用，坐使胡兵穿塞便。
男儿不愿生封侯，但愿当世无百忧。
眼中不见谗谄士，杖藜饱饭何所求。
西望空濛数千里，北流浩浩章江水。
君归读书云壑里，托迹何须混鹿豕。
逃名未免公辅望，端居尚负苍生耻。
异日徵书下傅岩，应有三篇献天子。




题杨龙友仿襄阳云山卷歌


巨灵驱却剡中山，移将烟雾留人寰。
满堂云气动虚壁，流湍隐见声潺湲。
昨夜有人山中还，拂筇便欲相追攀。
但见千山万山湿不尽，杳冥迷离白日间。
龙眠山人腕欲脱，襄阳漫士天机活。
神姿出尘自潇洒，笔底空濛见雄阔。
自称气韵跨千古，俗格讵使荆关夺。
泗水沈沦五百秋，云山满眼无人收。
杨郎盘礴神远游，欹袖挥洒天为愁。
森然欲呼鬼神出，玄猿青兕中淹留。
米家横挂殊矜惜，新展吴绫百馀尺（米画不过三尺，今作长图）。
阴洞虚无松桧长，深岩窈窕龙蛇坼。
茅屋高寒少行迹，出门浩浩云涛积。
中有人兮歌白石，此处云林安在哉，年年绢素生苍苔。
天姥峰头丹欲就，若耶溪边花正开。
珊瑚为杖玉为屐，携手与君归去来。




平原有怀颜鲁公


渔阳突骑从东来，河朔百城皆昼开。
平原孤垒独岳立，逆徒为之久徘徊。
清河少年亦奇士，义声一日遍九垓。
呜呼，此地胡尘飞不息，高牙大纛无颜色。
君不见颜家太守未知名，开元天子不相识。




寄密云赵匡谷中丞


潮河川南尘漠漠，墙子岭头夜吹角。
檀州健儿逞一战，杀气昏腾满幽朔。
赵公司马尚书郎，虬髯猿臂气莫当。
尔时玉几临明光，召来论事声激昂。
飙然一骑遍三协，归来未卸铁裲裆。
至尊色喜催赏赐，鸦翎宝钞内锦装。
高牙大纛卢龙幕，悉护诸军九关钥。
平原公子本雄豪，金城老将多方略。
倚剑长看古北云，移兵欲断黄崖壑。
佽飞白日捉生归，小队黄昏射雕约。
秦家筑塞古应稀，汉家和亲事已非。
昔日长缨怀壮志，此时白羽公当挥。
春风运转亡胡月，马毛如猬胶弦折。
黄金罗绮百橐驼，回首红妆尽呜咽。
可教万骑轻兵掣，骨都当户翻然灭。
男儿封侯岂奇绝，当使风烟靖辽碣。
忆昔射策游皇都，周旋豫章诸大夫。
坐中袁侯与杨子（袁宪副临侯、杨太史伯祥），共公轰饮常欢呼。
袁侯方平汉南贼，杨子独身取单于。
况有开府佩虎符，社稷颇赖群公扶。
伊予踯躅愁江湖，何时麟阁分画图。




赠孙硕肤职方


昔日武皇八骏云飞扬，吴楚逆气缠豫章，孙许之节争三光。
姚江流庆独绵邈，四世七叶何辉煌，前有平韦后袁杨。
孙郎夭矫庙廊器，神姿豁达惊人意。
曩时偕我游金门，慷慨激昂尝论事。
崇文街上月中行，净业寺前花下醉。
水曹自弄秣陵云，缄书几度加餐字。
渔阳九月风萧条，胡尘昼暗桑乾桥。
画沙借箸古来少，长鎗大箭徒逍遥。
据鞍飞檄问九塞，携灯草奏通云霄。
可怜万马长城窟，锐头奚奴射汉月。
太行绵绵野火青，黄河茫茫春草没。
天子宵衣念胡羯，秘计深谋向谁发。
子房帏幄不专将，博阳案边能仓卒。
知君春殿晓鸣珂，谈笑风烟静九河。
我歌江汉继周雅，汝称召祖鸣雕戈。




秋雨过真娘墓


阖闾城西风雨秋，真娘墓前松柏愁。
满川烟草阴虫路，古岸枫林丹鸟度。
昔时罗绮娇春风，横塘十里桃花红。
美人自比越溪女，上客曾赋吴王宫。
玉颜销落霜华早，荒原常对胥台草。
千年有客私自怜，暮雨冥冥舟不前。




咏严先生钓台


真人亲破昆阳垒，二十八宿平天纪。
濯龙冠盖盛如云，一星自落沧江水。
青齐大泽春茫茫，东都使者何辉煌，入君之宫登君床。
但可相从故人饮，安能刺足天子旁。
羊裘不肯脱，长歌出汉关。
手携梅家女，筑室桐君山。
轻缗欲抽五色茧，长竿拟琢青琅玕。
富春崔巍连碧落，绣壁苍崖倚山阁。
松阴寂寂寒女萝，乳窦涓涓芳杜若。
石潭时出金鲤鱼，祠下横飞双白鹤。
行人往往奠椒醑，越巫如花舞帘幕。
君不见洛阳云台高插天，邓冯耿寇俱寒烟。




秋风行示伟南视玄


昨日大风今未休，黑云冥冥吹梧楸。
秦王望海海不见，伍胥白浪如山丘。
山斋小庭足花石，碧松丹桂当轩幽。
茂陵萧瑟对红袖，寒江历落披羊裘。
古人憔悴不足道，抱膝长吟何所求。
朱雁葳蕤莫南去，渚宫烧断沧江秋。
洞庭巴陵色惨澹，湘君日暮空淹留。
巫阳云雨行不得，片片欲落瞿塘流。
谁能掉臂剡中去，我欲从之采烟雾。
石梁倒挂双飞龙，桐柏仙人引归路。
振衣海色拂青霞，高卧霜天看锦树。
瑶草金芝太古坛，长往君当生羽翰。
遥望云峰七十二，美人玉佩行珊珊。




赠孙克咸


孙郎历落天下才，龙文手握双玫瑰。
自言三卷授黄石，谈兵说剑如风雷。
时与少年四五辈，呼鹰走马登高台。
春风初绿长干草，白门柳花飞满道。
红妆落日醉轻霞，影写清淮金騕袅。
酒酣拔剑为我歌，结交贤豪苦不早。
鄂渚风烟乱素秋，千帆斗舰上荆州。
上客重题鹦鹉赋，书佐还陪明月楼。
数行能折虎牙将，一言叱咤龙额侯。
叹息我谋适不用，归来仍典骕骦裘。
钱塘八月与君遇，慷慨犹存肝胆露。
明河欲堕西泠桥，疏钟半暝南屏树。
十年衰乱难重陈，把酒相看泪如雨。
皓齿青蛾委路尘，淮水长江尚东去。
君家哲兄多雄风，拥师十万镇云中。
今年逐虏来卢龙，天子赐宴明光宫。
何不拂君大羽箭，仰天一射天山空。
第五之名比骠骑，指挥万里平胡戎。
黄河鲤鱼红拨剌，长安故人素书至。
白波恶浪高于山，焚林触石知何意。
千古终无廉蔺徒，眼前惟见萧朱事。
轩冕甘为五鼎烹，壮士翻为二桃弃。
以之尘世难盘桓，掉头烟海空漫漫。
子学任公垂钓竿，予亦逢萌早挂冠。
天阴野旷龙蛇蛰，云高日薄鸿雁寒。
此行倘把浮丘袖，翠羽金支扫石坛。




酬吴次尾


昔年遇子金陵陌，锦衣吹荡杨花白。
玉缸溶溶春夜长，当轩系马倾行客。
石城翠蛾西曲娘，清歌一声江水碧。
别来落魄吴楚间，饭牛屠狗俱无颜。
鄂渚章台气萧瑟，旌旗东接匡庐山。
安东仗剑尚慷慨，夷门挟策终抱关。
为予东来探禹穴，寒飙烈烈凌霜雪。
班荆野岸旁无人，布席明湖风景切。
雄谈逸思横九霄，痛饮酣歌更呜咽。
自言海内兵未休，且将游说东诸侯。
十年结交尽湖海，猛士如云不见收。
牙璋虎节满天下，谁能好士知英流。
珠玉锦绣不足论，异策奇谋何所求。
龙渊出匣星文古，鸊鹈膏作华阴土。
繇来安攘发明王，莫学纵横事盟主。
弯弓一矢下天狼，欲堕不堕欃枪光。
钩陈煌煌正四方，我与汝曹俱乐康。
更从北斗乞酒浆，缓步贡之白玉堂。




立春前三日寄舒章京师


燕京腊月骑马来，雪花初落轩辕台。
画屏温室花争发，仙掌龙楼云半开。
李郎彤管双碧玉，狐裘蒙茸褐惨绿。
朝并相如赋上林，暮学扬雄箴九牧。
腰间锦鞲绣蝥弧，插羽鸣鞭塞垣曲。
白檀城北草中醉，黄花戍西烽下宿。
西曲胡姬度紫骝，秃衿小袖弹箜篌。
长安宛若空窈窕，茂陵小妾徒淹留。
知君落魄咸阳陌，矫首金门迷咫尺。
万石丞相常闭关，嫖姚将军不揖客。
黄金台上柳初晴，白玉河边草复生。
倘忆故人能问讯，江南千里乱啼莺。




大梁行


悠悠芳草地，漠漠暮云平。
秋风千里道，遥望大梁城。
大梁豪华古无比，请说先从信陵始。
如姬卧内新窃符，晋鄙军前初散士。
十万雄兵金作羁，三千上客珠为履。
岂止邯郸赖解围，尝令函谷无坚垒。
归来甲第起歌钟，舞袖缤纷照夜红。
艳艳双娥低白日，沈沈醇酒对春风。
欢娱未终河汉没，丛桂芳兰几回歇。
朱邸亭台郁若云，青楼罗绮娇如月。
北里佳人锦罽靴，西园公子珊瑚玦。
金梁桥上月初明，汴水堤边柳下行。
羯鼓声高珠勒转，箜篌弹罢玉轮迎。
回鹘两行番地乐，梨园三部内家名。
桑田倏忽无人见，百年冠盖如飞电。
壁上旌旗掣晓霞，地中鼓角摇芳甸。
鹳雀还栖翔凤楼，鱼龙尽入飞云殿。
屠市曾无朱亥奇，夷门只有侯嬴贱。
繁台南去接平台，一望苍茫杀气开。
惟有贾生梁客恸，还应宋玉楚臣哀。






夜半走金华道中

三更骑马向婺州，马蹄半裂行未休。
风高月晕星欲落，草枯石细泉争流。
山深天寒龙应蛰，鴐鹅鸹鸧夜鸣急。
汝独何为中野立，山东豪吏人不识，终日低眉伺颜色。




落花篇


东风动地起，卷落春城霞。
已折灞桥柳，还吹杜曲花。
杜曲斜连上林苑，楼台烂漫当春晚。
一朝摇荡各东西，尽日飘零无近远。
皆道根株共一身，那知花叶不相亲。
难辞丽质随尘土，谁慕残红在锦茵。
回首繁华方此日，烟条露萼皆颜色。
流苏披影玉铃风，步障承阴金井汲。
百宝龙幡压角轻，五丝雀网连云密。
此时公子珊瑚鞭，平川缇幔启琼筵。
金犊迢遥林外度，银虬滴沥垆头眠。
舞燕啼莺未曾已，只有阳春不相俟。
炙就胭脂欲褪红，剪残罗绮看犹紫。
昨日宜春宫，今朝御沟水。
狂风无情落九天，不知飞入谁家里。
绰约春光能几时，倏忽浓阴绿满枝。
明岁花开更相对，今年花谢任相思。
不羡今年人正好，但愁明岁花将老。
百花不复怨东风，游人空自怜芳草。
高楼小女敛双蛾，垂帘不唱阳春歌。
三春白日如飞电，一代红颜奈若何。




辛巳七夕于役吴兴同辕文饮陆太守陈司李壬午元夜复在前席怅然有怀赋寄辕文


七月七日吴兴城，高楼百尺吹凤笙。
霅溪菱角绿于玉，洞庭鲤作金盘羹。
华星煌煌彩雾歇，碧月沈沈绛河没。
仰天清啸旁无人，据地酣歌心欲折。
狂客一醉春茫茫，今夕何夕登君堂。
火树轻烟乱花鸟，银镫积雪交辉光。
我今击鼓群击缶，屈卮更进乌程酒。
感旧频思京雒游，兴来且折江南柳。
秋月春花俱可怜，每逢佳节此留连。
人生少壮不易得，更莫暗掷东风前。




匡山吟寄灯岩子


荆扬之间南纪雄，五老吟笑天门东，堕地化作五芙蓉。
尧时谷口尚未通，伯禹南巡竟不封，敷浅琐琐何足崇。
至今秀压衡与霍，气逼牛斗回江风。
灯岩家居九江侧，读书时向山中立。
一朝作吏东海隅，治狱七年惟正直。
凤凰常被鸱枭疑，欧冶翻遭魍魉嫉。
甬东青蝇驱不去，欲向紫庭翳白日。
丰隆一扫万里空，去秽除残俱帝力。
岂惟白璧仍十袭，满座琳琅各颜色。
凄风烈烈江洋洋，素舸西归一断肠。
却望当年读书处，九节杖挂香炉旁。
云松昼结东林寺，海月夜吐浔阳江。
仙人骑鹿种瑶草，玉女跨凤斟天浆。
草堂终日对庐岳，萧然遂欲凌柴桑。
灯岩子，汝归山中寻旧师，绿萝袅袅红霞绚。
白社虽留青桂林，丹心应恋猗兰殿。
伏波将军终被谗，即墨大夫今始见。
握瑜怀瑾酬君恩，勒鼎铭钟人所羡。
君不见清江杨机部，独身逐虏猛如虎。
生平诵法黄叔度，雷公填填屏翳怒。
又不见娄东张西铭，万卷著书一草亭。
可怜身后犹被谤，我徒发愤歌采苓。
积羽挠椎何太酷，自古圣贤皆侧趗。
吉甫犹令伯奇冤，汉文不救长沙哭。
汝独何为保奇服，白玉为床金作屋。
安能久住康王谷，致君尧舜无碌碌。




刘户部九符谪理杭州与予雅相契也居无何以原官召还赋诗赠别


天下新知斗赫奕，多君赠缟如夙昔。
自古宦游苦不真，感君结绶同情亲。
安东侠客本豪迈，越州从事相追寻。
起舞何曾减越石，有酒每欲呼陈遵。
汉家此日军储促，召君还掌司农牍。
计相尚书领度支，户曹都尉名搜粟。
敖仓尘接建章秋，载笔郎官此运筹。
南省署中应见忆，西陵浦上不胜愁。




越中清明忆长安作


长安古道东风发，满城花艳阳春月。
绿波西苑接西湖，翠霭北山凝北阙。
垂杨夹水拂金堤，碧草平沙一望齐。
桥边朱鬣新调马，台上黄衫晚斗鸡。
侯家戚里争颜色，别墅连绵逼云日。
沁水园中香作尘，杜陵原上花如织。
帝城此日竞寻芳，珠箔银鞍炫道旁。
袖分鸭绿盘龙绣，鬓压鸦青堕马妆。
陌上相逢不相避，丽服红颜照天地。
赠来宝带结将离，拾得金钿萦翡翠。
此地豪华自古闻，繁弦急管书纷纷。
金张游侠车如水，李赵经过人似云。
少年结客五陵下，作吏羞称弃繻者。
忽念文园好著书，漫忆章台曾走马。
会稽山下若耶春，卧看桃李自相亲。
惟应细雨轻烟外，清江碧石浣纱人。




送家大母还松江至槜李感赋


我家门对吴江水，本将耕钓供甘旨。
十年漫逐幽并游，几度挟书谒天子。
遣来作吏东海滨，两见草绿山阴春。
朝持手版候铃下，暮策蹇卫随风尘。
我亲欲向家园去，画舫盈盈度江树。
未能偕隐问归期，犹得同行指归路。
槜李城南鸿雁飞，西水驿前风雨吹。
方知李令陈情是，深悔毛生捧檄非。




邯郸少年行


邯郸城中十万户，男能弯弓女能舞。
少年赤骥如风旋，青丝珠勒七宝鞭。
春云台下猎狐兔，落日楼头共管弦。
自道生平负奇策，长揖侯门为上客。
酬恩岂独却千金，报怨还能轻七尺。
君不见平原堂前坐欲倾，秦兵日夜下长平。
破敌仍须魏公子，退军终赖鲁先生。




雒阳女儿行


雒阳大道六萌车，绮户红墙指妾家。
舞席每移长信草，妆楼偏对上阳花。
上阳宫殿千门起，银榜金泥照天紫。
罗绮晴连伊阙云，笙歌夜落黄河水。
狂夫匹马酒如渑，阴郭骄奢各自矜。
陆浑山中曾射虎，天津桥上共呼鹰。
玉窗一唱相思曲，飞花乱点湘文绿。
芍药攀来不赠人，樱桃种得何年熟。
上东门外有啼乌，富贵豪华事已徂。
惟有北邙双蛱蝶，春风先自到蘼芜。




寄献石斋先生


其一

张禹朱游同日见，汉皇亲御承华殿。
抗论雷霆白日移，虎贲壮士皆惊疑。
啬夫利口得官爵，长孺直道将安归。
车如鸡栖马如狗，南行不系都亭柳。
大涤山头天目云，西真洞口馀杭酒。
谈笑无令管乐知，文章不落庖娲后。
遥闻虏渡桑乾河，恒山岱岳烟尘多。
不觉慷慨悲滂沱，安得猛士挥雕戈。
腰间弓剑三摩挲，伐鼓鏦金驱橐驼。
此时将军起婆娑，阁门随例朝鸣珂（指戊寅冬事也，时侍师于禹航）。

其二

烈风萧条吹百羽，朱凤葳蕤适南土。
罗毕如云不见天，秦人高歌楚人舞。
出门不向妻子辞，八尺银珰五色组。
虎须校尉红锦裘，峨舸大艑下江州。
蛟龙娟娟碧沙静，日月冥冥青枫秋。
赭衣墨帻安鱼服，予亦相逢淮水曲。
京华时事不足论，惨淡相看日弥促。
镰刃谁留门外兰，庖厨肯恕山中鹿。
可怜举世学浮沈，烛龙回照杳难寻。
苍茫不解时人意，慰藉还凭明主心。
我有短札置怀袖，安能一矢千黄金。
平生风义惭师友，陈蔡相从但鼓琴（庚辰秋，师被逮至淮南，予遇之）。

其三

阊阖门开翡翠城，凤凰十二相和鸣。
碧血一洒玉阶裂，惊雷急电何时平。
门生往往自引匿，故吏不复来通名。
贾彪奔走何侧趗，曹鸾上书翻桎梏（谓叶、涂诸公也）。
钩连几作甘陵部，相将同入黄门狱。
绯衣狱吏行生风，黄封小匣排当中。
更番榜掠不知数，但称汝罪如山崇。
小臣万死不足惜，圣德如天辉简策。
带血晨兴写孝经，和枷夜卧编周易。
爰书一旦出风尘，薄谴由来湘水滨。
万里同声颂明主，海内相看似古人（辛巳，师自诏狱得论戍）。

其四

祝融峰下巴陵水，芰裳荷盖千馀里。
朝随山鬼啼黄熊，暮逐江妃乘赤鲤。
屈平问天天不语，楚壁淋漓石文紫。
子规一声云欲裂，年年月下耕兰芷。
洞庭南去走辰阳，二酉茫茫多典章。
帝遣仙人读金简，青鸾白凤相翱翔。
丹砂聊作大官膳，石室真为太史藏。
虞帝南游湘水绿，苍梧绵连九疑麓。
骖乘曾无（一作闻）皋与夔，携手英皇倚修竹。
我欲束书上重华，玉女在旁不敢告。
宫中何人奏箫韶，为君起舞南薰曲（言戍酉阳也）。

其五

南箕堕地人不识，天子梦中见颜色。
岩花岩草几春秋，岩下胥靡侍君侧。
致君尧舜会有期，许身稷契非无术。
夫君八月上浔阳，彭湖朱雁云苍苍。
短衣白帽老江汉，寒风秋月连潇湘。
至尊夜坐南薰殿，甲帐沈沈罢深宴。
诏书飞渡巴陵湖，迁客旋归少阳院。
朝士相逢但相贺，凤至麟游岂足羡。
造膝之言不可明，纷纷论荐皆成名。
自是汉皇思故剑，此身今已属苍生（壬午之秋，天子召师还旧职）。




送王畹仲备兵韶州


五月南风梅子黄，清笳叠鼓发鸣榔。
郁孤台上双旌去，遥望海云连岭树。
诏书昨夜下咸京，虎符龙节许南征。
横海将军开壁候，日南太守奉车迎。
武溪深淫歌一曲，竹鸡哑哑桄榔木。
鲛人织绡海月明，蛮女洗花江水绿。
汉皇雄武任贤才，百粤风清铜柱开。
何用跕鸢问交趾，直看驯象入蓬莱。
岂止功成移大镇，干羽南归事虞舜。
独不见君家宰相王茂弘，始兴内史始兴公（韶州即始兴）。




石翁师召后以仲冬过越晤鸿宝先生却归漳南闰月闻虏师大入畿辅鸿宝先生募义旅入卫丙子之役石翁师首倡勤王旧勋不可忘也献诗志怀


永和三月大会来，山阴千载生莓苔。
先生一至江海动，岩花岭树双（一作空）徘徊。
幅巾筇杖渡江水，一日几成华阴市。
国风初闻吴季札，易象已示韩宣子。
倪公司马今三君，并坐一语开青旻。
镛钟鼍鼓相考击，天球大贝俱璘珣。
玺书恳恻隋蒲轮，师拜让表归七闽。
呼牛更耕莘野地，有钱莫买箕山春。
胡雏夜啸卢龙月，万马奔腾暗辽碣。
有诏尽徵天下兵，十道旌旗同日发。
倪公奋袂持长缨，一麾壮士皆从征。
长弓大箭穿贼垒，短衣疋马朝王京。
前年虏入雄州城，我师匣中双剑鸣。
毁家不满千金橐，结客能为万里行。
海内始知申大义，群胡亦自震先声。
此时风尘暗畿甸，至尊侧席明光殿。
弦高却敌未足奇，鲁连解围真可羡。
珊瑚作柄五丝缠，为师拂拭旧羽扇。
指麾天地无征战，柏梁高台侍君宴。




送倪鸿窦少司马学士赴召闻有虏警随率义旅勤王


明星白草长城下，穹庐夜布渔阳野。
高牙空闭汉家营，鸣鞭惟见胡儿马。
武皇按剑明光宫，羽书十道旌旗红。
六郡良家齐买辔，三河侠少尽从戎。
倪公诏徵不欲赴，闻警翻然衣跗䪒。
几年凤翮在文昌，此日龙韬开武库。
英谋亮节有威名，壮士纷纷都请行。
已向博徒招剧孟，复从门下得侯嬴。
鸦青绣裕围红玉，小队城南射堂绿。
羽扇时挥明月开，角弓初响边风肃。
豪猪作靴青兕裘，鸣笳叠鼓上幽州。
此去但凭司马法，直须痛饮月氏头。
岂止忠猷闻宇县，拊髀风云至尊羡。
纵使搴旗细柳军，何如借箸蓬莱殿。
愿公旦暮秉丝纶，澄清九域靖风尘。
采薇本自承天保，不数麒麟阁上人。




寄上京山郑师


我师昔立殿西头，龙渊欲拟安昌侯。
一朝忽失绛灌意，十载翻从屈宋游。
鄢郢城高风景切，鹿门野阴桑柘幽。
年年著书殊未止，吾道何须歌虎兕。
刘向七略简欲青，蔡邕九经石半紫。
网罗更尽三千年，上掩龙门追鲁史。
尔来祸乱真倥悤，中原万里旌旗红。
大梁公子逐流水，襄阳耆旧如飘风。
尤来大枪相间出，海内杀气缠衡嵩。
安陆卿云成紫盖，肃皇以来比丰沛。
轩辕神台不敢攀，康成德里人所赖。
春风落日显陵西，轻裘疋马衣冠会。
指日徵书下玉京，登车揽辔奏澄清。
岂得徘徊留白社，早知不免为苍生。
扫除天下必英俊，戡定变乱归忠贞。
予（一作龙）持刀笔趋公府，署事本州亦无补。
但愿时清兵革稀，束书牛角还农圃。
法言应自授侯芭，河汾（一作仲淹）门下惭房杜。




清明登越州门楼


高楼四望春风晓，落花已满江南道。
黛色横天照白云，碧川绕郭连芳草。
芳草湖分屏障中，千岩倒映金芙蓉。
尽日红妆明镜里，几处青山忆谢公。




古有所思行


紫云仙人归玉京，骖鸾谒帝游太清。
白榆历历琼楼明，九龙衔烛五凤鸣。
弄臣盘旋玉女笑，上帝一醉纷相迎。
双成宛转歌未阕，共工头触不周折。
璇室瑶台半已倾，杞国之人心欲绝。
银河倒泻沧溟波，五山鳌背高嵯峨。
方壶岱舆落海底，珊瑚沈绿生交柯。
乞得娲皇五色石，下土茫茫见深碧。
愿从北斗挹酒浆，九天无事觞霄客。




九日虎丘大风雨


吴阊门西风雨秋，泽鸨沙雁鸣河洲。
黑云夜卷亭皋木，片片飞过鸳鸯楼。
野夫吞声揽衣袂，惊雷掣电无时休。
忆昔良辰日潇洒，青翰之舟赭白马。
季伦宾客多英豪，谢家儿郎本妖冶。
迎将西曲茱萸女，共醉东邻杨柳下。
酒酣据地歌未央，繁英锦石金风凉。
红树萧萧鸟归急，青天漠漠神飞扬。
朅来朝市无遗迹，万事苍茫动魂魄。
昔日金闺彦，半作泉台客。
而我独何为，伤心对朝夕。
曜灵流光不相照，霜飞鬼哭乌头白。
君不见龙山置酒桓宣武，参佐风流映千古。
又不见宋公秉钺真奇才，横槊赋诗戏马台。
江左英雄安在哉，彭城南郡生蒿莱。
呜呜觱篥坎坎鼓，胡雏啸风浑脱舞。
黄昏骑马醉射生，有客相看泪如雨。




白日行


沧波深碧倒影红，羲和窈窕扶桑东。
九乌纷纷落何处，六龙万古当长空。
阳春欲没星出河，花影澹艳朱颜酡。
半照人间半地底，一去不还可奈何。
紫霞霭霭沈平陆，金支曈曈吐旸谷。
伐鼓撞钟天下闻，鸡鸣狗吠相争逐。
日车荒茫不可寻，夸父驰驱成邓林。
鲁阳壮士亦无补，独肯回翔留寸阴。
问尔何为成古今，朝朝暮暮愁人心。




前缓声歌


五行之山高插天，右割参墟左幽燕。
上有鸟道碍云雨，下有羊肠之险磴，挂骖侧足不能前。
葛罗绵幂翳白日，客子回车愁陌阡。
文命刊木徒茫然，愚谷之叟谁能迁。
草木惨淡真宰泣，灵夔罔两空自怜。
翩翩帝女号精卫，衔石西山毛羽敝。
黄鹄高飞不相助，阴火连波渺无际。
何为捧土塞孟津，浊浪惊涛愁杀人。
巨灵运斧华山摧，黄河拔地龙门开。
金牛西奔五丁死，褒斜剑阁通离堆。
安得秦王驱山铎，群峰连绵趋大壑。
鼋鼍作梁海种桑，万里康庄走寥廓。
海可枯，山可移。
胸中车轮转，泪下如悬丝。




登高丘而望远海


日观天门攀紫极，东望洪波净如拭。
扶桑晓拂金银台，凤舞鸾歌烟五色。
蓬莱宫中人不知，咸阳陌上长相忆。
璧去镐池狐火红，玺归轵道鱼灯黑。
莫愁徐福不还家，五百童女颜如花。
别向鱼龙起朝市，还将麟凤艺桑麻。
茫茫云海泛仙槎，刘项风尘未有涯。
翻怜黄绮无长策，空向商山老岁华。




杜鹃行


巫山窈窕青云端，葛藟蔓蔓春风寒。
幽泉潺湲叩哀玉，碧花飞落红锦湍。
鼪鼯腾烟乌啄木，江妃婵媛倚修竹。
荫松藉草香杜蘅，浩歌长啸伤春目。
杜宇一声裂石文，仰天啼血染白云。
荣柯芳树多变色，百鸟哀噪求其群。
莫将万事穷神理，雀蛤鸠鹰递悲喜。
当日金堂玉几人，羽毛摧剥空山里。
鱼凫鳖令几岁年，卧龙跃马俱茫然。
惟应携手阳台女，楚壁淋漓一问天。




怨诗行


九江倒影扬素波，洞庭微风鸣白鼍。
文狸赤鲤迎湘娥，翠竹泠泠蒙女萝。
重华一去不复还，愁云万古苍梧山。
五臣八恺竟谁在，空令帝子凋朱颜。
凋朱颜，堕绿水。
不见轩辕神鼎成，黄金如山映天紫。
日月光华阊阖开，飞龙半负婵娟子。
玉笙杳渺流雕云，升天入地皆随君。
小臣徒望青冥哭，天路茫茫竟不闻。




枯鱼过河泣


沧江老翁倚竿立，清晨举网白鱼入。
吴姬素手霜刃寒，锦鳞错落黄金盘。
盘中云气徒五色，须臾旨酒调椒兰。
魂魄飞沈隔河水，云是东溟赤龙子。
九江元龟亦被收，纷纷见梦谁为理。
胡僧咒海海欲枯，萧家大鸟来蓬壶。
珠宫贝阙尽倾倒，谁言可豢不可屠。
寄语群龙莫轻见，大泽深山任舒卷。
三春云雨出岱宗，青天为尔生雷电。




猛虎行


我欲乘鲤如琴高，长鲸凿齿横波涛。
我欲登山友麋鹿，猛虎啮人无贤豪。
黄茅苦竹连平麓，白项老乌啼古木。
云昏月淡客独行，凄风飒飒吹阴谷。
妖伥踯躅何太愚，常与寇仇为前驱。
道旁猎夫好身手，大黄夏服空踌躇。
泰山之阴非乐土，牛哀七日亦何苦。
咆哮不肯居山林，腾跃还来坐公府。
君不见汉帝誇胡猎火红，陇西飞将弯长弓。
陇西飞将何足雄，杨家自苦毛间虫（隋文帝语）。




易水歌


赵北燕南之古道，水流汤汤沙皓皓。
送君迢遥西入秦，天风萧条吹白草。
车骑衣冠满路旁，骊驹一唱心茫茫。
手持玉觞不能饮，羽声飒沓飞清霜。
白虹照天光未灭，七尺屏风袖将绝。
督亢图中不杀人，咸阳殿上空流血。
可怜六合归一家，美人钟鼓如云霞。
庆卿成尘渐离死，异日还逢博浪沙。




月夜游剑池作


客子常畏人，潜行采薇蕨。
中宵揽衣愁不眠，杖藜聊窥石上月。
夹道微茫古木平，四障苍崖起碧城。
幽岩一曲秋花明，露珠淅沥莎鸡鸣。
恍如澄波浸寒玉，白云片片吹蓬瀛。
石门绝壁攀星户，百尺清潭月当午。
藤萝尚翳太古文，金花空濛杂烟雨。
绳桥飞磴赤栏干，辘轳宛转素绠寒。
钟漏摇摇发水底，潜虬偃蹇生回澜。
白虎不来月皓皓，三千剑气沈埋早。
水犀长鬣已成尘，玉雁金凫空宿草。
五湖秋水光映天，楼台如梦夜如年。
离鸿别燕满天地，登高四顾心茫然。
安得东峰度笙鹤，挥手遂拍洪崖肩。
君不见馆娃宫里人如玉，艳舞娇歌欢未足。
金屏一笑花竞开，蝴蝶满园芳草绿。
此事风流照千古，只今惨淡空山曲。
伍相一怒涛连山，何不倾荡摇天关。
为我洗兵青海湾，还君花月开朱颜。
昔辞承明殿，沈冥事荒宴。
身披五铢衣，手持白团扇。
笑拥红妆歌采菱，参横斗转长相见。
群伧澒洞作风尘，绮阁雕栏愁杀人。
王珣宅畔无珠履，紫玉坟边绝锦茵。
朝隐短垣暮荒垄，避世墙东何足重。
作客应呼范蠡船，还家先掘顾荣冢。




平陵东


炎精中烬妖彗红，平陵松柏生秋风。
四十万人颂符命，巨君却在层城宫。
东郡太守建旗鼓，排山动地连关辅。
五威国将纷东驰，大诰金縢亦何补。
洿宫荐棘虽无成，天下始知称汉兵。
不逢时会岂失策，犹与宛雒开先声。
斗柄横斜渐台蹙，白水真人坐黄屋。
逢萌束帛卓茂封，义公碧血无人哭。
男儿何必上云台，千古徒悲两黄鹄。




陇头吟


陇坂迢遥天咫尺，陇树微茫映沙石。
陇头流水声潺湲，陇上明星照行客。
哀湍古道危陂陀，西入洮河东渭河。
夜发虎符屯枹罕，晨持龙节过朝那。
旌竿半压天山雪，百尺层冰马蹄折。
乱醮驼酥不醉人，三袭狐裘冷如铁。
莫说营平老种田，班生白首未归年。
羌笛纷纷花落尽，春风终不到祁连。




冰池篇


朔风吹落定昆池，一夜霜摧琼树枝。
初拟鲛人开缟练，还如龙阙起琉璃。
紫鳞黛甲苔文绿，属玉森寒花底宿。
冷气先侵云母屏，清光欲透黄金屋。
金屋云屏不觉寒，美人妆罢倚栏干。
玉梁倒影还栖鹤，石镜分光半舞弯。
仓琅屈戍葳蕤锁，月色盈庭香满坐。
龙脑重添五蕴汤，兰膏再续九微火。
别有深闺冷玉颜，可怜夫婿出阳关。
箧中独贮鸳鸯锦，塞上相思龙雀环。
皓皓层冰结瑶草，珊瑚冻折银瓶杳。
举网曾无双鲤鱼，寄书空忆三青鸟。
晓对金塘敛翠眉，纷纷红泪滴胭脂。
明年依旧成春水，流到君前君不知。




贫交行


群龙战野风云尽，攀鳞附翼常相引。
刘公本藉东海赀，周郎亦指临淮囷。
慷慨空馀一片心，经年落魄任浮沈。
纵横无计酬白璧，英雄缔构须黄金。
君不见绳枢蓬户轵深里，夷门老人贫莫比。
家无担石凌万夫，义重丘山轻一死。
结纳还论意气奇，感恩何用钱刀为。
古来争说原陵客，世上悠悠程卓儿。




怨歌行


商颜芝草不足采，首阳薇蕨方彫枯。
有酒惟应召屠狗，无米安敢轻侏儒。
青天欲没烛龙死，男儿失意无时无。
金镜珠囊尽倾倒，鸾文虎变今何愚。
天门迢遥不可扣，风云为我昏清昼。
沐日浴月久无人，击鼓投壶常邂逅。
归期未见白乌头，醉里时闻剪鹑首。
六鳌已吞龙伯钩，九闺空守开明兽。
问尔微物同尘埃，何为慷慨令心哀。
君不见丰碑初立琅琊台，东井联珠殊未来。
监门已受小吏责，恶少何识王孙才。
一朝腾骧势莫测，平齐下赵如风雷。
又不见威斗方持建章殿，四七之期龙又战。
牧羊陇漠（一作头）岂见奇，贩马渔阳何足羡。
开拓三巴最有名，遨游二帝追英彦。
但知势去作庸人，岂识时乎会当变。
昨夜天吹广莫风，海水冻立扶桑东。
倾河决溜哭无益，且将万事随飞蓬。
锦衣绣袷胡青骢，翠扇（一作眉）粉压（一作靥）桃花红。
牛背读书马上饮，冬春射猎南山中。




种柳篇


日月逝矣心飘遥，冰霜满眼风萧条。
野夫吞声披短褐，天寒野旷随渔樵。
终朝惨淡柴门下，有时拾橡还山椒。
手砍柳枝作柳树，何年送尔干青霄。
长安城外春风起，高梁桥头玉泉水。
万缕常垂绣毂旁，千条尽拂朱门里。
凤舸龙舟人似云，缇城锦幔山如绮。
当年种树属何人，岁岁看花常在此。
予时婉娈金门游，走马章台百不忧。
三枝戏折灵和殿，带露笼烟拂御沟。
黄鸾紫燕无消息，故国三年成古丘。
金茎玉树生秋草，桂苑兰台色如槁。
三户飘零仅寡妻，五陵游冶无年少。
长条短叶日悠悠，飞絮浮萍空渺渺。
比来屏迹北山阿，门外毵毵绿渐多。
彭泽漫能称傲吏（一作士），阳关无（一作何）处寄悲歌。
起看庭树一婆娑，叹息年华奈若何。
何日金城重见尔，攀枝流涕问山河。




岁晏仿子美同谷七歌


其一

西京遗老江南客，大泽行吟头欲白。
北风烈烈倾地维，岁晏天寒摧羽翮。
阳春白日不相照，剖心堕地无人惜。
呜呼一歌兮声彻云，仰视穹苍如不闻。

其二

短衣皂帽依荒草，卖饼吹箫杂佣保。
罔两相随不识人，豺狼塞道心如捣。
举世茫茫将愬谁，男儿捐生苦不早。
呜呼二歌兮血泪红，煌煌大明生白虹。

其三

欃枪下扫黄金台，率土攀号龙驭哀。
黄旗紫盖色黯淡，□阳之祸何痛哉。
赤墀侍臣惭戴履，媮生苟活同舆儓。
呜呼三歌兮反乎覆，女魃跳梁鬼夜哭。

其四

嗟我飘零悲孤根，早失怙恃称悯孙。
弃官未尽一日养，扶携奄忽伤旅魂。
柏涂槿原暗冰雪，泪枯宿莽心烦冤。
呜呼四歌兮动行路，朔风吹人白日暮。




其五


黑云隤颓南箕灭，钟陵碧染铜山血。
殉国何妨死都市，乌鸢蝼蚁何分别。
夏门秉锧是何人，安敢伸眉论名节。
呜呼五歌兮愁夜猿，九巫何处招君魂。

其六

琼琚缟带贻所欢，予为蕙兮子作兰。
黄舆欲裂九鼎没，彭咸浩浩湘水寒。
我独何为化萧艾，拊膺顿足摧心肝。
呜呼六歌兮歌哽咽，蛟龙流离海波竭。

其七

生平慷慨追贤豪，垂头屏气栖蓬蒿。
固知杀身良不易，报韩复楚心徒劳。
百年奄忽竟同尽，可怜七尺如鸿毛。
呜呼七歌兮歌不息，青天为我无颜色。




上元行


条风香雾启皇州，宝炬星桥直御沟。
霞敛纤阿升碧海，云开珠斗挂琼楼。
沈沈大道流金犊，隐隐周庐听玉虬。
戚里争誇丝步障，妖童多著紫绨裘。
锦屏绣幕遥相向，绿柳青槐夹道上。
芙蓉阙下已传餐，翡翠楼前初放仗。
火照千门散无衣，月明三市闻歌唱。
䌽缀金支白凤膏，光分芸阁青藜杖。
侠客腰间玉鹿轳，胡商坐上锦氍毹。
鸭绿木难衔凤觜，鸦青靺鞨藉龙须。
海人槎表星河路，汉帝池中烽火树。
五枝碧玉紫烟高，百宝流苏朱网护。
金凤双飞云母车，铜鸟不动相风斜。
琉璃自隔九微火，菡萏重开四照花。
玳瑁雕梁红萼小，茱萸黼帐丹萤晓。
绮罗成雾影徘徊，箫管流云声缥缈。
列邸开筵众乐分，诸郎休沐尽相闻。
连镳金市人如玉，试马铜街气入云。
期门新给张公子，騕袅常随霍冠军。
红罗陌上迎秦氏，绿帻阶前谒董君。
北里宜春矜此日，青娥缓夜开璇室。
玉钗曾挂楚臣冠，银甲工弹赵女瑟。
鹦鹉杯传微晕轻，蛟龙被解生香密。
明光百尺锦缠头，馥郁双花金屈膝。
此时汉主五云端，翠裘苍佩整和銮。
侍臣初下承华殿，天子亲祠太乙坛。
龙烛六鳌飞观阁，蚖灯九凤集琅玕。
广庭角抵陈三部，甲帐回翔舞七鞶。
昭容紫袖收金鸭，宫监花簪左貂压。
密燄千行画戟开，上樽百斛黄封押。
御厨仙液日纷驰，相府华筵拜赐时。
上宾独重楼君舌，家妓新传京兆眉。
睚眦不避诛翁伯，杯酒偏能杀魏其。
玄菟将军供鼲尾，朱鸢计吏上冰丝。
自谓千秋豪贵擅，谁知倏忽山河变。
咸阳金狄露生寒，洛邑（一作水）铜驼草中见。
毳帐犀批柳市游，酪浆服匿兰台宴。
火城夜静落三星，月殿春归叹（一作笑）双燕。
弃繻挟（一作仗）策走秦川，曾得君王顾盼怜。
东省旧臣青锁闼，西京遗事白头年。
相如漫作宜春赋，王粲空馀灞岸篇。
惟有青门种瓜叟，朝朝哭望五陵烟。




饮徐文在山亭


君家碧云里，彷佛玉山岑。
霁雪峨峨照春海，轻风袅袅吹芳林。
我携众宾意倾写，解衣岸帻青松下。
谢公虽少如花人，嵇生本是餐霞者。
锦榭青轩次第开，晴云缥缈出楼台。
千树飞花摇绮席，双峰积翠映行杯。
银烛沈沈饮君酒，爽气高谈惊户牖。
半酣长啸归去来，明月忽然满杨柳。
相约春深桃李时，与君花下重携手。




明妃篇①


① 范史《南匈奴传》：「昭君以良家子，选入掖庭，数岁不得见御，积忿悲怨，乃请掖庭令求行。」故本其意成篇。
绝代良家十五馀，掖庭待诏上椒除。
三春花落收金钥，五夜灯微望玉舆。
竟宁年中宾北国，诏选才人归绝域。
胡儿已失燕支山，汉家何惜倾城色。
明妃慷慨自请行，一代红颜一掷轻。
薄命不曾陪凤辇，娇姿还欲擅龙城。
诏赐临行建章宴，顾影徘徊光汉殿。
单于亲御六萌车，侍女犹遮九华扇。
一曲琵琶马上悲，紫台青海日凄其。
当年应悔轻相弃，深愧君王杀画师。













词



如梦令 本意


其一 本意

烟景霏微阴洞，堤上紫骝骄鞚。
贪看两鸳鸯，行过金鳌玉蝀。
如梦，如梦，花月十年情重。

其二 本意

绮阁沈沈烟重，倒映绿波风动。
悄立晓寒侵，依旧雕阑画栋。
如梦，如梦，玉树数声残弄。

其三 本意

天上仙裾无缝，环佩飘飖风送。
倚遍小栏干，咫尺烟迷云冻。
如梦，如梦，瀛海玉箫双凤。

其四 本意

醽醁宜春瑶瓮，门外青丝云拥。
今夜好思量，总教玉人珍重。
如梦，如梦，满地落红催送。
按：【邹祗谟评】前阕情婉而愉，后阕意深而怆，便知哀乐不同处。




如梦令　艳情


红烛逢迎何处，笑倚玉人私语。
莫上软金钩，留取水沉浓雾。
难去，难去，门外尺深花雨。




长相思　西湖雨中

黛眉收，翠鬟流。
压损芳波一段愁，愁时梦未休。

山浮浮，水悠悠。
欲问行云何处留，有人天际头。




点绛唇　春日风雨有感

满眼韶华，东风惯是吹红去。
几番烟雾，只有花难护。

梦里相思，故国王孙路。
春无主，杜鹃啼处，泪染胭脂雨。
评注（点击查看或隐藏评注）




点绛唇

帘捲垂杨，东风罗带吹芳径。
月华初映，人影阑干并。

又怯空房，花下双鬟等。
青灯冷，碧纱烟静，半晌愁难定。




点绛唇　闺情

惜别经年，玉阶冷落人消瘦。
海棠春昼，漫倚雕阑久。

愁拂银床，泪湿双红袖。
灯残后，梦回巫岫，淡月疏帘透。




浣溪沙　闺情

龙脑金炉试宝奁，虾须银蒜挂珠帘，莫将心事上眉尖。

斗草文无知独胜，弹棋粉石好重拈，一钩红影月纤纤（当归，一名文无）。




浣溪沙　杨花

百尺章台撩乱吹，重重帘幕弄春晖，怜他飘泊奈他飞。

淡日滚残花影下，软风吹送玉楼西，天涯心事少人知。
按：【王士禛评】不著形相，咏物神境。




浣溪沙　五更

半枕轻寒泪暗流，愁时如梦梦时愁，角声初到小红楼。

风动残灯摇绣幕，花笼微月淡帘钩，陡然旧恨上心头。
按：【王士禛评】本色当行。




菩萨鬘　春晓

玉人袅袅东风急，半晴半雨胭脂湿。
芳草衬凌波，杏花红粉多。

起来慵独坐，又拥寒衾卧。
金雀带幽兰，香云覆远山。




菩萨鬘　春雨

廉纤暗锁金塘曲，声声滴碎平芜绿。
无语欲摧红，断肠芳草中。

几分消梦影，数点胭脂冷。
何处望春归，空林莺暮啼。






诉衷情　春游

小桃枝下试罗裳，蝶粉斗遗香。
玉轮碾平芳草，半面恼红妆。

风乍煖，日初长，袅垂杨。
一双舞燕，万点飞花，满地斜阳。
按：【王士禛评】弇州谓清真能作景语，不能作情语。至大樽而情景相生，令人有后来之叹。




丑奴儿令　春潮

红霞绿芷烟波急，欲问西洲。
莫寄东游，千里清江一线愁。

落花乱点湘文皱，昨暮琼楼，今日兰舟，为送多情晓夜流。




谒金门　五月雨

莺啼处，摇荡一天疏雨。
极目平芜人尽去，断红明碧树。

费得垆烟无数，只有轻寒难度。
忽见西楼花影露，弄晴催薄暮。
按：【邹祗谟评】缥缈澹宕，全见用笔之妙。




清平乐　春绣

绣帘花散，难与东风算。
拈得金针丝又乱，尚剩檀心一半。

几回黛蹙双蛾，斜添红缕微波。
閒看燕泥欲堕，柳绵吹满轻罗。
按：【王士禛评】此从瑶台金屋中阅历得来，非漫作者。




更漏子　春闺

愁眉晓，明妆夜，多为海棠欲谢。
纱腮下，绣床间，沈吟花信寒。

残红泻，馀香惹，撩乱日长时也。
人寂寂，意茫茫，凭他双燕忙。
按：整理自《古今图书集成》闺媛总部




忆秦娥　杨花

春漠漠，香云吹断红文幕。
红文幕，一帘残梦，任他飘泊。

轻狂无奈东风恶，蜂黄蝶粉同零落。
同零落，满池萍水，夕阳楼阁。
按：【邹祗谟评】情景并入三昧，此譬之画家神品，不应于句字求之。




画堂春　春闺

艳阳深染杏花梢，晓妆初注樱桃。
满堂春思捲红绡，昨夜春消。

拾翠绿云斜亸，斗棋红子閒敲。
无边芳草玉骢骄，人去迢遥。




画堂春　雨中杏花

轻阴池馆水平桥，一番弄雨花梢。
微寒著处不胜娇，此际魂销。

忆昔青门堤外，粉香零乱朝朝。
玉颜寂寞淡红飘，无那春宵。
按：【王士禛评】嫣然欲绝。




望仙楼　夜宿大蒸西庄

满阶珠露溢啼痕，閒坐空庭凄绝。
今夜鹃声偏咽，红透花枝血。

自惭虺尹匡持，回首山河残缺。
灯烬乍明还灭，肠断谁堪说。




醉桃源　题画

朱阑清影下帘时，泠泠修竹低。
满园空翠拂人衣，流莺无限啼。

莲叶小，荇花齐，雨馀双燕归。
红泉一带过桥西，香销午梦微。
按：【邹祗谟评】秦黄佳处，有句可摘。大樽觉无句可摘，总由天才神逸，不许他人掎摭也。




山花子　春恨

杨柳迷离晓雾中，杏花零落五更钟。
寂寂景阳宫外月，照残红。

蝶化䌽衣金缕尽，虫衔画粉玉楼空。
惟有无情双燕子，舞东风。




山花子

静掩珠帘透麝兰，黄昏池阁翠眉残。
叶上数声梅子雨，损红颜。

小扇风微云鬓乱，薄罗香衬玉肌寒。
折得一枝新浴后，意阑珊。
按：【王士禛评】柔情俊语，自淮海、漱玉组织而出。




桃源忆故人　南楼雨暮

小楼极望连平楚，帘捲一帆南浦。
试问晚风吹去，狼籍春何处。

相思此路无从数，毕竟天涯几许。
莫听娇莺私语，怨尽梨花雨。




眼儿媚

袅袅东风软玉屏，閒摘护花铃。
自薰罗袖，独寻绣线，懒与丁宁。

无端午梦逡巡起，春事已飘零。
只愁又见，柳绵乱落，燕语星星。




柳梢青　春望

绣岭平川，汉家故垒，一抹苍烟。
陌上香尘，楼前红烛，依旧金钿。

十年梦断婵娟，回首处、离愁万千。
绿柳新蒲，昏鸦春雁，芳草连天。
按：【王士禛评】绣岭宫前，乐游原上，不胜开元盛日之思。




武陵春　闺怨

看尽雕梁双燕子，倦倚绿云松。
抛却閒愁入梦中，一半剩眉峰。

强蹙凌波寻蝶路，金缕罥芳丛。
杜宇声声和泪红，洒不遍，落花风。




少年游　春情

满庭清露浸花明，携手月中行。
玉枕寒深，冰绡香浅，无计与多情。

奈他先滴离时泪，禁得梦难成。
半晌欢娱，几分憔悴，重叠到三更。
按：【邹祗谟评】词不极情者，未能臻妙如此。朦胧宕折，应称独绝。




惜分飞　咏柳

池上轻阴莺暗度，啼破淡黄烟雾。
一种愁难诉，不禁著意东风处。

千缕青青青半吐，染就满溪花露。
多是三春误，常教断送行人路。




醉花阴　艳情

绣幕屏山红影对，两点愁眉黛。
消息又黄昏，立遍苍苔，赚得心儿悔。

一缕博山庭院内，人在秋千背。
夜久落春星，几阵东风，残月梨花碎。
按：整理自《古今图书集成》闺媛总部




醉红妆　咏萤

空庭星露暗香消，冷荧荧，烟外飘。
一帘凉影点清宵，明还灭，弄花梢。

多情飞上翠云翘，倩他照，晚妆娇。
更喜玉纤轻拂下，偏不见，落红绡。






探春令　上元雨

寒梅香断满帘风，庭院春无主。
火微红，明灭纱窗里，知有玉人低语。

年时花月相逢处，隔小桥几许。
想今宵、独剔银灯和泪，多了黄昏雨。




探春令　游丝

碧天拖逗懒悠悠，长短寻无处。
为多情，绕遍閒庭院，牵不住，花飞去。

匆匆烟景催芳树，一缕萦朝暮。
可春心、断也何曾断了，荡尽人间路。




南柯子　春月

淡淡花梢去，融融翠影流。
碧天无际迥含愁，留得一庭清露上帘钩。

花软飞红定，烟深惨绿收。
为谁相送海西头，应有玉箫吹断凤凰楼。
按：【邹祗谟评】如此咏月，那数珠斗烂斑、银河清浅也。




望远行　人日

晓日深沈画阁眠，银剪閒开半圆。
小屏风上又新年，绮罗香衬落金钿。

思往事，恨绵绵。
怕说梅妆柳烟。
裁成华胜寄谁边，一春常是泪花前。




浪淘沙　感旧

清浅木兰舟，春思悠悠。
暮云凝碧旧妆楼。
当日画堂红蜡下，戏与藏钩。

何处问重游，好景难留。
谁家花月惹人愁。
总有笙歌如梦也，别样风流。
按：【顾琦坊评】《湘真词》皆申、酉以后作，故令人如读《长门》篇，幽房为之掩涕。




浪淘沙　春恨

阁外晓云生，烟草初醒。
一番风雨一番晴。
几度销魂还未了，又是清明。

不嫁惜娉婷，特地飘零。
落花春梦两无凭。
满眼离愁留不住，断送多情。




双调望江南　感旧

思往事，花月正朦胧。
玉燕风斜云鬓上，金猊香烬绣屏中，半醉倚轻红。

何限恨，消息更悠悠。
弱柳三眠春梦杳，远山一角晓眉愁。
无计问东流。
按：【王士禛评】神韵天然，风味不尽，如瑶台仙子独立却扇时。




南乡子　春闺

罗袂晓寒侵，寂寂飞花雨外深。
草色萋迷郎去路，沉沉，一带浮云断碧岑。

无限暗伤心，粉冷香销憎锦衾。
湿透海棠浑欲睡，阴阴，枝上啼红恐不禁。




南乡子

花发小屏山，冻彻胭脂暮倚阑。
添得金炉人意懒，云鬟，为整犀梳玉手寒。

尽日对红颜，画阁深深半掩关。
冰雪满天何去也，眉弯，两脸春风莫放残。




南乡子　春寒

小院雨初残，一半春风绣幕间。
强向玉楼花下走，珊珊，飞雪轻狂点翠鬟。

淡月满阑干，添上罗衣扣几番。
今夜西楼寒欲透，红颜，黛色平分冻两山。




木兰花令　寒食

愁杀匆匆春去早，又恨恹恹春未了。
罗袜痕轻映落花，玉轮碾处眠芳草。

当日香尘归后杳，独立斜阳人自老。
不须此地怨东风，天涯何处销魂少。




虞美人　有感

夭桃红杏春将半，总被东风换。
王孙芳草路微茫，只有青山依旧、对斜阳。

绮罗如在无人到，明月空相照。
梦中楼阁水湛湛，撇下一天星露满（一作在）江南。
按：【李葵生评】意在题外。




虞美人　立春

玉楼昨夜冰壶泻，又是春来也。
韶光不与昔年同，只有花枝依旧爱东风。

沉沉芳信初添绣，尚拥馀香透。
今宵喜短减相思，奈我多愁偏向日长时。




虞美人

枝头残雪馀寒透，人影花阴瘦。
红妆悄立暗消魂，镇日相看无语又黄昏。

香云黯淡疏更歇，惯伴纤纤月。
冰心寂寞恐难禁，早被晓风零乱又春深。




虞美人　咏镜

碧阑囊锦妆台晓，泠泠相对早。
剪来方尺小清波，容得许多憔悴暗消磨。

海棠一夜轻红倦，何事教重见。
数行珠泪倩他流，莫道无情却会替人愁。




醉落魄　春闺风雨

春楼绣甸，韶光一半无人见。
海棠梦断前春怨，几处垂杨，不耐东风捲。

飞花狼籍深深院，满帘寒雨炉烟篆。
黄昏相对残灯面，听彻三更，玉枕欹将半。




醉落魄　春闺风雨

花娇玉煖，镜台晓拂双蛾展。
一天风雨青楼断，斜倚栏干，帘幕重重掩。

红酥轻点樱桃浅，碧纱半挂芙蓉捲。
真珠细滴金杯软。
几曲屏山，镇日飘香篆。




踏莎行　春寒

墙柳黄深，庭兰红吐，东风著意催寒去。
回廊寂寂绣帘垂，残梅落尽青苔路。

绮阁焚香，閒阶微步，罗衣料峭啼莺暮。
几番冰雪待春来，春来又是愁人处。




踏莎行　春寒闺恨

锦幔销香，翠屏生雨，妆成漫倚纱窗住。
一双青雀到空庭，梅花自落无人处。

回首天涯，归期又误，罗衣不耐东风舞。
垂杨枝上月华生，可怜独上银床去。




踏莎行　寄书

无限心苗，鸾笺半截，写成亲衬胸前折。
临行检点泪痕多，重题小字三声咽。

两地魂销，一分难说，也须暗里思清切。
归来认取断肠人，开缄应见红文灭。






小重山　忆旧

晓日重檐挂玉钩，凤凰台上客，忆同游。
笙歌如梦倚无愁，长江水，偏是爱东流。

荒草思悠悠，空花飞不尽，覆芳洲。
临春非复旧妆楼。
楼头月，波上对扬州。
按：【胡允瑗评】先生词悽恻徘徊，可方李后主感旧诸作，然以彼之流泪洗面，视先生之洒血埋魂，犹应颜赭。




唐多令　寒食（时闻先朝陵寝，有不忍言者）

碧草带芳林，寒塘涨水深。
五更风雨断遥岑。
雨下飞花花上泪，吹不去，两难禁。

双缕绣盘金，平沙油壁侵。
宫人斜外柳阴阴。
回首西陵松柏路，肠断也，结同心。




蝶恋花　春闺

紫燕香泥归画栋，捲上帘钩，杨柳笼烟重。
窗外晓莺啼一弄，飞花只有东风送。

锦瑟瑶琴都不动，倦倚栏干，白日耽幽梦。
金鸭微温红袖拥，芙蓉半掩鞋头凤。
按：【胡允瑗评】似懒似闷，毕竟不可言传，乃其厚处。




蝶恋花　春晓

才与五更春梦别，半醒帘栊，偷照人清切。
检点凤鞋交半折，泪痕落镜红明灭。

枝上流莺啼不绝，故脱馀绵，忍耐寒时节。
慵把玉钗轻绾结，恁移花影窗前没。




蝶恋花

袅袅花阴罗袜软，无限芳心，初与春消遣。
小试娇莺才半啭，海棠枝上东风浅。

一段行云何处剪，掩过雕阑，送影湘裙展。
隔著乱红人去远，画楼今夜珠帘捲。




蝶恋花 　除夕舒章以此词见寄因秉烛和之

金屋珠楼都遍了，试问东风，著意知多少。
一种艳阳浑欲扫，飞烟浅破丁香小。

初放柳条明月晓，为写相思，学绣鸳鸯鸟。
莫说轻红何处好，催人连夜伤春早。




蝶恋花　春日

雨外黄昏花外晓，催得流年，有恨何时了。
燕子乍来春渐老，乱红相对愁眉扫。

午梦阑珊归梦杳，醒后思量，蹋遍閒庭草。
几度东风人意恼，深深院落芳心小。




蝶恋花　落叶和舒章

金井雕栏蛩语歇，独上空阶，簌簌惊罗袜。
满院西风人影绝，乱鸦啼断寒枝月。

今夜霜花楼外滑，一曲屏山，遮过灯明灭。
几阵纱窗声不歇，梦中又到愁时节。




临江仙　小春

西风料峭黄花暮，斜阳一角红楼。
罗衣添得又还休。
银蝉寒指甲，宝鸭暖藏钩。

忽忆软金杯自捧，重移残烛淹留。
于今玉漏漫悠悠。
不知千里梦，无奈五更愁。
按：整理自《古今图书集成》孟冬部




苏幕遮　清明

冷风尖，清梦杳。
柳荡花飞，总为愁颠倒。
钩较断肠无一了。
细雨连天，排演黄昏早。
绣原长，青冢小。
重问幽泉，可照红裳晓。
地下伤春应不老，香魂依旧娇芳草。




苏幕遮

晚妆新，罗带绕。
才到黄昏，付与愁多少。
支尽泪痕天不晓。
得傍香云，夜夜金钗小。
绣帏深，银烛杳。
残月疏更，有梦何时了。
一角无情装叠早，连宵枉惹多情恼。




渔家傲　春暮

九十韶光如梦短，染红搓绿随深浅。
赚得那人肠欲断。
全不管，数声啼鴂风前散。

倚遍玉楼无计款，问春此去谁为伴。
明岁芳菲依旧满。
君莫算，未来先怕难消遣。




青玉案　春暮

青楼恼乱杨花起，能几日，东风里。
回首三春浑欲悔。
落红如梦，芳郊似海，只有情无底。

华年一掷随流水，留不住，人千里。
此际断肠谁可比。
离筵催散，小窗惜别，泪眼栏干倚。




青玉案　春思

海棠枝上流莺啭，试小立，春风面。
细草凌波红一线。
碧云凝照，绿杨零乱，重锁深深院。

甘蕉翠滴当心捲，遍写相思空自遣。
归去枕函曾梦见。
一天星月，满庭风露，吹落梨花片。




天仙子　春夜

十二画屏围楚岫，一缕水沈携满袖。
小桃纤甲印流霞，听玉漏。
人归后，两点横波微晕透。

豆蔻梢头春尚瘦，云腻煖金灯下溜。
镜台斜背解罗衣，芙蓉绣。
丁香扣，宝袜酥温红影皱。




天仙子　春恨

古道棠梨寒恻恻，子规满路东风湿。
留连好景为谁愁，归潮急。
暮云碧，和雨和晴人不识。

北望音书迷故国，一江春水无消息。
强将此恨问花枝，嫣红积。
莺如织，我泪未弹花泪滴。




江城子　病起春尽

一帘病枕五更钟，晓云空，捲残红。
无情春色，去矣几时逢。
添我千行清泪也，留不住，苦匆匆。

楚宫吴苑草茸茸，恋芳丛，绕游蜂。
料得来年，相见画屏中。
人自伤心花自笑，凭燕子，骂东风。




千秋岁　有恨

章台西弄，纤手曾携送。
花影下，相珍重。
玉鞭红锦袖，宝马青丝鞚。
人去后，箫声永断秦楼凤。

菡萏双灯捧，翡翠香云拥。
金缕枕，今谁共。
醉中过白日，望里悲青冢。
休恨也，黄莺啼破前春梦。




蓦山溪　寒食

碧云芳草，极目平川绣。
翡翠点寒塘，雨霏微，淡黄杨柳。
玉轮声断，罗袜印花阴，桃花透，梨花瘦，遍试纤纤手。

去年此日，小苑重回首。
晕薄酒阑时，掷春心、暗垂红袖。
韶光一样，好梦已天涯，斜阳候。
黄昏又，人落东风后。
按：【胡允瑗评】只是淡到极处，而一种艳情，反自此传。其故实不可解。




满江红　五日同子建尚木

槐院深阴，乱花影、半钩罗袜。
正鲛绡香透，兰汤腻滑。
百草分来红袖满，双蛾飞上湘裙折。
更亭亭、无语照池塘，愁时节。

伤心事，人难说。
当年恨，经今切。
且玉箫金管，画船明月。
微雨樽前冰簟冷，轻风扇底莲歌歇。
问多情、谁似五丝长，同千结。






满庭芳　和少游送别

紫燕翻风，青梅带雨，共寻芳草啼痕。
明知此会，不得久殷勤。
约略别离时候，绿杨外，多少销魂。
才提起，泪盈红袖，未说两三分。

纷纷，从去后，瘦憎玉镜，宽损罗裙。
念飘零何处，烟水相闻。
欲梦故人憔悴，依稀只隔楚山云。
无过是，怨花伤柳，一样怕黄昏。
按：汤漱玉《玉台画史》作 柳是 词，题作《留别无瑕词史》




玉蝴蝶　美人

才过十三春浅，珠帘开也，一段云轻。
愁绝腻香温玉，弱不胜情。
渌波泻、月华清晓，红露滴、花睡初醒。
理银筝，纤芽半掩，风送流莺。

娉婷，小屏深处，海棠微雨，杨柳新晴。
自笑无端，近来憔悴为谁生。
假娇憨、戏揉芳草，暗伤感、泪点春冰。
且消停，萧郎归去（一作矣），莫怨飘零。
按：整理自《古今图书集成》闺艳部




念奴娇　春雪咏兰

问天何意，到春深，千里龙山飞雪。
解佩凌波人不见，漫说蕊珠宫阙。
楚殿烟微，湘潭月冷，料得都攀折。
嫣然幽谷，只愁又听啼鴂。

当日九畹光风，数茎清露，纤手分花叶。
曾在多情怀袖里，一缕同心千结。
玉腕香销，云鬟雾掩，空赠金跳脱。
洛滨江上，寻芳再望佳节。
按：【顾璟芳评】此大樽之香草美人怀也。读《湘真阁词》，俱应作是想。 胡允瑗云：满腹萧骚，只是不肯说出。 李葵生云：全首忠厚，在末句看出。




二郎神　清明感旧

韶光有几，催遍莺歌燕舞。
酝酿一番春，秾李夭桃娇妒，东君无主。
多少红颜天上落，总添了、数抔黄土。
最恨你、年年芳草，不管江山如许。
何处，当年此日，柳堤花墅。
内家妆，搴帷生一笑，驰宝马、汉家陵墓。
玉雁金鱼谁借问，空令我、伤今吊古。
叹绣岭宫前，野老吞声，漫天风雨。




乳燕飞

琼树红云漉，彩虹低，护花梢泻，腻凉香浴。
珊枕柔乡凝豆蔻，款款半推情蹙。
更小语、不明深曲，解语夜舒莲是药，生憎人、梦醒皆相属。
凤箫歇，停红玉。

娇莺啼破东风独，移来三起阊门柳，馆娃遗绿。
栽近妆台郎记取，年年双燕来逐。
云鬟沉滑藏雅足。
漫折樱桃背人立，倚肩低问麝衾馥。
浑不应，强他续。




南乡子　春风

却恨艳阳时，妆点蔫红嫁阿谁。
一夜轻狂抛掷也，支离，纵有残花不自知。

盼杀到春迟，才到春前少一枝。
不敢望人伤薄命，堪悲，明岁开时莫更吹。




锦帐春　画眉

黛角新调，红潮疑泫。
早斜对，菱花半转。
压明波，横翠钿，似巫山不远，朝云初捲。

纤甲匀棱，同心细偃。
叹此地，悲欢未稳。
可浓添，仍淡扫，问愁来几件，乱他深浅。




木兰花　杨花

雨初晴，风骤起，漠漠一天云堕水。
真似梦，也无愁，撩乱春心何日止。

耐缠绵，空徙倚，此去谁家金屋里。
宁荡漾，莫沾泥，为侬留却轻狂矣。




山花子　雨愁

销尽胭脂贴画屏，廉纤望断数风铃。
再有凄凉何处也，总曾经。

白日卸妆支半枕，黄昏和泪悄中庭。
料得满园青草里，雨冥冥。




醉花阴　不寐

几遍閒愁都过了，馀得三更少。
转觉碧澄澄，玉枕香绡，相对银釭小。

任他憔悴伤怀抱，尚怕邻鸡早。
倘有梦来时，辜负多情，一夜天涯绕。




一剪梅　咏燕

剪侧轻风翠尾流。
雨点梨花，捲上帘钩。
叮咛谁语苦匆匆，诉与情人，分得红楼。

垒就新巢自在游。
来便伤春，去又悲秋。
玉窗重见旧娉婷，前岁多愁，今岁多愁。




玉楼春　冬别

满堤衰柳寒塘暮，知有销魂难觅处。
北风吹彻断鸿声，江水梦成明月路。

郁金裙系相思缕，霜雪催人真欲去。
行云何许太无情，十二峰头留不住。




小重山　水阁春月


曲槛疏帘红袖轻，粉烟乍捲，柳初醒。
一池潮涨小桥横，微风起，摇荡月华生。

春色满中庭，玉人愁不寐，暗吹笙。
碧波流彻夜三更，妆楼影，还照杏花明（以上辑自《幽兰草》卷之中）。














四言诗






曜灵之什

其一


《曜灵》，天子遇旱而忧，省狱减刑，雨以时降，诗人美之也。
曜灵维阳，杲杲丽天。
爰自东作，火见于昏。
天之荐瘥，蕴隆如焚。
皇曰予冀方，邦畿所安。
废我来牟，兆民孔艰。

其二


旱之始盛，维尘冥冥。
旱之已（一作太）甚，百卉具零。
岂降自天，胡德非馨。
曾是有象恭，曾是有谗慝。
曾是有诡随，曾是有掊克。

其三


爰命宗伯，大雩孔明。
爰命彻侯，于郊于宗。
以尔币玉，及尔斯牲。
方社既周，山川用享。
振古率育，胡遘予不宁。

其四


峣峣泰华，肥𧔥为灾。
奕奕便殿，皇孙于居。
蠲莫不虔，其谋其咨。
帝祐曰迟，胡宁忍我师。
凡百君子，敬尔在兹。

其五


巍巍蓟丘，维君宅之。
翼翼皇心，维天绎之。
礼莫不展，来飨来格。
膳宰既彻，镛鼓既释。
凡百君子，勖尔无斁。

其六


皇曰司寇，人亦有言，维刑世重世轻。
朕堲奸宄，或愆于平。
悍阳骄骄，忧我黎氓。
乃清岸狱，乃释累囚。
肆赦时夏，式歌且讴。

其七


倬彼燕山，出云油油。
终朝瀰野，既舒既柔，既沾既优。
田畯语语，乐我士女，以育我稷黍。
皇王布惠，天锡纯嘏。




其八



不显令德，明明义主。
昭事上帝，仪刑皇祖。
下民阻饥，天鉴在兹。
既享祐之，又润泽之。
固天之龙，于万无期。




有虺宛宛


其一


《有虺宛宛》，刺谗也。民之讹言，君子伤之也。
有虺宛宛，茾则伤兮。
彼何人斯，言如簧兮。
用尔回遹，四国不宁。
讹尔噂𠴲，胡莫之惩。

其二


有蜮绥绥，江之外兮。
彼何人斯，干国议兮。
终风突如，孰扪其舌。
天不示尔以定，诪张我良士。

其三


有腼尔憎矣，谁适尔凭矣。
维彼不顺，职竞尔应矣。
天听孔卑，胡谋弗胜。
淑人君子，鼠思履冰。




南溟八章


《南溟》，少詹黄公贬豫章，其门人作诗以赠之也。
南溟浩浩，灌于九域。
挺兹君子，光我邦国。
生民惟良，好是正直。
天惠大师，钟此孝德。（一章）

孝德伊何，文明且贞。
亹亹惠心，多艺不显，令仪孔闻。
愔愔淑人，秀于丘园。
明德昭融，王廷所宝。（二章）

允矣司直，作予史氏。
执事寅清，嘉谟是矢。
皇王聿兴，寤寐肤敏。
孚于睿圣，如兰如𦶜。（三章）

惴惴累宰，惟公恤之。
攘攘畔人，惟公测之。
永命难谌，惟公质之。
帝德不爽，惟公翼之。
国有灵蓍，俾无回遹。（四章）

天未宁尔以治，公孙于野，圣不违时。
岂曰弃播，优游阿谷。
履道弗彰，克柔克正，以永令名。（五章）

皇曰多难，朕方思过。
眷尔旧学，庶几夙夜。
公心蹇蹇，知无不言。
古有虞唐，以勖我君。
毋信谗说，毋迩壬人。（六章）

邦之多辟，式以天常。
岂伊具瞻，不慎于仪，俾民卒狂。
公拜稽首，抗言于庭。
彝伦永存，兆民其章。（七章）

惟荆之委，彭蠡汤汤。
我思古人，身虽在外，乃心不忘。
天鉴不替，显忠遂良。
无有遐心，以慰圣明。（八章）




鸤鸠


《鸤鸠》，赠袁节母也。
宛宛鸤鸠，集于嘉树。
其叶黄陨，悲鸣不去。
中野张罗，维风及雨。
顾将孤雏，伤我咮嗉。
日月云迈，劳心实多。
尔雏翱翔，在梁之沙。
岂不高飞，庭帏孔遐。
民生何艰，听此哀吟。
无言不酬，以慰尔心。




初观政刑部自励


睿哲维明，皇王广运。
景曜遐畅，玄风内蕴。
求俊遂良，匪遗幽隐。
荡荡玉除，肃肃龙衮。
爱咨嘉言，宁我邦本。
宏收土壤，授禄不返。
授禄维何，视予秋卿。
维王建国，六官允成。
赫赫宪府，载明且贞。
五服不愆，六典既平。
祇承懿训，夙夜屏营。
我思唐虞，迈种作士。
疆无逆命，荒裔同轨。
朝无谗说，百工燕喜。
勉尔台保，纳沟是耻。
伊我先人，刚塞自持。
孔武司直，典狱于兹。
克敏克宽，率乂棐彝。
帝眷令问，降宠不迟。
先民有言，明发怀思。
矧瞻遗矩，永慕常悲。
维余小子，性丽于愚。
早岁孤露，希尚不模。
乐我狂简，任我驰驱。
矜负壮往，雕虫是都。
岂无良朋，范以德隅。
顾承嘉命，被此章服。
怵惕未遑，其何能淑。
水亦有涯，车亦有幅。
慎尔话言，敬共维谷。
毋曰道远，服勤者长。
毋曰圣希，舍己者良。
大人含弘，敦厚流光。
载渊载澜，实润芬芳。
质以外清，文以内丽。
处物冲损，当机果锐。
好是正直，若金就砺。
仪刑前修，黾勉济世。
国誉馨闻，家声遐继。
敢告君子，辅兹不逮。




辛巳上巳同太守王公郡丞毕公别驾李公修禊兰亭效古


嘉辰载阳，良俦孔多。
停云冠岭，轻风扇柯。
我怀先民，在此山阿。
散发玄涧，浮羽澄波。




朔风


朔风其凉，灌木悲吟。
靡靡长薄，实劳我心。
陟彼高冈，宿麦青青。
野无行人，远望涕零。
予怀维何，云念畴昔。
发英三春，扬华九陌。
驰光密移，倏若川流。
素商既逝，玄景忽周。
寒暑递迁，当待来兹。
我生不再，谁能揽持。
瞻彼飘蓬，亦或爰止。
嗟我惮人，载行载起。
兰茝在握，君子所媚。
枯菀有时，芬芳不异。
我有神鼎，谁与析薪。
我有修竹，谁与丝缗。
原田膴膴，何勿荷锄。
登高极目，不如脂车。
临兹芜秽，岂无耦耕。
执绥授策，可以遐征。










乐府曲辞



艳歌行

石闺有仙女，游行杂云烟。
朝临湘川曲，解佩漪涟前。
丽景属云楣，斜光传紫钿。
流苏灼星缀，跳脱艳虹缠。
花露结翠幔，水木开清川。
中有端然人，幻此无穷妍。
媞媞悉众媚，抑抑私自怜。
兰音冻成涩，柳发扬复卷。
春燕剪越素，秋鸿征蜀笺。
中情惨不舒，音徽徒留连。




度关山

度关山，道路难与言。
问尔诘曲，曷为使我行无援。
告而不答险复昏，行一退百，马伤蹄，车摧辕。
朝所共食人，堕岩见新魂。
悲风激涕泗，风从故乡至。
问风室与家，曷不喻我志。
岂无同行人，各不能言对以意。
高山富云雾，发端始何年。
溪毒渴曷饮，日落虎有权。
狐兔号行旅，断碑草将平。
勉读能强识，乃云险在前。
行道性命薄，抽思何独度。
岂忆高殿中，沥酒感恩遇。
恩遇在殿中，殿中不识路。




王明君

我本弱女子，被选当雄兵。
男儿畏强虏，辛勤独远行。
行行汉城尽，遂见边草横。
马鸣何萧萧，使者来相迎。
俗殊姓氏曲，曷以称其名。
河冻尘失堑，北风摇旆旌。
阏氏本至贵，当之乃心惊。
穹庐乱南北，无繇瞻汉京。
汉京君臣薄，胡人父子轻。
岂欲惜一死，恐起汉胡争。
天子方厌战，妇人聊苟生。
纵有归来时，耻见父与兄。
日忧负君托，时闻胡马征。
采采苜蓿枝，血泪相与并。
愿因双飞鹄，持赠汉公卿。




猛虎行

鲸何不生足，虎何不生翼。
虎有翼而能飞，飞入城市择人食。
肥者公与卿，饮人膏，食人国。
步趋生声好颜色，奈何终日崎岖在山北。
不食吞风宿雾之樵人，或负败襦结裳之桑女。
身体微贱血肉少，跪告猛虎不堪供尔俎。
虎言尔人无空悲，人死为伥岂不知，禁之反覆听指麾。
当今贵人诚险巇，食禄受爵忘恩私，何况食肉寝其皮。
有翼能飞入人屋，我得贵人安用之。
阱机当道覆以莎，射卒林立藏山阿。
愚伥引我能安过，贵伥引我陷网罗。
呜呼，豺虎不食岂足多！




西门行

出西门，行复思。
遥遥道自远，乃令我悲（一解）。
夫道远，道远岂足悲。
何能摧轮解辔，穷年营所私（二解）。
大者王，小者侯。
试问彼何为，功业如山丘（三解）。
事大身遂小，忧愁亦山丘。
求一乃得两，何如两不谋（四解）。
不见古人鲁仲连，与人成功来无时。
不见古人鲁仲连，与人成功来无时（五解）。
世网虽云密，我飞自有期。
隐见不终日，任君终日疑（六解）。




东门行

出东门，步却竟归，自问叹中微。
坦衢成太行，还视海内皆崔巍（一解）。
献策驱驽马，秋风吹人衣。
囊中自问咨嗟，言者权奇知者希（二解）。
知者希，上言服色正朔，下言□□□微。
弃迩即迂，扬镳云中，群人代戚志与违（三解）。
弃迩即迂，扬镳云中，群人代戚志与违。
绛灌诚可希，自问面目终难依（四解）。




长歌行

浮云恒窈窕，时上东南枝。
树体托山阿，千载常不移。
暴雷裂根石，浮云亦心悲。
久处无近情，偶值结中私。
旷焉天地间，岂无桐与椅。
枝叶非素识，当之心生疑。
众人徒薨薨，结交亦有时。




饮马长城窟行

北风时漠漠，长城草枯落。
长城信峣峣，何如故乡遥。
相去虽万里，谅同夕与朝。
朝夕幸匪异，展侧魂梦至。
老马知泉根，军中盛骐骥。
但扬出塞鞭，莫假归家骑。
胡马随草肥，鸿雁随人飞。
寄书鲜竹帛，勉裂来时衣。
作衣良不易，万结复亿织。
读书见故衣，益尔千行泪。




野田黄雀行

枯桑动寒风，苍苍天地凉。
黄雀甘篱落，不慕高翱翔。
物小易为群，相呼入空仓。
空仓诚可乐，鸷鸟徒茫茫。
冥冥蒲苇衰，水清见鱼行。
野老徐投竿，鲜鳞遂登堂。
西山饶草实，东家多馀粮。
出入在溪涧，感兹不能忘。




怨诗行

春葩似烟雾，当霜枝不延。
傲睨松与柏，乃为栋梁坚。
贞材及艳质，均在畴昔年。
畴昔君向妾，明月答清泉。
月缺忽已满，泉涸不复涟。
凄风过眉目，情思托远天。
天边多浮云，掩仰若我怜。
幽怀引君旁，芳香日乱零。
难以弃妇颜，持陈君子前。




邯郸才人嫁为厮养卒妇

登山不厌高，堕水难言深。
两地各一顾，天道不可谌。
盈虚有异理，譬彼旱与霖。
芙蓉娇清夜，忽为秋风侵。
达者识其机，冶容持小心。
赵王有佳人，千万为一簪。
一朝示国信，厮养来相临。
昔在赵宫中，妒无专房任。
今来宠虽独，悲哉彼同衾。






琅琊王歌

其一

饮马大溪下，石滑伤马足。
马足不敢惜，恐惊双属玉。

其二

大道何郁郁，琅琊王者门。
女儿中间坐，男子传饔飧。

其三

东家鍊黄铅，西家鍊青铁。
铅刀难杀人，铁刀有时折。

其四

女儿好颜色，不嫁琅琊王。
猛虎依深草，不愿登高冈。

其五

三刀买一鸡，日饲凤凰食。
凤凰慕梧桐，朝来变荆棘。

其六

秋风八九月，女儿换凉铺。
琅琊王者门，石虎汗如雨。

其七

水流渭桥下，桥影落水底。
男儿不还乡，何处无酒醴。

其八

生来不识龙，见马便相呼。
朝看龙在厩，暮看龙齧刍。




读曲歌


其一

整带背面立，强作不相从。
春风动罗裙，恐欢疑杀侬。

其二

欢家有杨柳，侬家树梧桐。
梧桐未有色，杨柳已从风。

其三

拂拭青铜片，千拜复整襟。
欢来学侬照，托他照郎心。

其四

要欢看莲子，欢看芙蓉花。
见红欢必动，侬故将身遮。

其五

金鞍白皙子，比欢更婆娑。
不敢向欢道，还向他侬贺。

其六

欢入侬怀抱，弄发成乱丝。
把镜向侬照，问侬何如未乱时。

其七

买得珊瑚钩，分明欢不在，误挂罗帐头。

其八

所欢子，春蚕釜中泣，侬的因丝死。

其九

奈何许，一夜不得言，天明始相语。

其十

侬作妾薄命，欢乔不解读。
欢作美人行，侬意亦未足。

其十一

侬作妾薄命，非悲欢不浓。
欢作美人行，欢情不在侬。




子夜春歌

春风不入帷，枝上百鸟鸣。
生憎花有恨，在我窗前荣。




子夜夏歌

人言三伏热，侬今不觉嫌。
莲子清冷里，采出不成炎。




子夜秋歌

玉露濯秋叶，梧子高下倾。
不似嫦娥寡，辛苦月中行。




子夜冬歌

重衾覆两心，那能相决绝。
霜雪入红炉，何处分寒热。




懊侬歌


其一

桃李生谷中，不被春风吹。
侬今好颜色，欢来当及时。

其二

蜡烛凝凤凰，金鳞向火开。
外艳中心少，那得不成灰。




华山畿

华山畿，其高五千仞，侬情重于山。
仙掌虽云雄，不能持双鬟。




独漉篇

独漉独漉，草深泥滑。
鹈鹕在梁，鱼不怨獭。
有蛙在溪，有蝉在松。
终日鸣噪，不得罪凶。
玉女所赠，天云如罗。
欲为衣裳，谗言孔多。
龙睡深渊，不如蛇醒。
狐祥祸野，胜于明灵。
术能压虎，曷若诛之。
权能杀人，知之前危。
大纵鸷雕，以击凤凰。
凤凰有神，击之不伤。
养虺袖中，不啮者愚。
己欲亲近，何得号呼。




雉朝飞

晨出陇上，雉求其妃。
雌者戢戢，雄者翚翚。
雌不如雄，文而锦绯。
虽不如雄，文而锦绯。
雄则不拒，相与飞飞。
嗟乎！
齐之处士，未有家室。
高贤难和，岂无姜姞。
嗟尔弗慕雉，彼曾勿矜其文，勉就群匹。




君子行

君子夜梦游，晨起犹惴惴。
胡来妖丽人，令我魂魄悸。
出门遇桃李，闭目不敢视。
读书废郑风，常饮必欹器。
三十始议婚，百拜举一觯。
暗室每拱手，遇盗始徐谇。
买鉴严问讯，恐曾照冶媚。
策马尤慎思，疑是游人骑。
汉帝招儒生，思系长安繸。
建章多佳人，公孙非布被。
方怒长卿狂，又遇东方戏。
行道来帝都，端然自憔悴。




行路难


其一

奉君琉璃文玉之广殿，海绡天锦之名衣。
左受安期羡门之大药，右揽上元双成之容徽。
君复不乐逝将去，我今为言心事违。
南山种田买沧海，古今贤愚相是非。
虽能延年老常在，桃李不见永芳菲。
繁华且恐易零落，穷愁何得无歔欷。

其二

春花荧荧剧可怜，映以明月双婵娟。
斜烟薄雾淡不息，花飘深涧流香泉。
幽人酌之如玉液，一朝出山归大川。
淄渑泾渭不可问，谁能含香辨涓涓。

其三

羲和日日向东生，不知何事相迫逐。
长安城中百万家，谁令先照黄金屋。
罗裪锦瑟狄芬煖，春光莹莹满丝竹。
美人意气在盛年，扬蛾发笑展新沐。
曷不作书寄上天，常使东皇居若木。

其四

明月忽然好，美人联袂相遨游。
我独鲜欢掩双扉，伤心不敢当高秋。
悲思浩浩若云雨，何用纤阿复助愁。
九华之衾琥珀枕，红罗高张十二楼。
闭目重重谢明月，犹有魂梦来绸缪。

其五

琼楼绣幕通鱼钥，兰香妙舞飞绰绰。
屏风宛转障不得，步摇半落双金雀。
荡子相求亦无数，垂帘不语春漠漠。
含愁敛怨慕君子，飘扬日令红颜薄。
江南才人情未通，几回遍踏桃花红。
芳草如山心不许，年年惆怅临春风。
高情莫走日月外，美人不在蓬莱宫。

其六

君不见桃花李花艳阳时，枝枝妖荡红颜垂。
一朝风雨各散去，不闻桃李相嗟咨。
华年陨谢天地老，人生有情偏悲思。
常对春风泣花草，花草不闻风不知。
何勿日日饮醇酒，遣愁天外无归期。

其七

晨起揽镜长太息，神气索漠颜枯零。
幸不身作好女子，此时当为人弃捐。
何必白发始称老，今我不敢滥对春风眠。
三十未有二十馀，考钟击鼓张管弦。
老翁向我称少年，含羞障袂不敢前。

其八

夜梦架上两鹦鹉，绿尾刷刷绀翠衿。
小语分明诉花落，湘帘窈窕春风深。
忽然化作二女子，玄衣素带情不禁。
回眸摇曳前致辞，抚心发调多哀音。
念此变化理岂测，何况魂梦难追寻。
集灵台上汉天子，西来玉女皆青禽。
覃思绕绕怪物至，何以澄欲弹瑶琴。

其九

忆昔长安同舍子，盛长慷慨相为雄。
日日聊骑燕台下，有时嬉翔韦曲中。
一朝对策献天子，步趋宛转明光宫。
我独不堪而罢归，意气犹令江南空。
世人笑汝计淹拙，虽有才调难为工。
不知英雄各如此，那能戚戚甘蒿蓬。

其十

君不见九关虎豹方啮人，东邻贵人衣绣黼。
又不见扶桑高照霜雪消，东邻贵人盛歌舞。
徵姬燕代乐胡羌，秦筝羯鼓谐笙簧。
行乐不知身秽贱，日持蜥蜴点名倡。
闻云老翁何太愚，日月逝矣犹皇皇。
一朝送汝北邙去，大都我辈俱徜徉。

其十一

男儿生世不为乐，黄金垂尽心茫茫。
不见长卿出蜀时，卓家女儿弄酒浆。
卓家有富术，长卿不愿闻。
俯身力作尽勤苦，那堪遂与监门群。
一朝奉命西南夷，满城郊迎繁若云。
岂必戚戚患贫贱，人生要在多功勋。
即今山东贼垒黄金高于天，何勿仗剑随官军。




其十二


少年闭户好著书，渔猎百代何纷拿。
叙事直欲厕班马，五言西京与黄初。
人谓诘曲不可读，五百年后知者虚。
其名虽盛身寂寞，还与今人同丘墟。
莫将文彩空照耀，钟鼓可以骇爰居。

其十三

学书不成去学剑，身控紫骝双雕弧。
自言曾受黄石书，指顾一扫吞群胡。
前年匈奴寇蓟门，今年山东诛贼徒。
生平自言慷慨辈，谁人尚得留其躯。
不见汉时卫与霍，虽成功名今已无。
颇思炙牛饮醇酒，家有赵瑟与吴歈。
起唱丈人且安坐，百年任意常欢娱。

其十四

西邻有美人，君子事远征。
尝望山上云，日日自从横。
不得从之去，愁绪清泓泓。
晓闺徘徊无端倪，晚室隐翳多悲声。
下帷怯见单影在，红颜明镜两不情。
昔日云中双黄鹄，同飞共啄游蓬瀛。
一朝雄集太液池，羁雌绕树为哀鸣。
鸳鸯唼呷一水间，丈夫多有万里行。

其十五

朝观贵家葬，秘器出尚方。
珠襦为君衣，玉匣为君床。
旟旐为君导，送者自成行。
生时扈从本烜赫，谁知身后犹辉光。
高亭丰碣铭盛德，谁其作者多文章。
玉体一游松柏下，便有狐兔来登堂。
鸿文虽留千载后，大抵是非都茫茫。
王孙裸葬名更远，黄帝却在桥山旁。

其十六

何事最伤心，青春与黄土。
昔年埋玉草更深，又是梨花对风雨。
孤魂恹恹出墙下，杜鹃初鸣死声苦。
紫蝶群飞化影多，妖狐相对犹歌舞。
百年明器皆精灵，夜往山南牵石虎。
不能春日野中游，疑有香魂在南浦。

其十七

娶妻必得阴丽华，生子当如孙仲谋。
秦皇汉武更仙去，三事若成方无忧。
君言太奇不可听，天若闻之天亦愁。
且酌旨酒以自宽，明日为君相与求。
玄驹绕绕枯桑下，口道邹衍大九州。

其十八

子晋十五便厌世，时人信作缑山游。
彭祖吐内且千岁，一朝败道归荒丘。
神仙亦应致身早，何况富贵如东流。
两物相销烁，多情复多愁。
即今二十已增五，功名寂寂徒离忧。
长歌重叹百年事，与客置酒登高楼。
浮云回薄日易暮，我今无言且优游。




悲哉行

朱夏候将变，素秋行来归。
惨节岂足慕，犹幸弛炎威。
蝉翳柳叶长，鹿鸣求其妃。
阳禽集枯桐，织妇停鸣机。
华滋尚同怀，我意自相违。
如何盛容颜，缅矣欢事非。
朝暾照我床，夕露沾我衣。
温凉日回斡，安得永芳菲。
皇路何险折，南山何崔巍。
本怀良不渝，乘绝鲜音徽。
勿为麟凤姿，行歌聊采薇。




相逢行

春戏光柔枝，艳阳万里馀。
深红乱人心，群蜂语衣裾。
忽逢娟韶子，自称天上居。
幽雨洒碧梢，澹澹明月初。
发辞清和妍，邀我以同车。
杂风送云骈，炯然开石闾。
珊瑚为列棘，靺鞨布广除。
水殿浮淫裔，海绡隔绮疏。
舞凤孕岩岫，驯虎衔灵书。
瑶草滋丛丛，耕父为我锄。
后房刻软玉，夜捣红蟾蜍。
上元敕青鸟，龙伯骑文鱼。
朱盘高矜持，天馔何纷挐。
促觞香烟雾，红颜淡容与。
众乐可君意，醉揽双成袪。
静素绝妒欢，通情不崎岖。
宝蛤县黼帐，清娱荡徐舒。
神人难久处，君当归其庐。
贵盛再可谋，此中能自如。




燕歌行

燕山漠漠秋气危，怀霜拂露相间之。
妾有紫带红香缡，明灯孤照不自支。
出帷下阶天四垂，双鸿双飞星流姿。
念君窈窕雅善思，胡然人梦夜何其。
丈夫生多辛苦辞，妾心安辨素与缁。
锦绣大煖凉给絺，与君相逢常违时。
白日何德好西驰，盛年何辜有容仪。
情言如饥饥可治，欲烹青鸟餐长离。




东飞伯劳歌

朱凤小娟紫鸾大，霓裳洗绛沈烟带。
谁家嫁艳扬波澜，春风飞花娇上寒。
锦溪碧树明月居，帖肌温玉神清虚。
奇怀斗日芙蓉煖，湘娥尺素文鱼懒。
堕钗暗击银筝丝，蛤帐舒光劳香姿。




枯鱼过河泣

大河多贱鱼，其一颇有神。
偶然获小谴，见困碣石津。
身虽槁鲍肆，自知才莫伦。
日望云雨至，变化归深渊。
田父携就食，痛哭经河滨。
寂寞波不兴，众鱼还濈鳞。
神物久见弃，河伯自有臣。
活汝理亦易，知汝终不驯。
吞声就盘餐，无为贱者嗔。




长安道

燕京气衍大，水清山雄纡。
太行郁盘趾，沧海限神图。
雉堞高于云，宫殿相披扶。
道旁罗邸第，呵导当中趋。
城闉万车马，散荡不一区。
尘坱日夜起，蒙垢无贤愚。
拜揖何纷纷，各自劳路隅。
府横东越猾，楼炫并州姝。
健儿多楚练，歌童学吴歈。
貂珰有妻媵，商贾服紫朱。
卖浆称戚里，驽骑天闲驹。
台妇饰绣黼，贱隶佩信符。
绮疏蔽帏幕，温室置氍毹。
壁藏探丸客，隧养击剑徒。
佳园惟柏林，佐酒列犛酥。
画图必纨帛，卉木临炽炉。
矗矗千万户，濎濎成皇都。
横者中贵人，其次执金吾。
大兄李贰师，小妹卫子夫。
旧领东宫尉，新赐平阳奴。
朝出射狐兔，暮归扬騊駼。
罘罳垂锦埒，屈戍冷铜铺。
晶盘承靺鞨，火布骨珊瑚。
照宵燃菡萏，娇夜香茱萸。
中堂七十二，一一凤凰雏。
诇事疾魑鬼，叱咤惊于菟。
朝彦势忽变，莫言千金躯。
终月论为囚，不得少踟蹰。
吾闻有一人，贵盛常欢娱。
许史乃石交，梁邓岂葭莩。
逶蛇承明庐，智术如觋巫。
黄金入门去，膏壤助微须。
炙手不可问，所恃深根株。
逐臣涕长往，荷锄衣短襦。
言者犹在唇，豺狼来追呼。
寄语金吾子，勿为他人驱。
此中一片地，顷刻换荣枯。
金吾顾我笑，廷尉皆大儒。
请看其狱辞，何人不当诛。
吾辈宿奉行，长安有圣谟。




空城雀

黄雀形体小，不能搏鸟深山中，又不能啄鱼鳅集水荭。
朝栖棘莽，暮伏蒿蓬。
或独而群，或西而东。
宁食田中禾，莫食仓中黍。
田中无网罗，官吏射杀汝。
杀汝犹自可，仓中补粟又箠楚。




胡无人

惟汉五世其昌，大诛匈奴胡亡。
龙堆乃作汉西门，祈连草木不长。
单于窜寒方，积雪数尺，牛马耗戕。
汉天子，不相忘。
已命六将军，分道出大荒。
又勒兵，三十万，登台浩茫茫。
马上残胡望南哭，帐中阏氏心悲伤。
胡头山积于武库，彻侯数十徜徉。
惟汉更三君，国愈强。
胡弱心易分，中自仇贰。
其一款塞，汉发卒来迎，大受宠赐。

请婚良家子，弹筝炙肉坐地。
其一走康居，役属诸羌自恣。

都尉来发兵，都赖不得出。
三重城已摧，射中夫人鼻。
其首五日悬，西域尽入质。
其后益衰微，常守边。
虽从上游来厌人，金人已亡天不怜。
汉方涉汾祀甘泉，天令皇帝千万年。




陇头吟

凉州城外秋原高，日落黄河风怒号。
胡儿沙中射雕鹗，汉家陇上开旌旄。
自弃燉煌人内徙，孤边摇摇千馀里。
持节未解诸羌争，道傍半筑单于垒。
材官扼塞尚不足，今年转战几人死。
忽闻关西盗纵横，军书又调凉州兵。




长相思


其一

长相思，在玉京，天高漠漠何时平。
香云馥雾横太清，娇魂如月不敢行。
欲抱君怀夜梦明，暝鸾啼情咽幽素，心飞路黑相逢迎。
繁华潋滟杂哭声，颓眠斜眄清泓泓。
茫然不识愁为谁，深心窈窕生空精。
古来相思能几何，无端令我情甚多。

其二

百烟欲来花可怜，深深清昼静于天。
湘帘半捲蜂竟出，白云将去心茫然。
春风荡漾吹红弦，我欲鼓瑟愁忽眠。
中有幽灵含怨江水咽，波涛不去香在莲。
我将采莲子，欲渡河无船。
忽有兰桡桂楫人清妍，乘我迢迢入洛川。
又闻美人已去青山巅，碧霞素月娱婵娟。
望之不见空芊绵。
长相思，怨千年。
日夜望我生羽翼，心烦情痛不学仙。




秦女卷衣

渭南渭北千宫殿，真人夜游晓不见。
捲起咸阳道上云，裁作仙衣红片片。
蓝田寒玉文参差，凤凰娇啄银筝丝。
褶衣坐听花漏咽，复道灯光烧夜枝。
秦楼弄玉已飞去，君王岂是嬴家儿。
人生有情本无主，纷纷照镜空尔为。
喜见明年祖龙死，相将又入骊山里。




夜夜曲

碧落凝胭脂，红云洒秋香。
堕妾玉床上，化作双鸳鸯。
狻猊娇吐烟，淡汉青茫茫。
缥粉上瑶瑟，金虫蚀绣囊。
天吴化飞蝶，仙鼠入夜房。
银缸冻灰尽，晚屏龟甲凉。
罗帐抱明月，妾身映文章。
弄影渐成僻，自怜复难忘。
鸳鸯飞上天，魂梦委严霜。




湘弦曲

红脂染水鱼鳞绘，凉烟残佩香绡蜕。
偃眉刷花月涩肌，吹罗娇呼云作盖。
灵书掷潭卧春蚕，神烧龙卵迷青岚。
女萝成蛇黄葛死，楚娥倚竹摇空蓝。
踏波照带霞文皱，琉璃袅渡芙蓉透。
甄家梦成魂红红，碎璧研珠怀豆蔻。
么凤绰绰媒含愁，寒铺水练丁香钩。
妖鬟啼春浴甘露，可怜情死皆清秋。
晕玉投衾酣粉褪，小兰脉脉温湘畹。




邯郸少年行

丛台之下风颾颾，轩然匹马生波涛。
乘夜杀人月未落，有时射虎青天高。
一日几上红楼里，醉倚锦瑟翻罗裪。
晓来朱门击钟鼓，梦中壮士求其曹。
年华倏忽成骚屑，昔日许身谋竟拙。
邯郸公子意气尽，邯郸美人黄金竭。
况复时清无所为，折节儒生常哽咽。
壮心难断思风尘，犹是当年游侠人。




紫玉歌

吴山墓草寒香珥，清霜刷路兰容毁。
白日暮暮黄土深，千古情从此中始。
星眸照夜雾衣轻，凉风啼树婵娟子。
解带束月野白荒，沈姿浴艳愁魂喜。
冷光松露滴含玉，泉下双环冻纤指。
冥途太黑相思明，感君经过见君美。
腻胸长闭蚀土花，玉鱼珊枕劳桐婢。
祖洲葬凤千琅玕，缑山殉鹤百纨绮。
昔日吴宫娇晓春，今贮夜台光尚紫。
拟翻大地倾君怀，土木纷纷悲不止。
水银机发散人间，疑断云根剪月姊。
白蝶衔花佐幽欢，赠君碧血徒伤此。
艳女上殿日月昏，鱼灯狐火纷相逦。
高歌激厉摧人心，至今泪作三江水。
人愁剧可怜，鬼愁何时已。
去来倏忽荡无端，幽魂不再相思死。
君不见馆娃歌舞随君王，无情欢笑安足恃，姑苏之台烟消矣。




江南曲


其一

绮阁罢含烟，江清促采莲。
水鸟白上下，溪流引芰田。
明月窈窕来，照我筝中弦。
飞露涩纤指，欲歌心渺然。
夕香牵衣裾，浅波横画船。
窗外明星流，楼上楚女眠。

其二

忆登金陵城，长江日摇曳。
女儿春浣纱，东风吹兰蕙。
双桨系垂杨，踏歌芳草细。
烟景伤人心，入暮徒容裔。
昔时繁华子，白日忽已闭。
莺花待今欢，山川正清丽。

其三

古来佳冶地，茂苑乃长洲。
出门湖水白，青山日夜浮。
吴女好淡妆，烟中含素愁。
常持轻云意，荡漾澄江秋。
红玉日以冷，青草日以稠。
横塘芙蓉花，欲赠终悠悠。

其四

今有伤心人，日暮江南雨。
松花山上发，绿蒲抽清露。
采兰怀袖间，三年无所慕。
何时明月来，散之吴阊路。
江水自言深，多为洲沚误。
迢迢万里馀，我情谁当遇。




古别离

别离在高秋，庭中百草没。
无以赠相思，泪下如云发。
幽房閟瑶帐，寒风吹罗袜。
尘沙满河梁，未必同明月。




秋夜长

秋云高寒照夜明，曲栏绣户无人声。
摇摇孤星对更漏，美人焚香自清昼。
稍觉玉除仙鼠啼，已闻黼帐飞蛾斗。
侍女沈沈向东床，烛泪恐污红绣裳。
持烛绕床行不得，空房寂寞无辉光。
聊将纤手弄瑶瑟，一弦一心灯下出。
鸳鸯瓦上霜离离，夜寒难晓知为谁。
始恨征夫不如日，朝朝照妾幽香姿。
那知长宿虞渊里，啼乌咿喔劳相思，何况交河之北归无期。




水仙谣

芙蓉漾波红鳞鳞，宓妃愁坐烟为茵。
翠旗孑孑香兰折，六铢衣寒秋水人。
几年凉枕动悲客，遗艳犹留岸花碧。
梦踏蛟宫罗袜多，鲤鱼飞处严霜白。




折杨柳歌


其一

折柳大河上，日暮驱牛羊。
天沙各万里，壮士犹心伤。

其二

射虎黄云暮，腰间载两狼。
愿扫沙中日，照郎好辉光。

其三

并州城上望，胡儿谲于鬼。
美女载马头，黄金随马尾。

其四

汉家屋里坐，胡儿马上眠。
安得屋生脚，行动郎马边。

其五

牛羊食黄蘖，踯躅满山苦。
亦知不可堪，食时那能吐。

其六

女儿借官马，骑到黄河边。
隔河少年子，掷赠珊瑚鞭。

其七

日暮官渡头，苦望邺城戍。
就中无限人，二十犹未娶。




绿墀怨

携镜下阶步，晓思相徘徊。
苔衣静春碧，幽幽入照来。
日影亲密叶，妾心谁能开。
艳阳满天地，游子方登台。




夜度娘

侬行拂草露，衣湿夜无声。
河汉横著天，堤防织女情。




襄阳踏铜鞮


其一

征人何处去，江水共东行。
制帆千馀幅，知我闺中情。




其二


何日下扬州，门前双画舟。
却载紫骝马，黄金饰辔头。

其三

生长襄阳城，石头在何处。
登山望不见，他时来迎女。




长安有狭邪行

京洛有大道，浩浩罗群方。
硕彦曳安车，英俊驰骕骦。
投意适芳旨，暌怀喻参商。
生平展衾枕，各自为辉光。
丽日端皎素，窈雾多苍黄。
疾飙矫阿阁，盘折纡殿堂。
剽渊塞翳景，趋步无徐详。
处士秉方操，迷辙歧路旁。
要津鲜洪波，一苇诚可航。
贞情负高驾，伫立思舆梁。




蒲生行

芳沼植芙蓉，绿蒲相纷披。
盛年事君子，相视皆陆离。
欢爱日以加，中心常苦悲。
君但慕颜色，颜色诚可危。
岂必衰与歇，故情难重陈。
幽兰本国香，日揽不见珍。
新采朝槿花，可以娇阳春。
在远憎日积，在近意莫申。
君但平意气，今昔谁所殊。
怀间两寒暑，对妾犹区区。
男儿重大义，转盼在斯须。
莫以愁自废，情路多崎岖。




虎欲齧人行

越山高，高以深，白茅风动何萧森。
中有猛虎踞山阴，胸怀尺一符，不知何所言。
云奉上帝命，食人无晨昏。
众人闻虎忧，贤人闻虎怒。
张机设弩大道旁，手持赤绳来缚虎。
妖狐本为虎先驱，夜夜潜身发机弩。
天生戾质能杀人，贤豪何物来相苦。
君不见两虎相斗逢卞庄，小者必死大者伤。
乘时奋策势莫当，手诛双虎惊四方，越山虽高高何常。




出自蓟北门行

蓟门树苍苍，桑乾云外流。
传烽始北塞，列戍登南楼。
苦月飞狐上，朔风沧海头。
都市纷绣错，原野多凄愁。
父老前致辞，昔日来□□。
卢龙有弛备，辽海无奇谋。
徵兵遍梁益，转饷穷荆瓯。
落日营垒下，战云雕鹗秋。
平沙已吹血，新骨仍成丘。
斩获仅千级，萧条此一州。
少年下马听，愤气横戈矛。
会当报国耻，岂必怀封侯。




艳歌何尝行

何尝求贵，贵不可言。
但见高楼绮户，车马宾客游其门（一解）。
新拜金吾彻侯，子弟十二乘朱轩（二解）。
问谁为此乐，小女入增城宫，贵宠承大恩（三解）。
但当请田宅，畜狗马，歌姬婉㜻而婵媛。
置身其间，乐无晨昏（四解）。
人命苦短，忧苦相触。
安致周全，心何殷烦（五解）。
起家蔓草间，托身青云枝。
君自富贵，沧浪之天君何疑。
勿学为吏，吏不可为，居中用事天下危。
馈君白璧黄金卮，日饮醇酒人爱之（六解）。




东武吟行

我本陇西士，结发事戎行。
少从李将军，转战阴山旁。
跃马追胡儿，流矢㸌有光。
匈奴避飞将，士卒皆扬扬。
汉家日拜侯，我军声不张。
将军七十馀，部曲都老苍。
一失贵人意，道路为迷亡。
帐中既引决，幕下奔他方。
我来青门外，种瓜瓜已长。
侧闻上祠雍，车骑何辉煌。
倚杖瞻路陌，掩抑自相望。
前者主家奴，后者邯郸倡。
貂蝉为君饰，金玉为君装。
功业既不就，叹羡徒悲凉。
壮士久摧没，鄙人何足伤。




陌上桑仿颜光禄秋胡诗


其一

晓日引丽风，春阳拂柔条。
绮楼间华素，光采相扶摇。
㜻彼琴与瑟，娟娟静终朝。
燕坐展帏幕，遗妍散虚寥。
遐哉倾城子，寤寐矜晨宵。

其二

淑岁日载阳，阡陌缛以阴。
远扬比低柯，所务在中林。
及景正攀折，宁知形响深。
惠风展清露，习习飘华襟。
高枝与盛饰，可以伤人心。

其三

幽人振林壑，宛转谁与娱。
见者各惊叹，情怀良自孤。
諠沓鲜遐契，沈详在斯须。
沃枝荫行客，飞鸟归城隅。
期尚本相异，世俗徒崎岖。

其四

上客欣韶令，结轸临路旁。
兰皋觌奇质，窅窅心遗忘。
肆目缅林薄，弭节致周详。
顾问一何勤，托体非遐方。
惠然通我言，粲矣传芬芳。

其五

束身应明问，良意将重陈。
本系出邯郸，华色盈上春。
小少怜幽闼，弱岁多伤神。
驾言逝芳甸，采采不及晨。
各自营本务，无为迟路人。

其六

窈窕倾中怀，踯躅幸生平。
良时既难遘，欢愿修微诚。
岂必素所爱，慷慨有馀情。
同车极俯仰，皎若携舜英。
昔人尚达节，何用厉孤贞。

其七

荒辞累芳轨，薄怒聊相持。
君子愆大义，要我桑中期。
君家绮阁上，婀娜芙蓉姿。
灼灼菖蒲花，本欲媚江篱。
群生重俦匹，妄意徒伤悲。

其八

结交为人妇，文采横道周。
意气照鞍马，剑佩何修修。
薄宦在朝列，美度恣遨游。
令质盟永夜，欢心申九秋。
旁人起长叹，宿昔当绸缪。

其九

张弦或异调，列宿多殊躔。
道远隔情愫，忉怛空未然。
感君慕颜色，秉义难周旋。
报情常苦薄，彼此同所怜。
去去携筐归，望望歧路前。




结交绝交行


其一

汉王昔坐成皋台，管赵二姬双徘徊。
不负昔言向微笑，薄家便带苍龙来。
昔人结交望先贵，今人同贱犹诽排。
莫言入宫多妒嗔，吾侪当愧二美人。

其二

张陈结客楚汉知，宾从厮养英雄姿。
一朝两人负权势，称兵仇杀为世嗤。
昔人绝交争天下，今人翻覆争飘瓦。
莫言让印如浮云，吾侪更愧成安君。




善哉行


其一

登彼修陵，有楠有檀。
言藉丰草，思来无端（一解）。
杳杳者夜，累累者丘。
眷彼常道，能无怀忧（二解）。
兽求其群，鸟鸣其私。
各怀所欢，我将告谁（三解）。
壮士茫茫，心烦意驰。
伊谁云憎，日月无期（四解）。
湛湛江水，或浅或深。
君子任时，或阳或阴（五解）。
夕饮醇酒，朝抚鸣琴。
古人不知，忧劳至今（六解）。




其二


春日载阳，开我曲房。
㜻彼静女，意度低昂。
审情中节，承旨精详。
吐音哀丽，激发中肠。
善媚妙思，可乐可伤。
为欢不极，令人难忘。
汤汤云汉，惜无轻舟。
龙翔鹄举，自古为愁。
眷言予美，永以绸缪。
昔有伊人，胡为山丘。




煌煌京洛行

中土和衍，风雨所交。
奄带旧周，西控二崤。
象魏翼翼，灵台𡻝𡻝。
符拔在囿，驺虞游郊（一解）。
玉门以西，震詟威霆。
置尉列邮，殚品殊形。
匈奴耗贰，遂分二庭。
万里烟火，若彼郊坰（二解）。
孰起甲第，梁窦之家。
下包川泽，上拂云霞。
食客监奴，车骑纷拿。
发徒起卒，不敢怨嗟（三解）。
积以不堪，皇奋其威。
非有常侍，孰与断几。
权利所藉，一往不归。
龟鼎再迁，炎精式微（四解）。




短歌行

今将为欢，不知其端。
焉能日月，为我盘桓。
念子悠悠，乐当以愁。
万里在心，何以遨游。
瞻彼四方，道远多伤。
撞钟伐鼓，开我东厢。
二八迭奏，感人心肠。
黄鹄夜悲，天路难忘。
焉有烈士，可以小喜。
我思古人，芳于兰芷。
良时努力，借交贤豪。
万物波荡，求士者劳。
秋风森森，惟有哀吟。
遐哉四海，聊以同心。
乌栖者悲，龙潜者愚。
忘情敛色，与众欢娱。




丹霞蔽日行

丹霞贯虹，龙翰翼之。
下照南涧，清辉离离。
嘉木秀发，旁蒸灵芝。
秋风可伤，澄鲜则夷。
濯手寒流，使我心悲。




朱鹭

朱鹭，翔以栖。
心何谋邪，在我梁，在我堤。
彼君之圃乐泠泠，中有鸳鸯凫鹥。
不见茄，上冒之，鱼翳清浅。
何用食，进一言，陛下大称善。




思悲翁

思悲翁，大野将安期。
深溪烈风，寒云间之。
逐狡兔也，安知熊与罴。
但垂缏，作翁饭，炙翁脯。
何用饱食凤凰，凤凰枭为伍。




艾如张

艾而张罗，原田茂茂芳草吹。
仓中幸有粟，黄雀不下中心悲。
罗在南山之阳，君何得知。
飞飞谢云中，西过弱水，三万馀里。
何时当来归，弗食吾子。




上之回

上之回，五畤隆。
肃若有闻，灵星宝鸡光景通。
齐巫越巫言不穷。
遂踰陇，登崆峒。
西望条支安息，大雀狻猊，集甘泉宫。
何来一少女，虎齿豹尾，沄沄熊熊，贶汝大功。
匈奴詟骇愿内属，北庭虚空。
羽林十八万人为先驱，右白螭，左苍龙。
齐赐麟趾袅蹄，皇帝陛下坐当中。




翁离

𢹬离趾，中天之端。
上有金凤凰，风吹羽翼遐哉寒。
问筑宫，何用蕙与兰。
勃律之河，皓皓者玉，但当作阶戺杂琅玕。
高与天神往还，下视金阙露盘。




战城南

战城南，死深谷。
乌鸢随我军，狐狸相号逐。
朝来跃马鸣雕弓，一何豪，暮为腐肉。
腐肉安可为，白雪皑皑，黄沙离离，风吹草偃胡天衰。
魂欲归汉，山川间之。
县官祭国殇，明年青草生，头颅安得知。
汉兵绝漠，诛胡虏名王。
汉士马，颇相当。
将军赐弓剑，出入明光。
没时起冢，像祁连山，安得送我白骨置汝旁。




巫山高

巫山高，不知高；
湘水深，不知深。
上有神女寄清音，萦思托梦情日深。
狖啼雨冥风冠林，洄洄潏潏雨淫淫，但得君王无他心。
我欲就之，中心孔悲；
我欲归来，路远多思。
南到苍梧列翠旗，神态恍忽将安居。
精魂徘徊不可治，芙蓉纷以华。
气理娟妙带女萝，沅湘无梁谓之何。




上陵

上陵一何峣峣，琼树皎以修。
下有水银金凫，上有驺虞符拔石虎秋。
美人驱车来遨游。
手浥甘露铜池傍，不欲饮，下视九州。
不见黄帝骑赤龙，日月为友云为旗。
下上玉阙，勿复相思。
勿复相思，乐无涯。
愿陛下，寿万岁，蹑天门。
小臣常得仕宦，策马食肉乘轩。




将进酒

将进酒，燕柏梁。
汉天子，坐中央。
纷佳哉，心浩昌。
七言举，乐无方。
眩人舞，百戏张。
门外何所见，深目辫发而冠裳，乃是单于休屠王。
城郭之国诸君长，赐酒浆。
各植蒲萄，上林苑中，年年再拜上觞。




君马黄

君马黄，臣马苍，二马乘云意徜徉。
君何在，观八荒。
胡不南历炎州，东过扶桑。
马生渥洼，遨游东上，心思西归。
乘吾君，何騑騑。
谒王母，朝真妃。
彼昆崙之山，白玉为枥，灵芝为刍。
龙之子乎，奉君入阊阖，臣当前驱。




芳树

芳树何时，植君之庭。
星月蔽亏，枝叶冥冥。
花落兰池中，鸳鸯唼咀之。
心怀目成美人子，谗言孔多，怆然无涯。
妒人谓君杀此鸟，砍此树。
欲言不得言，结交何由固。
但当去去南山阳，勿复为馨香。




有所思

有所思，乃在云之中。
忽然双黄鹄，过我不下，自西自东，我欲射之无雕弓。
但用相思，思君所居。
珠堂玉阙，椒房绮疏。
中有神仙人，欲行不行纵所如。
宿昔梦见之，视我箧中红珊瑚。
乃是君所赠，尔时自谓颜色殊。
三年不展弄，化为青蒲。




雉子班

雉子班，蜚来从雌集河干。
王孙持弹来，乃见其毛羽陆离而遨游，欲弹不忍弹。
其母谓子，速去无迟迟，四海矰弋天为卑。
不如集天子上林苑，矰弋安施，黄鹄自翔于天池。
丰草何美美，明年大较猎，心中悲。




圣人出

圣人出，坐明堂。
驾四牡，朝侯王。
通绝域，穷梯航。
诸福至，怪物章。
白麟获，天马徕。
神震耀，光徘徊。
东若木，西龙堆。
忽而逝，万里回。
登岱宗，凌弱水。
埋金泥，合不死。
美人哉，天之子。
佳人哉，赫炎祀。




上邪

上邪！
自托与君相知，妒人之子当知之。
流言罔极，阴阳可移。
左有佞伯，右有谗姬。
黄金如山甘如饴，不敢与君相疑。




临高台

临高台，江之滨，水清石见何粼粼。
西来万里浮素鳞，中有潜蛟蛟有神。
遥遥兰草隔青萍。
弯弓射蛟，江以风雨。
持蛟作脯献吾主。
金支翠旗，神游南浦。






远如期

远如期，乃在日月所出没。
葱岭若丘，扶桑如发。
望天子威灵，咸佩印绶赍赆贡，上谒天子居。
神明台，天之端，所受明珠，文甲通犀。
琉璃琅玕纷佳哉。
布大欢设殿陛间，纵四夷之客来观。
巴渝都卢砀极，漫衍珊珊。
上招七十二君，捧觞为皇帝寿。
永无涯，天地后。




石流

石流，下有玉，一何寒。
左生丹砂凉可餐，右有香草蕙与兰。
水流风吹，泠泠者沙。
但燕坐，云来斯，何用为家。
兰何扬心凉香雨，持以献明主。




陇西行

陇坂何所有，黄草秋已枯。
吹沙拂人衣，盘石长且纡。
林木蔽浮云，寒兽遍号呼。
熊罴倚百树，下视吟崎岖。
结交四五人，意气相欢娱。
左手倚长剑，右手弯雕弧。
俯身试一舍，所获盈路衢。
归来呼大妇，置酒出中厨。
命妇遍拜客，皆言颜色殊。
少年易成醉，击鼓歌乌乌。
一朝备材官，期门给驰驱。
五五自成行，长安多博徒。
酒家有妖女，娇好凤凰雏。
捧觞为客寿，冉冉筵前趋。
百万为君尽，一时良所无。
今日乐相乐，明年西击胡。




豫章行

矫矫涧中树，参差阴峰前。
偃蹇屈翠盖，枝叶相骈联。
杳冥际云气，离鸾栖其巅。
雷雨走中柯，精灵何婵娟。
落叶秋风下，泠泠流碧泉。
试问此根株，乃是云官年。
日月所辉丽，中理怀文坚。
匠石过其下，叹息而迁延。
斧斤虽在手，锯墨不敢专。
圣王洪俭德，茅茨以为贤。
苟非时所急，栋梁犹弃捐。
咄嗟吹长风，永矣全其天。




董逃行

吾今近游从昆崙，欲上云气何婵媛。
四望流沄沄，弱水万里安存。
但见龙女，贝阙珠轩（一解）。
大鱼如陵飞翻，灵云窈窕通天门。
东采若木为舟，但见白榆历历，汉水所源（二解）。
汉亦不大随所行。
星之宫中有真人，绛冠玄缨。
延我入门，置酒吹玉笙。
长跪问道，教我忘情（三解）。
从吏受敕，嬉游夜明，中有桂树何敷荣。
嫦仪顾我笑，手授玉杵云英。
臣再拜，不敢食，谨献陛下为长生（四解）。
君今服食，历天之后。
协和诸夏，永无盗寇。
辟邪符拔，乐我君囿。
往还者神人，乘云与轩辕左右（五解）。




白头吟

南山青桐柯，裁为绿绮琴。
皎皎五素丝，昔日是君心。
昔日弦上曲，君心妾知之。
今来弦已断，妾心君不知。
两人为一心，白头安可期。
一人怀两意，年少亦可危。
凤鸣何啾啾，爱憎不须愁。
堂前双栖燕，去来春复秋。
桃子井上结，芙蓉水中生。
男儿轻决绝，何用易为情。




乌生

乌生在何处，挟其九雏，集我陛下乘舆间。
唶我虎贲郎，弯弓射中一乌，乌死血班班，魂魄不随阿母还。
阿母率其子，窜入深冢松柏中。
松柏中，一树轮菌而偃蹇，中多蠹虫。
即复问此树，上有神灵所治，唶我人民安得知。
空冢窈窕，又有修蛇吞噬之。
燕雀乃巢美人子殿堂，尚复得依人勿损伤。
麒麟千岁始一游，鲁人乃得获之如犁牛。
天马乃生渥洼水中，安得羁络来汉庭。
唶我人民何处所，在近当时时见诛，在外岂必安宁。




箜篌引

公无渡河，决河浮浮，鱼龙弗郁不能游。
公奈何披发而蹈之，吁嘻一去无还期。
前者往而不返，后者安得知。
吁嘻使我心悲。




平陵东


其一

平陵东，刀剑弓，谁其神灵隆准公。
降准公，心忡忡，翟家义旗一何雄。
一何雄，卒为虏，第宅潢污杂棘土。
杂棘土，见吾主，何时汉兵入三辅。

其二

平陵东，鼓𪔴𪔴，汉家群牧来关中。
来关中，入都门，火烧承明渐台空。
渐台空，传宛市，东郡太守真义士。
真义士，复爵里，四十万人愧欲死。




王子乔

王子乔，化为凤凰何飘飘，化为凤凰何飘飘。
尚容与，王子乔，不乐宫殿云为家，永逍遥，往来天门日月历斗杓。
乘白鹤极瀛海中，远历流沙若木，青裙更谒东王公。
真僚玉女吹笙簧，审风入律应嘉祥。
中华圣人坐明堂，神人化洽群龙翔。
羽衣受策灵坛旁，贶汝宝箓祚永昌。
黄鹄离哉鸣柏梁，四海和乐登云房。
手持琼浆进玉斝，君今万年治诸夏。




淮南王

淮南王，心好奇，高台锦帐延神师。
灵文鸿宝围龙螭，变化山岳恣所为。
埋黄金，饮玉丹。
登山把袖骖青鸾，八公云辇相盘桓。
傲倪仙伯升上天，下视尘世心悄然。
心悄然，神哉沛。
鸡鸣天边，犬吠云外。
长安真人夜受玺，愿将玉鼎献天子。




相逢行

相逢霸陵下，路长知马良。
何来一男子，悍疾目有光。
家居鄂杜间，挟我登其堂。
门前双柳树，内厩两骕骦。
户下悬长剑，羽箭插两行。
下交钱百万，盎中无馀粮。
出门皆兄弟，千里如故乡。
有时一归来，举坐自辉煌。
自从入公府，独置千金装。
豪杰悉会饮，诸公尽行觞。
酒酣为楚舞，开我东西厢。
广筵复罗坐，沽酒烹肥羊。
上客朝大夫，中客羽林郎。
下客不为官，应募征西羌。
主人且安坐，众宾恣乐方。




艳歌行


其一

迢迢天上星，浮云翳清浅。
荡子万里行，日月自黾勉。
井上桃已稀，门前桑欲剪。
念子衣裳单，殷勤事丝茧。
日暮步衡薄，愁来不敢遣。
我有尺素书，随风任舒卷。
随风置君旁，令君生辉光。

其二

南山一何高，松柏自言长。
翩翩前春燕，行蛰在何方。
一朝公输过，枝叶各摧伤。
载入秦氏楼，为君玳瑁梁。
覆之鸳鸯瓦，拂以郁金香。
春风艳金碧，紫燕巢其旁。
生平念华屋，眄子好辉光。
昔为南山树，燕燕自翱翔。
今来适贵盛，自栖君子堂。
结交何须故，别后莫相忘。




蝶蝶行

蝶蝶飞翻，来游上林。
自言三月间，白草丛深。
幸得乘时而嬉遨，忽然老燕相接逐。
窜荆棘中，欲逐不得逐。
回视燕燕挟其子，登君堂，巢君梁。
巢君梁，可奈何。
托君若金石，草间欲有言，谓之何。




前缓声歌

北逝之燕，必有南流之鸿。
人生代谢，何以为雄。
但用快心，日寒风高，射猎南山中。
意气在人，弗能言功。
因复思谷中之水，必有海上之山。
金房玉阙，有人挟我游其间。
何用豪心悄然不欲还。
且归故乡，置酒高会，万载相追攀。




怨诗行

神明百尺台，谁家青云端。
世俗永相望，美人自吟叹（一解）。
手持碧玉钩，心望冰蚕丝。
焉得在怀袖，因风绍结之（二解）。
南方有兰草，慕君文绮芳。
道远不能至，三载无馨香（三解）。
相慕路益遥，天涂捍云雨。
求贤四海间，蹙蹙窘跬步（四解）。
窈窕云中子，颜色何修明。
嗟哉天人路，谁能通恩情（五解）。
恩情亦诚难，彼美犹乖离。
何况本旷异，望君成相思（六解）。
不敢怨君薄，怨君知我贤。
爱而不可见，泪下如流泉（七解）。




怨歌行

精晖何晻晻，下有浮云流。
微生托幽昧，敢与日月谋。
爱深疑则大，负信多见尤。
申生恃骨肉，一朝化仇雠。
屈平矜宠任，去国如蜉蝣。
巧言易为功，亲爱何足忧。
裁决适君意，离愤动君心。
君心不可动，徒令言者深。
悲哉择所处，此事伤古今。




折杨柳行

豫樟生南山，枝叶何扶苏。
中柯拂云日，下荫万亩馀。
物大众所干，安得常自如（一解）。
狐狸宫其下，蝼蚁穴其旁。
鸱枭鸣其巅，风雨摇苍茫。
一朝谢颜色，永为智者伤（二解）。
万物有波荡，为隙乃一端。
群累日已积，贤人良独难。
德薄而谋大，戚戚无所欢（三解）。
周公称下士，济济皆彦伦。
孟尝亦好客，狗盗为上宾。
侯王有同贵，圣道慎所亲（四解）。






吁嗟篇

吁嗟红珊瑚，所生大海中。
龙女不敢动，照耀鲛人宫。
颇矜此珍异，枝枝自相同。
虽然浩荡姿，愿为世所隆。
玑珠与文贝，各自媚王公。
网罟日夜施，皆言沧海空。
千年人不问，谁见光融融。
仙人过海上，岌岌芙蓉冠。
手亦执此树，飘摇青云端。
本是同根株，焉能托羽翰。
愿作桃与李，春风任摧残。
摧残岂不痛，盛时世所欢。




桂之树行

桂之树，桂之树，淮南之山不足荣。
乃在衡湘之间，其山峥嵘。
下栖金鹅之熠耀，上凝甘露之晶英。
香气流云霞，杳然飘玉京。
桂之树，仙女乘玄鸾而来，手持兰茧之囊。
紫者实，绿者膏，自言食之有辉光，换易肌骨常翱翔。
往来大海中，左接游女宓妃，右引羡门伯阳。
颜色一何姣好，要绍翠羽明珰。




当欲游南山行

南山高无极，乃在西京前。
中有仙人居，下见市与廛。
灵芝与杂草，各自称其妍。
白鹿驾云车，游戏餐神烟。
扰扰日车马，悠悠度渭川。
弱水三万里，穆王时往还。
在近何必即，在远何必偏。
达者有大隐，小人好深坚。




当墙欲高行

乌集之好多和鸣，人欲结交依虚声。
和光混俗，乃有大名。
墙高宇峻，世人所惊。
圣哲之忧，大义未明。
瞆暗不见日月，虫飞薨薨。
愿欲为墙以千仞，外有羌胡之纵横。
持以告明主，万古常坚贞。




当事君行

欲为忠臣，安辨是与非。
但奉君喜怒，一往不相违。
家置鄠杜，万顷甲第巍巍。
自言半菽尝苦饥，门无宾客，饰无珠玑。
一入奉明主，至死不言归。
不见鄙人好声名，触文抵网，曷能奋飞。
今日事君乐相乐，慎勿怨怒人刺讥。




西门行

出西门，行相思。
已自不为欢，欲将告谁（一解）。
但为欢，慷慨常自知。
何用黄金白璧，炫耀他人为（二解）。
左击鼓，右吹笙。
若为鼓赵瑟，我为鼓秦声（三解）。
意气不能止，颠倒须极情。
昔时尝贵盛，家世有声名（四解）。
不见昔人田千秋，一言悟主封通侯。
不见昔人田千秋，一言悟主封通侯（五解）。
人生贵得志，岂必多奇谋。
折节求功名，当为天所羞（六解）。




东门行

出东门，何时来归，中心尝苦悲。
同游承明庐，独无黄金为尔私（一解）。
拔我井上葵，终日不言饥。
乘时作奸受赇，长安田宅何陆离（二解）。
何陆离，内府交州犀蛤，外厩冀北骏骊。
诏付廷尉，籍入县官，君言贪吏安可为（三解）。
诏付廷尉，籍入县官，君言贪吏安可为。
为善人所嗤，行清廉，君知之（四解）。




伤歌行

辉辉暮云气，窈窕张清秋。
揽衣步中庭，带缓不能收。
长叹梧楸间，河汉光西流。
徙倚露沾裳，怆然知我愁。
良时慕俦匹，耿耿路阻修。
迟暮在一朝，谁能不怀忧。
景光日以去，后时难与谋。
怅望沧浪天，列宿相绸缪。
盈盈水中央，独我无轻舟。




长歌行


其一

绮绮庭中树，春至发华滋。
迟我羲和驾，念子好容姿。
秋风不能待，仍随众草衰。
托身时运中，一往各成悲。
亮怀千秋志，盛名我所师。

其二

仙人餐沆瀣，肌体何馨香。
手持五岳行，下袭素霓裳。
携手同一游，尘世三千霜。
弱龄好辞翰，宛转不能忘。
时诵鸿宝书，谐戏群真乡。
忘言违至道，罚我守东厢。

其三

白云横仲秋，昭昭明月心。
清光袭素衣，徘徊露已深。
明灯鉴遥夜，宿鸟惊前林。
所思日万里，临风为哀吟。
河梁一间之，在远不能寻。
摘我琼瑶佩，绕以双南金。
常恐馨香歇，无时寄清音。
畴昔一长叹，使我悲至今。




乐府

崎岖自行胡，汉吏何所须。
织罽刺绣锦氍毹，琉璃琥魄珠珊瑚，独移蒲萄入帝都。




却东西门行（代魏武本意）

黄鹄成羽翼，心好万里游。
翻飞八极间，不知何所谋。
朝饮大江岸，暮宿辽海头。
百鸟更相避，我劳竟安投。
天门虽咫尺，本意历九州。
悲哉此征夫，日月不我留。
五出号息春，三战为安秋。
烈烈壮士心，功名非所愁。
少年事游侠，击剑弹箜篌。
人生何所乐，得志还故丘。




门有车马客行

上客从何来，自言归西方。
初随博望侯，展转居胡羌。
月氏与大夏，其人皆渺茫。
手持蒲萄树，口言宛马良。
天子召上殿，往往拜为郎。
男儿重尊贵，岂能还故乡。
今年穷河源，应募辞明光。
持节葱岭西，采玉昆山旁。
星宿灿若木，青鸟东南翔。
归见甘泉宫，日日祠神房。
亲至弱水上，不载瑶池觞。
何时下诸国，车驾驰西荒。
诸侯朝层城，振旅还未央。




薤露（学魏武体感时，《蒿里》同）

嘉平以累叶，君子无雄图。
视肉而安寝，忽忽荣其躯。
不学竟无术，何以济驰驱。
一朝艰天步，失色为枝梧。
其窘如泥行，颠覆尝载涂。
因缘生事变，纷然付割屠。
岂云汉网密，快人良所无。
徘徊西市间，闻有悲秋荼。




蒿里行

幽燕患胡羯，徵兵周四方。
懦帅不御众，散溃以流亡。
天灾降秦晋，相煽而猖狂。
反者如猬毛，凭险为阻藏。
汉将捕不道，亦闻尝杀良。
转战万馀里，至今防荆梁。
中原故城郭，荆棘参天长。
悲哉此赤子，望望泪沾裳。




步出夏门行


其一 观沧海

地脉隐伏，碣石隆起。
东争海波，高与天倚。
烟树在下，上覆流水。
神哉三山，望祭于此。
朝日熣灿，旌旗万里。
大鱼若陵，人立而视。
幸甚至哉，歌以言志。

其二 冬十月

十月之阳，疾风厉晨。
木草徂落，水石粼粼。
槛捕猛兽，以誇胡人。
虎落高植，镆铘罗陈。
钩象搏熊，积以盈亩。
酋长大喜，齐赐牛酒。
幸甚至哉，歌以言志。

其三 土不同

河华以西，沃壤是赋。
气劲土深，山川阻固。
凭而东抚，势称建瓴。
上帝是宅，清渭浊泾。
陇右之墟，朴悍尚武。
轻身结交，心念劳苦。
幸甚至哉，歌以言志。

其四 龟虽寿

神龟千秋，以灵见诛。
守精鍊神，虎食其躯。
心念不朽，九京曷嗟。
大人济世，其名纷葩。
才高意广，不知所裁。
困虑折节，勿为世猜。
幸甚至哉，歌以言志。




秋胡行

布衣而叹息，我今亦何欢。
布衣而叹息，我今亦何欢。
朝共餔糜，草间求安。
见彼文俗吏，格格保残。
欲陈尺一书，天路艰难。
歌以言志，我今亦何欢（一解）。
日月久閒旷，智慧易以衰。
日月久閒旷，智慧易以衰。
意有大愿，徘徊何之。
起诵阴符，聊以忘悲。
纵横以奸当世，非我所师。
歌以言志，智慧易以衰（二解）。
命世不可见，我思者古人。
命世不可见，我思者古人。
生民所望，有莘之媵臣。
其次一匡天下，圣称其仁。
曷为箕山之上，独善厥身。
歌以言志，我思者古人（三解）。
时弊必更张，岂得常因依。
时弊必更张，岂得常因依。
积贤自辅，圣人之威。
大略御世，主上以垂衣。
刑措不用，四夷来归。
歌以言志，岂得常因依（四解）。




对酒


其一

对酒歌盛时，天下方大治。
帝者陈威仪，日月星辰布纲维。
大饶乐，米谷积如茨。
仗黄钺带甲百万，徜徉四夷。
都护治属国，尉候相望，九驿道之。
作乐章以告诸宗庙，自诸侯王君长，咸来京师，以跪奉玉卮。
惠养元元日繁滋。
崇廉让，黎民无叹嘻。
赐民爵以一级，大酺十日，熙熙如小儿。
甘露垂饴于铜池，凤凰和鸣，协声中诗。

其二

对酒歌风尘，日月多苦辛。
识曲悲所因，中心抑郁难自陈。
少皎皎颀秀而嶙峋。
尝读书二十万言，咸识其真。
好著书立说，负气结客，睥睨朱轮。
以汉廷无出其右者，自乡大夫三老，莫测其人。
无以致要津，于是挟册而游秦。
再上书不报归负薪，幸无绛灌之妒，蓬户以居，傲然视等伦。
生逢圣世何宽仁，高自称誉，灾不及身。




钓竿行 其十五

顾瞻中原道，丘墟何莽莽。
狐狸亦群游，鸱枭振其羽。
流血日夜多，甲兵竟谁侮。
黄云蒸幽谷，玄风吹朝雨。
号熊为我啼，猛虎为我怒。




精列

当告谁？
俯仰以自怜，空有倾城姿。
空有倾城姿，圣哲已寂寞，世俗徒见疑。
怀心而不明，结交恐后时。
结交恐后时，高翔附羽翼，攀龙亦以危。
攀龙亦以危，富贵苟金石，赤松岂足师。
赤松岂足师，慷慨思困阨，志意在恢奇。
千秋随奄忽，奈何与之期。




上留田行

里中一何皇皇，西家束薪削桨，东家乘坚策良。
见者心悲伤，不愿问君乐方。
黄鹄朝饥，勿谋稻粱。




江南

江南何娟娟，芙蓉清且鲜。
采莲横塘前，莲花夏可攀，鸳鸯藕之间。
莲花秋已寡，属玉茄之下。




钓竿行

东游碣石津，下有千里鱼。
风雷在鳞甲，浩然纵所如。
不得此钓竿，徒为溟海鱼。




驱车篇

驱车驾骐骥，西到华阴城。
亭亭彼华山，峨峨混高清。
劲深应东井，太白镇金行。
神灵所招摇，云旗与霓旌。
金玉自怀蕴，丹砂奋精英。
上有青芙蓉，灼灼扬清明。
玉浆流神漱，杳然见澄泓。
明星窈窕女，炫耀天人情。
自古有秩礼，秋巡报西成。
下瞰黄河流，上与阊阖平。
轩辕所未到，白鹿常纵横。
昭王徒诡异，博箭非令名。
汉帝昔好道，筑宫望逢迎。
坚寒任成物，省方义乃贞。
圣王守斯典，逍遥升玉京。




白马篇（代陈思王本意）

白马若流光，矫矫云中翔。
金羁连锦鞯，仰首鸣苍茫。
谁家白皙子，英气惊四方。
手执珊瑚鞭，指顾无胡羌。
所从神与武，威霆扫大荒。
西驰玉门远，北历玄塞长。
濊貊贡良弓，羽箭插两行。
㸌若流星没，便儇不可当。
归来伐大鼓，丝竹何飘扬。
妙妓出后帐，健儿击鞠场。
凯歌奏雅曲，金石纷辉煌。
即今数十载，奄忽多冰霜。
壮士心尚在，默默无才良。
右瞻岷峨气，左望吴会乡。
踯躅不能至，泪下沾衣裳。
昔时千里驹，哀鸣良可伤。




美女篇

美女丽朝日，采兰春水前。
独茎秀清露，落英散馀妍。
俯身出玉指，欲折还迁延。
红罗绣翡翠，紫燕何翾翾。
自称百馀万，宝玉黄金钿。
双鬟绿无尽，光泽摇清川。
欲往而更来，渺若吹云烟。
观者不能知，无故起悲怜。
我识此姝子，家在洛城边。
云绮障文阁，四角垂红莲。
端居怨侪俗，独立伫高贤。
眷言触韶令，中情难弃捐。
遥思荡何极，行行越陌阡。
芬芳谁见采，怀意不敢宣。
徘徊弄辉光，自顾方盛年。




种葛篇

种葛深谷中，蔓延及前溪。
馀阴翳泉涧，绸缪常萋萋。
与君共心愫，自谓恩爱齐。
怀抱日明洁，和好无离携。
夕衾共下带，朝餐结上袿。
谗言未尝深，甘悦意已暌。
佳人思古处，众丑生端倪。
群然见可憎，往意谁能稽。
掩帐念已失，抑抑步中闺。
池水何其清，鸳鸯本双栖。
君为云间星，妾为急水泥。
相照不可见，永为浮云迷。
恐君累明德，贱妾心悽悽。




野田黄雀行

高原生秋草，劲风怀早寒。
壮夫好大野，眺望起长叹。
物微亦有命，岂得常相干。
网罗日夜深，贤人能久安。
不见田中雀，啧啧似成欢。
食粟岂必多，罗家为尔仇。
获者已不知，脱者自言愁。
去去枯桑间，安能凌九州。
所以凤与鸾，歌舞于祖洲。




名都篇

名都宛与洛，游戏乘春阳。
广道夹奇柳，飞甍带长杨。
宛马从西来，袨服以翱翔。
缓辔十步间，满衢自生光。
十里斗纱縠，转侧有遗香。
谁家横甲第，彷佛孙与梁。
高楼三十六，一一金凤凰。
冈阜自秀复，池沼何汤汤。
山禽与水鸟，栖孕鸣相将。
沈香为飞尘，郁郁闻笙簧。
佳人轻若云，随风为乐方。
寄言少年子，为欢殊未央。
官拜执金吾，有女专椒房。
不学穷经士，白首尚书郎。




升天行


其一

轩辕战涿鹿，虎豹为中权。
一朝志遐举，铸鼎荆山前。
赤龙鸣啾啾，举袖升云天。
羽葆发虚际，杳冥何时还。
至今想英武，寂寞于上玄。

其二

凤凰之所宿，云在昆崙丘。
清音感萧史，彩翮来秦楼。
奇情协玄景，灵玩常绸缪。
倏忽云辇至，携手真人游。
明姿与淑质，千载无欢愁。




五游篇

朝登五岳巅，仰首视上清。
不能在其下，竦身云中行。
下舄履玄玉，上冠婴赤琼。
白鹄交翠凤，华旗杂霓旌。
迎我入天路，恍忽摇目精。
苍冥不可步，蹑足清泓泓。
拜谒紫微殿，游戏玄都城。
云笈传吾道，秘箓署我名。
玉女顾我笑，艳逸多光明。
子登八琅璈，双成云和笙。
天乐固幻眇，感触令人倾。
何时阊阖开，尘世难为情。




仙人篇

采药南山下，云雾何弥漫。
往路既已失，叹息此盘桓。
忽逢三老公，挟我登巑岏。
闭目风雨上，折竹成青鸾。
彷佛见银榜，螭龙守井干。
不知何洞府，但见真人欢。
琼枝交玉树，碧草间红兰。
明珠缀云幄，四壁青琅玕。
霏霏复霭霭，中有芙蓉冠。
亲发紫锦囊，授我药一丸。
令我好颜色，万里生羽翰。
朝列瑶池上，暮宿扶桑端。
问谁共为乐，结交王与翰。
终宵振鸣佩，乘风意珊珊。
世人策高足，天路亦诚难。




弃妇篇

孔雀栖阳岩，毛羽似长离。
晔晔展金翠，灿耀有光仪。
当春盛花萼，舒尾媚华滋。
将以娱灵眄，自妒矜相持。
一朝畏采捕，不复栖高枝。
在山影辉丽，出山颜色衰。
色衰复何为，贱妾中心知。
君若岭上云，飘忽难与期。
妾若涧中水，一去无还时。
吁嗟门五步，遥遥成路歧。
白日易为暝，中宵易成悲。
流苏杂彩帐，华烛光间之。
鹍弦与凤管，昔者寄相思。
犹是盛年物，不知留为谁。
因思曩日意，何以成恩私。
不见鸳鸯鸟，和鸣芙蓉池。
芙蓉秋以残，欢爱令人危。




斗鸡篇（代陈思王本意）

高秋寄豪迈，击鼓吹笙簧。
西园列众宾，东郊辟广场。
巨鶤展金距，盛气神扬扬。
朱眸各凝敛，奋翅㸌流光。
崇冠或拆裂，胡髯竟摧伤。
杂羽随轻飙，胜者鸣相将。
物微亦有志，乃愿试所长。
岂能樊中老，空怀君稻粱。




妾薄命

秋风瑟瑟露凉，椒房桂殿翱翔。
上陈黼帐玉床，下隐碧砌金塘。
手持纨扇彷徨，迎风掩月流光，更解兰佩荷裳。
五蕴豆蔻杂汤，九华发艳凤凰。
举体流波不禁，肤明腕弱浮沈。
香寒粉薄夜深，百英露华郁金，俯仰拂拭清心。
起著绛绡纤罗，淡艳娟娟奈何。
斜对玉女明河，敛容侧袖清歌。
手持红珠黛螺，欲采芙蓉露多。
娱心极意忘情，宛转君怀不明。
欢者色授逢迎，奉君兰枝蕙茎，结以同心萦萦。
随风欲去仍还，揽持翠带良艰。
想彼青鸟昆山，同飞齐驾追攀，千秋要渺朱颜。




盘石篇

盘石何矻矻，乃在泰山巅。
风雨散其下，神灵所周旋。
紫芝蒸秀发，朱草相鲜妍。
神房封窈窕，霭霭极上玄。
龙螭守玉策，幽异世所传。
霓旌七十二，悠悠千载前。
往往拜白云，冥气通众仙。
灵文竟寂寞，盘石犹高坚。
不见北海上，碣石何联绵。
燕王筑宫馆，汉帝时迁延。
浩然三山树，飘渺吹风烟。
蛟蜃日妖幻，龙女扬婵娟。
大风鼓波涛，地维不得全。
沦荡若飞沫，何时当来还。
羡彼山上石，神哉谁能迁。
托根本异地，安危各自然。




白纻舞歌


其一

幽房閒夜乐未央，手拂长袖神扬扬。
齐欢等色当筵张，如云若月随风翔。
从心迁化态难忘，欲前更却复低昂。
在山峨峨水汤汤，何以畅之永和康。
琴筝箫管瑟笙簧，敛容舒眄遗清光。
托情要妙置君旁，含娇流媚感中肠。
如言不语整罗裳，飞烟拉㧺香满堂。
回身恍惚进瑶觞，千秋极意娱君王。

其二

美人遥夜来迟迟，轻罗华烛烟流离。
操弦拂袖展光仪，微云却月山作眉。
含情宛转不自持，浮腾摩跌纷而驰。
超光逐景忽若遗，纵心一往无还期。
杂沓浮衍神不知，逝将飞去春风吹。
远游文履谁揽持，精魂遥遥心念之。
沈吟一曲星河移，奉以明月扬容姿。
馀欢极媚君所私，谁能窈窕令人悲。

其三

飘摇河汉雕云明，素巾红袖纤罗轻。
下有垂带风中行，侧身赴影忽若迎。
诘屈宛转纷哉情，繁思杂怨流新声。
托君顾眄驰目成，春风徘徊花落英。
流光逸艳心所倾，盛年荡志欢纵横。




满歌行

得志当何期？
手无斧柯，困于蒺藜。
不见古人，为善茅茨。
飞声腾誉，郁为帝师。
我今独坐，悲吟为谁。
岳岳者心，曷能平夷。
日出月没，飞廉莫追。
志在后世，不能当时。
世俗混浇，刀锥是惊。
许由为浊，庄蹻为清。
揖盗共席，人仰其荣。
谁谓兰芳，与莸并生。
掉臂去之，肆志适情。
我欲为儒，章甫无威。
我欲为侠，其人轻非。
狗屠者贫，肉食者肥。
非有黄金，何以指挥。
安得猛士，与我断几。
利剑在手，惟敌是求。
北截大漠，南扫炎州。
归来置酒，将军彻侯。
不见古人，乞食道周。
才不衡命，时不待谋。
退而躬耕，聊以卒岁。
神仙可学，不藉权势。
莫剖而珠，莫煎而桂。
厥师柳下，佯狂敛锐。
俟时而兴，且从此逝。




鸡鸣

鸡鸣门前树，乌啼屋上霜。
荡子行不归，游戏诸陵旁。
诸陵何郁郁，豪杰徙东方。
门外何所见，夹道列长杨。
谁家出骏马，约略金与张。
屯兵监平乐，新拜侍中郎。
微行狭邪间，鞍马自成行。
路人不敢问，彷佛闻都梁。
夜半入宫门，赐坐殿东厢。
归来但意气，丝竹正辉煌。
大奴进黄金，妙伎献乐方。
但求良家子，何论邯郸倡。
主人困行乐，欢意徒茫茫。
朝来报鸣钟，宾客已满堂。




茱萸女

闺人适何许，秋林多杂花。
独有茱萸子，堪随玉鬓斜。
入手高枝落，分囊绮袖遮。
逢人还缓步，顾影惜停车。
使君垂惠问，几摘尽铅华。
芳草岂迟暮，馨香还自誇。
去去入中闼，盈盈隐绛纱。
惆怅东邻伴，向晚始还家。




长干曲


其一

清浅在横塘，相逢素舸郎。
东风何太急，吹汝上浔阳。

其二

横江水自流，傍岸系轻舟。
妾隐芙蓉里，人看风雨秋。




苏小小歌

报郎骑马来，先至西陵下。
欲采幽兰花，红泉向身泻。




沐浴子

玉镜朝还濯，温泉夜自香。
亦知人不见，终日理新妆。




企喻歌


其一

男儿惟一身，身在不须忧。
但能骑骏马，何必烹肥牛。

其二

虽有千万金，结交谢豪贤。
好鹰不食鼠，烈士不怜钱。

其三

腰间箭的烁，身上铠明光。
横刀还并马，各自誇身强。

其四

生平剧自快，利剑常随身。
可怜多意气，生死由他人。




钜鹿公主歌


其一

朱楼洞开双玉锁，夹城辚辚杂灯火。

其二

车上凤凰飞欲堕，帘中女子颜婀娜。

其三

鸾旗翠羽迎道左，携手万乘中间坐。




黄淡思歌


其一

归归黄淡思，怨郎坐下骊。
归归黄淡百，疑郎怀中璧。






其二

郎心如乱丝，妾手那能治。
欲织鸳鸯锦，须郎自解时。

其三

广州行不归，孤帆去若飞。
龙须为郎席，鲛绡为郎衣。

其四

鲛绡常苦寒，郎今归不难。




幽州马客吟歌


其一

十万买一马，百万买一姬。
快人多光彩，笑杀富家儿。

其二

东邻养黄犊，西邻烹黄羊。
囷廪高于天，日月行两旁。

其三

人言凤凰雏，不入鹞子群。
我家流苏帐，女儿解罗裙。

其四

女将绵作襦，郎将貂作裘。
常恐北风至，煖气不中留。

其五

明烛铺氍毹，朱颜为我开。
持刀席地坐，割肉行金罍。




慕容家自鲁企由谷歌

宁折墙头花，弗攀道旁柳。
迢迢天上星，有时落人手。




碧玉歌


其一

碧玉不自量，何意郎迷惑。
白日照朱华，自然有颜色。

其二

才成八宝镜，复留明月珰。
真是郎颠倒，轻掷好辉光。

其三

碧玉菖蒲花，感君春风吹。
纵有秋容日，零落不须悲。




长乐佳


其一

郁金生南海，自言解心疾。
郎欲妾安时，莫使馨香失。

其二

翠羽缀明珠，搴帷障媚兰。
极意相珍重，始知郎所欢。




懊侬歌


其一

咿哑江陵乌，集欢樯子头。
白皙江陵女，随欢下扬州。

其二

江中帆阿那，四面各相宜。
欢是东西风，不专为侬吹。

其三

欢如牛渚矶，险怪知多少。
常恨负情人，心事何繇照。




读曲歌


其一

杂花穿玉燕，小翠涂金雀。
郎若就侬时，纷纷为郎落。

其二

侬坐六萌车，陌上来相视。
芙蓉生道旁，乾莲那得子。

其三

可怜红罗色，是侬泪时生。
鬼火行古墓，照碑不分明。




其四


金针与䌽线，常使三葛穿。
三葛虽疏薄，针线却缠绵。

其五

交花双凤带，缠欢千百周。
作态相持抱，不得欢心留。

其六

侬是井上桐，开花落井里。
剩得零落容，秋风对梧子。

其七

蛛丝语蛱蝶，自有相牵处。
只愁不飞来，那得还飞去。

其八

忆欢眠复眠，俯仰谁能数。
马行黄蘖中，历乱蹄痕苦。

其九

五更暗中语，借侬红绣襦，端的从何去。

其十

侬言欢大狡，欢言侬自贪。
将饴投入蜜，当是两相甘。

其十一

侬有别时啼，不忍教郎见。
何故张明烛，摩挲苦相盼。

其十二

辛苦口边语，侬疑欢意深。
千层捲蕉叶，谁识本无心。




团扇郎


其一

团团明月姿，上有乘鸾女。
惭无倾城色，画此为郎御。

其二

手捉白团扇，窈窕自徘徊。
若当相忆时，好风为郎来。

其三

殷勤团扇柄，系作紫罗囊。
中有都梁味，使郎玉手香。

其四

可怜白团扇，秋风不相见。
愿郎还饷侬，持携自遮面。




前溪歌


其一

粼粼白石子，前溪流水深。
生憎清澈底，照影不照心。

其二

门前溪水急，感郎居上流。
来时一篙至，去作十步留。

其三

罗巾污清泪，洗就前溪中。
鲜妍水色变，恐与郎相逢，疑是桃花红。

其四

黄葛生山后，枝蔓来溪前。
愿郎莫砍葛，到处根缠绵，砍却还复联。




黄竹子歌

女儿清江上，黄竹蔽江涯。
不见流水急，惟嫌荡桨迟。




江陵女歌

素板青丝舫，系娘浣濑边。
故脱杏衫子，宛转得人怜。




宿阿曲

帷帐坛上轻，幡盖云中下。
肃肃寒风来，真官骑龙马。




道君曲

中林夜阴，两树相语。
东邻富家，设我匕箸。
跪告道君，使将汝助。




圣郎曲

上马亦扬扬，下车亦款款。
明星羽盖飞，灵风侍从散。
大巫停管弦，携手椒浆煖。




娇女诗

乘风集江渚，芙蓉结层楼。
青云山间出，碧水堂下流。
髣髴高真会，两两自淹留。




白石郎曲


其一

白石郎，游江中。
霓旌云车驾两龙，波涛夜醉鲛人宫。

其二

江滨石子，烂若云霞。
郎艳容裔，临风欹斜。
水妃江妾，愿以为家。




青溪小姑曲


其一

暮游青溪，云散雨微。
小姑出浣，红裳翠衣。

其二

何以无郎，旷然珠轩。
小姑有兄，贵不可言（姑为蒋侯妹也）。




湖就姑曲


其一

风阻赤山湖，酌浆荐蘅杜，赠郎红珊瑚。

其二

大湖过帆多，小姑高云髻，尽日青峨峨。




姑恩曲

明姑下天门，赐我常不衰。
何以相持报，翠膏粉黛香胭脂。




采莲童曲

荡桨歌渌水，紫菱牵玉臂。
芙蓉不解羞，那得相回避。




明下童曲


其一

挟弹花林下，结束女儿装。
嬉游日行乐，不羡乌衣郎。

其二

白皙谁家儿，一顾倾朝市。
手持团扇来，神气清于水。




同生曲

相怜隔巷居，齐岁各通名。
新好虽云盛，岂得更同生。




石城乐


其一

阳春诸年少，寻芳各行游。
颠倒南陌上，寂寞城中楼。

其二

妾有忘愁歌，夜夜娇阳春。
郎如不相识，枉作石城人。

其三

流铃龙子幡，吹过石城下。
疑是欢相迎，风帆如驶马。

其四

竟陵五丈水，日日有人行。
不断方山路，那能无送迎。




乌夜啼


其一

象床人正眠，乌啼门前树。
心惊明月光，笼窗急迷路。

其二

侬家不难到，巴陵湖口旁。
便是乌啼处，楼外双垂杨。






莫愁乐

其一

打桨寻莫愁，莫愁不还家。
当门摇渌水，艳艳芙蓉花。

其二

石城美年少，皆言识莫愁。
夜夜楚山望，无人楼上头。




估客乐


其一

大艑十丈帆，小舠三尺桨。
侬欲追送欢，江潮不能上。

其二

身著郁林布，知郎归广州。
明珠凡几斛，与侬泪时流。

其三

打鼓发珂峨，波涛横戏谑。
郎携千黄金，只爱他乡乐。

其四

昨得扬州书，不作分明语。
百货从郎买，莫买扬州女。

其五

翡翠出广南，黄金来蜀土。
饰侬侬更愁，愿郎守门户。

其六

赛神梅根渚，烧烛江底红。
郎祝顺潮水，侬祝石尤风。




襄阳乐


其一

襄阳行乐地，大堤多女儿。
同时各流眄，郎怜定是谁。

其二

不入铜鞮坊，那知颜色好。
白马最关情，却向垂杨道。

其三

夜分西塞曲，蹋臂怨声多。
郎在城中宿，定是不闻歌。

其四

锻镮自圆洁，郎买扬州钱。
朱绳一断绝，同心何处穿。




三洲歌


其一

相送巴陵口，含泪上行舟。
不知三江水，何事亦分流。
评注（点击查看或隐藏评注）

其二

布帆若飞鸟，顷刻三山东。
侬无千里目，郎有千里风。

其三

赠郎金缕枕，杂以百和香。
交南多珍异，莫掷侬心肠。




采桑渡


其一

朝行采桑津，绿树相交偃。
过客莫停车，坐使芳春晚。

其二

柔条尽著手，杨枝必装钩。
周旋春蚕熟，制欢红锦裯。

其三

箔上蚕三眠，香草布地红。
提筐花艳女，游戏桑林中。

其四

牵衣桑树巅，堕下紫罗襦。
但令欢相拾，莫惜见还无。




江陵乐


其一

绿绦系腰端，踶场各言工。
作态相周折，颠倒四面风。




其二


估客下三峡，江陵五两多。
侬蹋芳草去，上岸三摩挲。




青阳度


其一

可怜丝千绪，机中齐作经。
停梭不掷纬，历乱那能成。

其二

轻捣十丈缣，洁白夜生光。
欢心自不净，何得畏砧床。




青骢白马


其一

青骢白马珊瑚鞭，行逢花林骄不前。

其二

执缰游戏美少年，黄衫白袷剧可怜。

其三

可怜大道石为梁，湖中唱歌白日长。

其四

门前渌水常浩浩，借问鸳鸯为谁老。

其五

西曲巷西小巷斜，娘行驻马侬停车。

其六

西曲娇娘不肯行，兰桡桂楫来相迎。

其七

去时踯躅三回顾，青骢不识来时路。

其八

徘徊今夜心难忘，三唱可怜窈窕娘。




共戏乐


其一

茫茫宇宇九驿通，安抚嘉平和八风。

其二

高台广殿列钟鼓，音会声繁杂风雨。

其三

轻罗徐举云雾生，迅体触发纷相迎。

其四

将雏鸾凤鸣将将，百灵呈瑞大道王。




女儿子


其一

明月峡中月夜明，据舷愁杀猿三声。

其二

盐崖上水悲莫啼，篙头裹布双竿齐。




捉搦歌


其一

磨刀不快怨砥石，家计不盈问贾客。
少年臂鹰上南陌，老女终宵弄刀尺。

其二

东邻狗窦兔出入，二十女儿怪羞涩。
健马啮刍须疾急，何惜刀钱空伫立。

其三

黄河岸边多青草，谁家黄犊轻车好。
女儿嫁时真颠倒，偏我闺中自称媪。






其四

白铁弹丸黄竹弩，朝行逐雀暮射虎。
可怜女子持门户，邯郸名倡有钱数。




范阳井

丙子秋，寇破定兴，孝廉范士楫之配马氏，及其子之妇并三女堕井死焉。其明年，范君与予同举进士，予闻而壮之，为新乐府曰《范阳井》。
皇帝九载秋，胡大入畿辅。
掠名城，以十数。
室闾纷哉流离，人民腊脯（一解）。
骑倏忽，至范阳，范阳城，中大难。
有范君，举孝廉，家世衣冠。
敦行秉礼，门内欢喜（二解）。
登城，火燉燉。
城中大扰乱，男子苍黄出奔。
顾谓若妇，卿自为计，答云不负君，无烦言（三解）。
庭中有石井，井水清澈肤。
顾呼新妇，我为若前驱。
三女泣徘徊，大者十七，幼者十一，同去弗复踌躇。
上牵紫绣带，下结红罗襦。
相将入石井，井水清彻肤（四解）。
咄嗟哉，美人子。
世乱人如蓬蒿，寡廉鲜耻。
亦有大将建高牙，望风而辫发。
长吏专城不能死，曷不愧范阳城十岁女子（五解）。
皇帝大明圣，奖孝旌义，以风于有位。
范君今来射策在上第，欲陈家门中心悲。
贤哉贤哉，敢告史氏（六解）。




谷城歌

旗离离，鼓坎坎。
雕弓虎牌府门下，帐中锦袍坐红毯（一解）。
县官来，不敢行，监军来，并坐烹肥羊。
汝有禾稻供我粮，汝有讼狱听我章。
今我为官，汝勿惊皇（二解）。
百姓入门何所见，白玉为君床，黄金缭绕之。
美人侍者仙仙，仰面乃其妻。
相视不敢问，中心悲（三解）。
将军者何官，昨日黄纸招安。
小兵骑马醉欢，突入酒市盘餐（四解）。
将军口传勤王，𦩆舸大舶千樯。
但问江陵汉阳，又问武昌九江（五解）。




辽兵行

胡儿骑马来，汉儿骑马去。
交臂黄尘中，但问汝家是何处。
答云我家隔河居，汝馈羊酪，我报明珠；
我馈黄金，汝报貂褕。
易水南，常山下，相逢折箭进酒炙，回头便向西兵射。




小车行

小车班班黄尘晚，夫为推，妇为挽。
出门茫然何所之，青青者榆疗我饥，愿得乐土共哺糜。
风吹黄蒿，望见垣堵，中有主人当饲汝。
叩门无人室无釜，踯躅空巷泪如雨。




卖儿行

高颡长鬣清源贾，十钱买一男，百钱买一女。
心中有悲不自觉，但羡汝得生处乐。
却车十馀步，跪问客何之。
客怒勿复语，回身抱儿啼。
死当长别离，生当永不归。




韩原泣

秦儿歌，楚儿舞，高冠广额咸阳贾。
排玉闼，登金堂，九卿侧足趋道旁（一解）。
朝入左掖门，暮出左掖门。
堂前众宾客，一一乘朱轩。
十日一休沐，香药杂上尊。
麒麟制君衣，袅蹄佐君飧（二解）。
得君欢，可君意，自谓百年长不弃。
恩去何时回，情断何繇系。
昔如石在山，今如水在地（三解）。
上君绶，为布衣。
怒未止，朅而归。
西市街，鼓𪔴𪔴，卫军簇簇呼摆围，君家舍人先横尸（四解）。
黄纸下，门已锁。
金吾将军夜列火，绯衣御史来上坐。
来上坐，出诏书。
一尺组，莫踌蹰。
城头挝鼓三更馀，使者复上青骊驹，何以载君广柳车（五解）。
田宅尽没官，不得名一钱。
堂前众宾客，一一归穷边。
先为人所畏，后为人所怜（六解）。




复雠行拟古乐府

黔中有壮士，父死蛮夷中。
父死弟为虏，嗟乎苦哉，是雠不报，谁谓我雄（一解）。
乃置黄金千斤赎我弟，问我父死所。
兄持手，弟牵裾，涕泣覆地，鸟号兽鸣，白日惨惨天欲雨（二解）。
侧闻官家招夷，夷来降。
夷来降，鼓鼕鼕。
大者赐舆服，小者赐酒钟。
蛮夷喜乐盘桓，谁知壮士鸣刀环（三解）。
置酒置酒，我父死路衢，弟幸蒙全祐。
感尔不杀恩，前宰肥牛，后烹吠狗（四解）。
酒方酣，掷杯盘。
壮士突出户间，谓尔酋，抑何愚。
尔昔杀我父，我今腊尔肉。
酋大股慄，欲言不得言（五解）。
大兄斫其腹，小弟截其肩。
还持雠首祭父，观者满路旁，唶唶上指天（六解）。
道帅大怒，尔何杀降。
兄弟争死，罪无所当。
小弟得为将军，大兄走故乡。
贤哉贤哉，君不见父死门东，子吟道旁（七解）。




其五


大同女儿颜如花，十五学得筝琵琶。
莫向中宵弹一曲，清霜明月尽思家。




其二


八城亦是古辽西，大纛高牙万马齐。
壮士锦衣行乐地，十年无梦到春闺。




其二


弯弓独上李陵台，极望胭支秋色来。
碛路西回三万里，青天遥挂白龙堆。










曲



为宋尚木题梅下美人图

其一 倾杯赏芙蓉

唤起生香软玉屏，无奈春风冷。
只见他万缕云鬟，十样眉峰，百种多娇，一种多情。
恰似生成金屋冰心映，莫待飞上瑶台对月明。
清虚境，有云璈玉磬，更五铢仙佩，星下坐调笙。

其二 玉芙蓉

雕栏只自凭，绮阁曾相并。
奈梦儿缥缈，画里分明。
生憎玉蕊春前影，淡写胭脂雨后情。
谁同病，有梅花半醒。
可怜他，玉人和月夜亭亭。

其三 普天乐犯

踏花茵，情中景。
倚鲛绡，身后影。
巧丹青，一生成，翻认做两两娉婷。
夜阑人静，轻云半吐巫山岭。
有情人著意端详，空担了两下消停。

其四 朱带锦

描得出风流倾城，画不就断肠情性，无限新愁任醉醒。
怕东风红粉飘零，满纸写幽情，也应珍重，麝兰香暗生。
添个人儿也，唤真真，末后两三声。

其五 尾声

汉宫图画真难定，打叠起凤钗鸾镜。
只愿你秋雨弹琴伴茂陵。




咏柳五首


其一 集贤宾

东风细吐春影微，那堪明月披离。
如梦和烟娇半起，更无端情性谁知。
飘零始矣，莫暗度艳阳空翠。
全不记，曾攀折舞腰馀几。

其二 黄莺儿

犹忆把鞭归，走章台，晚路迷。
绾来多与伤心会。
长条扫地，香丝乱飞，好将移植灵和内。
想依依风流放诞，时拂玉人衣。

其三 簇御林

莺闺小，绿未齐。
弄轻黄，匀落晖，早春风雨双憔悴。
便付与、閒桃李，在楼西，星寒雾暖，都是搅愁眉。

其四 猫儿坠

奈成轻薄，又逐晓云回。
尽日空濛吹絮未，一江摇曳化萍飞。
相疑尚是春深，暗惊秋意。






其五 尾声

可怜今日飞花易，莫怨当年系马迟，灞岸行人不做美该曲原刊于《棣萼香词》，本书辑自谢伯阳等编《全清散曲·陈子龙》，齐鲁书社一九九七年版。
按：【宋子建评】匪夷所思，却妙在情中意中，幽閒窈窕，文中之美人也。











骚



众薆①

① 《骚》云：「何琼佩之偃蹇兮，众薆然而蔽之。」悲贤人去国也。
嘻，阊阖块其激零兮，空黕黕而沉慅。
岁涒滩之春骀兮，百卉具而异遭。
薋菉奋臭以莽逵兮，兰见憎而𢧴薅。
夫何弱芬之婉㜻兮，固心持而息晚。
长离戾而遗音兮，魈仰啸以私忖。
左鸺鹠刺刺刷羽兮，右蝮蛇游乎蒲之水。
蹇幼妙而陈辞兮，畀微形于利齿。
羌美人之中孚兮，媒申申而间之。
固托䝟貐以为媒兮，虽宿诚之易离。
嫭被嫉以魋肩兮，贞既字而中疑。
褰幄踽其洁踪兮，廓娟娟此幽灵。
狂且诼其夸毗兮，苟驱云而当荧。
怀焰际其焉怼兮，遾扬旭于高冥。
筌既郁恫其蛾眉兮，命余梦以缠绵。
曾㕟齂之警阻兮，孰传余之幽妍。
命巫咸为余占兮，曰颐其女有之。
惟躁言之曃机兮，岂鼎食之如饴。
譬蜉蝣之清枯兮，又触邪之觺觺。
飙风飘其一箨兮，邅夭眇于南方。
扬舲涉于大江兮，骑文（一作朝潜）鱼于龙堂。
苇索索转其玄渚兮，丹椒远馨于都房。
瞩越山之峍崒兮，登闽峤而极望。
海浡波以霍云兮，吾将使鲸为鼓枻。
沫濛濛以吹蛇兮，潮涓涓而漾蛎。
积沙湠漫以葬珠兮，掩蛟宫之神丽。
照雪谷之紫茎兮，咀阴峰之绛荔。
抱疚离之昔坎兮，续謇謇之今伤。
我固知世俗有善诬兮，指正道于天常。
岂筌之独我尤兮，曷能不厌余之芳。
芳固若可厌兮，爰恣游乎大荒。
缀列星以为衣兮，浴天汉之清澜。
攀箕尾之正士兮，赩光庶其余旦旦。




讼魃


天爞爞兮高四垂。
气茀翕兮云何之。
天病槁兮露不施。
竭日力兮乾星姿。
哀江南兮色黔黧。
焦禾欲诉兮不得上。
凌竞失寒兮灼莽苍。
龙何为兮不翻。
靊霳何为兮无言。
鱼何次兮高原。
旱草戟兮气昏。
石文兮中燔。
蛟渴兮蹇蹇，若有物兮骄傞傞。
吹炎火兮缩流波。
虐下民兮媚天。
布流言兮谓予不妍。
斩兹土兮不旋。
诅帝女兮徙倚。
遏雨工兮自弛。
焚碧林兮走苍兕。
鼍梁涸兮石发死。
何辜兮坐毁。
发予使兮玄熊。
命余邮兮云骢。
支祈持戈兮舞空。
黑蜧起兮冯冯。
冯夷发河兮江妾海童。
余排天门兮告帝以不聪。
巫僛僛兮詈汝。
溺深渊兮江楚。
拯燆燆兮禾黍。
永千𥜥兮为民禦。




闵奄（悼友人潘子桓也。）


于戏，美人之归蒙如也，乘玄飙其焉之。
莽瑟兮摇零，毒雾障乎长离。
摧杀脩翰兮，堕扶桑之上枝。
沈墨玉于洮之水兮，予今亡此灵蓍。
悲浩浩兮，流云而无姿。
风发发兮，散枯桑之鸒𪆁。
景黡黡兮，穹黝䪥以莫丽。
扬沙棠之委委兮，予将东征海之涯。
冯层台以四周兮，召巫阳而陈辞。
惟昔帝之委柄兮，纷灵璅之妖禲。
茁众芳于江南兮，属美人之姱励。
矫幽贞以相慕兮，扬狄芬以微睇。
媒介夫汝南之正士兮（谓周子也），曰吾党之圣惠。
余既赠其玉环兮，耿中情之私寄。
苟非义而不取兮，立前脩而遂遂。
翔赤鸾于大杆兮，衔玉符以舒翅。
披阊阖而导乎东璧兮，览雷师之形字。
贻灵威于洞庭之野兮，胡青版之陆离。
人既炫其流烂兮，又詹詹而见詈。
指星辰以为期兮，我固知美人之瑞也。
缉长𤫋而为佩兮，又胡遘此瘁也。
曰：先鸣于冀州兮，信洸洸于上京。
滋丰洁以沃若兮，表下土以为正。
辽帝阍而不我即兮，抱总总之幽诚。
弄翠羽于南枝兮，嗣小雅之鸣嘤。
发湘江之怨文兮，逐兰台之丽情。
子既纷其金雘兮，余蹑华而峥嵘。
继微言于孔繇兮，属玄苞之菁荣。
惟丑艾之奋臭兮，实滋蔓于鄱阳。
彼曲士之疾正兮，毁椒兰之不芳。
佩迷縠而适野兮，固周身以焜煌。
直我道之徽绳兮，绝狡童之无良。
余龙既连蜷于云中兮，子又曰山有猛虎。
朝策我马于凫峄兮，夕余秣于幽土。
狐伏莽而穴处兮，鹿牲牲而随麈。
虽九关之见阻兮，帝锡予以绣黼。
若息坏之在弇兹兮，令鸾凤其自歌舞。
予独遘此凶闵兮，垂锦帷于南浦。
鸿文飞扬而四出兮，鲜夫人之纂组。
余归舲于大江兮，知卒斩夫蘅杜。
瞻海云而涕洟兮，摧吾党之良辅。
驾青螭而上腾兮，惟帝实予善侮。
升扈垒而招之兮，嗟尔魂徕其俣俣。
招曰：玄冬切暮兮，吾子上征。
䨡昙容容兮，高云鼓笙。
阴池早青兮，广堂肃清。
我烁玄文兮，钟鼓孔鎗。
魂其来兮，将为子荣名！




琴操　思归操


① 《思归操》者，君子远游，思其亲而作也。
溶溶白云，江之干兮。
高陵委蛇，蔽檀栾兮。
自我不见兮思无端，晨昏靡依兮独盘桓。
本菉葹兮题以兰，怀形素兮溯流湍，逞极目兮忘朝餐。


