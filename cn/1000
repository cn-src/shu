　秋晓，遇雪芹于槐园，风雨淋涔，朝寒袭袂。时主人未出，雪芹酒渴如狂。余因解佩刀沽酒而饮之，雪芹欢甚，作长歌以谢余，余亦作此答之。

我闻贺鉴湖，不惜金龟掷酒垆。
又闻阮遥集，直卸金貂作鲸吸。
嗟余本非二子狂，腰间更无黄金珰。
秋气酿寒风雨恶，满园榆柳飞苍黄。
主人未出童子睡，斝干瓮涩何可当。
相逢况是淳于辈，一石差可温枯肠。
身外长物亦何有，鸾刀昨夜磨秋霜。
且酤满眼作软饱，谁暇齐鬲分低昂。
元忠两褥空作佩，岂是吕虔遗王祥。
欲耕不能买犍犊，杀贼何能临边疆。
未若一斗复一斗，令此肝肺生角芒。
曹子大笑称快哉，击石作歌声琅琅。
知君诗胆昔如铁，堪与刀颖交寒光。
我有古剑尚在匣，一条秋水苍波凉。
君才抑塞倘欲拔，不妨斫地歌王郎。



挽曹雪芹 乾隆二十九年（一七六四年）

四十年华付杳冥，哀旌一片阿谁铭？
孤儿渺漠魂应逐，新妇飘零目岂瞑。
牛鬼遗文悲李贺，鹿车荷锸葬刘伶。
故人惟有青山泪，絮酒生刍上旧坰。



挽曹寻芹初稿其一

四十萧然太瘦生，晓风昨日拂铭旌。
肠回故垄孤儿泣，泪迸荒天寡妇声。
牛鬼遗文悲李贺，鹿车荷锸葬刘伶。
故人欲有生刍吊，何处招魂赋楚蘅。


其二

开箧犹存冰雪文，故交零落散如云。
三年下第曾怜我，一病无医竟负君。
邺下才人应有恨，山阳残笛不堪闻。
他时瘦马西州路，宿草寒烟对落醺。



荇庄过草堂命酒联句，即检案头闻笛集为题，
是集乃余追念故人录辑其遗笔而作也

常侍山阳意，王孙旧雨情。遗文寻故笥【荇庄】，老泪洒枯荆【今遭汝猷弟之痛】。忍对黄公酒【松堂】，空怀张翰羹。拥衾悲九日【荇庄，亡弟庄九日卧病】。分袂记孤城【记丁丑春日汝猷曾别于榆关】。是处青山恨【松堂】，年来白发生。风苍频检箧，雨夜独移檠。泪向西州落【荇庄】，魂犹南浦惊。人琴亡子敬【松堂】，金石感明诚。修短同归尽【荇庄】，控摶谁所令。诸君皆可述【松堂】，我辈漫相评。讌集思畴昔【荇庄】，联吟忆晦明。诗追李昌谷【松堂。谓曹芹圃】，词迈柳耆卿【谓紫树】。绣佛寻苏晋【荇庄。谓秀崖】，工书拟伯英【谓周廷尉】。珍收米海岳【松堂，廷尉得范忠贞公家藏南宫一品石，众同人赏之听雨楼，各有跋语】，乩降许飞琼【谓璞翁将军尝有是癖】。懒过嵇中散【荇庄，谓寅圃】，狂于阮步兵【亦谓芹圃】。刘伶曾荷锸【松堂。谓罗介昌】，徐邈当衔枪【谓复斋】。武有花敬定【荇庄。谓明益庵在蜀中没于战事】，文如陆士衡【谓贻谋】。春船天上坐【松堂】，活火夜来烹。简为看花折【荇庄】，驴多踏雪行。高岩扪古翠【松堂】，小部度新声。剪烛敲寒漏【荇庄】，弹棋罢夜枰。秋风醒大梦【松堂】，今雨散佳盟。宿草荒原回【荇庄】，遗墟故宅更。椎儿登马鬣【松堂】，吊客作驴鸣。细检生前句【荇庄】，空留身后名。感怀良自苦，有酒且同倾【松堂】。

（《四松堂诗抄》抄本）



闻笛集自序

二十年来，交游星散，车笠之盟，半作北氓烟月。每于斜阳策蹇之余，孤樽听雨之夜未尝不兴山阳愁感。追思平昔，邈若山河。因检箧笥，得故人手迹见寄者，或诗文，或书翰，若干首，录辑成编，览之如共生前挥尘。或无诗文书翰，但举其平生一二事，与余相交涉者，亦录之。名曰《闻笛集》。每一披阅，为之泫然。

（《四松堂集抄本》抄本，文集卷上）



哭复斋文

呜呼！昔与先生言生寄死归之理，至明至切，又何有于巨室之寝，嗷嗷然哭之也哉！然其中不能无恨焉。自宗夤学校之兴，人才辈出。先生以后起之秀，掉鞅文场，岁终射策，每列优等，而视之篾如也。随罢去，赋闲居者二十年。设先生早膺一命，积年迁擢，必能高步岩廊，发其所蕴，以表见于世，岂不为吾宗一代之伟人欤！不然，即真能遂其棲遁之志，遐踪高蹈，扁舟草履，与农圃渔樵为侣，亦不失为天随、元真者流。然今日徒结抑郁之怀，抱落拓之感，品高境狭，所遇无欢，致坎坷死于牖下，且不得下寿。此仆之重为先生恨者。先生亦有遗恨耶？呜呼哀哉！先生每以向平婚嫁为念，尝曰：“如获所愿，何必定游五岳，但青鞋裋遏，徜徉乎一丘一壑之间，弃妻子如敝屐，吾生足矣。”今竟何如，人世事又安可过计哉？前月二十九日，先生约我辈泛舟潞河，尽一日欢笑，尔时尤能酹数杯，戏歌渔家杂曲，虽体赢息缓，神色尚飞眉宇间。即前数日，犹共诸子宴于南园，时已不能饮矣，然尚笑谈竟夕。何八日不晤，蘧成永诀？益悟生死之际，速于转毂，岂止雍门之感而已哉！昔人云：“海内第一知己已去，复何心世缘！”仆迩日惟杜门却迹，嗒然兀坐，偶有燕召群集，辄泪出酒肠，不乐而罢。人生郁郁，谁能遣此？未知先生于寅圃、雪芹诸子相逢于地下，作如何言笑，可话及仆辈念悼亡友之情否？冥冥漠漠，益增惝恍惆怅耳！仆近辑故友之诗文，凡片纸只字寄宜闲馆者，手为录之，名曰《闻笛集》。惟先生翰墨为多，时一披阅，俨然如相对挥尘。此犹是旧时积习未除。先生今日达观返化，仙尘殊绝，所思自异，安肯复向五浊世界中生忧愁烦恼缘，然则我辈曳绋之悲，登床之感，亦何为哉？从此即过西州门，亦不痛哭而返也。有情无情，是耶非耶？呜呼哀哉！

（《四松堂集》抄本，文集卷下）



寄大兄

二十六日出京，泥沼载途，车几反侧者数四。夜宿南厅旅舍，伏枕不能寐，起燃烛，见壁间有题句，末云：“日教双泪湿青衫”，后书“茨湖居士”。不知茨湖为何人，亦不知所泪者何事，岂亦如弟之所遭耶？因感而和之，云：“早知大患缘身在，无奈悲心逐老添。私念半生多少泪，万痕灯下看青衫”。抵南村，便觅一古庵下榻。榻近颓龛，夜间即借琉璃灯照睡。僧既老且聋，与客都无酬答，相对默然。昔人云：“今如退院僧，于小村庵折脚铛中煮糙米饭吃，亦足了一生矣”。颇类弟今日形景，更何所计虑哉！亦不敢过于悲感，强自节制，殊不大损眠食。然不能决然斩情者，正如王阿龙每还台必痛哭于王悦旧送处耳。嵩兄今遭此，见之老眼又添许多泪渍。臞仙于此事较远，或亦不无悲悼。前者庵宿，夜半有仆人狼狈叩门，云日暮行大雨中，輀浮于水，曳绋者水没于腰，遂不能前，露处荒草中。是夜闻之，又增一恸。二十九窀穸即毕，仍回庵中，绕庵皆大水，非乘筏不得往来。庵前多白杨树，虽无风雨日，萧萧然孤坐一室，易生感怀。每思及故人，如立翁、复斋、雪芹、寅圃、贻谋、汝猷、益庵、紫树，不数年间，皆荡为寒烟冷雾。曩日欢笑，那可复得？时移事变，生死异途，所谓此中日夕只以眼泪洗面也。即前在乐安堂，尚自联床相慰藉，今于荒村野寺，狐啸蛩吟之际，蒲团佛火，只影孤樽，即此数日前恍如一劫，不几梦中说梦，何时出此幻境耶？因悟夙孽皆因，奚逃恶果，慧锋无利，焉斩情根，故于悲泣之余，又增一重公案。虽欲急忏，都无是处，奈何奈何！日月跳丸，半百将至，“鬓发苍浪牙齿疏，不觉身年四十七”，乐天岂为弟咏乎？人北回，聊书近况奉寄，兄不虑念是幸。