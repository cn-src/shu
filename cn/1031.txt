全宋诗：葛
　葛繁　题雪宝和尚亲书偈后
　葛郛
　　葛郛　留友人
　　葛郛　梅花
　葛公绰　句
　葛宫　句
　葛闳
　　葛闳　巾山广轩
　　葛闳　罗汉阁煎茶应供
　　葛闳　送神
　　葛闳　题清辉堂
　　葛闳　桐柏崇道观
　　葛闳　桐柏观
　　葛闳　迎神
　　葛闳　游白云轩赠冲一道正
　　葛闳　游日出
　　葛闳　招桐柏李道士
　葛洪
　　葛洪　癸丑腊大暖志之
　　葛洪　涵碧亭
　　葛洪　游天宫寺
　　葛洪　中兴寺琼翠阁次乔梦符韵
　葛立方
　　葛立方　八月二十日与馆中同舍游西湖作
　　葛立方　罢职还家汉卿叔赐诗和韵
　　葛立方　比访叔才旋蒙赐诗以贫不能留客为愧次韵
　　葛立方　比赋棋画诗蒙子直次韵复和
　　葛立方　避地复归故乡
　　葛立方　避地伤春六绝句
　　葛立方　不寐
　　葛立方　不饮
　　葛立方　操叶舟凌巨浪访道祖
　　葛立方　朝隐病瘧作谴瘧鬼文而差示佳句次韵
　　葛立方　春日野饮
　　葛立方　春日移舟章园
　　葛立方　次韵伯父工部见庆尘忝之什
　　葛立方　次韵蔡仲平察院中秋
　　葛立方　次韵陈廷藻户部西湖快目堂之集
　　葛立方　次韵陈文仲探梅二绝
　　葛立方　次韵陈元述见寄谢茶
　　葛立方　次韵程天游叙旧
　　葛立方　次韵道祖书怀
　　葛立方　次韵法观送红梅栽
　　葛立方　次韵洪庆善同饮道祖家赏梅
　　葛立方　次韵林梅卿吏部游湖
　　葛立方　次韵刘卿任饮散感秋之作二首
　　葛立方　次韵刘无言寿山中五绝句敢请诸僚和之
　　葛立方　次韵施予善谢茶
　　葛立方　次韵仲平病间斋祠
　　葛立方　次韵周少隐梅花三绝
　　葛立方　崔申之以诗为别苏明父郭逢叔各有和章谨复用韵二首
　　葛立方　大人游千金张仲宗以守舍不得侍行用仲宗韵二首
　　葛立方　大人筑室将毕道祖亦作宅基治园作四诗示道祖
　　葛立方　大雄寺陈朝桧
　　葛立方　冬至后雪
　　葛立方　冬至小雨踏泥出谒
　　葛立方　二老堂
　　葛立方　风起
　　葛立方　奉祠太一
　　葛立方　丐祠将离云间崔申之以诗为别次韵
　　葛立方　观插秧
　　葛立方　过九坡
　　葛立方　韩干画马
　　葛立方　和道祖韵
　　葛立方　和卢叔才食蛹
　　葛立方　和叔才饷酒
　　葛立方　和新城旅店壁间韵
　　葛立方　横山堂三章
　　葛立方　洪庆善郎中挽诗四首
　　葛立方　胡枢横山堂
　　葛立方　己卿岁四月二十七日自湖州赴宜春郡余杭出陆至富阳
　　葛立方　寄睦之
　　葛立方　建国刘夫人挽歌词
　　葛立方　江阴新阡松柏为大浸所坏累夕见於梦寐
　　葛立方　将至玉山
　　葛立方　接伴贺天申节北使至阙
　　葛立方　金灯花
　　葛立方　九日庆善示诗次韵
　　葛立方　九效　慈宁
　　葛立方　九效　奸萌
　　葛立方　九效　君臣
　　葛立方　九效　鸣穷
　　葛立方　九效　宁固
　　葛立方　九效　强弱
　　葛立方　九效　天运
　　葛立方　九效　医国
　　葛立方　九效　自修
　　葛立方　具上人以诗相别复知之
　　葛立方　礼部尚书洪公挽歌词
　　葛立方　连日灌畦莳菜废作诗
　　葛立方　旅次二首
　　葛立方　蒙才孺伯惠诗颇及参问
　　葛立方　蒙恩除吏部侍郎子侄以诗相庆
　　葛立方　瓢饮亭
　　葛立方　入寿昌县界
　　葛立方　省习堂偶题
　　葛立方　十一月十日酒散已二鼓与千里步月因至水堂
　　葛立方　十月十四夜三鼓壶天月佳甚以诗招道祖
　　葛立方　试院和陈蕃仲酴醿两绝
　　葛立方　寿昌道中壁间有乌石寺和其韵
　　葛立方　疏慵
　　葛立方　四绝赠马浩然法师　李筌吴真君
　　葛立方　四绝赠马浩然法师　木公
　　葛立方　四绝赠马浩然法师　魏伯阳
　　葛立方　四绝赠马浩然法师　张道陵
　　葛立方　送伴回至平江舟中与元览试茶
　　葛立方　送胡汝明待制赴镇桂林
　　葛立方　送李元孟赴湖南漕属
　　葛立方　送舒殿丞
　　葛立方　所居二室号书痴禅悦各成一诗　禅悦
　　葛立方　所居二室号书痴禅悦各成一诗　书疾
　　葛立方　题曲屏牡丹桃花
　　葛立方　题卧屏十八花　八仙
　　葛立方　题卧屏十八花　白菊
　　葛立方　题卧屏十八花　杜鹃花
　　葛立方　题卧屏十八花　海棠
　　葛立方　题卧屏十八花　黄菊
　　葛立方　题卧屏十八花　苣霜
　　葛立方　题卧屏十八花　榴花
　　葛立方　题卧屏十八花　梅花
　　葛立方　题卧屏十八花　牡丹
　　葛立方　题卧屏十八花　牵牛行
　　葛立方　题卧屏十八花　蔷薇
　　葛立方　题卧屏十八花　山茶
　　葛立方　题卧屏十八花　芍药
　　葛立方　题卧屏十八花　蜀葵
　　葛立方　题卧屏十八花　桃花
　　葛立方　题卧屏十八花　酴醿
　　葛立方　题卧屏十八花　杏花
　　葛立方　题卧屏十八花　姚黄
　　葛立方　题盐仓壁
　　葛立方　天宝三绝
　　葛立方　天游以前韵赋雪诗走笔和
　　葛立方　桐庐牛岭
　　葛立方　晚泊二绝
　　葛立方　王季恭蓬斋
　　葛立方　为章道祖颇及葛藤　沧浪亭
　　葛立方　为章道祖颇及葛藤　华藏庵
　　葛立方　为章道祖颇及葛藤　锦薰阖
　　葛立方　为章道祖颇及葛藤　踊山阁
　　葛立方　为章道祖颇及葛藤　缀景亭
　　葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪
　　葛立方　闻歌二绝
　　葛立方　闻琵琶方响成才绝
　　葛立方　闻我师大捷骑宵遁上时宰五十韵
　　葛立方　闻行在今岁元夕放灯颇盛
　　葛立方　喜闲
　　葛立方　喜侄郯登第
　　葛立方　喜子邲登第
　　葛立方　响应山
　　葛立方　小酌以诗招道祖分
　　葛立方　携家避地
　　葛立方　新城道中
　　葛立方　沿檄省亲复还书呈叔能同官
　　葛立方　盐仓作呈叔能同官
　　葛立方　咏春申君二首
　　葛立方　游衢州乌巨山乾明寺
　　葛立方　有感
　　葛立方　余赴官宫庠与道祖通判久聚乍散每有怀想作诗五十韵道二十余年出处
　　葛立方　余居吴兴泛金溪上暇日率同志拿小舟载鱼鳖虾蟹命五比丘诵宝胜佛名
　　葛立方　园中新叠假山
　　葛立方　月蚀
　　葛立方　月岩
　　葛立方　云仙
　　葛立方　早行二绝
　　葛立方　赠褚明远
　　葛立方　赠施尧年老人
　　葛立方　赠友人莫之用
　　葛立方　张千里惠诗次韵
　　葛立方　张千里以诗送邰侄铨试用其韵
　　葛立方　章氏园小集荷池上
　　葛立方　正月十日小园瑞香盛开
　　葛立方　直孺叔用韵见赠再和为谢
　　葛立方　致政宣义王公挽歌辞
　　葛立方　周元举待制挽歌词
　　葛立方　周元举侍郎梅花次韵三首
　　葛立方　朱丞相赴宣州四十韵
　　葛立方　筑室以乏金小辍
　　葛立方　子直画屏求题诗　杜牧之水嬉
　　葛立方　子直画屏求题诗　裴休乞食歌姬院
　　葛立方　子直画屏求题诗　谢安东山
　　葛立方　子直画屏求题诗　张禹受经
　　葛立方　子直近日画笔稍进而棋似倒长作诗戏之
　葛密
　　葛密　冬夜宿演都院
　　葛密　读道藏
　　葛密　和李都官春日见寄
　　葛密　近造浮屠之悟空者睹君谟省主给事留题诗板列楣栋间粲然可诵因摭方
　　葛密　句
　　葛密　寿凝院呈山主志师
　　葛密　四并堂
　　葛密　喜子书思登第
　　葛密　赠蔡君谟赴漳南幕
　葛某　飞云顶
　葛起耕
　　葛起耕　安分
　　葛起耕　初春感旧
　　葛起耕　除夕
　　葛起耕　春怀
　　葛起耕　次刘野泉韵
　　葛起耕　次子泉韵
　　葛起耕　东归
　　葛起耕　宫词
　　葛起耕　姑苏怀古
　　葛起耕　和芦洲刘子泉秋怀
　　葛起耕　湖天霜晓
　　葛起耕　记梦
　　葛起耕　览镜
　　葛起耕　泪
　　葛起耕　楼上
　　葛起耕　暮春杂兴
　　葛起耕　秋夜
　　葛起耕　秋寓都城次赵君瑞韵
　　葛起耕　疏棂
　　葛起耕　檄雪
　　葛起耕　小隐
　　葛起耕　雨中梦故山
　　葛起耕　赠乌龙山圆上人
　　葛起耕　赠燕
　　葛起耕　支颐
　葛起文
　　葛起文　窖岭道中
　　葛起文　偶成
　　葛起文　深院
　　葛起文　咏竹阁
　　葛起文　游黄山寺
　葛庆龙
　　葛庆龙　筇杖
　　葛庆龙　题仙人洞并谢草堂方公所赠石匣二首
　　葛庆龙　谢理得惠书
　　葛庆龙　咏黄石公
　　葛庆龙　游宝林寺
　　葛庆龙　赠僧
　葛秋崖
　　葛秋崖　故公子家
　　葛秋崖　绝句
　　葛秋崖　唐明皇游月宫
　葛绍体
　　葛绍体　病中
　　葛绍体　苍岭行三首
　　葛绍体　曹氏寒碧即事
　　葛绍体　昌园
　　葛绍体　嘲蛩
　　葛绍体　晨兴书所见
　　葛绍体　城中月夜
　　葛绍体　春怀
　　葛绍体　春日即事二首
　　葛绍体　春晓访客
　　葛绍体　春晓散步
　　葛绍体　次韵
　　葛绍体　次韵杜十三丈
　　葛绍体　大丘至黎坑口
　　葛绍体　道傍酒家
　　葛绍体　道中书所见
　　葛绍体　东阳道中二首
　　葛绍体　东园池上
　　葛绍体　对月简松庐
　　葛绍体　饭溪石
　　葛绍体　分水岭
　　葛绍体　高文父隐居
　　葛绍体　观雪
　　葛绍体　过曹娥江
　　葛绍体　过江心寺
　　葛绍体　过西斋
　　葛绍体　韩季默主簿听雨斋
　　葛绍体　韩吏部竹隐亭
　　葛绍体　韩氏与闲即事
　　葛绍体　韩仲和南窗
　　葛绍体　旱中早起
　　葛绍体　和水心先生寄越帅汪焕章得雨韵
　　葛绍体　和袁抱瓮
　　葛绍体　荷渚即景
　　葛绍体　鹤
　　葛绍体　怀元直弟
　　葛绍体　槐
　　葛绍体　黄友载酒鉴湖
　　葛绍体　寄三衢赵希远
　　葛绍体　寄谢周西麓国博
　　葛绍体　寄越中文友
　　葛绍体　寄仲彝县尉
　　葛绍体　嘉兴尉府教阅即事
　　葛绍体　见王兼叔上舍寿母
　　葛绍体　江心长句
　　葛绍体　锦园晚雨
　　葛绍体　浸碧即事
　　葛绍体　浸碧亭月夜
　　葛绍体　九日
　　葛绍体　九日登真如阁
　　葛绍体　九日寄渭南文友
　　葛绍体　腊月二日烟雨馆
　　葛绍体　乐清道中二首
　　葛绍体　留别永嘉文友
　　葛绍体　卢子高梅岩
　　葛绍体　马喻答惟晓问
　　葛绍体　梅花对饮
　　葛绍体　偏门湖上
　　葛绍体　青坚即事
　　葛绍体　秋日东湖
　　葛绍体　秋堂东轩
　　葛绍体　秋夕湖上
　　葛绍体　入竹西道院
　　葛绍体　三日雪后饮烟雨馆
　　葛绍体　山台
　　葛绍体　十五夜听雨
　　葛绍体　时斋新植
　　葛绍体　暑雨
　　葛绍体　树影
　　葛绍体　水陆寺
　　葛绍体　睡起
　　葛绍体　四月八日永嘉卢子高醵西湖
　　葛绍体　送蔡贯之
　　葛绍体　送陈良卿
　　葛绍体　送陈平父
　　葛绍体　送陈友
　　葛绍体　送戴子安
　　葛绍体　送高九万
　　葛绍体　送高文父上柏省坟
　　葛绍体　送高仲发赴铨
　　葛绍体　送胡五九丈
　　葛绍体　送黄尉制司禀议
　　葛绍体　送李好谦县尉
　　葛绍体　送林子柄缙云令
　　葛绍体　送槃斋叶敬叔丈
　　葛绍体　送上蔡谢梅斋赴召
　　葛绍体　送松台老丈过黄岩
　　葛绍体　送王伯逢泰兴令
　　葛绍体　送王秀才同谢德庆行
　　葛绍体　送翁灵舒
　　葛绍体　送仙居令
　　葛绍体　送薛子舒华亭造船场
　　葛绍体　送尹惟晓县尉
　　葛绍体　送友人
　　葛绍体　送余直卿廷对
　　葛绍体　送芋栗汤升伯教授
　　葛绍体　送赵献可福州抚干
　　葛绍体　送赵紫芝入金陵幕
　　葛绍体　送竹洲叶成之归省后参学
　　葛绍体　宿磻溪
　　葛绍体　遂初东园
　　葛绍体　遂初黄友逊斋
　　葛绍体　遂初晚饮
　　葛绍体　太湖吟
　　葛绍体　太师汪焕章社日劝农余出湖曲
　　葛绍体　唐晦叔方壶
　　葛绍体　题韩伯直顺斋
　　葛绍体　题韩季默春山图
　　葛绍体　题戒珠寺竹阁
　　葛绍体　题丽句亭
　　葛绍体　题秋风亭
　　葛绍体　题四清枕屏
　　葛绍体　题松竹梅画扇
　　葛绍体　题天庆观
　　葛绍体　题新安汪氏心远亭
　　葛绍体　题越人贺韩司户令子得举诗卷
　　葛绍体　题赵献可抚干池亭
　　葛绍体　天章桥
　　葛绍体　头陀岭
　　葛绍体　晚泊三高亭
　　葛绍体　晚出湖上
　　葛绍体　晚春
　　葛绍体　晚晴
　　葛绍体　王深道别酒走笔秋韵
　　葛绍体　望家信未至
　　葛绍体　渭南考室
　　葛绍体　卧病
　　葛绍体　吴友翠玉轩
　　葛绍体　五部岭
　　葛绍体　午坐
　　葛绍体　西湖二首
　　葛绍体　西湖即景
　　葛绍体　惜春长句
　　葛绍体　惜春二首
　　葛绍体　溪上
　　葛绍体　喜闻韩时斋捷书
　　葛绍体　献可造朝
　　葛绍体　小憩梵安寺
　　葛绍体　谢韩次公赵献可践西湖约
　　葛绍体　谢蒙斋王子文寄文卷
　　葛绍体　新昌道中
　　葛绍体　新斋即事
　　葛绍体　宣公泉歌
　　葛绍体　雪中月波即事
　　葛绍体　洵上人房
　　葛绍体　烟雨馆
　　葛绍体　烟雨馆立冬前一日
　　葛绍体　烟雨馆晚对
　　葛绍体　姚江舟中
　　葛绍体　夜步垂虹
　　葛绍体　夜出湖口
　　葛绍体　夜读
　　葛绍体　夜行浸碧
　　葛绍体　猗澜池上
　　葛绍体　义乌道中二首
　　葛绍体　隐几
　　葛绍体　永嘉王孟同适安堂
　　葛绍体　游本觉寺
　　葛绍体　游本觉寺问禅老
　　葛绍体　有感
　　葛绍体　雨后到芙蓉村
　　葛绍体　雨夜
　　葛绍体　遇秋塘陈老丈
　　葛绍体　元直弟梧坡
　　葛绍体　袁从道山庐三首
　　葛绍体　袁宫讲饮西湖
　　葛绍体　早发西城即景
　　葛绍体　早起
　　葛绍体　赠黄友把酒东舦三首
　　葛绍体　赠休斋沈老丈
　　葛绍体　招鹤所词为澉浦监税赵潜夫作
　　葛绍体　中秋后二夜对月
　　葛绍体　钟庆饮别
　　葛绍体　仲和亲迎慈溪
　　葛绍体　仲和时斋即事
　　葛绍体　重阳后五日再和叔愚
　　葛绍体　重阳前三日和叔愚县尉
　　葛绍体　诸暨道中五首
　　葛绍体　竹西午坐
　　葛绍体　总题
　葛守忠　答陈传
　葛郯
　　葛郯　临终偈
　　葛郯　颂
　葛天民
　　葛天民　尝北梨
　　葛天民　尝青梅
　　葛天民　酬画上人石湖春望
　　葛天民　船子钧滩
　　葛天民　春怀
　　葛天民　次紫芝韵
　　葛天民　达磨渡芦像
　　葛天民　蝶
　　葛天民　访端叔提干
　　葛天民　访紫芝回与子舒集
　　葛天民　孤山后写望
　　葛天民　孤山后舟中写望
　　葛天民　和子舒冷泉夜坐
　　葛天民　荷叶浦中
　　葛天民　湖村晚兴
　　葛天民　湖堤晚步
　　葛天民　湖上观柳偶记龙泉先生勾春柳一丝之句感而有述
　　葛天民　湖上新秋
　　葛天民　湖上夜归
　　葛天民　怀天竺磵梅
　　葛天民　即事
　　葛天民　即事用天竺韵
　　葛天民　寄辅汉卿
　　葛天民　寄杨诚斋
　　葛天民　简道安
　　葛天民　简赵紫芝
　　葛天民　涧录招饮次日乃生朝
　　葛天民　江山
　　葛天民　郊园辟暑
　　葛天民　绝句
　　葛天民　开井
　　葛天民　看山
　　葛天民　腊雪
　　葛天民　林间石
　　葛天民　柳下即事
　　葛天民　六月一日　姜白石泛湖
　　葛天民　龙井
　　葛天民　梅花
　　葛天民　偶成
　　葛天民　偶题
　　葛天民　蓬居咏楷杷
　　葛天民　平居遗兴
　　葛天民　清明前四日泛湖
　　葛天民　清明日访白石不值
　　葛天民　秋日西湖闲泛
　　葛天民　山中题古墓
　　葛天民　上已呈严叟
　　葛天民　收白匾豆因得二首
　　葛天民　水仙
　　葛天民　睡少
　　葛天民　送刘僧善行
　　葛天民　送薛予舒船官
　　葛天民　送薛子舒
　　葛天民　宿裴庵
　　葛天民　桃花
　　葛天民　题南翔寺
　　葛天民　题谢耕疲乏一犁春雨图
　　葛天民　玩蝶
　　葛天民　望越怀亲
　　葛天民　闻杜鹃
　　葛天民　闻鸠
　　葛天民　戊三月夏五过抱朴岩
　　葛天民　西湖泛舟入灵隐山
　　葛天民　夏日
　　葛天民　夏日池上
　　葛天民　小峰行乐却望北山
　　葛天民　小亭
　　葛天民　小隐自题
　　葛天民　小舟
　　葛天民　谢文思徐敬伯见访
　　葛天民　杏花
　　葛天民　徐赵紫芝
　　葛天民　雪后
　　葛天民　迎燕
　　葛天民　幽居
　　葛天民　雨中
　　葛天民　雨中独酌
　　葛天民　雨中郊外
　　葛天民　元夕
　　葛天民　元夕西陵桥观月
　　葛天民　杂诗
　　葛天民　赠眇目道人说相
　　葛天民　丈亭馆
　　葛天民　正月二日
　　葛天民　正月二十七雨中过苏堤
　　葛天民　正月十二日夜姚江
　　葛天民　仲春初二绝
　　葛天民　重访白右
　　葛天民　竹
　　葛天民　竺涧梅
　　葛天民　醉书酒肆
　葛逸　虎丘呈元机上人
　葛寅炎　题三易备遗












ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：葛




葛繁　题雪宝和尚亲书偈后

真机昔振云门路，祖席今多雪窦孙。

传到慧林花果盛，须知叶落总归根。

葛郛

葛郛　留友人

良友间何阔，春事遽如许。

劳君下鸥沙，一叶系春渚。

昨梦坠前世，再见欣欲舞。

聊呼花底杯，酒面点红雨。

狂歌谢贯珠，清论杂挥麈。

骊驹未可歌，妙句须君吐。

葛郛

葛郛　梅花

玉屑装龙脑，云衣覆麝{左月右斋}。

何堪夜来雪，香色两凄迷。

葛公绰

葛公绰　句

为是山堂似草堂。

葛宫

葛宫　句

西楼月上帘帘静，后苑花开院院香。

葛宫

葛宫　句

翩翩燕子朱门静，狼藉梨花小院闲。

葛闳

葛闳　巾山广轩

胜地藏东越，严城从二岑。

万灯迎日旱，孤声出云深。

雪霁茗初试，雨涵山斗阴。

兹焉即方广，有路到天心。

葛闳

葛闳　罗汉阁煎茶应供

山泉飞出白云寒，来献灵芽秉烛看。

俄頃有花过数百，三瓯如吸玉腴乾。

葛闳

葛闳　送神

丹霞飘渺海三峰，归去琼台第几重。

仙骥一声风驭远，月明清露滴金松。

葛闳

葛闳　题清辉堂

归老云边一翠岑，静中观动照人心。

溪湖北上又东去，不似青山无古今。

葛闳

葛闳　桐柏崇道观

昔贤书洞石，台有伯阳经。

碧海船多却，金霞夜不扃。

炉成九转药，阶布六符星。

捷径非君意，深游浅死庭。

葛闳

葛闳　桐柏观

桃花烂熳春溪暖，紫玉箫沉月树昏。

未觉台中光景晚，人间归去见来孙。

葛闳

葛闳　迎神

符法千年人尚畏，神林三鼓酒盈杯。

油囊为取天河水，更折蟠桃海上来。

葛闳

葛闳　游白云轩赠冲一道正

无事之时无事身，天将冲淡养吾真。

鸱鸢啄腐成滋味，岂识朝霞吐嚥人。

葛闳

葛闳　游日出

六时香火集宗雷，日上云收紫翠开。

应笑守麾公暇少，二年官满一曾来。

葛闳

葛闳　招桐柏李道士

海岭重重接紫虚，高人还肯敞仙裾。

玉蟾点滴有清露，少费研朱写道书。

葛洪

葛洪　癸丑腊大暖志之

岁晏风裂肉，今乃顿和柔。

玄冥在休许，而使威令收。

阴冰澌已泮，礱柱汗交流。

敝扇出故箧，老体捐轻裘。

细人幸煦燠，君子深噍啁。

天地有正气，来往无停辀。

春蚕而冬敖，夏假而秋揫。

此修或云舛，厥证良不瘳。

念昔有名相，死人遗道周。

瞔焉不敢忽，顾逮一喘牛。

彼诚知所职，岂伊调燮羞。

嗟予寡所恃，隔绝明与幽。

罪戾不自省，胡为忧人臧。

葛洪

葛洪　涵碧亭

雨歇留蒸湿，明来得翳凉。

双嬉鱼欲动，万个竹添长。

景到烦诗答，叹多厄日忙。

兹游端胜绝，不是学高阳。

葛洪

葛洪　游天宫寺

昔日经游处，如今意已荒。

知君曾命驾，为恨失褰裳。

境好因人胜，诗看著脚忙。

会须重定约，暇日共相徉。

葛洪

葛洪　中兴寺琼翠阁次乔梦符韵

兰若凭高处，风虚阁自凉。

川林输望迥，日月对闲长。

洒落幽人暇，奔驰俗累忙。

何时足生理，卜筑并山阳。

葛立方

葛立方　八月二十日与馆中同舍游西湖作

匏系坐蜗舍，秋光只檐楹。

悬知西湖佳，颇困官事婴。

今日复何日，采舟天外横。

木落山骨露，千螺倒澄瀛。

神仙勿浪求，玉京仍五城。

葛立方

葛立方　八月二十日与馆中同舍游西湖作

系舟孤山脚，曳杖聊意行。

三贤已仙去，丹青俨南荣。

由来作诗苦，鼎峙太瘦生。

碑板摘奇艳，银钩出金声。

湖山久寂寥，谁能作斯人。

葛立方

葛立方　八月二十日与馆中同舍游西湖作

跨马绿杨堤，左右临无地。

鞭影堕清泚，乌帽入花翠。

老龙拿半空，九里作青吹。

闻声类击竹，心与景相值。

许由厌瓢鸣，渠未领真意。

葛立方

葛立方　八月二十日与馆中同舍游西湖作

下马冷泉亭，懿此丹壑幽。

泓澄粲玉砾，半亩如泼油。

岩{左山右幼}起三板，轰雷溅涛头。

向来澄止面，怒沫喧山丘。

莫作动静观，止性元不流。

葛立方

葛立方　八月二十日与馆中同舍游西湖作

天竺古浮屠，孤云一鸟径。

去天真尺五，峻步欲乘兴。

石壁半空立，略彴引危嶝。

山底禽衔花，石罅僧入定。

请从三昧起，林外有疏磬。

葛立方

葛立方　八月二十日与馆中同舍游西湖作

不障庾公尘，那有刘舆腻。

堂堂七丈夫，草木一臭味。

跻攀亦云足，赏适兴犹未。

却呼三翼舟，击汰舞绡翠。

苇蒲纷已扫，奁鉴莹新剂。

持此寿诸公，空缸一沉醉。

葛立方

葛立方　罢职还家汉卿叔赐诗和韵

爝火畴能补大明，谩陪朝请趁晨兴。

虽叨荷橐簪缨旧，颇愧铨衡水镜澄。

夜帐归来惊怨鹤，晓窗穴处纵疾蝇。

自知浮食辜君赐，却拟扶犁换斗升。

葛立方

葛立方　比访叔才旋蒙赐诗以贫不能留客为愧次韵

一舸风帆放晚秋，访君幽巷卜淹留。

绿摇岸柳容如舞，碧蘸溪毛美可羞。

喜见林宗銮为辍，久钦阿大语难休。

土贫鸡黍无劳具，谋食何如道可谋。

葛立方

葛立方　比赋棋画诗蒙子直次韵复和

东床高韵画兼棋，不比寻常似瓠肥。

莫向谢安争别墅，自同刘子得天机。

翻成小窟乖三捷，规出神光诧一围。

二事相从真可乐，篮舆访子殆忘归。

葛立方

葛立方　避地复归故乡

二老堂边花作林，不愁酒竭贳貂金。

宗人避世散还聚，才子哦诗绝复寻。

莫话衣冠一酸鼻，回思戎虏几寒心。

半墩仙隐吾庐在，人认桃源鸡犬音。

葛立方

葛立方　避地伤春六绝句

一年春事又阑珊，可惜芳菲愁裹看。

慎勿扫花供喂马，恼人秀色自堪餐。

葛立方

葛立方　避地伤春六绝句

洛阳宫阙半成灰，草草花枝溅泪开。

国色开香消息断，妆台谁奉紫金杯。

葛立方

葛立方　避地伤春六绝句

枯藤六尺步长阡，客裹韶光绝可怜。

好着青枫重试火，西阳三日突无烟。

葛立方

葛立方　避地伤春六绝句

碧罗天宇乱花稠，搔首花有只重愁。

头上无貂堪换酒，开箱赖有髕髗裘。

葛立方

葛立方　避地伤春六绝句

石门连日动征鼙，花柳无情自绕溪。

回首故园今好在，杜鹃花落子规啼。

葛立方

葛立方　避地伤春六绝句

菖叶青青杏蕊新，牛耕白水一犁匀。

蒨裙窥爱疏篱晚，不是沉香倚太真。

葛立方

葛立方　不寐

年来百念如灰冷，何物关心搅睡眠。

奠枕不容安丙夜，乘轺端复类丁年。

曲中谁辨齤齤趣，梦裹难成栩栩然。

只恐睡蛇钩已尽，髦蛮难到曲屏边。

葛立方

葛立方　不饮

蒲团藜杖屋三间，世故真成触与蛮。

但有云山供送目，沈无尊酒亦开颜。

吴宫雪伫鹤翎散，历社风荷象鼻弯。

老子何曾持入梦，百年鼎鼎鬓毛班。

葛立方

葛立方　操叶舟凌巨浪访道祖

一牛鸣处是君家，乘兴烟蓬蹴浪花。

银蒲流支新得路，人惊仙客在浮槎。

葛立方

葛立方　操叶舟凌巨浪访道祖

一顷烟波渺太空，独操莲叶破青铜。

炊烟不动无桐甑，底处求僧与二童。

葛立方

葛立方　朝隐病瘧作谴瘧鬼文而差示佳句次韵

浃旬移病卧荒村，冰炭交攻水帝魂。

句咏髑髅诗老在，舌飞霹雳诅师存。

徙居何事四方馆，谴鬼宜归白石门。

壮士高人今药喜，鲜妆隙地不须论。

葛立方

葛立方　春日野饮

十载干戈仅脱身，残年重作太平民。

杯铛有趣於中好，花柳无情分外春。

不远上元新甲子，肯将短笔怨庚寅。

从教蕙帐惊猿鹤，却欲重弹冠上尘。

葛立方

葛立方　春日移舟章园

冰壶彻骨无纤尘，新来结屋苕溪滨。

倾银注瓦叟泥饮，披锦裂绣天行春。

沙平印篆鸟浴羽，浪暖破绡鱼跃鳞。

一丘一壑志愿毕，肯待人招祁孔宾。

葛立方

葛立方　春日移舟章园

腰悬六印不用求，胜处引人着沧洲。

波平草软鸥鸟下，花明柳暗池亭幽。

两园牛鸣一舟了，三春驷隙千觞酬。

肯将仆射易此乐，瀚海飞狐云正愁。

葛立方

葛立方　次韵伯父工部见庆尘忝之什

江夏无双旧姓黄，末科容我出寒乡。

人间学子垂垂老，天上丹枝恰恰芳。

避地本安元结洞，拥书犹记赞公房。

岂知今世持衡者，不听更筹听织芒。

葛立方

葛立方　次韵蔡仲平察院中秋

素魄经秋分外明，桂枝浓傍蕊渊清。

人寰散影千山白，愁绝村村砧杵鸣。

葛立方

葛立方　次韵蔡仲平察院中秋

不是银河隐半轮，满天散彩绝埃尘。

幽怀想得如罗隐，耿耿相看似故人。

葛立方

葛立方　次韵陈廷藻户部西湖快目堂之集

冰壶影裹集朋从，三雅同倾共一中。

相与文楸看飞雹，不须舞袖觅惊鸿。

云边鸟道古来寺，烟际渔舟何处翁。

竟日追欢难卜夜，只缘身在省墙东。

葛立方

葛立方　次韵陈文仲探梅二绝

小园邈在古城阴，为爱寒葩杖履寻。

却笑含章檐下客，对花熟睡亦何心。

葛立方

葛立方　次韵陈文仲探梅二绝

低枝垂蕊逗疏阴，不学髯龙干百寻。

此去江南知几驿，只今谁动故人心。

葛立方

葛立方　次韵陈元述见寄谢茶

年来直欲配茶神，石鼎山泉日日亲。

竹裹烹煎嗤左计，舌端绵味认前尘。

书要坐搅枯肠读，酒所浑消玉颊春。

曾饮日边甘露碗，沙溪难遣乱吾真。

葛立方

葛立方　次韵陈元述见寄谢茶

露窠那畏主林神，小摘筠篮手自亲。

旋转注汤云作脚，缤纷出磨麴为尘。

睡魔已战三竿日，诗社聊尝一信春。

不把膏油涂首面，要须色裹认天真。

葛立方

葛立方　次韵陈元述见寄谢茶

青楼宜婴石穴神，姜盐藙橘岂容亲。

汤鸣鼎甗飕飕响，末下刀圭瑟瑟尘。

火裹枪旗俱发妙，胸中梨枣不妨春。

柳州佳句诚堪诵，涤虑还源更发真。

葛立方

葛立方　次韵程天游叙旧

太学虀盐怆语离，半周甲子定何之。

霜空过雁我宴坐，云路看鸿君赋诗。

鄙吝政忧陈仲举，谈谐喜值庾元规。

东邻更有程居士，鼎足论文妙一时。

葛立方

葛立方　次韵道祖书怀

白云深处缚柴荆，一壑湾环似有情。

志气萧娘并吕姥，年华张丈与殷兄。

浊贤清圣时同酌，上尾平头得共评。

莫问鹤翎由吸菢，此心久与白鸥盟。

葛立方

葛立方　次韵法观送红梅栽

罗袜初凌一水间，霜深应怯夜来寒。

含章檐下浑冰雪，却要骚人带醉看。

葛立方

葛立方　次韵洪庆善同饮道祖家赏梅

末上风光惊老眼，斩新香韵恼骚人。

霜晴日淡虚庭裹，玉骨幽贞不嫁春。

葛立方

葛立方　次韵洪庆善同饮道祖家赏梅

麝脐飘馥来疏蕊，霜女将寒堕瘦枝。

数朵腊前舒冷艳，催花羯鼓未应知。

葛立方

葛立方　次韵洪庆善同饮道祖家赏梅

寒葩脉脉画堂新，同是巡檐索笑人。

独把幽姿伴冰雪，舒花红蕊不关春。

葛立方

葛立方　次韵洪庆善同饮道祖家赏梅

立尽黄昏赏玉肌，月华无语上疏枝。

绝怜熟睡含章畔，无限花飞总不知。

葛立方

葛立方　次韵林梅卿吏部游湖

竟日关心朱墨间，西湖好在且偷闲。

光凌万顷摇银海，兴惬千锺倒玉山。

未办采毫书侧理，只愁赤壁下乌蛮。

客儿忽堕池塘句，格律都高汉以还。

葛立方

葛立方　次韵刘卿任饮散感秋之作二首

云子登场赛鼓欢，村南村北尽黄冠。

几声乾叶下碧甽，数尺瘦山浮画栏。

水落野桥鱼网挂，月悬烟浦鹊枝寒。

新秋愁绝他乡客，衣带年来如沈宽。

葛立方

葛立方　次韵刘卿任饮散感秋之作二首

华堂不料着野客，菲屦底同章甫冠。

鸥外翠光清醉眼，尊前爽气动危栏。

霜沉紫荇玉奁阔，风脱丹林烟髻寒。

百榼香醪消万斛，酒中跌宕赖君宽。

葛立方

葛立方　次韵刘无言寿山中五绝句敢请诸僚和之

载酒陶春久不归，将花判断定忘疲。

寻芳便作而今计，莫待他年子满枝。

葛立方

葛立方　次韵刘无言寿山中五绝句敢请诸僚和之

命友登山共寄情，亦逢佳处便班荆。

有时便取琴双锁，写出苍髯夜半声。

葛立方

葛立方　次韵刘无言寿山中五绝句敢请诸僚和之

萧閒谷饮更岩栖，应笑痴人簿领迷。

万顷青油行省舫，嫩黄轻拂柳条低。

葛立方

葛立方　次韵刘无言寿山中五绝句敢请诸僚和之

川原红绿远交加，春物关心梦到家。

体骨素轻唯燕子，面皮最好是桃花。

葛立方

葛立方　次韵刘无言寿山中五绝句敢请诸僚和之

荣杭如环浪自循，一筇双屐伴行春。

溪翁野老来争席，不识蓬山第一人。

葛立方

葛立方　次韵施予善谢茶

缃奁香叶裹新英，分与骚人取次烹。

碗裹定疑甘露荐，腋边应觉午风生。

色方蒙岭虽微胜，品带沙溪未苦精，

客好窗晴聊小试，跳珠急雨看泉清。

葛立方

葛立方　次韵仲平病间斋祠

居士弹一指，森罗万象皆。

聊倾三昧酒，不奉八关斋。

雨罢帘初卷，山迎闼自排。

萧然忘世虑，心境两相谐。

葛立方

葛立方　次韵仲平病间斋祠

病间百念屏，寒窗无与皆。

吾公那窟室，学士且高斋。

今日明粢彻，诘朝阊阖排。

犹寻淡生洗，泚笔当俳谐。

葛立方

葛立方　次韵周少隐梅花三绝

蝇馆先生心若灰，犹怜梅蘤傍墙栽。

瀛洲快睹春风面，却笑江南苦未开。

葛立方

葛立方　次韵周少隐梅花三绝

闻说青腰夜雨霜，水沉水麝泄寒香。

西湖处士多标榜，端的包羞是海棠。

葛立方

葛立方　次韵周少隐梅花三绝

化工巧缀一枝斜，点玉凝酥碎叠纱。

待得春来开满树，何如忍冻雨三花。

葛立方

葛立方　崔申之以诗为别苏明父郭逢叔各有和章谨复用韵二首

露章沥血上彤墀，蝼蚁虽微愿弗违。

韫迹正惭高士传，离群却恐小人归。

身同玄豹雾中隐，目送孤鸿天际飞。

丹灶素书今好在，临风忆子话精微。

葛立方

葛立方　崔申之以诗为别苏明父郭逢叔各有和章谨复用韵二首

见远亭边送落晖，菁山挽我作睽违。

连年走俗为贫仕，一日投闲恐富归。

谷水为官轻似底，苕溪转櫂疾於飞。

羽觞捧剑无人问，怅望如今束广微。

葛立方

葛立方　大人游千金张仲宗以守舍不得侍行用仲宗韵二首

古寺依烟艇，一篙春水深。

石坛幡转影，玉殿磬流音。

客有张公子，僧皆支道林。

行行云水窟，幽梦渺难寻。

葛立方

葛立方　大人游千金张仲宗以守舍不得侍行用仲宗韵二首

闻道千金好，幽人已奠居。

森森松绕寺，{左氵右虢}{左氵右虢}水循渠。

旅泊未妨酒，长饥犹著书。

谪仙诗酒地，今尚指匡庐。

葛立方

葛立方　大人筑室将毕道祖亦作宅基治园作四诗示道祖

习隐肯回驾，求荣难着鞭。

有心营绿野，无梦到凌烟。

盏斝花开裹，檐楹雁落边。

冰清仍玉润，共此一山川。

葛立方

葛立方　大人筑室将毕道祖亦作宅基治园作四诗示道祖

蓬转欣小定，泛金非我乡。

买田无好峙，共宅有清漳。

菱罢水天接，风来花草香。

邗沟风月地，怊怅隔参商。

葛立方

葛立方　大人筑室将毕道祖亦作宅基治园作四诗示道祖

两第屹相向，幽园卑辟强。

君方林上坞，吾亦沼横洋，

凿翠辟窗户，入天栖栋梁。

东屯寒月夜，老杜只茅堂。

葛立方

葛立方　大人筑室将毕道祖亦作宅基治园作四诗示道祖

世事只如许，幽居诚乐哉。

报安知楚竹，索笑得江梅。

岸放平湖入，窗邀远岫来。

两家车马地，莫遣染苍苔。

葛立方

葛立方　大雄寺陈朝桧

老桧盘拿古殿春，空庭坐阅几朝曛。

根株横裂可寻蚊，枝叶倒垂犹拂云。

求福端同木居士，出灵那效柳将军。

黄奴已毙韩擒虎，独有兹材贷斧斤。

葛立方

葛立方　冬至后雪

客寐失通宵，寒声动泬寥。

云容颓玉宇，雪阵搅层霄。

点点楷灰落，亭亭柳絮飘。

文窗斜击纸，老树巧装条。

堕领筛寒髻，凌波洒碧绡。

风狂初索索，雨细渐漉漉。

入酒应愁冻，当炉觉易消。

萧森声势密，飘瞥路岐遥。

蓑冷翁仍钓，山迷客罢樵。

裁纫铺缟素，修月层琨瑶。

市小琼楼合，时和玉烛调。

三章歌睿制，五板贺寒朝。

吠犬惊南岭，骑驴忆灞桥。

终南忧压脑，少室炫齐腰。

嗟我星霜老，经时鬓发凋。

摘蔬和冻煮，收叶带苏烧。

路滑难求马，衣单悔贳貂。

暖寒谁扫径，莫负紫金蕉。

葛立方

葛立方　冬至小雨踏泥出谒

葭灰动玉琯，丝雨惨良辰。

幽巷未通屐，高人犹垫巾。

底忙持爵里，冲冷候比邻。

犹胜邯郸驿，灯前影伴身。

葛立方

葛立方　二老堂

去家才隔水一股，二老堂成三百弓。

鴒原暮下沙水暖，雁行夜落霜天空。

竹根酌酒不妨醉，花萼斲诗如许工。

坐久与关筇竹杖，出门人指两仙翁。

葛立方

葛立方　风起

炎蒸困钳鈑，虎啸漏天机。

树杪忽垂髻，榴边今污衣。

草鸣溪水立，帆饱客船飞。

更设琉璃簟，瓜茶迟落晖。

葛立方

葛立方　奉祠太一

冬冬鼛鼓不勤民，幻出琳宫远世尘。

风咽呗声金殿邃，日移幡影石坛新。

云輟摇曳来三境，雾帐凄迷妥十神。

堪笑茂陵成左计，虚将枣脯候秋春。

葛立方

葛立方　丐祠将离云间崔申之以诗为别次韵

荆兰戏采关情切，朱墨为官与愿违。

夜鹤帐空周子去，秋鲈风动季鹰归。

忍看妙句金声振，行阻清谈木屑飞。

引领吴兴何许是，碧云深处暮山微。

葛立方

葛立方　宫庠旅泊，

客裹绝经营，清心摧五兵。

功名两蜗角，田舍一牛鸣。

行止成阿唯，荣枯略弟兄。

欲摅今日意，聊仗五言城。

葛立方

葛立方　观插秧

秧把束西畦，东畦翠羪齐。

甘心鹤俯啄，不用马行泥。

井井塍千曲，泱泱水半犁。

黄云它日事，欢喜舞龉齯。

葛立方

葛立方　过九坡

行尽千山与万山，锺情偏在此烟岚。

海波神阙今饶六，仙女巫峰尚欠三。

雨润蒙条生翠滴，云封叠颖莹脂涵。

却思九坂修梁第，空使斯民命不堪。

葛立方

葛立方　韩干画马

刖足俄然增足，蹶蹄那害全蹄。

还解追风奔雷，不妨一跃檀溪。

葛立方

葛立方　和道祖韵

未落天狼未止戈，谁能频击唾壶歌。

弈棋聊欲消忧耳，饮酒无如作病何。

孙绍那忧卿太少，退之莫叹日无多。

菟裘已向菁山卜，从此栖迟到发皤。

葛立方

葛立方　和卢叔才食蛹

绿柘林中听晚缫，闻将煮蛹当持螯。

何须有茧大如瓮，救得妻儿啼与号。

葛立方

葛立方　和卢叔才食蛹

开箔团团雪满床，桃浆洒尽煮兰汤。

微躯分合葬君腹，报答君家三亩桑。

葛立方

葛立方　和叔才饷酒

百事不挂眼，一尊难暂忘。

伻来颁酒圣，客至引杯长。

桑落开新瓮，昆仑接旧觞。

鹅儿黄液重，象鼻碧筩香。

银海俄增量，金罂可配浆。

蚁浮甘潋滟，石饮见温良。

世事纷忘去，诗情合得尝。

醉来庭宇眩，醒后竹阴凉。

酿鄙平原县，邻防吏部郎。

糟丘诚可老，不用殽将。

葛立方

葛立方　和新城旅店壁间韵

我本舑山泽，冠裳绊此身。

平生只黄卷，晚岁误朱轮。

妓舞山禽怪，驺呼叠颖嗔。

会当还此笏，不愧葛天民。

葛立方

葛立方　横山堂三章

阳羡之山兮领地灵，鸿洞歨吸兮九叠为屏。

青萝层层兮深岩绝壁，一鸟不鸣兮山更寂。

横山老人兮蝉蜕埃尘，倚石梁兮手揽白云。

眼中万仞兮，胸中万顷。

泰华山林兮，秋毫锺鼎。

东山妓女兮，北山猿鹤。

西山拄笏兮，亦复奚乐。

节彼南山兮山岩岩，突鲸额兮霄堮间。

民具瞻兮倾百川以为寿，鸿毋遵陆兮公归锦绣。

葛立方

葛立方　横山堂三章

阳羡之水兮湍喧貀，硃崖转石兮万壑殷雷。

濑浅浅兮忽如泻，畦碧绣兮溪罨画。

横山老人兮乐天无忧，聊临睨兮夷犹。

攇芳茝兮大薄，搴杜若兮汀洲。

摹写兮宝唾传，悲壮兮又双琐。

沐发兮何必咸池，濯吾缨兮水之湄。

乘月兮何必牛渚，系吾舟兮水之浦。

吾之舟兮万斛有余，凌阳侯兮狎灵胥。

百尺揭兮帆席举，撇旋捎濆兮无险阻。

傅说骑箕兮不可攀，留此舟兮横山。

葛立方

葛立方　横山堂三章

阳羡之居兮宅淼茫，辛夷闺兮薜荔墙。

建芳馨兮庑门，烂昭昭兮未央。

横山老人兮独处廓，十七地兮三一屋。

龙驰兮冲天，花鸟水竹兮聊尔平泉。

公有豫章榝楠兮耸万仞，公有瑊玾厉兮磨而不磷。

栋梁兮媞媞，柱之石兮不倾以支。

此栋此石兮非斤非斧，盍以帡幪兮寰宇。

葛立方

葛立方　洪庆善郎中挽诗四首

登名蟾窟值休辰，中外掀腾宠数频。

锦帐握兰荣帝所，绣衣持斧耀江滨。

两州民社施张在，四水门墙卜筑新。

岂料生还杳无日，冢边唯卧石麒麟。

葛立方

葛立方　洪庆善郎中挽诗四首

笔下翻翻注九河，腹中空洞五车多。

麟经旨妙传洙泗，骚学词明慰汨罗。

六度有为超梵业，一心无累证禅那。

龙蛇岁恶贤人逝，心折风前薤露歌。

葛立方

葛立方　洪庆善郎中挽诗四首

平生气既凛冰霜，圣读潜心德愈光。

赏善每能击节，避人宁复解移床。

第知中垒序论语，谁测诗仙流夜郎。

有道固应黄发寿，何期竟不验长桑。

葛立方

葛立方　洪庆善郎中挽诗四首

阉茂之年拜伏犀，鸡豚同社记金溪。

情深缟紵论六契，义切蓬麻荷品题。

花底醉春同挈榼，云中历妙共扶藜。

岂知生死今殊路，抆泪佳城意惨凄。

葛立方

葛立方　胡枢横山堂

郁葱佳气龟食墨，雾阖云窗丹雘新。

玉碗金杯有微玷，瑶林琼树无纤尘。

枕溪饱度国山日，横海小乖朐水春。

上古乾坤随处有，素琴浊酒且关身。

葛立方

葛立方　胡枢横山堂

云梦胸中吞八九，了无官事苦相关。

庙堂曾引五星缕，岩壑今疏八节滩。

鸟织白云机杼阔，溪喧苍石杵磚寒。

东山难恋山中相，梅子枝头正着酸。

葛立方

葛立方　胡枢横山堂

朱甍碧瓦市廛远，绕舍泉啼山复横。

胜处争长浑仆妄，乱来有此几卿。

巳公茅屋实父子，裴氏午桥真弟兄。

竟日倚栏天外眼，世间轩冕一毫轻。

葛立方

葛立方　胡枢横山堂

春过木浓山围翠，旱余湍减石添痕。

主人正自笏拄颊。客子底容裾撇门。

好鸟傍人窥野核，乱云释峤落芳尊。

真成命驾轻千里，李杜文章得细纶。

葛立方

葛立方　胡枢横山堂

天然平远染百幅，泚笔底须东绢传。

窗户吐吞新日月，风烟出没旧山川。

白公筑室地三一，杨子章玄文五千。

筋力尚堪驱使在，异时重泛白苹船。

葛立方

葛立方　己卿岁四月二十七日自湖州赴宜春郡余杭出陆至富阳

发轫出江津，晴熏绿野匀。

泉声漱莎石，岚翠湿衣巾。

天近云冲马，林深鸟唤人。

将身入图画，谁复羡麒麟。

葛立方

葛立方　寄睦之

室如悬磬众推贤。蓍草占来命尚邅。

不耐扊扅愁妇室，且歌歡乃上渔船。

杀青聊卒檀溪业，破白难耕好畴田。

外日同归鞯尚暖，依然清梦绕苕川。

葛立方

葛立方　建国刘夫人挽歌词

娈彼闺房秀，鱼轩侈大家。

鸠巢奠苹藻，翟茀绚笄珈。

觉海聊依筏，言筌谢算沙。

平生功用在，无疾问毗耶。

四德推贤范，流芳在管彤。

植兰门户秀，嚼蜡世缘空。

荷橐夫官重，萱堂母道崇。

相孙仍相妇，寂漠閟幽宫。

葛立方

葛立方　江阴新阡松柏为大浸所坏累夕见於梦寐

新阡松槚已交柯，狂潦侵凌一尺过。

拟欲移根易嘉本，正须捄土捍层波。

伤心半夜飞蝴蝶，触眼何人是橐驼。

火迫归欤亲在视，定教枯卉再婆娑。

葛立方

葛立方　将至玉山

蓐食转前峰，梅黄细雨中。

涛翻疑鹭聄，泉激认松风。

山合秧畦窄，林深屐路通。

怪来人语别，一置便江东。

葛立方

葛立方　接伴贺天申节北使至阙

流虹寿节庆升平，嵩岳遥呼万岁声。

毳幕奉琛充日阙，采船卷旆息云程。

九天镐宴欢鱼藻，重译宾筵咏鹿苹。

闻有芝泥还饯客，淮山佳处拟班荆。

葛立方

葛立方　金灯花

小圃金灯满意芳，苞舒绛彩照煌煌。

珠玑小滴今朝雨，缟紵难禁昨夜霜。

拂秉麟须蛾欲避，枝衔螭口蜡犹香。

列钱都是银缸影，莫遣狂风出土囊。

葛立方

葛立方　九日庆善示诗次韵

眼明逢九日，习气自多生。

官冷有闲趣，花开无世情。

玄嚣何许是，素漣第存名。

百岁风狂似，东篱且掇英。

葛立方

葛立方　九效　慈宁

天龙兮负图，地龟兮负书。

后皇兮纯孝格天，台衮兮祠画无前。

薜荔兮出之水中，芙蓉兮搴之木末。

碧玉上兮烟霄远，彤霞烂兮秋水阔。

重翟兮顺动，长御兮启引。

交鼓兮緪瑟，箫锺兮瑶簨。

御玉衣兮珠步摇，赭黄奉觞兮臣妾入朝。

建中天子兮百伪纷错，我宋中兴兮天返长乐。

四海为养兮子职供，千秋万岁兮慈宁宫。

葛立方

葛立方　九效　奸萌

苗苖苖兮防莠，桂郁郁兮防蠹。

欲苗实兮桂荣，必莠除兮蠹去。

吾有少陵之鑱兮莠必{上艹下耨}，吾有尉佗之器兮蠹将奚逃。

发嘉颖兮昆仑。缭樛枝兮招摇。

粒米狼戾兮乐复乐，长涂炎日兮又庇以垂天之幄。

葛立方

葛立方　九效　君臣

虎啸兮风生，龙举兮云从。

弹角兮应角，鼓宫兮应宫。

有熊兮重华，风合兮皋繇。

世卓兮眇眇，矩砮兮可寻。

申椒兮杜蘅，揭车兮留夷。

捋芽兮撷条，芳菲暮兮满堂。

梓人兮善工，籾赤兮重昌。

葛立方

葛立方　九效　鸣穷

吾有车兮山之阿，吾有舟兮江之沚。

任重兮致远，欲行兮谁止。

车欲行兮山路槎牙，舟欲行兮底着平沙。

吾不能移王屋之山兮，通褒斜之孤。

此舟车兮，孰推孰挽。

将猯膏棘轴而强挽兮，畏颡泚兮力疲。

将编蒲结草而强挽兮，惮褰裳而汩其泥。

欲行石兮乘流，吾当求之梓人之与阳侯。

葛立方

葛立方　九效　宁固

珠丘峨峨兮苍梧远，弓剑杳隔兮九土魂断。

边声起兮春草深，木铎无声兮岁月换。

上天悔祸兮诱天骄，黄肠素绋兮归路迢迢。

抚榇循题兮愁雾重，江河倾泪兮雷霆声恸。

行妥灵兮金粟堆，白杨萧萧兮风送哀。

卻主兮肖貌，穆将愉兮清庙。

对越兮在天，永蒸尝兮千万年。

葛立方

葛立方　九效　强弱

坚木兮不可为圈，练铁兮不可为钩。

圈不成兮箕之得，钩不成兮何鱼之求。

委吴以莞{上生下龠}兮复越，事狄以皮币兮兴周。

故曰拯乱兮不如图治，锐进兮不如观势。

以弱为强兮以予为取，边廷无犬吠兮息旗与鼓。

葛立方

葛立方　九效　天运

阴阳寒暑兮运无积，天之成岁兮顾岂一日。

羲和敲日兮声作玻璃，桂魄迎宵兮忽挂之。

流沙兮扬土，檐涔涔兮又夜雨。

严霜苦寒兮万木不花，叶底兮俄茁其芽。

星鸟星火兮四时有令，惨命阊阖兮斟酌斗柄。

三百六旬兮岁功始成，细人蠢蠢兮又岂和夫天运。

葛立方

葛立方　九效　医国

破纽绝路兮民不支，不了兰世故兮举世无医。

病在腠兮废汤熨，未至血脉兮施针石。

布指於位兮息至不知，阴阳倒置兮寒凉逆施。

内实兮饵之桂附，中乾兮反投消以蠹。

天生卢扁兮授术上池，跻民寿兮至期颐。

葛立方

葛立方　九效　自修

岁曶曶其欲颓兮，久栖身於幽仄。

虑修名之不立兮，聊广遂於前画。

搴玉英以自修兮，结荣茝以佩之。

服芰制而荷衣兮，又饰之以江蓠。

望阆风之板桐兮，弱水瀰以见隔。

造旬始而觐清都兮，求仙梯而未得。

沐咸池兮，晞发阳阿。

凿井耕田兮，姑击壤以歌。

葛立方

葛立方　具上人以诗相别复知之

钵囊已妥何山夏，千顷堂前又饱参。

仙裹未须求七七，禅中聊共说三三。

远师今日宜同社，弥勒它年可共龛。

不见生公讲经处，至今花雨落毵毵。

葛立方

葛立方　礼部尚书洪公挽歌词

沙场握节杖时髦，说舌纵横小六韬。

委质肯轻从晋鼓，摛文空见泣秦牢。

冷山韵语名如斗，莲泺危言命若毛。

岂料归朝才十稔，白杨声裹寿原高。

葛立方

葛立方　礼部尚书洪公挽歌词

守节冰天十五霜，归来飞语又炎方。

正欣射雁还幽窖，旋复飞鸢堕瘴乡。

位不当材仅喉舌，寿难酬德遽膏肓。

八龙共侈荀门庆，虽厄龙蛇殆不亡。

葛立方

葛立方　礼部尚书洪公挽歌词

高材博识服簪绅，玉树瑶林绝点尘。

氏族源流推肉谱，春秋褒贬藉调人。

膝间韵磬传山水，枰上枯棋战楚秦。

妙处不传今已矣，遥瞻遗像泪沾巾。

葛立方

葛立方　连日灌畦莳菜废作诗

莫问新来额插犀，了无魂梦到金闺。

平头上尾慵搜句，重后轻前且灌畦。

正自无人尝鼎脔，不如有客办萍虀。

庾郎三九同刍豢，野荠从教施五溪。

葛立方

葛立方　旅次二首

山行砍荦趁云程，食寝无多但有名。

作梦方成鸡唤起，加餐未竟马催行。

鼓风飞壒浑无际，敲日吹炎似有声。

埃息火流知不晚，依然六幕自澄清。

葛立方

葛立方　旅次二首

视印宜春一月过，宁知平地起风波。

未成黔突真如传，俄复脂车去似梭。

虽快徵君还北牖，却思太守类南柯。

流行坎止何须问，似觉闲中所得多。

葛立方

葛立方　蒙才孺伯惠诗颇及参问

鹤氅蒲团养粹和，冥心十地六波罗。

宦情微似庵摩勒，佛行高於窣堵波。

海裹泥牛端解笑，庵前石镜不须磨。

拟询一句合头语，只恐新罗鹞子过。

葛立方

葛立方　蒙恩除吏部侍郎子侄以诗相庆

鸡窗不梦笔头花，分合扶犁霅水涯。

禁掖俄膺九芝检，仙逵许从五香车。

厚陵戎部尊荷橐，徽庙司成踵棣华，

无似鹈梁讥不称，且欣绂冕粗承家。

葛立方

葛立方　瓢饮亭

我不学许由隐烟雾，得瓢不饮惟挂树。

又不学德义居虎丘，带瓢入市多骑牛。

分无玉瓯囊古锦，病渴文园只瓢饮。

下瞰金溪新结亭，未须引吸如长鲸。

但愿金溪化为酒，岁岁持瓢醉花柳。

葛立方

葛立方　入寿昌县界

一蹑寿昌境，山深溪水苍。

编柴作篱落，囊石当桥梁。

野店炊烟接，官涂松吹长。

石田能几棱，底用谷人忙。

葛立方

葛立方　省习堂偶题

格外官曹自在身，阖门扫轨养天真。

何须更待年三十，始约孤高不诣人。

葛立方

葛立方　十一月十日酒散已二鼓与千里步月因至水堂

雪后泥方冻，酒阑寒少威。

傍云生夜月，唤客出柴扉。

篱败犬声合，街闲人影稀。

石栏山几尺，暝霭只依依。

葛立方

葛立方　十一月十日酒散已二鼓与千里步月因至水堂

梦入千家枕，寒声薄水堂。

溪山浑着月，梅竹半封霜。

夜榜响葭蒲，寒鱼跳石塘。

可怜清绝景，夜夜属渔郎。

葛立方

葛立方　十一月十日酒散已二鼓与千里步月因至水堂

杖策踏霜月，满空烟雾浮。

苍颜酡蚊酒，黑帝避貂裘。

太液池台晚，广寒宫殿秋。

归来清耿耿，未省喘吴牛。

葛立方

葛立方　十月十四夜三鼓壶天月佳甚以诗招道祖

壶天有胜事，玉宇净纤埃。

有意嚼复嚼，今宵来不来。

山公须酩酊。令名莫咍台。

明月隔溪共，只今肠九回。

葛立方

葛立方　试院和陈蕃仲酴醿两绝

芳心玉面出蚕丛，骨醉先生酒盏中。

白发病翁新止酒，枕囊犹凯梦魂通。

葛立方

葛立方　试院和陈蕃仲酴醿两绝

幽姿不分不山丛，合在江梅季盂中。

香破鹤林真{上穴下左爿右臬}语，肯教七七擅神通。

葛立方

葛立方　寿昌道中壁间有乌石寺和其韵

锺情翠巘倚崚嶒，付与芒鞋与瘦藤。

君赐一麾方作吏，天融万壑却轮僧。

拟将炬砮追廉杜，未许机锋嗣秀能。

投帻它年应未晚，与君曲室话三乘。

葛立方

葛立方　疏慵

闲处着疏慵，鲜鲜幽桂丛。

读书聊灶北，避世且墙东。

市骏卑苏代，求徵谢子公。

丹心阻阊阖，欲付小心风。

葛立方

葛立方　四绝赠马浩然法师　李筌吴真君

旧得阴符虎口岩，素书漆轴玉函缄。

君方濡笔书灵篆，已有飞来青鸟衔。

葛立方

葛立方　四绝赠马浩然法师　木公

餐霞吸瀣炯方瞳，时着青裙拜木公。

玉女投壶天为笑，却来绣岭伴仙翁。

葛立方

葛立方　四绝赠马浩然法师　魏伯阳

丹成谁羡伯阳仙，白犬腾空恐浪传。

未似尊师得丹诀，火球吞吐葛山前。

葛立方

葛立方　四绝赠马浩然法师　张道陵

灵桃入手亦艰勤，正一门中仅策勋。

未说赵升王长在，鹄鸣衣钵已输君。

葛立方

葛立方　送伴回至平江舟中与元览试茶

壑源春色起云阿，拂拂轻尘柘罗。

骑火已惊官焙早，注汤还斗乳花多。

清风两腋添诗兴，红日三竿战睡魔。

燕颔未能飞食肉，腹中藜苋且摩娑。

葛立方

葛立方　送胡汝明待制赴镇桂林

今代人中杰，摅忠久赞襄。

摛文挥镂管，积学俪青箱。

体道经为笥，临机智作囊。

威名知草木，义勇震戎羌。

玄女传符旧，黄公授略长。

投壶祭征虏，纳策蔡中郎。

暂解淮西印，来浮霅水航。

求田多好畴，卜宅类清漳。

寄兴红尘外，追欢锦瑟旁。

醉酣容偃鼠，吟咏许寒螀。

邂逅升徐榻，夤缘上孔堂。

周旋略名分，眄睐沐谦光。

细札俄颁命，真儒起干方。

地宽连五岭，权重詟三梁。

油戟明朝日，铦戈耿夜霜。

桂林飘黝粒，荔蒲劈琼房。

来暮歌谦裤，遄归觐舜裳。

谋谟多妙简，梦想独难忘。

乌府思忠尽，丹墀渴对扬。

一言苏品类，三接屈皇王。

沙水犹含冻，江梅渐放香。

行行携部曲，去去背云乡。

劈箭飞征櫂，牵绳黯别肠。

平居膺刻画，祖送倍凄凉。

睿意兴邦急，人材敌国强。

伫观扬涣号，爰立上岩廓。

谈笔妖氛静，经纶宝祚昌。

小人簪履旧，枯卉溪春阳。

葛立方

葛立方　送李元孟赴湖南漕属

君忽湘潭去，斜阳催马衔。

将无冲白发，正坐此青衫。

暑雨驱鱼婢，薰风入鲎帆。

南来衡岳雁，引领望书函。

葛立方

葛立方　送舒殿丞

紫盖亭亭秀荆渚，股分采水穿林莽。

尚想当年老阿瞒，燕骑蛇予走先主。

葛立方

葛立方　所居二室号书痴禅悦各成一诗　禅悦

多生业果种情田，鹫岭宗风好着鞭。

要使野狐惊铁杖，莫令黄叶认金钱。

传衣虽落慧能后，成佛应居灵运前。

趺坐蒲团成冷淡，比从人役竟谁贤。

葛立方

葛立方　所居二室号书痴禅悦各成一诗　书疾

枕溪曲室巧涵虚，黄卷旁罗恣卷舒。

单族未应惭四姓，寸阴端合竞三余。

麟毛不具羞文虎，狸骨空传尚墨猪。

坐穴藜床逢掖事，那知新有鹤头书。

葛立方

葛立方　题曲屏牡丹桃花

不与春风别有因，香苞长好四时新。

曲屏忽见西明种，疑有蓝关竖箔人。

葛立方

葛立方　题曲屏牡丹桃花

一枝浓艳欲烧空，谁畏门前人姓封。

岂有落英飘曲槛，与儿洗面作华容。

葛立方

葛立方　题卧屏十八花　八仙

瑶林琼树非人世，种得仙花雪作团。

后土祠边还寂寞，只今空对画图看。

葛立方

葛立方　题卧屏十八花　白菊

天上新栽琪树枝，拖云带月下瑶墀。

须知正自真仙种，岂是金钿未染时。

葛立方

葛立方　题卧屏十八花　杜鹃花

云昏水暖草萋萋，空谷无人独杖藜。

却忆西江石楼老，送春花下子规啼。

葛立方

葛立方　题卧屏十八花　海棠

濯锦江边雨露匀，杜鹃啼血染香缯。

自缘佳处诗难貌。可是无花开杜陵。

葛立方

葛立方　题卧屏十八花　黄菊

秋入重阳气倍清，东篱采菊眼偏明。

杯中要作茱萸伴，不是湘累餐落英。

葛立方

葛立方　题卧屏十八花　苣霜

密叶高丛傲岁寒，殷红腻绿映江干。

沉香亭畔无消息，赖有霜前秋牡丹。

葛立方

葛立方　题卧屏十八花　榴花

琴轸含房风未吹，盈盈脉脉度炎晖。

怪来一夜丹须拆，杯酒新翻阿措衣。

葛立方

葛立方　题卧屏十八花　梅花

含章英落佳人睡，却月香残水部诗。

何似江南觅春信，和香先得最南枝。

葛立方

葛立方　题卧屏十八花　牡丹

北廓东院满畦栽，嫩紫轻红第开。

直与戎葵较多少，二千里外一枝来。

葛立方

葛立方　题卧屏十八花　牵牛行

高节本为青女伴，牵牛弗悟配龙孙。

孔融天下无双士，并坐尊前对虎贲。

葛立方

葛立方　题卧屏十八花　蔷薇

香风细细入东荣，嫩刺柔条叠绛英。

飞下神霞缘底事，剪来曾傅董双成。

葛立方

葛立方　题卧屏十八花　山茶

十月幽园开晓风，层层绛蕊艳芳业。

江南只惯收鹰爪，谁顾山前鹤顶红。

葛立方

葛立方　题卧屏十八花　芍药

沉水飘香透蕊尘，红灯烁烁一枝春。

鼠姑倚槛虽无赖，未肯甘为近侍臣。

葛立方

葛立方　题卧屏十八花　蜀葵

倾心小圃阳初照，束火中庭雨不沾。

袅那腰支浑欲舞，好令韩偓赋香奁。

葛立方

葛立方　题卧屏十八花　桃花

细看裂锦又蒸霞，黄师塔前江上花。

折得一枝明老眠，与儿洗面作容华。

葛立方

葛立方　题卧屏十八花　酴醿

玉骨檀心不肯妆，牵丝引蔓过东墙。

政须把酒酬清艳，莫待幽香閟枕囊。

葛立方

葛立方　题卧屏十八花　杏花

赖乡仙种手亲栽，春闹枝头满意开。

正拂文君酒垆上，莫教蜂蝶等闲来。

葛立方

葛立方　题卧屏十八花　姚黄

抗旌汾浦根移白，竖箔蓝关花染红。

欲识龙媒空万马，宫袍黄挟御炉风。

葛立方

葛立方　题盐仓壁

破贼须缗钱，箕敛困郡县。

孰若严矩砮，溟海恣煎炼。

僚寀课惰勤，息入计亏羡。

连艘走群商，金帛委神甸。

小人堪底用，吏鞅縻卑贱。

怪来符似火，法制适中变。

省览几牛腰，十日了未遍。

凫行摘纸尾，挥扫同掣电。

盈车笔摧颖，溢匣印销篆。

壮士缚朱墨，食废枕弗奠。

忍饥危肠吼，失睡两眼眩。

我本丘壑姿，素乏封侯面。

胡为浪自苦，刚作五斗恋。

会当还此笏，归云送苍弁。

葛立方

葛立方　天宝三绝

凝碧池头弦管声，秋槐落叶若为情。

王维空咏朝天句，谁似当年雷海青。

葛立方

葛立方　天宝三绝

翠辇重登勤政楼，红桃依旧唱凉州。

但知玉笛传佳曲，不记铃声动客愁。

葛立方

葛立方　天宝三绝

綷縩黄裙堕游水，斓斑锦袜委嵬山。

臂环留得知何用，羞杀新丰谢阿蛮。

葛立方

葛立方　天游以前韵赋雪诗走笔和

剪水飞花下玉墀，驼裘忍冻一窥之。

寒侵凿落豪呼酒，冰合陶泓懒赋诗。

嵩岭齐腰缘个事，剡溪鼓棹欲何规。

唯欣嗣岁千仓积，玉烛调和运四时。

葛立方

葛立方　桐庐牛岭

舆曳入崔嵬，连天雾不开。

惊波掀过雨，细路滑苍苔。

瞰下忧鱼葬，凌高被岛猜。

垂堂千古戒，底急为名来。

葛立方

葛立方　晚泊二绝

晚泊牛羊已下来，清泉为我洗尘埃。

解颜客裹无卮酒，壁上寻诗笑几回。

葛立方

葛立方　晚泊二绝

曲突无烟驿吏忙，匆匆{拖扌换弓}担旋舂粮。

紞如五鼓还应起，早趁南窗一枕凉。

葛立方

葛立方　王季恭蓬斋

湖汊园林隐环堵，系舟几并春风浦。

桑橹无声百丈收，卧听萧萧蓬皆雨。

只今尺五明光宫，清梦时犹记短蓬。

斧木为斋劣容膝，舟居非水如张融。

膏火自煎身有累，几人不踏风波地。

阳侯不动箕伯闲，蓬斋趐屃安如山。

葛立方

葛立方　为章道祖颇及葛藤　沧浪亭

沧浪亭下水连溪，影倒虚檐凤翅齐。

白小牵风动晨镜，碧圆着雨响秋鼙。

鱼舟点点依苹渚，雁齿依依跨柳堤。

旧日沧浪元不变，何妨居士为全提。

葛立方

葛立方　为章道祖颇及葛藤　华藏庵

鲜健庞翁今罢参，拄杖挂壁云迷庵。

开花聊幻仙七七，逗机更说禅三三。

未办浮丘招挹袖，且邀弥勒与同龛。

庵中认得华严界，何用宗风谈北南。

葛立方

葛立方　为章道祖颇及葛藤　锦薰阖

窈窕轩窗小阖深，种花卜得半晴阴。

眼根忽随锦绣谷，鼻观如游檐卜林。

莫问花枝有开落，须知法性勿来今。

色香尘裹回光照，只这凡心是佛心。

葛立方

葛立方　为章道祖颇及葛藤　踊山阁

横空复阖面嵯峨，影堕前溪瑟瑟波。

九坂端疑筑梁第，二山应恐负夸娥。

凌云北固俗尘远，采菊东篱真意多。

会取祖师端的意，此间万象正森罗。

葛立方

葛立方　为章道祖颇及葛藤　缀景亭

烟溪云巘映朱扉，声色丛中入定时。

十万丈夫森铁甲，三千宫女醉瑶池。

累累珠帐露滋颗，点点金衣霜着枝。

心境消融无一物，景从何得缀为谁。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

自叹杖头无孔方，头上貂蝉乏金黄。

醉乡遥遥道路长，傲窗新酿汲新凉。

指点银瓶难索尝，空教金缕唱秋娘。

遥想玳席行觞忙，绣段装帘筛妙香。

梦熟有时乡故乡，赐我屈卮浇客肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

不堪羁寓天一方，无心佩紫兼怀黄。

侍酒无由道路长，如意至今质西凉。

箬溪竹叶傥许尝，艺色何须留窈娘。

缅怀星郎抛令忙，席上微闻鸡舌香。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

席中珍核来异方，乌椑正绿金枨黄。

大谷消梨紫蒂长，蒲萄马乳堆西凉。

深秋杨梅有何尝，罗浮定逢何二娘。

洞庭霜橘苞苴忙，吴姬手擘三日香。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

阔展食前一丈方，羔儿酿酒鹅儿黄。

千里莼羹紫丝长，乳肫丰贮琉璃凉。

{上艹下左氵右开}虀豆粥得并尝，尊前何用绿珠娘。

貊炙羌煮庖厨忙，碗面浓封龙脑香。

鲁卫勾吴莫夸乡，南北两烹慰中肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

客居贫病医无方，忍饥面作瞿昙黄。

枫叶萧萧风阵长，东厢曝背资沧凉。

邻家有酒难偷尝，草书正藉公孙娘。

家家刈熟畦丁忙，有口不识云子香。

令我驰神青昫乡，杯粟有时来实肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

金杯制宅初奠方，夏木阴阴啭鹂黄。

紫丝步障百里长，鱼轩象服池阁凉。

笙歌嘈杂闻未尝，何止一曲杜韦娘。

珠屦玳簪迎送忙，罗帏绣幕围风香。

须臾料理龙阳乡，木奴千头可充肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

灵芽胯底棋局方，茗碗班班金粟黄。

食罢煮香消日长，莫遣姜盐资胃凉。

廪君所嫉裴不尝，谁是纤纤捧碗娘。

识取真腴那得忙，不是沙溪不入香。

可须臾醉无何乡，甘膬肥浓能腐肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

纸窗蒲团竹几方，清晓聊翻经卷黄。

禅心无累须眉长，坐回热恼生清凉。

月六腥膻口不尝，眼静不觑登伽娘。

名利从渠朝市忙，象口轻飘柏子香。

菰莼大嚼蜻蛙乡，不教黎苋徒集肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

淮南空说枕中方，鬼物岂解为金黄。

虎龙自卫策最长，身阅寒暑无炎凉。

王母蟠桃端可尝，何必更值王卮娘。

日月跳丸那觉忙，口中自有芝杧香。

云装羽帔入仙乡，为公洗髓兼浣肠。

葛立方

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪

玉軑华芝今省方，西风索索吹繖黄。

汴京宫阙秋草长，望风屑涕心凄凉。

袭粲用命嗟何尝，义军谁是竹园娘。

黠羌何事追奔忙，大似浓薰返魂香。

葛立方

葛立方　闻歌二绝

初唱城堙雁影寒，玉喉窈竔亸云簪。

小丛底处传歌样，供奉梨园人姓南。

葛立方

葛立方　闻歌二绝

月明如镜酒如空，响谷清声出汉宫。

怪得中庭红叶堕，琉璃帐底唱回风。

葛立方

葛立方　闻琵琶方响成才绝

赤鸟宝女眩新妆，九醜霞浆肯见觞。

但听琵琶喧啄木，谁知捍拨是龙香。

葛立方

葛立方　闻琵琶方响成才绝

十六寒金犀作槌，旧人谩说马仙期。

荷间纵有蕤宾铁，唤取谦效始得知。

葛立方

葛立方　闻我师大捷骑宵遁上时宰五十韵

憬彼金微虏，游魂擅一隅。

筋驽殂老革，乳臭立遗雏。

毒螫锺蛇豕，虔刘肆{左豸右契}貙。

请和包橘诈，归地反膏腴。

尚尔载书温，俄然信誓渝。

不庭时寇境，匪茹自干诛。

作噩新年换，青阳窒月逾。

违天辄非凯，扫国敢长驱。

崛强提凶器，飞扬起逆徒。

酋渠连渤海，部曲杂单于。

区脱宵成寨，兜牟晓援桴。

刺船窥采石，擐甲逼濡须。

烽火来何急，囊书报不虞。

山河依睿主，社稷倚真儒。

自昔经纶手，惟公器业殊。

保江卑谢傅，图霸小夷吾。

端揆开黄阖，中权正紫枢。

邦基资翊戴，贤路辟崎岖。

傅说推良弼，周公孙硕肤。

时危材逾见，位重德相符。

勇决扳裴度，迟回鄙蔡谟。

艰难初议在，慷慨赤心轮。

饷道通流马，疲兵斥滥竽。

机能乘眇忽，谋不失锱铢。

李郭遵成算，韩彭听指呼。

骁师驰建邺，突骑出皇都。

疾视冠冲发，先登胆满躯。

貔貅人贾勇，鹅鹳阵标图。

象弭弯繁弱，霜锋运属镂。

舍生如弃唾，殲敌甚摧枯。

感忽惊飞将，神明服大巫。

羊肠开道路，熊耳积头颅。

川绛居巢血，原膏下谷俘。

据鞍来马援，烧舰得周瑜。

淝水奔余烬，乌江复旧郛。

采薇因遣戍，破竹遂来铺。

折箠宁劳汉，觭轮不反胡。

恺歌旋魏阙，京观筑淮区。

妖祲西消楚，祥星东照吴。

百蛮应震慑，十载谩含糊。

公昔居中宪，纯诚著托孤。

神扶脱沙漠，帝赍陟台衢。

国势今安堵，民编靖覆盂。

百嘉同寿域，一气转洪炉。

行赏颁金印，禋宗荐玉瑚。

鼎彝刊阀阅，简策记规模。

国栋从今定，边尘自此无。

雷霆先慴服，雨露继涵濡。

北极群星拱，明堂一柱扶。

家家鬻钗训，贺酒约同{左奭右斗}。

葛立方

葛立方　闻行在今岁元夕放灯颇盛

寂寞元宵十六霜，月中披蓑带干将。

兜鍪第见烽火举，觚棱不辨华灯张。

新来冰天被声教，铁骑无复驰沙场。

缯山再见旧灯影，金枝密焰看流芳。

鸣珂篝烛竞游衍，金吾不禁春宵长。

传闻慈宁更炜炜，万岁声动东朝觞。

琉璃云母万枝宝，桂膏兰灺飘余香。

我今暂留三家野，岂有鹄采开莲房。

聊向猪栏迎紫女，更设膏粥祈蚕桑。

叶师无恙可霄汉，会把如意游西凉。

葛立方

葛立方　喜闲

白苹花发兮水晶宫，舍此地兮余将曷从。

斧斤丁丁兮为余之栖，药作房兮梁则辛夷。

朝迎山云兮，莫送云归，

伏腊粗给兮，朝市奚为。

姜畦兮芋畴，瓜{左瓜右瓜}蔓长兮女桑始柔。

高田兮壤沃，麦芒如彗兮黍如粟下。

下田兮若接，{左禾右罢}稏衡从兮碧泉。

乳水不淫兮旱火不光，神之德兮畴敢忘。

拜金铺兮奠椒浆，赛鼓坎坎兮锦伞悠扬。

倾银兮注瓦，玄鲫霜芹兮父老同社。

鸟劝饮兮风为启关，宇宙之间兮谁如我闲。

熟官虽好兮宁守菟裘，彼有危机兮余差无忧。

鹰采緤兮金作鑗，搏狐兔兮供吾之餐。

马玉勒兮锦作障，檀溪深兮跃必五丈。

为人吠兮乃可以佩人之{左金右繁}。为人鸣兮乃可以食人之粟。

所贵兮寂寂而矫矫，所鄙兮赫赫而碌碌。

吾宁为鸿兮取食於江湖，吾宁为龟兮曳尾於泥涂。

葛立方

葛立方　喜侄郯登第

飞铃走帜到金溪，喜子文闱预品题。

名字巍峨光蕊榜，词章斐亹动文奎。

阶梯已合婴儿梦，星斗先分天走题。

后日胪传当第一，天伦科甲尚为低。

葛立方

葛立方　喜子邲登第

吾家五世十三人，况撷舟枝撼月轮。

庆历贤科开后裔，隆兴儒业继前尘。

泥金帖报家庭喜，烧尾筵张帝里春。

从此传蔗应未艾，桂香应已袭天伦。

葛立方

葛立方　响应山

一派寒滩度白云，几重危磴远红尘。

奇礓烟合松筠古，绀殿香浮栋宇新。

玉响碧潭鸣地籁，瀑垂苍岭挂天绅。

潜虬未用升云去，乞取晴天畀散人。

葛立方

葛立方　小酌以诗招道祖分

宝胯开缃叶，香尘堕柘罗。

汤鸣檐雨细，盏占陇云多。

连日伊蒲塞，今朝热洛河。

春风入诗腹，五字与君哦。

葛立方

葛立方　携家避地

菟裘真可老，飘寓失初心。

去去家山远，行行泽国深。

光阴三翼过，情绪二毛侵。

何日干戈定，鸥盟得再寻。

葛立方

葛立方　携家避地

生身恨晼晚，丧乱适吾遭。

百岁大槐过，三年空谷逃。

平羌无上策，医国付群豪。

年大伤蓬转，愁坡破浊醪。

葛立方

葛立方　新城道中

已去日边远，宜春程尚赊。

呼童秣征马，带月趁啼鸦。

桥断复揭水，路穷还渡沙。

谁能饰厨传，裹饭野人家。

葛立方

葛立方　沿檄省亲复还书呈叔能同官

云间霅水往来航，风雨几番腾客装。

子职废供一旬劣，官事不了三春强。

去时园花初放白，归日江梅如许黄。

少复须之又西指，薰风一舸在回塘。

葛立方

葛立方　盐仓作呈叔能同官

平生懒作子公书，俯首铨曹一纪余。

第有神驰招隐馆，久无梦到承明庐。

文字真宜覆酱瓿，技能只合服盐车。

清才弗悟亦尘役，早晚促君登石渠。

葛立方

葛立方　咏春申君二首

朱英在楚强黄歇，黄歇如何弱李园。

一旦棘门奇祸作，自诒伊戚向谁论。

葛立方

葛立方　咏春申君二首

先秦岂谓嬴为吕，东晋那知马作牛。

不悟春申亦如许，敢凭宫掖妻邪谋。

葛立方

葛立方　游衢州乌巨山乾明寺

乌巨山前谈实谛，江郎岩畔逗真机。

白虹示灭知何处，去采山桃又不归。

葛立方

葛立方　有感

将军塞上夸三箭，学士堂中记八砖。

正眼观来都是幻，月明群蚁在花毡。

葛立方

葛立方　有感

莫将横笛炫柯亭，岂解穿云裂石声。

湘水老翁那复见，世间谁数吕筠卿。

葛立方

葛立方　有感

但知鬼目为芝草，谁信羚羊破佛牙。

娘子阿姨何处辨，时人识卖假金家。

葛立方

葛立方　余赴官宫庠与道祖通判久聚乍散每有怀想作诗五十韵道二十余年出处

初拜清扬日，菰城荻始芽。

家声璜出渭，骏气马生洼。

博识该三箧，宏才记五车。

商明挈日月，文彩炫云霞。

结友方倾盖，连姻复附葭。

凤輟银烛映，鸾扇采云遮。

去作南阳别，俄成泽国赊。

浚都先玉辔，濉水会仙槎。

我止邗沟第，君归霅水涯。

枌关方{拖扌换弓}檐，毳幕忽鸣笳。

茂苑依城堞，菁山隐豦豣。

林峦迷雾豹，鼓吹只池蛙。

宇宙焦先室，庖厨蔡樽茄。

旋闻翦蛇豕，却共注鱼虾。

经笥精蓝肄，辞锋试席夸。

棘闱排胜阵，枫殿趁朝趛。

联籍攀丹桂，连名拟墨{祸左换纟}。

枕溪同择胜，筑室共崇窊。

许迈通悬靋，何君住若耶。

奇礓争磊砢，嘉卉斗纷葩。

风入黄芦浦，烟横白鹭沙。

鷁舟行橹短，蚁酒酌尊污。

觅句文词竞，枰棋笑语哗。

山深陪杖屦，林僻预瓜茶。

歌入卑王豹，琴闲鄙瓠巴。

朝游趁奔鹿，暮宴起栖鸦。

溪上方霏屑，山阴遽及瓜。

殿诃纷候吏，罄折拥晨衙。

踊跃良朋贺，睢盱野老呀。

铜章里轻掷置，银绂嗣荣加。

还与牛同皁，宁嗟凤在笯。

归来齐靖节，隐去类祁嘉。

鴆堇功名会，膏梁释梵家。

果因流菜叶，倏尔认桃花。

杜口伤鸣雁，持钩出睡蛇。

少多临济节，生死秘魔叉。

蔬食期羹芋，蓬心正倚麻。

一朝牵吏鞅，琐质滥京华。

宫邸便清佚，官曹惧过差。

学无裨稚騣，儒或变淫奢。

仰德劳心膂，陈情费齿牙。

幸蒙鱼网细，数寄雁行斜。

凝望千岩阻，阿因两桨拿。

身修谁琢切，诗病孰疵瑕。

缩地今无费，移山第觅夸。

愿怜鱼蓄榭，莫惜马频檛。

骥尾终期附，牛鸣幸不遐。

清标如会觌，羇旅失悲嗟。

悃愊烦青镂，凄凉倦绛纱。

聊须哦短句，缄印锦溪砂。

葛立方

葛立方　余居吴兴泛金溪上暇日率同志拿小舟载鱼鳖虾蟹命五比丘诵宝胜佛名

渔师竟日渔，水族作斤卖。

小捐使鬼兄，大载获鳞介。

鲲鲸未易罗，所得亦殊态。

青蛙尽公私，朱鲔兼小大。

霜鲈尚顷针，土负或黏块。

轮囷积文螺，郭索走苍蟹。

湿沫相煦濡，自分煮姜芥。

岂知恻隐人，规作江湖贷。

因呼小青翰，放留舞澎湃。

趺坐延黑衣，号佛指清濑。

经翻流水篇，梵起鱼山呗。

倾盆带寒藻，圉圉看于迈。

惊疑或依蒲，喜跃或生喝。

快若鹰辞鞲，欢如囚破械。

定非校人池，恐是余不派。

愿汝藉佛力，永脱钩网债。

口腹聊尔耳，香饵莫渠爱。

葛立方

葛立方　园中新叠假山

万花争放避强园，九仞功成对竹轩。

鳌负崇基凌象纬，虎蹲深径列儿孙。

栏雕结绿笼芳砌，树剪琉璃破绿痕。

水递畦丁飞瀑堕，烟吹童子乱云屯。

日晞绝顶金茎露，雨涨虚坳玉女盆。

只欠五城楼十二，便应人指是昆仑。

葛立方

葛立方　月蚀

六月炎歳气郁蒸，缘空宝镜没埃尘。

长歌不见徘徊影，并出初无龃龉轮。

麟斗何因识星度，鹊飞谁复见天津。

春秋不著诚非异，毋惑东家号素臣。

葛立方

葛立方　月岩

头转狻猊身卧虎，斓斑苔藓苍颜古。

凿空融结宝月形，只露半规余未吐。

正观傍睨苦有恨，拟借天工修月斧。

桂树窅窊堕子香，未见姮娥来倚树。

姮娥只今居广寒，虹桥幻成愁阿瞒。

何如岩窦守孤洁，却视玉兔飞云端。

云端之月有圆缺，常有争如石中月。

寒光万丈照幽岩，石上云端两奇绝。

葛立方

葛立方　云仙

木叶萧萧兮雨冥冥，山鬼呼风兮猿夜鸣。

巫假神兮惊愚，髡假巫兮乞灵。

云仙来兮瑶席启，坎坎击鼓兮拜寒水。

云仙去兮闪倏不闻。锦伞摇兮望莫云。

纷姣服兮走朝与暮，焄蒿淫昏兮使君怒。

青螭白虬兮不须款帝居，请发镞兮何必天弧。

沉主兮焚屋，正人伸乞兮淫神夜哭。

妖止兮俗醇，请倾百川兮寿使君。

鼻亭兮不记营道，苏侯兮已屏尧庙。

愤王去兮响莫出，狄梁公兮方草檄。

葛立方

葛立方　早行二绝

屈指云程路尚赊，脂车秣马闹栖鸦。

梦魂正入无何有，谁首长钩恼睡蛇。

葛立方

葛立方　早行二绝

二十五声更漏短，那将残漏费征涂。

铃斋拟欲寻胡蝶，朱墨还应许我无。

葛立方

葛立方　赠褚明远

今岁难衣食，知闻莫若君。

衣裳颠紫凤，陇亩槁黄云。

主馈妇求去，承家子出分。

清才岂长窭，奇相有龟文。

葛立方

葛立方　赠施尧年老人

何须石室秘仙书，家有云英尚药炉。

奕世大年缘底事，知君华胄出肩吾。

葛立方

葛立方　赠施尧年老人

从今九夏即期颐，小楷犹搜贺雨诗。

未得雨时曾过我，见君忧色上庞眉。

葛立方

葛立方　赠施尧年老人

谒叟搘筇步后吴，茅檐枳落水平铺。

大儿侍侧霜飘领，犹着荆衣学弄乌。

葛立方

葛立方　赠友人莫之用

抱犬高眠已云足，更得牛衣有余燠。

起来败絮拥悬鹑，谁羡龙髯织冰縠。

踏翻菜园底用羊，从他春雷吼枯肠。

击钟烹鼎莫渠爱，小芼自许猴葵香。

半世饥寒孔移带，鼠米占来身渐泰。

吉云神马日匝三，樗蒱肯作猪奴熊。

虎头食肉何足夸，阴德由来报宜奢。

丹灶功成无跃兔，玉函方祠缘青蛇。

葛立方

葛立方　张千里惠诗次韵

十年风搅海波翻，未报穹庐气踊山。

且把毛锥觑天巧，异时方叔要威蛮。

葛立方

葛立方　张千里惠诗次韵

笔端玉箸更银钩，胸次三坟得九丘。

儿辈政忧书种断，灵胶忽至凤麟洲。

葛立方

葛立方　张千里惠诗次韵

芝兰楚楚峙庭阶，不集寻常村裹来。

新蔡门前说甘露，也应入细视庭槐。

葛立方

葛立方　张千里以诗送邰侄铨试用其韵

明堂一柱已扶颠，下诏犹求梠与椽。

言并玉卮宜阁笔，鉴同金镜正持铨。

骊珠鱼目难齐价，嫫母西施孰是妍。

勉矣一鸣惊众彦，莫将栀蜡误长鞭。

葛立方

葛立方　章氏园小集荷池上

一金营雅集，荷湿露香浓。

鸟起惊歌扇，云移落酒锺。

碧筩弯象鼻，翠釜出驼峰。

百岁风狂似，无因系六龙。

葛立方

葛立方　章氏园小集荷池上

钳鈑困残暑，杯铛方兴浓。

歌舞趁晨版，欢呼从暮锺。

风声回立鹊，云影堕奇峰。

行酒有佳丽，未须烦八龙。

葛立方

葛立方　正月十日小园瑞香盛开

天上新春破，奇花照野塘。

灵苞泄兰麝，仙骨傲风霜。

未放攒丹粒，初开散粉囊。

亭亭欹宝槛，戢戢动香房。

庐阜移僧钵，平原出相堂。

栾枝识嘉种，桐叶认真香。

左紫空西洛，辛夷谩楚湘。

邀宾须醉赏，莫诉引杯长。

葛立方

葛立方　直孺叔用韵见赠再和为谢

异时爨舍共翻书，黄卷相从乐有余。

十载乖离驰别梦，半生漂荡失吾庐。

饮江偶脱胡人马，并海欣逢长者车。

软语蝉联相劳苦，羁游无绪领勤渠。

葛立方

葛立方　致政宣义王公挽歌辞

平生志趣漫无求，蠖屈乡关七十秋。

不把楞伽堆案上，每将周易置床头。

天庭纶告荣初命，子舍安车互两州。

云水俄惊遗宝剑，幽扉欲启涕横流。

葛立方

葛立方　周元举待制挽歌词

平生器业负经纶，谁谓公才不秉钧。

谠论十年持紫橐，仁声三郡驾朱轮。

龟文岂是背无甲，驹隙俄惊岁在辰。

宅夹清漳亲义重，佳城引脰涕沾巾。

葛立方

葛立方　周元举待制挽歌词

手开榛棘启云扃，淳古胸怀到大庭。

坐脱老庞那问日，自铭小杜不占星。

牛头吉兆空形梦，马鬣新封遽妥灵。

謦欬从今成永诀，欲瞻遗像只丹青。

葛立方

葛立方　周元举侍郎梅花次韵三首

不随群卉艳阳天，几树孤芳玉磵前。

陆凯何妨饷范晔，绿华端合伴羊权。

忧虞莫问兵戈满，赏玩要须酒盏先。

虽是广平心似铁，也应作赋咏蕃鲜。

葛立方

葛立方　周元举侍郎梅花次韵三首

山村疑有散花天，五出琼瑶忽满前。

闺女传香得韩寿，宫娥濡蜡照公权。

赏心共付尊中美，索笑谁为席上先。

它日成阴子如豆，不堪对酒割芳鲜。

葛立方

葛立方　周元举侍郎梅花次韵三首

怪底穷冬凛冽天，一枝香艳媚尊前。

未应黑帝专司杀，谁道青阳独斡权。

冷伴素蟾斜弄影，轻飞么凤欲相先。

坐中人是王夷甫，幽韵清标两半鲜。

葛立方

葛立方　朱丞相赴宣州四十韵

天佑於皇宋，时生柱石贤。

余光承祖祢，秀气禀山川。

应物心如水，临机直似弦。

孔书穷竹简，羲易玩韦编。

记问诸儒竦，声华六合传。

虎闱书考异，蟾窟姓名先。

文卷惊严助，经师拜郑虔。

刊仇饱黄卷，迁擢冠青钱。

稠叠膺神恉，澄清出使旜。

陪都佐留钥，东道握兵权。

惨淡胡尘暗，低回汉节坚。

肃陈鹅鹳列，坐困犬羊膻。

潜拔淮阴帜，争加祖逖鞭。

力遮江国路，坐沮逆陲烟。

气概青云上，忠诚紫盖边。

龙飞逢履位，蛇辅喜差肩。

遭际风云会，寅缘雨露偏。

紫荷跻法从，碧落耀卿联。

揆事符中扆，论文动细毡。

北扉领浴殿，夜直履花砖。

将略惊颇牧，纷言粲许燕。

覆袍分蜀锦，归烛烂金莲。

左辖精搜选，中原付斡旋。

凤池邦本正，虎帐国威全。

七校兵屯壮，三吴节制专。

金瓯升揆席，玉铉焕台躔。

治欲追三五，时方会半千。

虱臣惊内变，象阙倏妖缠。

智洗虞渊日，忠扶杞国天。

朝廷终不改，宗杜复安然。

宰路连三入，官荣笑九迁。

和戎频魏绛，遣使屡张骞。

功纪旗常外，忠居令甲前。

两仪归燮理，万化入陶甄。

少戆卑周勃，伤苛小薛宣。

暂迷商野梦，来泛霅溪船。

偃息聊三辅，蕃宣表十连。

敬亭青巀巀，泾水碧涟涟。

衮绣看于迈，锋车伫式遄。

黄麻重拜相，又见中兴年。

葛立方

葛立方　筑室以乏金小辍

萍踪留异县，小隐卜清苕。

囊罄欲质史，官卑难贳貂。

挥斤停匠手，伐木断江潮。

未有王司马，携钱过野桥。

葛立方

葛立方　子直画屏求题诗　杜牧之水嬉

翚飞华屋浸涟漪，曼衍鱼龙看水嬉。

自是翻阶恋红叶，哦诗莫恨十年迟。

葛立方

葛立方　子直画屏求题诗　裴休乞食歌姬院

一从黄蘖逗真机，瞥地回光更不疑。

着脚洞房犹乞食，那知罗刹是歌姬。

葛立方

葛立方　子直画屏求题诗　谢安东山

人间锺鼎与山林，出处由来异此心。

既是东山成雅趣，底须捉鼻更微吟。

葛立方

葛立方　子直画屏求题诗　张禹受经

谈经难并绮罗边，先圣微言可浪传。

四海儒生知败绩，后堂何怯一彭宣。

葛立方

葛立方　子直近日画笔稍进而棋似倒长作诗戏之

沈郎终日掩柴扉，游艺虽多道日肥。

东绢丹青真得髓，文楸黑白要知机。

笔添龙眼防颓壁，阵合鱼丽孰解围。

暇日杖藜须过子，一枰赢取画图归。

葛密

葛密　冬夜宿演都院

槭槭严风夕，烟含蕙炷清。

灯生花里艳，雨作雪时声。

旅梦回残角，吟怀绕废城。

寂然群动息，吾亦世纷平。

葛密

葛密　读道藏

仙茎屡陨三危露，真馆常开四照花。

鹊渚晓烟飞玉洞，琅池秋水接星槎。

葛密

葛密　读道藏

炼成真气发双华，还向囊中秘玉霞。

咒水夜潭龙怖剑，弄云秋岭鹤看家。

葛密

葛密　和李都官春日见寄

闻说年来绝世荣，更将高节傲时明。

诗腴偏得味中味，琴的静弹声外声。

宴榭日长花影驻，春池风细水纹生。

相望空欲閒相见，彼此闲居懒送迎。

葛密

葛密　近造浮屠之悟空者睹君谟省主给事留题诗板列楣栋间粲然可诵因摭方

昔年诗板著莲宫，笔力雄豪墨彩丰。

不日三阶平国政，山僧应待碧纱笼。

葛密

葛密　句

我悟{左忄右黨}来空世界，师知休去忘形骸。

葛密

葛密　句

山禽啼晓四时别，林薮战秋千里空。

葛密

葛密　句

色空了了空还执，体相如如相即非。

葛密

葛密　寿凝院呈山主志师

一径直岩隈，亭轩四面开。

涛头转山急，雨脚满江来。

怪石生云气，修篁待风材。

他年白莲社，应许继宗雷。

葛密

葛密　四并堂

华圃控弦秋习射，寒窗留烛夜钞书。

良辰美景饶心事，观日相并乐起予。

葛密

葛密　喜子书思登第

传家何用富金籯，教子何如只一经。

庆历科名今已继，更教来叶嗣前磬。

葛密

葛密　赠蔡君谟赴漳南幕

藻思旧传青管梦，哲科新试碧鸡才，

乍依仲宝莲花幕，更下温郎玉镜台。

葛某

葛某　飞云顶

飞云顶上阁阑干，夜半南溟出玉盘。

卷起水帘三百尺，松风吹度铁桥寒。

葛起耕

葛起耕　安分

凄烟澹霭锁林霏，又是秋光欲莫时。

苹叶江湖风剪剪，桂花庭院雨丝丝。

世情冷暖杯中酒，人事输赢局上棋。

安分得闲闲最好，不须身外强寻思。

葛起耕

葛起耕　初春感旧

又是春生杜若洲，凭兰回首总关愁。

云横楚峡萦新梦，月泛吴波忆旧游。

立马醉题花外驿，闻莺笑倚柳边楼。

如今万事经心懒，只合长歌拟四休。

葛起耕

葛起耕　除夕

爆竹传声又岁除，流年不驻隙中驹。

屠苏未用斟春酒，馻饦先教促晓厨。

彩绚户庭更郁垒，欢传院落竞樗蒲。

老来乐事关心懒，吟对梅花撚断须。

葛起耕

葛起耕　春怀

过了花朝日渐迟，相将又是禁烟时。

寒留柳叶凄迷处，春在梨花寂寞枝。

牛角横书孤壮志，鹿门采药误幽期。

自怜白发成何事，说与啼莺未必知。

葛起耕

葛起耕　次刘野泉韵

自笑生随雁影浮，几经楚尾与吴头。

塞楼角送关山月，湘驿砧敲岳麓秋。

岁月轮如走坂，功名求剑记行舟。

即今安得如渑酒，与汝同浇万古愁。

葛起耕

葛起耕　次子泉韵

一声鶗鴃又春休，风簸榆钱满地流。

燕子不积压花落尽，等闲飞过柳连楼。

葛起耕

葛起耕　次子泉韵

月转庭花玉一阑，宝钗不卸待郎看。

丁香拟结相思梦，无柰东风作社寒。

葛起耕

葛起耕　东归

游倦归来似长卿，弊庐事事费经营。

扫除尘土虚堂洁，拂拭窗棂旧纸明。

径菊已荒唯草长，井花少汲觉苔生。

寒衣未办西风急，不奈邻家机杼鸣。

葛起耕

葛起耕　宫词

银漏疏风透玉屏，碧梧枝上雨三更。

依稀似写华清恨，云冷香销梦不成。

葛起耕

葛起耕　姑苏怀古

阖闾城下水连天，故国凄凉思惘然。

堤柳数行垂舞带，砌苔几叠晕歌钿。

了无麋鹿游台下，只有凫鷖戏水边。

往事如今销歇尽，断霞残照锁寒烟。

葛起耕

葛起耕　和芦洲刘子泉秋怀

雨送秋归雁带霜，凝情无处寄诗狂。

一庭莎草蛩吟老，万里梅花鹤梦长。

德谊可踰钟鼎贵，圣贤不死简编香。

迩来世道添悲梗，不但摧车是太行。

葛起耕

葛起耕　湖天霜晓

十里平湖浸晓光，玉鸾飞舞镜中央。

也知青女催梳掠，淡拂铅华试靓妆。

葛起耕

葛起耕　记梦

绮寮缥缈敞虚明，鹄峙鸾停护碧城。

珠蕊一枝春共瘦，玉环双佩月同明。

曾题洛赋缄新意，却拊湘弦寄远还必须。

十二阑干风细细，觉来依约记棋声。

葛起耕

葛起耕　览镜

览镜羞看鬓点霜，若云动业更堪伤。

已甘身向山中老，安得名留海内香。

雅志拟联高士传，倦游慵入少年场。

长吟酒醒凭阑处，更听秋磚答暮螀。

葛起耕

葛起耕　泪

谁奏琵琶妒客欢，啼珠泣玉使心酸。

感时多向英雄洒，怨别还从粉黛弹。

每听巴猿愁滴袂，莫烧汉蜡恐堆盘。

阳关一曲君休唱，唱罢人间行路难。

葛起耕

葛起耕　楼上

楼上何人奏玉箫，数声和月伴春宵。

断肠唤起江南梦，愁绝寒梅酒半销。

葛起耕

葛起耕　暮春杂兴

画阑目断楚云西，芳草连天客思迷。

家在江南烟雨里，落花时节杜鹃啼。

葛起耕

葛起耕　暮春杂兴

紫椹累累缀碧桑，林塘雨过绿生香。

荆扉昼掩苍苔寂，留得芸签伴日长。

葛起耕

葛起耕　暮春杂兴

闭门花落又春深，白紵歌残对晚斟。

惆怅年来心绪恶，一庭烟草绿沉沉。

葛起耕

葛起耕　暮春杂兴

兰杜初芳汀水春，鹧鸪啼处草如茵。

双鱼不寄衡皋信，空有灯花入梦频。

葛起耕

葛起耕　暮春杂兴

燕子声中日正长，读残书卷乱堆床。

梦回却爱西窗寂，闲看松花带夕阳。

葛起耕

葛起耕　秋夜

城笳吹下暮云边，萤照书帷夜未眠。

游子不堪征袖薄，西风懒诵捣主篇。

葛起耕

葛起耕　秋寓都城次赵君瑞韵

催破橙香荐蟹黄，快斟新酒润诗肠。

雁拖暝色横秋水，鸦带寒声噪夕阳。

万事莫如花下醉，百年浑似梦中狂。

登高休负湖山约，约买扁舟载艳妆。

葛起耕

葛起耕　疏棂

寒意沁疏棂，闲阶草尚青。

市朝人自醉，泉石我常醒。

桂写月标客，兰传秋典刑。

何妨为老伴，相与两忘形。

葛起耕

葛起耕　檄雪

银阙书飞急羽忙，料应滕六奏虚皇。

要将阆苑蓬壶水，幻作琼林玉树芳。

风约云边停鹤驭，冰清月际舞霓裳。

凤箫莫品凄凉调，催老梅花枉断肠。

葛起耕

葛起耕　小隐

小隐山林羽已成，市朝声利让渠争。

是非每向静中见，悔吝多从动处生。

且约苍官陪竹友，共邀欢伯访梅兄。

岁寒心事期相过，一瞬枯荣任变更。

葛起耕

葛起耕　雨中梦故山

冥冥细雨湿江城，掩映书窗翳复明。

倦客一中杯顿减，故乡千里初成。

金华洞口羊惊起，石佛山头鹿伴行。

葛起耕

葛起耕　赠乌龙山圆上人

笑把儒冠换墨衣，深思富贵有危机。

参他龙象知今是，还了鸳鸯悟昨非。

开钵展单随所寓，打包持锡去如飞。

有人若问西来意，正要高谈为发挥。

葛起耕

葛起耕　赠燕

镇日双栖向画梁，有时飞去为谁忙。

得泥趁暖添芹垒，掠水因风贴柳塘。

语重唤回芳草梦，舞轻时羒落花香。

五陵年少伤春恨，1|系红拟寄将。

葛起耕

葛起耕　支颐

气数推移有盛衰，老观此理独支颐。

阅人云木能千载，过眼风花只片时。

名利场中棋变幻，是非窠里浪倾匴。

到头输与山中叟，乐在耕锄别不知。

葛起文

葛起文　窖岭道中

履穿苍藓滑，水复更山重。

有圃春偏晚，无人碓自舂。

乱云生峭壁，一鸟没高峰。

随处桃花发，仙源似可逢。

葛起文

葛起文　偶成

止水澄胸次，萧然远俗氛。

静求徽外趣，时策酒中动。

风马檐前乐，香猊帐底云。

葛起文

葛起文　深院

深院人閒酒浅斟，日长帘幕自沉沉。

梅花可是因春瘦，洗雨梳风太不禁。

葛起文

葛起文　咏竹阁

岁寒编竹阁，蜗缩度穷年。

日暴南窗纸，风垂北户帘。

鈩深全火气，铛小聚茶烟。

为索梅花笑，微醺步矮檐。

葛起文

葛起文　游黄山寺

偶为寻幽出，扶筇亦懒拈。

鹳巢依古塔，燕语入虚栏。

笔下诗初就，樽中酒屡添。

此游堪喜膝，上一去掀髯。

葛庆龙

葛庆龙　筇杖

白发慵巾短短衣，闲行斜倚小筇枝。

自家弄影犹痴绝，只似初骑竹马时。

葛庆龙

葛庆龙　题仙人洞并谢草堂方公所赠石匣二首

多谢林僧亦好奇，新遗石匣我酬诗。

鹤胎收却云封裹，付嘱山灵木客时。

葛庆龙

葛庆龙　题仙人洞并谢草堂方公所赠石匣二首

云长镇洞有时开，石匣终藏化鹤胎。

千岁不须华表柱，飞鸣南向洞山来。

葛庆龙

葛庆龙　谢理得惠书

五朵飞来渍剡藤，重重响以水泠泠。

不教落在红尘耳，读与青松白鹤听。

葛庆龙

葛庆龙　咏黄石公

挟书律重火犹光，天下岩搜不敢藏。

圯上老人无见者，一编亲写授张良。

葛庆龙

葛庆龙　游宝林寺

坐如有待思依依，看竹回廊出寺迟。

窅窅绿荫清寂处，半窗斜日两僧棋。

葛庆龙

葛庆龙　赠僧

七轴莲经供茗瓢，一龛乡佛性松寮。

舶香亦带鱼龙气，自采枝头柏子烧。

葛秋崖

葛秋崖　故公子家

绣户朱栏柳树春，外间不识内间贫。

白头园子无支给，自种盆花卖与人。

葛秋崖

葛秋崖　绝句

二十四友金谷宴，千三百里锦帆游。

人间无此春风乐，乐极人间无此愁。

葛秋崖

葛秋崖　唐明皇游月宫

秦汉求仙事已非，等间却遇月中妃。

如何不觅长生药，只记霓裳一曲归。

葛绍体

葛绍体　病中

病骨稜层阅岁华，新凉还入旧窗纱。

晓来晚觉听人语，一夜西风折桂花。

葛绍体

葛绍体　苍岭行三首

客自忙忙山自闲，有情飞鸟去来间。

石矶坐久风林静，一派泉声落半山。

葛绍体

葛绍体　苍岭行三首

翠拥层崖一水分，括苍遥接赤城春。

观音城上灵官庙，多少烧香行路人。

葛绍体

葛绍体　苍岭行三首

只将客路当山行，自觉春光步步生。

几许花开到桃李，东风又趣陇头耕。

葛绍体

葛绍体　曹氏寒碧即事

屋头杨柳绿参差，小竹痚花此更宜。

帘漾水纹闲昼日，早秋风物似春时。

葛绍体

葛绍体　曹氏寒碧即事

小窗棋静一枰空，多事蝉声断续中。

过雨凉生醉归去，不知明日又秋风。

葛绍体

葛绍体　昌园

昌园梅树占山林，山浅村深烟日昏。

薄暮东风几篱落，雪涛隐约万龙奔。

葛绍体

葛绍体　嘲蛩

浮沙篱落乱鸣蛩，永夜相寻客梦中。

尽是秋风借余力，声声却似怨秋风。

葛绍体

葛绍体　晨兴书所见

等閒日月任西东，不管霜风著鬓蓬。

满地翻黄银杏叶，忽惊天地告成功。

葛绍体

葛绍体　城中月夜

霜天如洗月鲜明，少醉街南取次行。

闲听梅花引吹彻，满楼槌鼓报初更。

葛绍体

葛绍体　春怀

春衫曾着泪痕斑，才到年时怕倚栏。

何处飞来双燕子，傍人还欲诉春寒。

葛绍体

葛绍体　春日即事二首

地僻人稀春日长，小池波暖浴鸳鸯。

闲拈藜杖归来晚，帘幙风微花气香。

葛绍体

葛绍体　春日即事二首

一带青烟护白溪，溪流横截路东西。

早春晴日自风度，岭树数声春鸟啼。

葛绍体

葛绍体　春晓访客

述作当经纶，孤灯坐到晨。

笑迎东海日，唤起北窗人。

露滴烟梢静，鸟啼花迳春。

自怜身是客，与客谩相亲。

葛绍体

葛绍体　春晓散步

书满晓窗看不暇，推书起步略寻闲。

春酣风日生光怪，不在烟村花柳间。

葛绍体

葛绍体　次韵

吟边逡巡风雨催，秋空萧索声隐雷。

老松相应发清响，疑伴吹箫仙子来。

当年作楼远尘务，坊僧执筹工执锯。

爱他栏槛看云山，不肯匆匆下楼去。

葛绍体

葛绍体　次韵杜十三丈

双溪风月只当年，客梦寻君屡慨然。

万里青云谁览镜，一窗黄卷自鸣鞭。

病余念此怀忧乐，醉里从其号圣贤。

多少离情那写似，排空烟柳绿无边。

葛绍体

葛绍体　大丘至黎坑口

重岚浮动光相射，峭壁横斜罅欲开。

比似雁山多秀发，丰稜那复让天台。

葛绍体

葛绍体　道傍酒家

门当海峤开，篱脚破新苔。

梅影落寒井，渔歌近酒杯。

客帆云外过，沙鸟雨中回。

多少风烟趣，从今入梦来。

葛绍体

葛绍体　道中书所见

湖塘隔岸碧相鲜，田舍寒炊晚顿烟。

塞路官军好身手，路中相唤卖鱼船。

葛绍体

葛绍体　东阳道中二首

麦陇东风半展须，桃红柳绿自相於。

耕犂歇午炊烟起，断岸溪头人钓鱼。

葛绍体

葛绍体　东阳道中二首

溪头亭匾佳山水，水绕山围巷陌清。

晚向酒旗向处泊，画楼更点亦春声。

葛绍体

葛绍体　东园池上

急雨斜风颤晓荷，娇羞花面泪痕多。

向人欲语竟不语，风雨无情花奈何。

葛绍体

葛绍体　对月简松庐

但爱秋月明，不厌秋夜永。

掀髯立长风，舞手弄孤影。

天净神宇清，露重衣袂冷。

隐约辨山河，分明认奎井。

一笑震九霄，唤起迷者省。

葛绍体

葛绍体　饭溪石

一石类古钟，范模昔谁制。

开陃几岁月，萝蔓疑篆隶。

老木上婆娑，清泉下溶{左氵右裔}。

左右乱石列，拱若朝玉帝。

惜在道路傍，倦客谩凝睇。

倘立泰山巅，爰遇封禅代。

万乘躬巡幸，想像羲皇际。

铭德刻隽功，表里千万世。

愿言勿轻凿，天意或有待。

葛绍体

葛绍体　分水岭

岐路东西分，闽浙自兹异。

平波翼藂筱，荒丘带深隧。

渐闻新蛮音，不见旧朋类。

悽然独含情，谁与话幽意。

满空霜气横，鸿影过一二。

回首良不堪，归期数长至。

茫茫宇宙大，人生本如寄。

葛绍体

葛绍体　高文父隐居

岸西城郭岸南村，杨柳排空竹驻云。

不必青山映门巷，芦花一带水平分。

葛绍体

葛绍体　观雪

只是寻常云雨晓，岁寒然后见天真。

人间莫作寒愁想，一片飞来一片春。

葛绍体

葛绍体　过曹娥江

依旧临江镇庙门，参差江树带春云。

男儿愧死知多少，我欲重招孝女魂。

葛绍体

葛绍体　过江心寺

寺带长江山作围，塔峰相对立涟漪。

好风吹浪舟行急，正是午潮初长时。

葛绍体

葛绍体　过西斋

青灯一晕静相看，酒敌残秋夜半寒。

却怕醒来人独自，西风索索荻声乾。

葛绍体

葛绍体　韩季默主簿听雨斋

一片云阴带日长，落花飞处燕泥香。

耕畦桑坞年年事，万点春声夜对床。

葛绍体

葛绍体　韩吏部竹隐亭

秋浦星郎旧隐居，石巢长伴竹萧痚。

寒窗细酌月来往，暑槛残编风卷舒。

砚滴净涵天地秘，炉烟闲接水云虚。

风流格调今犹在，有子挑灯读父书。

葛绍体

葛绍体　韩氏与闲即事

堂深暑不到，闲意一炉香。

棋斗过河急，琴弹流水长。

古瓶痚牖下，怪石小池旁。

忠献画图在，英声不可忘。

葛绍体

葛绍体　韩仲和南窗

一榻卧云长至日，半炉宿火欲明时。

年年来此南窗下，不怕风霜容易欺。

葛绍体

葛绍体　旱中早起

桔槹声里恨难平，似诉民劳彻上清。

料得为霖只今日，满天风露看云生。







卷103

葛绍体

葛绍体　和水心先生寄越帅汪焕章得雨韵

步虚影里云環举，精诚上对东皇语。

蓬莱拂槛多飞云，西风吹作人间雨。

田家谁不知公勤，千里欢声公亦闻。

早禾登场晚禾实，公庭如水清无尘。

葛绍体

葛绍体　和袁抱瓮

雨滴残更不忍听，欲寻归梦梦难成。

西风起处雁声急，多少悲秋行客情。

葛绍体

葛绍体　荷渚即景

轩槛空明照野塘，闲看渔父濯沧浪。

相忘一笑一杯酒，荷叶雨声生晚凉。

葛绍体

葛绍体　鹤

丹顶低回疑舞水，雪翎高展欲排云。

也知尔得闲中趣，较得能闲更几分。

葛绍体

葛绍体　怀元直弟

草色苔痕绿满庭，读书声向梦中听。

湿云冷雨更愁绝，寂寞旅床思鹡鴒。

葛绍体

葛绍体　槐

槐幄成阴绿正宜，青虫为蠹只空枝。

花神巧与换新绿，恰似春风三月时。

葛绍体

葛绍体　黄友载酒鉴湖

云细风柔雨后天，两三飞鹭点晴川。

小舟稳泛痚帘静，着我闲身坐少年。

葛绍体

葛绍体　寄三衢赵希远

同是他乡客，分携二月初。

如何近流火，曾不寄来书。

夜雨青灯暗，晨风黄卷舒。

相思五字句，惠好莫相痚。

葛绍体

葛绍体　寄谢周西麓国博

三年涕血清槃蔬，蓬首春风未欲梳。

客病屡惊几死去，母慈常念有生初。

乞文西麓标铭墓，立石东山伴倚庐。

恩到九原那可答，近来和泪看除书。

葛绍体

葛绍体　寄越中文友

客情无处着，身事安何如。

秀水且停棹，蕺山终结庐。

秋风一杯酒，夜雨半床书。

把手蓬莱顶，梅花腊月初。

葛绍体

葛绍体　寄仲彝县尉

别后平安未有书，秋风客里定何如。

西湖纵是芙蓉好，不似山家橙橘初。

葛绍体

葛绍体　嘉兴尉府教阅即事

轻风眜宿氛，薄日笼晓晴。

草嫩芟锄易，沙软蹙踏轻。

军容壮而肃，兵器老以刚。

震动击鼓鼙，节止鸣铙钙。

前行萃白旗，后队随红旌。

亲亲云雾披，閴閴烟尘凝。

放箭羽鲜新，张弓角光晶。

{沔氵换麦}丝搭饭玉，赭衫坐盈庭。

犒激券楮叠，簇结巾带横。

叉手最健武，骁势殊掀腾。

跳梁勇投掷，呼喝骄凭陵。

左旋忽右转，此伏俄彼升。

路分寻丈斗，锋合毫厘争。

目与手不谋，须臾悬死生。

傥非教之素，何以所习精。

豫章太史氏，家世冰雪清。

早传师律严，遂识戎阵明。

坐言二十年，不见此宪程。

教场沮洳地，渍雨几浮倾。

荒池倒枯荷，腐水飘乱萍。

旧观喜再还，徒曰练弓兵。

公宇昔零落，华屋今峥嵘。

昔也一概废，今也百度兴。

今昔同此时，人有能不能。

萧萧忧危念，策策夙夜情。

固将宣国威，非惟振家声。

儿戏谁逍遥，老成尚典刑。

嗟乎真将军，亚夫细柳营。

葛绍体

葛绍体　见王兼叔上舍寿母

百单二岁尚簪梳，珍重酡颜映雪肤。

天下丹青谁妙手，倩渠描作寿星图。

葛绍体

葛绍体　江心长句

问津城西市，呼渡江南岸。

棹稳当潮生，帆轻趁风便。

龙翔古招提，鸟革今轮奂。

回合列翠屏，周遭铺素练。

邀行嫩篁竿，劝坐老木干。

沿壁览新题，吹尘认旧篆。

一隅看不足，两塔穷未见。

阳光烁岗顶，飙阵凉披面。

郛郭聚拱伏，烟云散呈献。

俯拜肃御邸，仰瞻粲宸翰。

皇帝南巡意，生灵北望眼。

书千古清辉，为万世伟观。

楼台明月讌，钟鼓朝暮饭。

徒见一时近，孰念百年远。

江涛常摏撞，帝泽共流转。

游子感诗歌，居人思日勉。

葛绍体

葛绍体　锦园晚雨

一围蜀锦万花枝，红绿相携傍酒卮。

不必夜深来秉烛，满庭风雨湿舉脂。

葛绍体

葛绍体　浸碧即事

冰壶清浅酒杯深，雨闹风荷一阵阴。

琴调半残看晋帖，更寻棋局伴秋吟。

葛绍体

葛绍体　浸碧亭月夜

夜半横空一片云，云边明月带痚星。

松关露重惊飞鹊，荷渚风轻低度萤。

粟缀嫩黄怀老圃，酒簄新绿见虚亭。

秋吟不作相思调，许我西湖伴醉醒。

葛绍体

葛绍体　九日

不管西风吹帽纱，出门闲步夕阳斜。

平湖水落苍黄处，一段风烟芦荻花。

葛绍体

葛绍体　九日登真如阁

云阁凭高起暮愁，西风吹作帽檐秋。

烟林回薄地欲转，水国苍茫天共浮。

富贵从来联后乘，行藏何处借前筹。

东离又负黄花约，新月光中一献酬。

葛绍体

葛绍体　九日寄渭南文友

自古吴兴山水窟，只今杖屦几人闲。

怀君九日登临处，知向何山向道山。

葛绍体

葛绍体　腊月二日烟雨馆

天上飞花报岁寒，西风相挟引栏干。

平湖不认花多少，只作寻常烟雨看。

葛绍体

葛绍体　乐清道中二首

雅淡风光近上元，迎神箫鼓自年年。

客行不趁花灯市，月满寒江水拍天。

葛绍体

葛绍体　乐清道中二首

前浦归帆挂夕阳，傍船打鼓是渔乡。

居人却惯鱼虾贱，茅店晚厨春荠香。

葛绍体

葛绍体　留别永嘉文友

归去是明朝，多应趁早朝。

虽然邻邑近，亦似客程遥。

村社酒三杓，山家水一瓢。

吟边如得句，共语在元宵。

葛绍体

葛绍体　卢子高梅岩

倚岩好竹已清绝，竹里梅梢更绝清。

要看萧痚影来去，最宜天气半阴晴。

葛绍体

葛绍体　马喻答惟晓问

振鬣长鸣向远天，轻蹄健步欲争先。

关山万里踏飞雪，何似春风御柳边。

葛绍体

葛绍体　梅花对饮

半痕霜月晓窗低，三两梅花作伴栖。

盂饮花边更风度，石泉汤泼嫩盐虀。

葛绍体

葛绍体　偏门湖上

秦陆当年行乐地，依然耕钓水云乡。

伤心寂寞东风里，露草烟花空自香。

葛绍体

葛绍体　青坚即事

老桧依庭下，青坚自旧名。

林深便静坐，径浅却幽深。

逗日分松色，迎风和竹声。

相韩亲匾字，相对有余清。

葛绍体

葛绍体　秋日东湖

荻花风里桂花浮，万竹生云翠欲流。

谁拂半湖新镜面，飞来烟雨暮天愁。

葛绍体

葛绍体　秋堂东轩

新糊窗纸旧胡床，铜鸭烟昏砚墨香。

淡翠屏风小瓶亚，芙蓉红軃菊花黄。

葛绍体

葛绍体　秋夕湖上

荻花风里桂花浮，恨竹生云翠欲流。

谁拂半湖新镜面，飞来烟雨暮天愁。

葛绍体

葛绍体　入竹西道院

双桧老虬干，万竹苍龙枝。

道院傍西筑，书窗下南帷。

笑谈清灯晕，坐起白麈挥。

天低月初挂，河澹星欲垂。

醉生笔砚妍，卧筹民勿规。

蟋蟀唤乡梦，莎鸡引秋思。

客身休自疑，古人以为期。

葛绍体

葛绍体　三日雪后饮烟雨馆

傍湖千树玉参差，湖面轻风落钓丝。

晚色晴阴正商略，断云来去半犹痴。

葛绍体

葛绍体　三日雪后饮烟雨馆

旅融残雪点团茶，碧净红鲜朵上花。

客散亭闲半湖水，月梳斜掠晚晴霞。

葛绍体

葛绍体　山台

春晓栏干无数山，山云浓淡去来间。

湖光一片东城外，鸥鹭相亲风日寒。

葛绍体

葛绍体　十五夜听雨

断续寒声落晚红，拥炉闲对逗香风。

醉迷客思醒依旧，不在芭蕉点滴中。

葛绍体

葛绍体　时斋新植

红栏一带树青青，帘幙风轻颺晓晴。

日转花阴燕飞去，堂中惟有读书声。

葛绍体

葛绍体　暑雨

连日霏霏湿夕阳，洒衣沾席碎声长。

暑天不是苦多雨，爱与人间生晚凉。

葛绍体

葛绍体　树影

树影参差落晚窗，痚痚密密自分张。

偶然一阵狂风急，颠倒随风上下狂。

葛绍体

葛绍体　树影

莫要随风上下狂，空将闲影傍斜阳。

斜阳西去还催去，自在虚明一带窗。

葛绍体

葛绍体　水陆寺

松柏苍苍荫碧澜，碧澜深处有龙蟠。

清闲日月长廊静，惨澹云烟画阁寒。

林鸟忽鸣疑悟道，石矶危坐似逃禅。

天台行客东嘉友，一笑春风共倚栏。

葛绍体

葛绍体　睡起

西风搅雨十分秋，谁驾秋涛汗漫游。

日午小窗初睡起，一回魂梦到沧州。

葛绍体

葛绍体　四月八日永嘉卢子高醵西湖

远近山光浓淡中，晓云零乱越湖风。

飞来几点浴佛雨，湿住杨花粘落红。

葛绍体

葛绍体　送蔡贯之

君去江东几日程，我来东越漫云萍。

客情自是难为别，何况乡情兼别情。

葛绍体

葛绍体　送陈良卿

持我五字句，送子千里别。

芜菁满地花，柳絮漫天雪。

去去当何之，苕川賸风月。

风月还相思，江山岂相越。

葛绍体

葛绍体　送陈平父

长忆杨花归路春，最怜雪玉苦吟身。

蓬莱风日想依旧，为问细纶谁可人。

葛绍体

葛绍体　送陈友

伤春那作送行诗，短棹轻帆驻片时。

烟雨满村桑柘绿，杜鹃声里忆归期。

葛绍体

葛绍体　送戴子安

北固峰前多景楼，江山第一占南州。

单车六月海陵路，看了一番归去休。

葛绍体

葛绍体　送戴子安

未到蓬莱阁上游，梧坡在越自应留。

秋深灯火夜深话，又拟横飞一鹗秋。

葛绍体

葛绍体　送高九万

诗名空满浙江东，身事长嗟似转蓬。

正是梅天又离别，相思还在雨声中。

葛绍体

葛绍体　送高文父上柏省坟

走骑引征鞍，鸣榔趁行舶。

下唐三百里，棹稳波如席。

霜晴天宇清，日暖带春色。

髻梳粲新妆，罗襦照澄碧。

怡怡兄弟情，亹亹仆驭力。

岂为诧游观，肝肠孝思激。

嵯峨上柏山，丞郎旧形魄。

松台夜漫漫，竹坞风索索。

声容弗云远，肃雝对巾帻。

追惟起家难，饱适取笑剧。

於昭万古魂，伊嘏愿无斁。

嗟嗟天涯客，青灯延永夕。

君有霜露感，我念云水隔。

葛绍体

葛绍体　送高仲发赴铨

不记京华路，西行有几程。

因君一言别，动我十年情。

野水涵天碧，山花照眼明。

春风马蹄急，得意向东城。

葛绍体

葛绍体　送高仲发赴铨

多应无旅思，天气正春暄。

柳送行时路，花迎到处村。

捷书新得意，诗句旧曾论。

独坐相思日，东风静扫门。

葛绍体

葛绍体　送胡五九丈

长记秋时病作魔，频来看我谢君多。

只今未别先成梦，梦觉争如既别何。

葛绍体

葛绍体　送黄尉制司禀议

四海指掌上，西浙复制置。

机张要省括，万里发中秘。

制劄天边来，夺我嘉兴尉。

风流谁后人，太史山谷氏。

老成负大才，初筮仅小试。

雷行换风采，鼓作起憔悴。

游刃绰有余，走笔浩无愧。

青青岁寒姿，松柏森劲气。

层冰几重重，坚可敌阳熂。

置之筹幄中，秉心端不二。

讨贼先正名，逆顺有大义。

昼夜运日月，东生定西坠。

终古大明照，不照此丑类。

送死须臾尔，清宁一天地。

公在谁相知，郡守股肱寄。

公去谁相思，邦民共相企。

白发我独悲，青云公自喜。

顾此金兰心，终始永同味。

去住路两岐，别酒重三喟。

江湖年华晚，万物回春意。

吟边一筹先，寄我空中字。

葛绍体

葛绍体　送李好谦县尉

闻得官期寄短歌，官期犹有一年赊。

如今东越都夸道，花烛重新吏报衙。

葛绍体

葛绍体　送李好谦县尉

东归行李一编书，谁料薰风驻鉴湖。

夜月扁舟忆君处，藕塘红绿正相扶。

葛绍体

葛绍体　送林子柄缙云令

交情苦痚阔，君复是行人。

灯火谁同坐，诗书只自亲。

丹枫苍岭晓，黄菊好溪春。

一别三年远，相思入梦频。

葛绍体

葛绍体　送槃斋叶敬叔丈

万里春风柳一堤，长条折与记分携。

客行却入故乡去，禹洞龙丘认旧题。

葛绍体

葛绍体　送上蔡谢梅斋赴召

诏趣朝天去，春风半月程。

西湖花锦重，东越柳绵轻。

趋走输年少，谋猷让老成。

边烽半明灭，亩亩一关情。

葛绍体

葛绍体　送松台老丈过黄岩

虽然相去百余里，亦是同栖一片云。

君向黄山我孤屿，思乡时节定思君。

葛绍体

葛绍体　送王伯逢泰兴令

扬子江头路，龟池草色新。

细调弦上曲，闲拂马前尘。

远塞秋风静，平畴夜雨匀。

遥知报嘉政，笑我苦吟身。

葛绍体

葛绍体　送王秀才同谢德庆行

三千八百里，何自遽成行。

只重新知己，都忘逆旅情。

瘴烟随处合，庾岭际天横。

应有相思泪，清宵梦里惊。

葛绍体

葛绍体　送翁灵舒

寻常居异所，客路得同行。

别久话难尽，路长愁易生。

湘江春自绿，衡岳古来青。

何似归休好，西岩深处耕。

葛绍体

葛绍体　送仙居令

邑称仙之居，山水开画图。

着我老仙子，少试胸中书。

视印秋风前，观化冬日初。

琴调待平弦，发稠借轻梳。

岂必三年期，杘月亦可乎。

赤城势连越，朱溪流通吴。

人限地百里，而滞天一隅。

俄然乘云翔，邑人空叹吁。

葛绍体

葛绍体　送薛子舒华亭造船场

此日携家去，休言惜远离。

江天虽雨意，客路正花时。

击楫漫长啸，把书常自随。

为官闲亦好，竹外鹤偏宜。

葛绍体

葛绍体　送尹惟晓县尉

三千里外潜江县，马首东风得意行。

应买扁舟过庐阜，一江春绿万山横。

葛绍体

葛绍体　送友人

曾嗟别去作西东，今喜重来笑语同。

来日未多今又去，相思无奈立东风。

葛绍体

葛绍体　送余直卿廷对

吟卷闲晚窗，捷音閧春邮。

推几舞影急，踏门步踪稠。

黄册几载传，青衫今日酬。

学舍丈人行，文场少年俦。

倚天仰泰华，行地输骅骝。

暑清庭阴阔，风香御烟浮。

龙飞屈亲策，虎帅登先筹。

力深一代源，声匝四海流。

朝阳孤凤凰，曙阴群蜉蝣。

端为砥柱基，非干稻粱谋。

百炼要愈刚，万折空自柔。

葛绍体

葛绍体　送芋栗汤升伯教授

上柏山前擘翠红，半筐沿壁挂秋风。

轻黄肉皱紫皮脱，细入微酣咀嚼中。

葛绍体

葛绍体　送芋栗汤升伯教授

紫芋霜天到客居，秋风应倩野人锄。

竹炉细拨轻红火，暖襯寒窗夜读书。

葛绍体

葛绍体　送赵献可福州抚干

往岁南闽路，曾知幕府崇。

已先多士列，不与众人同。

红透荔枝日，香传茉莉风。

还应飞诏急，催向道山中。

葛绍体

葛绍体　送赵紫芝入金陵幕

会面难如此，人生只自怜。

笑言无一日，离别有三年。

故国带秋色，长淮起暮烟。

民闲足登眺，吟满菊花天。

葛绍体

葛绍体　送竹洲叶成之归省后参学

禾兴望金华，东西渺天涯。

西园堂上翁，鬓影霜欲欺。

如何二十年，书夜梦见之。

归荣岂不乐，旅琐宁频归。

我来惠而好，鸥浪相追随。

青灯几言话，白云每翻思。

昊天鉴中扃，少惬平生期。

贡帏秋扬舲，监学春舞旗。

趋庭问先及，喜色开霜眉。

寿日长至初，百拜迎春祺。

香罍金翠行，画烛舞绣围。

桂枝茂纷纷，椿树阴迟迟。

君才天下选，一百千里驰。

八咏赋平远，双溪照清漪。

来来快着鞭，了此一段奇。

葛绍体

葛绍体　宿磻溪

柟岸祖居今寂寞，旧门还向赤山头。

梦回泪湿春衫袖，人与赤山相对愁。

葛绍体

葛绍体　遂初东园

晴日暖风浑欲醉，游蜂啼鸟累相关。

闲来芳径步幽草，更上高楼看远山。

葛绍体

葛绍体　遂初黄友逊斋

艺圃楼高插架书，只将逊志力耘鉯。

堂堂乃祖声名在，直使人称两遂初。

葛绍体

葛绍体　遂初晚饮

书叶翻风傍酒樽，庭槐清影荫黄昏。

新萤一点南窗下，来约灯花伴梦魂。

葛绍体

葛绍体　太湖吟

只饮太湖水，不脍松江鲈。

鲈杂鱼虾腥，水涵天地初。

千里开镜奁，一色包冰壶。

日月递吐吞，蛟龙相蛰舒。

上接河汉高，下连溟渤虚。

中有洞庭山，云气相萦纡。

我来风雪天，修绠汲自如。

一饮尘涴清，再饮浇诗书。

三饮毛发寒，胸次包寰区。

大禹果至神，仿佛来前除。

万古不尽流，禹功常与俱。

葛绍体

葛绍体　太师汪焕章社日劝农余出湖曲

飞旆行春沐雨天，风光一阵杂晴烟。

麦苗绿润秧芽嫩，鼓吹声中卜有年。

葛绍体

葛绍体　太师汪焕章社日劝农余出湖曲

春劝老农夸岁岁，晚飞新燕贺年年。

鉴湖一棹烟波客，燕舞农歌伴醉眠。

葛绍体

葛绍体　唐晦叔方壶

秋日吟边书传香，弟兄杯酒到虞唐。

谁知静处工夫大，消得方壶岁月长。

葛绍体

葛绍体　题韩伯直顺斋

路似直弦万古新，平吾方寸是经纶。

一元静展凭何力，日月序行天地春。

葛绍体

葛绍体　题韩季默春山图

春山一簇带春云，楼阁高低日欲曛。

骑马棹船游冶客，一天风月自平分。

葛绍体

葛绍体　题戒珠寺竹阁

松雪半梢寒鹊语，风敲痚竹度斜阳。

幽寻有客自来去，静对僧禅一缕香。

葛绍体

葛绍体　题丽句亭

玉谢风流盟未寒，枝藤杯酒翠微间。

松花半落春山暮，云满一溪春水闲。

葛绍体

葛绍体　题秋风亭

稻镰影尽云垂野，衣杵声高月满空。

春在万家歌笑里，不知亭上有秋风。

葛绍体

葛绍体　题四清枕屏

横梅枝上兰为伴，瘦石拳边竹更长。

月上小窗人欲静，睡来清入梦魂香。

葛绍体

葛绍体　题松竹梅画扇

扇招三友亦风骚，淡墨萧痚雨露梢。

不止暑天凉意足，爱他曾耐岁寒交。

葛绍体

葛绍体　题天庆观

淡云痚雨嫩凉天，老柏梢头挂瘦猿。

仙殿崔嵬钟磬响，纸钱灰起祭中元。

葛绍体

葛绍体　题新安汪氏心远亭

来傍蓬莱夜读书，盂山相对是吾庐。

不妨车马自来去，一片闲心泊太虚。

葛绍体

葛绍体　题越人贺韩司户令子得举诗卷

一鹗秋风东越初，龙门春浪少踌躇。

客来多说新河过，古柳阴中闻读书。

葛绍体

葛绍体　题赵献可抚干池亭

浸碧虚亭烟水中，参差荷渚小桥东。

露花相对立清晓，闲里丝桐歌舜风。

葛绍体

葛绍体　天章桥

画桥人静度杨花，山果溪鱼卖酒家。

淡淡轻烟绿阴浅，一年春色到桑麻。

葛绍体

葛绍体　头陀岭

峭绝不可步，肩舆屡颠覆。

南北三十里，上下九回曲。

两畔沿古松，虬枝乱相续。

根迸石齿裂，叶密云气宿。

或一盖高张，或万蛇奔促。

或魑魅隐见，或虎豹踯躅。

纵无游子悲，遇此亦惨目。

鼠梯侧将崩，鸟迳深更蹙。

吾道岂终穷，朼来意何欲。

葛绍体

葛绍体　晚泊三高亭

不钓鲈鱼只钓鳌，一丝弹压几风涛。

城西山影蘸空碧，星斗逼人相与高。

葛绍体

葛绍体　晚出湖上

云树依稀自作行，烟波浩渺别为乡。

渔人不识闲吟客，撒网鸣榔却斗花。

葛绍体

葛绍体　晚春

过了红芳又绿阴，绿阴多处觉春深。

东皇自是成功早，取次南风入舜琴。

葛绍体

葛绍体　晚晴

风头雨歇静檐花，渡口人稀解钓蓑。

零落断云无处着，满湖秋水夕阳多。

葛绍体

葛绍体　王深道别酒走笔秋韵

取友但闻道，不问年先后。

西涧吾世交，岂在接杯酒。

言归复言归，光怪愿袖手。

楼崎灵泉山，松柏岁寒友。

葛绍体

葛绍体　望家信未至

一封寄去当人日，只是元宵近到家。

何事春分犹未报，夜窗几度卜灯花。

葛绍体

葛绍体　渭南考室

丞郎昔躬耕，怀野垄上宅。

东湖一棹近，南亩耦夫百。

风交苗怀新，云铺稼敷泽。

痚棂翼虚堂，时焉此憩息。

殷勤左氏语，银钩挂檐壁。

新居匾钟庆，金字照於赫。

水竹带左右，春秋燕晨夕。

鼎鼎百年间，相望屹咫尺。

宁知笙歌地，一旦灰烬迹。

人事定谁讹。毋乃数当革。

以彼而易此，仓卒有良策。

丁丁斤旧材，介介绳新画。

美薹轮奂焉，不负肯堂责。

父基贻厥子，子构孙更陃。

笙歌且置之，诗礼日探索。

轨涂驰霜蹄，霄衢展云翮。

放我方寸宽，笑彼宇宙窄。

益亹澶渊功，永寿元佑脉。

力穑乃有秋，先难而后获。

葛绍体

葛绍体　卧病

欹枕小春雨，虚屏半夜风。

病惊身是客，愁恐鬓成翁。

窗曙逗微白，灯寒带浅红。

归期倩谁卜，心挂浙江东。

葛绍体

葛绍体　吴友翠玉轩

嚣市尘中无此清，竹风声应读书声。

一轩拥翠万玉瘦，正好着渠难弟兄。

葛绍体

葛绍体　五部岭

岭上烟云作伴行，远山凝绿向谁横。

醉来睡足茅檐雨，三十六滩春水生。

葛绍体

葛绍体　午坐

痚竹墙头半粉青，盆池荷小欠浮萍。

虚檐槐影日亭午，醉倚栏干莺唤醒。

葛绍体

葛绍体　西湖二首

年年春色客中看，不管今年行路难。

行到西湖春正好，万重杨柳傍栏干。

葛绍体

葛绍体　西湖二首

杨柳芙蓉旧日栽，近来堂宇更安排。

湖光接得全天趣，莫遣游人鼓吹来。

葛绍体

葛绍体　西湖即景

笑倚东风看画船，晴天如水水如天。

酒旗高处玉骢急，万树垂杨一抹烟。

葛绍体

葛绍体　惜春长句

去年花开春日和，行嗅香蕊攀柔柯。

今年花开烟雨愁，坐见落英填污沟。

世事翻覆故应尔，天工卷舒亦如此。

曷不长教四时好，却令二月春草草。

墙头锦红一花梢，人间雪白几鬓毛。

东家儿女喜斗妍，西邻老妇羞頺颜。

亦有对酒高阳徒，零落山丘空画图。

悲来乎，悲来乎，

花开花落胡为乎。把住东风聊自娱，

明年晴雨知何如。

葛绍体

葛绍体　惜春二首

晴日无多雨日多，春藏花底暗消磨。

一年尚有几春色，花若飘零春奈何。

葛绍体

葛绍体　惜春二首

桐角声中春欲归，一番桃李又空枝。

杨花好与春将息，莫被东风容易吹。

葛绍体

葛绍体　溪上

少立沙头夕照月，柳风吹面酒初醒。

东舦好雨一犁足，麦半黄时秧半青。

葛绍体

葛绍体　喜闻韩时斋捷书

焦桐有良材，函彼太古音。

良工巧斲之，可歌南风琴。

隐居挂空壁，不受埃尘侵。

虚中閟清响，静参万籁吟。

一朝弦素丝，徽星粲黄金。

玉轸圆更齐，鼓之大廷阴。

斡回天地春，山水自高深。

匪藉伯牙手，能开子期心。

葛绍体

葛绍体　献可造朝

步步青云肯忆家，西湖春讯到梅花。

除书一纸飞来日，柳色莺声满后衙。

葛绍体

葛绍体　小憩梵安寺

浅绿深红映夕岚，子规声在虎溪南。

明朝尘土又归去，长忆来时三月三。

葛绍体

葛绍体　谢韩次公赵献可践西湖约

渺渺钱塘路，相携秋色新。

马蹄沙尾雨，舟楫渡头云。

世道已非古，交情此是真。

羁栖正愁绝，得尔张吾军。

葛绍体

葛绍体　谢蒙斋王子文寄文卷

已闻挂风帆，宁知掣其肘。

缄自春山云，吟转秋夜斗。

文友有新录，笔之自吾手。

惓言桂山君，到死意愈厚。

夜半十一字，龙蛇尚惊走。

悠悠浙东西，客路霜中柳。

巍峨读书堂，珍重夫人寿。

弟兄自答问，进学以虚受。

所期蹑层霄，断金真皓首。

楼崎归去来，相忘如此酒。

葛绍体

葛绍体　新昌道中

归路忘羁思，邛枝第共携。

江湖闲载鹤，山店静闻鸡。

晚稻新收敛，秋花旧品题。

明朝行几里，应近赤城西。

葛绍体

葛绍体　新斋即事

炉烟虚匝上寒屏，窗纸吟风带雨听。

欹枕夜深偷酒力，一声啼鸟梦初醒。

葛绍体

葛绍体　宣公泉歌

几年废井城东衙，甽石缺裂洿淖多，

奈此宣公初凿何。宣公浩气辈孟轲，

论谏仁义永不磨，炳炳丹衷史所夸。

当时芟藄开藤萝，细穿地脉泉源过，

暗引云气通天河。谁知荒芜日冥冥，

泥舍不食羸其瓶，谷射翁漏汲莫升。

旧迹契君怀古情，一朝渫治翻光晶，

百太修绠辘轳声。乳泉溶溶早夜生，

寒冽不改彻底清，静养日月印列星。

君欲著亭泉之侧，味良高风梦想觌，

酿泉为酒觞佳客。舂来香秫珠的皪，

玉缸方糵化醇醳，蚁蜉槽床春滴滴。

宣公在天酹可索，宣公之泉带神识，

滨湖一啸暮天碧。

葛绍体

葛绍体　雪中月波即事

天地黯淡疑古初，远近依约垂冰壶。

楼阁突兀撑蘧庐，林阜参差自萦纡。

极目似接沧溟虚，流水迤逦随城隅。

客舟飘飖帆影孤，紫幕半罩推蓬图。

须臾四面云紆糊，舞风片片细和粗。

带雨点点密更痚，阵复一阵低匀铺。

梅腮破红笑卷舒，柳眼含赤窥荣枯。

水鸭飞去投平芜，野雁鸣来落寒芦。

巷妪追逐携双姝，巧花入时压鬓梳。

艳歌逸响龡笙竽，酒酣意气高阳徒。

莼盘快斫松江鲈，茶鼎渐融女墙酥。

驾言旋返日已晡，马骄不羡灞桥驴。

人言雪瑞庆农夫，况此连雪祥可符，

黄土耕桑拱行都。

葛绍体

葛绍体　洵上人房

自占一窗明，小炉春意生。

茶分香味薄，梅插小枝横。

有意探禅学，无心了世情。

不知清夜坐，得知得若为清。

葛绍体

葛绍体　烟雨馆

轻暑著人疑酒困，卖花声转卖樱桃。

湖光静漾半帘影，燕子日长风絮高。

葛绍体

葛绍体　烟雨馆

红白桃花褪半梢，绿阴汪浅未全交。

橹摇远岸日相射，扇落闲阶风自敲。

葛绍体

葛绍体　烟雨馆

湖接青林一带回，光浮玉镜半奁开。

塔峰对起飞云泊，时有断烟残雨来。

葛绍体

葛绍体　烟雨馆

酒杯光动柳梢月，衣袖凉生芦叶风。

露坐夜深醒似困，钓船人语过湖东。

葛绍体

葛绍体　烟雨馆

湖波漾日乱檐花，人影天光带落霞。

衣岫浅寒杨柳陌，醉归闲数欲栖鸦。

葛绍体

葛绍体　烟雨馆立冬前一日

已过重阳种菊花，留连秋色带霜华。

休言明日朔风起，肠断天涯人怀家。

葛绍体

葛绍体　烟雨馆晚对

一片斜阳天北角，半痕初月水东湾。

浮烟更拥云峰起，全似西湖远近山。

葛绍体

葛绍体　姚江舟中

睡觉舟行长半潮，暖风晴日媚春郊。

江边一带青林静，轻细莺声高柳梢。

葛绍体

葛绍体　夜步垂虹

酒市渔村傍太湖，卧虹横跨接东吴。

风云惊趁鱼龙夜，月色天光半有无。

葛绍体

葛绍体　夜出湖口

云连天远水连云，一片天光欲半昏。

新月似怜新雁过，伴他孤影落前村。

葛绍体

葛绍体　夜读

满床书籍夜从容，静里关心旧卧龙。

灯烬落红烟缕碧，五更风雨咽痚钟。

葛绍体

葛绍体　夜行浸碧

空明不碍醉中行，月晕风生夜几更。

篱落无声水天阔，露荷相倚钓舟横。

葛绍体

葛绍体　猗澜池上

蒲芽长短草浮沉，地傍官河带竹林。

风约萍开晓天静，蜻蜓聚立紫荷簪。

葛绍体

葛绍体　义乌道中二首

溪头石佛泗洲身，半染鑪烟半路尘。

儿女一盘清净供，苏溪茶点建溪春。

葛绍体

葛绍体　义乌道中二首

小雨山寒占麦秋，溪南溪北水交流。

桃花又报东风急，云带雨来山欲浮。

葛绍体

葛绍体　隐几

分明归去赤城东，依约醒来客梦中。

人静灯昏卷书坐，一窗明月一帘风。

葛绍体

葛绍体　永嘉王孟同适安堂

茂林修竹更清泉，笑里相逢到酒边。

一片闲云了无着，共他风月自今年。

葛绍体

葛绍体　游本觉寺

招提俯秋水，画手借王维。

清磬递风韵，晓霜翻露姿。

茶烟邀客竚，帆影唤舟移。

他日成归梦，来兴楚子辈。

葛绍体

葛绍体　游本觉寺问禅老

入到山房水自清，万竿修竹翠稜稜。

古潭夜印中天月，悟得无生几上乘。

葛绍体

葛绍体　有感

过了青梅杏子红，担头和雨卖恠恠。

催人节物如流水，流到东头更向东。

葛绍体

葛绍体　雨后到芙蓉村

又上篮舆去，西风暂放晴。

雾深孤屿没，日薄片云明。

诗思通山色，琴怀澹客情。

悬知百里路，分作两三程。

葛绍体

葛绍体　雨夜

风雨无情断送春，牡丹谁与伴黄昏。

枕书睡去觉来晚，庭鹤一声惊旅魂。

葛绍体

葛绍体　遇秋塘陈老丈

水匝桥横处士家，东轩书册旧生涯。

秋风满径一筇晚，柳未全痚桂欲花。

葛绍体

葛绍体　元直弟梧坡

东山山下碧梧坡，照映朝阳岁月多。

好是凤凰栖泊处，一鸣天地起春和。

葛绍体

葛绍体　袁从道山庐三首

人生尽驰骛，忙里换乌兔。

白发忽相侵，红颜若何驻。

岂如向丘壑，味此闲中趣。

鷌鹒啼春风，鸤鸠唤时雨。

因林上笋蕨，晴川下鸥鹭。

好景满眼前，兴来可以赋。

贫贱与富贵，愿言履其素。

葛绍体

葛绍体　袁从道山庐三首

竹屋已三间，花迳旋一新。

芳苞束碎锦，细草铺柔茵。

曾悟顺动豫，岂叹云雷屯。

个中足俛仰，世上谁经纶。

葛绍体

葛绍体　袁从道山庐三首

日月久栖迟，姓名谁得知。

头戴世儒冠，身著山人衣。

峻颔带薄髭，瘦骨撑痚眉。

青编口能诵，白饭手自炊。

苦茗一两碗，濁醪三两卮。

琴弹多旧曲，窗题少新诗。

别去动经年，坐来愁语离。

幽斋早葺罢，借榻重归时。

葛绍体

葛绍体　袁宫讲饮西湖

重吟坡老芳鲜句，饮客西湖半醉中。

一段风光带秋色，瘦荷痚柳嫩芙蓉。

葛绍体

葛绍体　早发西城即景

天台今日去，步步紫云乡。

麦浪涨新绿，花风吹旧香。

屏开千嶂远，带绕一溪长。

游冶谁家子，酣歌古道傍。

葛绍体

葛绍体　早起

竹声枕上报平安，曙色依逢隔幌窗。

风雨满庭人未起，蛛丝斜挂碎珠团。

葛绍体

葛绍体　赠黄友把酒东舦三首

野水平流一带斜，去来征棹几年华。

东风又染山光绿，好拂丝纶钓浪花。

葛绍体

葛绍体　赠黄友把酒东舦三首

风光依约上征帆，云影参差带远山。

野岸水平耕钓足，镜湖消得一春闲。

葛绍体

葛绍体　赠黄友把酒东舦三首

东风鹭影几横斜，晚日飞来漾雪华。

好伴闲身春雨里，一川烟雨落梨花。

葛绍体

葛绍体　赠休斋沈老丈

澉浦东南海面横，惯看潮落又潮生。

嫌渠万里风波险，心地一生平处行。

葛绍体

葛绍体　赠休斋沈老丈

酒边风月是诗情，平淡精神最老成。

每爱晋人标韵别，发挥天趣更渊明。

葛绍体

葛绍体　招鹤所词为澉浦监税赵潜夫作

君之来兮鹤自九皋，驾以去兮渺天地而逍遥。

缟衣玄裳兮横大海之惊涛，云旗先驱兮霓旌旖旎。

月皓皓兮风洒洒，青山之上兮黄湾之下。

挹北斗兮椒浆，羽扇纶巾兮佩璯锵，

盼而笑兮玉洁水光。鸣鸾凤兮舞鼋鼍，

冯夷鼓兮虞妃歌，鱼咏龙吟蛟螭护呵。

眷言归兮南浦，颿飞兮过舶艪，

春复秋兮终古。

葛绍体

葛绍体　中秋后二夜对月

中秋竟夕佳月色，万里光芒霜雪白。

人言阴晴一瞬易，不料清辉连永夕。

有情傍我书几多，书中今古旧应识。

玉华婵娟彻鬓眉，冰澌的皪莹肝膈。

风流似与仙娥俱，缟衣练裳新洒涤。

酒酣颠倒欲结交，灯火希微疑避席。

出门露气已半销，轻风西来眜虚碧。

中天镜悬见本真，一点灵明透八极。

葛绍体

葛绍体　钟庆饮别

日添一线酒壶边，小阁连装胜去年。

明夜月生何处有，短帆风定下塘船。

葛绍体

葛绍体　仲和亲迎慈溪

灯火宗盟旧日寻，宜家宜室正如今。

春风苹藻慈湖上，琴瑟新调太古音。

葛绍体

葛绍体　仲和亲迎慈溪

万卷何如一寸心，心涵万卷自知音。

圣功不是寻常事，泰华高寒沧海深。

葛绍体

葛绍体　仲和时斋即事

夹径花开一丈红，傍池新竹万枝风。

闲来笑语忘为客，杯酒淡烟明月中。

葛绍体

葛绍体　重阳后五日再和叔愚

不对黄花酒，还添白苧衣。

沼鳞空细咏，林翼奋高飞。

气概今谁是，才华昔已非。

最怜多病后，衣带褪重围。

葛绍体

葛绍体　重阳前三日和叔愚县尉

年年客路即为家，多病谋生未有涯。

料得重阳好风日，自无情绪对黄花。

葛绍体

葛绍体　诸暨道中五首

寒雨路从岩涧出，晴天才见越山川。

谁怜昨日经行地，回首苍茫起暮烟。

葛绍体

葛绍体　诸暨道中五首

路分杭越号牌头，行客东西各自谋。

总是春晴好天气，野花山鸟亦风流。

葛绍体

葛绍体　诸暨道中五首

两畔绿杨卧碧溪，人家一带绿杨堤。

门开恰出市行路，山在屋头谁肯栖。

葛绍体

葛绍体　诸暨道中五首

晓烟晴日过枫桥，桥面山尖春半娇。

一簇谁家嫩杨柳，淡黄襟带学宫腰。

葛绍体

葛绍体　诸暨道中五首

极目田畴似掌平，远山依约画难成。

天宽地大空明处，渐近稽山接帝城。

葛绍体

葛绍体　竹西午坐

桧树参差翠满庭，甜风爱日透痚棂。

倦行静倚湘斑坐，高下书声得细听。

葛绍体

葛绍体　总题

车马不来山意朴，市廛都远土风淳。

又无僧寺闲钟鼓，流水声中自有春。

葛绍体

葛绍体　总题

塘曲椒和桑共老，山头松与麦齐青。

人家岁计村南北，似识豳风旧典刑。

葛守忠

葛守忠　答陈传

华岳三峰客，幽居不记年。

烟霞为活计，云为作家缘。

种药茅庭畔，栽松涧壑边。

暂离仙洞去，可应帝王宣。

葛郯

葛郯　临终偈

大洋海里打鼓，须弥山上闻钟。

业镜忽然扑破，翻身透出虚空。

葛郯

葛郯　颂

非心非佛亦非物，五凤楼前山突兀。

艳阳影里倒翻身，野狐跳入金毛窟。

葛天民

葛天民　尝北梨

每到年头感物华，新尝梨到野人家。

甘酸尚带中原味，肠断春风不见花。

葛天民

葛天民　尝青梅

疏影横斜处，匆匆入自看。

绿阴遮得暗，青子结来酸。

因病全疏酒，如痴犹凭栏。

杨花无藉在，风急正漫漫。

葛天民

葛天民　酬画上人石湖春望

荡荡春风草木香，茫茫泽国水云长。

莺来占柳为歌院，蝶去寻花作醉乡。

闲与物情聊品带，老於文字懒巡行。

望中别有关情处，几度朝阳又夕阳。

葛天民

葛天民　船子钧滩

泽国茫茫水接天，孰云无法与人传。

见成风月难回避，尽在华亭一钓船。

葛天民

葛天民　春怀

向晚一鸠鸣，道人春睡足。

无处写幽怀，巡桅数修竹。

葛天民

葛天民　次紫芝韵

钦羡私居好，楼深夏必凉。

小窗通远岫，古木蔽斜阳。

露槛安花斛，尘编满竹床。

如君清到骨，只合静焚香。

葛天民

葛天民　达磨渡芦像

一言已出驷难追，赖得君王放过伊。

杨子江心杭折苇，浪头何似问头危。

葛天民

葛天民　蝶

黛拂双粉衬毫，翅烘晴日伴相遭。

戏勾穉子从花远，恐惹游丝莫斩高。

栩栩倏来仍易散，深深交舞为谁劳。

吴王花草腾王笔，千载风流敌楚骚。

葛天民

葛天民　访端叔提干

月趁潮头上，山随柁尾行。

大江中夜满，双橹半空鸣。

雁冷来无几，鸥清睡不成。

平生师友地，此夕最关情。

葛天民

葛天民　访紫芝回与子舒集

君参唐句法，亲得浪仙衣。

薄宦因吟苦，高风与世违。

春寒留夜饮，月黑借灯归。

共隐知何日，空山老蕨薇。

葛天民

葛天民　孤山后写望

凭高每叹昔人非，空有群峰碍落晖。

大雅风流谁举似，长安秋草又衰微。

寒花负红开犹懒，幽鸟忘机趁不飞。

来往半生堪记处，西村灯火夜船归。

葛天民

葛天民　孤山后舟中写望

水接遥空分外宽，孤山月出静中看。

疑从弱水移圆峤，似共姮娥住广寒。

秋雨秋风初过后，荷花荷叶半凋残。

西村数点归鸦湿，老子新题墨未乾。

葛天民

葛天民　和子舒冷泉夜坐

亭空山尽入，人静夜初分。

乔木阴遮月，清泉影浸云。

不题波上叶，只采磵中芹。

涧水令人忆，何当入郡闻。

葛天民

葛天民　荷叶浦中

急雨捎荷分外奇，珠玑狼籍锦纷披。

下塘六月关心处，西塞扁舟入手时。

却傍青芦深处宿，还思白石去年诗。

平生浩荡烟波趣，月淡风微只自知。

葛天民

葛天民　湖村晚兴

残霞伴孤鹜，远烧杂斜晖。

秋向诗中出，人从画里归。

柳塘双桨急，茅舍一灯微。

小艇穿篱入，蒲蓬正拥扉。

葛天民

葛天民　湖堤晚步

照影怜寒水，关情奈夕阳。

雪悭天欠冷，年近日添长。

好句谁相寄，浮生各自忙。

有身聊顿入，亡事可思理。

葛天民

葛天民　湖上观柳偶记龙泉先生勾春柳一丝之句感而有述

断槎无叶又无枝，得似勾春柳一丝。

不是画舟棲泊处，白鸥飞下立多时。

葛天民

葛天民　湖上新秋

十里荷风盖尽倾，城中忆杀水边清。

催诗末用西湖雨，且送新凉入帝城。

葛天民

葛天民　湖上夜归

陌上红尘歇，湖中翠蔼生。

定钟山寺过，新月夜船清。

蛙乱鸣方急，鸥闲睡不惊。

儿曹知我到，认得打门声。

葛天民

葛天民　怀天竺磵梅

根在岩边结，枝从水际横。

此花殊近道，凡木欠修行。

密雪笼幽片，疏篁倚瘦茎。

那时香不浅，忆我话无生。

葛天民

葛天民　即事

春涨侵高岸，春云裹乱山。

倒迁杨柳活，斜倚桔槔闲。

世味老方淡，花时晴最悭。

东风嗔懒动，故故撼紫关。

葛天民

葛天民　即事

暮年居柳下，终日闭柴门。

壁为题诗暗，池因洗砚浑。

闲知真富贵，醉至古乾坤。

回首长安道，无言只断魂。

葛天民

葛天民　即事用天竺韵

寒食少逢天气佳，十朝九日雨如麻。

新巢唯有燕生子，小巷已无人卖花。

葛天民

葛天民　寄辅汉卿

忆杀平生辅汉卿，武夷山晨话寒更。

不知新岁还家未，白发冲冠有几茎。

葛天民

葛天民　寄杨诚斋

参禅学诗无两法，死蛇解弄活鲅鲅。

气正心空眼自高，吹毛不动全生杀。

生机熟语却不徘，近代独有杨诚斋。

才名万古付公论。风月四时输好怀。

知公别具顶门竅，参得彻兮吟得到。

赵州禅在口皮边，渊明诗写脸中妙。

用则致君尧舜前，舍时便灌庐陵园。

六十四卦只两画，三百五篇惟一言。

我与诚斋略相识，亦不知他好官职。

但知拚得忍饥七十年，脊梁如铁心如石。

不曾屈膝不皱眉，不把文章做出诗。

玉川后身却不怪，乐天再世尤能奇。

隔千里兮共明月，何似寒灰相对拨。

公亦何须要我知，我只欠公头上发。

葛天民

葛天民　简道安

相将除夜南风起，雁已声声向北飞。

骤暖定知为雪骨，瘦年终不似冬肥。

日来病可方开酒，节下春回稍减衣。

正好伴公湖上去，孤山观里看梅归。

葛天民

葛天民　简赵紫芝

紫芝虽漫仕，五字已专城。

清坐有仙骨，苦吟无宦情。

囊因诗句重，分与酒杯轻。

所好煎茶外，烧香过一生。

葛天民

葛天民　涧录招饮次日乃生朝

平生南磵古遗民，初度招呼我辈人。

每听谑谈须绝倒，极知老气政轮囷。

杯盘满坐添灯火，儿女成行劝主宾。

但愿吾侪似梅柳，年年相见一回新。

葛天民

葛天民　江山

连天芳草雨漫漫，赢得鸥边野水宽。

花欲尽时风扑起，柳绵无力护春寒。

葛天民

葛天民　郊园辟暑

有暑犹当避，无忧可得忘。

竹疏身共瘦，湖近意先凉。

静胜宁须弈，幽酣不待觞。

还同残梦乐，炙背负朝阳。

葛天民

葛天民　绝句

夜雨涨波高二尺，失却捣衣平正石。

天明水落石依然，老夫一夜空相忆。

葛天民

葛天民　绝句

二古四友金谷宴，千三百里锦帆游。

人间无此春风乐，乐极人间无此愁。

葛天民

葛天民　开井

小圃新穿土，中藏一丈空。

山腰泉脉透，进口树阴蒙。

浇药先资用，煎茶已见功。

甘凉羞自荐，汲许四邻同。

葛天民

葛天民　看山

我本田夫作比丘，也知骑马胜骑牛。

如今马上看山色，不似骑牛得自由。

葛天民

葛天民　腊雪

片片嘉平瑞，无声有耿光。

来虽成顷刻，酿亦费商量。

天阔花无赖，风休絮不狂。

孤山林处士，魂在陇头香。

葛天民

葛天民　林间石

摩挲只作钓矶看，相伴秦翁且住山。

霜洗旧棱人共瘦，藓侵孤韵鹤同闲。

因思樵牧分争处，已过唐虞揖逊间。

风月满林时憩寂，三生幽事梦中还。

葛天民

葛天民　柳下即事

老柳中间野岸滨，水清常照村边知

白鸥黄鸟相忘久，来往如今不避人。

葛天民

葛天民　六月一日　姜白石泛湖

六月西湖带雨山，小膛终日傍鸥闲。

风烟如许关情甚，宾主相推下ˉ-难。

几点送君归大雅，一凉今夜满长安。

江湖远思知多少，归去风前各倚栏。

葛天民

葛天民　龙井

龙护深潭草木昏，断碑元佑典刑存。

蜀仙已去吴僧少，岭上松篁亦断魂。

葛天民

葛天民　梅花

桃李粗疏合负荆，岁寒标格许谁并。

花中有道须称最，天下无香可斩清。

倚竹向人如少诉，临流窥影更多情。

何当唤取湘累起，伴我空山茹落英。

葛天民

葛天民　梅花

寄远含芳别陇头，胡沙漠漠去无休。

谁招青冢千年魄，散作黄昏万斛愁。

画角霜清肠屡断，花光墨淡影空留。

年年最忆前村夜，一段孤明雪亦羞。

葛天民

葛天民　偶成

始参龙象种，终现马牛身。

再整冲冠髻，难忘漉酒巾。

散花天上女，拨草道中人。

寄语林和靖，非翁不卜邻。

葛天民

葛天民　偶题

绿树何稠叠，清风梢羡馀。

枕萦云片片，帘透雨疏疏。

修笕通泉壑，残碑出野锄。

丘陵知几变，耕稼杂陶渔。

葛天民

葛天民　蓬居咏楷杷

早诵相如赋，知渠旧姓卢。

花香冰里见，风味药中须。

细雨同梅熟，清声混乐呼。

山禽嗔老子，拍竹护金珠。

葛天民

葛天民　平居遗兴

隔篱人语自喧嘲，紧闭苔扉不许敲，

谈麈带尘悬屋角，牵牛承露上林梢。

投闲得计心常足，拟古成编手自抄。

风雨欲来偏感处，蚁先移穴鹤移巢。

葛天民

葛天民　清明前四日泛湖

绕岸堆青嶂，游船满绿波。

楼台临水近，杨柳占春多。

老去谁同调，尊前且放歌。

韶华能几日，随棹已新荷。

葛天民

葛天民　清明日访白石不值

花蔼悬灯柳插檐，老怀那得似饧甜。

画船已载先生去，燕子无人自入帘。

葛天民

葛天民　秋日西湖闲泛

雨洗千峰晓，波涵万顷秋。

菱花开古镜，莲叶度轻舟。

思远人谁识，身闲世不收。

望中时得句，倚櫂杂吴讴。

葛天民

葛天民　山中题古墓

冢荒无树亦无碑，土面砖痕似灼龟。

坏道尚存翁仲守，传家知是子孙谁。

又成东海终难料，欲锢南山最可悲。

要寄此情浮世去，临流说与落花知。

葛天民

葛天民　上已呈严叟

时俗常谈已断霜，雨寒翻著絮衣裳。

花枝照眼堂堂去，茗碗关心故故香。

杨柳稍传莺割据，茅茨敢望燕商量。

旧游莫诵兰亭语，自觉中年易感伤。

葛天民

葛天民　收白匾豆因得二首

齿发中年态，丘园素隐主。

因栽白匾豆，欲当紫团参。

筐筥收繁荚，窗扉失茂阴。

萧萧檐外竹，抱蔓替予吟。

葛天民

葛天民　收白匾豆因得二首

古香无伴侣，一榻共云分。

磵水塘头过，樵歌枕上闻。

余生聊自适，此意与谁论。

落叶如相委，时敲月下门。

葛天民

葛天民　水仙

玉涧金寒窈窕身，翩翩翠袖挽青春。

水晶宫里成仙女，香醉山中得道人。

朔雪几回埋不死，南洲一出净无尘。

朴翁老矣谁同调，相对无言意转亲。

葛天民

葛天民　睡少

睡少秋难晓，吟多食愈贫。

南柯无近阙，差尽梦中人。

葛天民

葛天民　送刘僧善行

西望群山碧入吴，故人一笠片云俱。

东风不断村村柳，展尽阳关送客图。

葛天民

葛天民　送薛予舒船官

忆君江上去，船重载书多。

学乃从吾好，闲应喜客过。

薰风新绿树，明月旧沧波。

自古关情处，相思人咏歌。

葛天民

葛天民　送薛子舒

南渡今何似，中流欲济船。

虽凭人击楫，要若水行川。

竹木如山积，桑田与海连。

吴宫犹可问，白鸟暮推烟。

葛天民

葛天民　送薛子舒

海邑青龙镇，船官野鹤身。

谁知贵公子，却是苦吟人。

二陆多遗迹，三高属近邻。

新篇因吊古，时寄葛天民。

葛天民

葛天民　宿裴庵

一径松杉迥，成阴见日稀。

山晴僧尽出，风暖燕交飞。

结子花抛树，攔人犬护扉。

闲看山月上，清坐更添衣。

葛天民

葛天民　桃花

洞里桃花自古初，人间尘事几乘除。

重来渔父难相觅，前度刘郎未忍疏。

画楫迎逢春女渡，采符供奉岁朝书。

嫣然似共幽篁语，占尽风兴奈得渠。

葛天民

葛天民　题南翔寺

南翔建自梁天监，白鹤不归江自轨。

深禅空忆祖师齐，昔有老堪今有远。

我趁江鸥访远公，远公不有湖天晚。

七岁驱凫有几房，三百苾蒭无半面。

殿阁参差高入云，一堂可着千僧饭。

古柏槎牙不记年，柯如屈铁色苍藓。

古意偏关倦客怀，归舟有句无人遗。

明日中流遇阿英，连宵细说南阉院。

少待崇莲宝塔成，春风共看巢梁燕。

我欲婆娑借数椽，子当力学如吾愿。

一任江花恼杀人，闲边自数飞花处

葛天民

葛天民　题谢耕疲乏一犁春雨图

耿耿思田舍，修修倚钓竿。

一犁歌短阙，十口饭长安。

老觉驱驰倦，生知稼穑难。

画图诗卷在，留与后人看。

葛天民

葛天民　玩蝶

粉翅来何许，春风卒未休。

众芳皆旧识，微雨是新愁。

斩舞围墙角，贪香缀蕊头。

与花俱不语，相可自风流。

葛天民

葛天民　望越怀亲

高帝陵边我故庐，白云惨淡带苍梧。

归心政与江流动，更着青山隔岸呼。

葛天民

葛天民　闻杜鹃

望帝知何苦，催归不自禁。

竮身依树密，啼血染花深。

细雨离人泪，游丝荡子心。

青山明月夜，老耳最知音。

葛天民

葛天民　闻鸠

蛰动犹寒在，鸠鸣恰睡馀。

素传鹰羽化，多占鹊巢居。

报我晴何用，怜渠拙自如，

年年偏感处，风急杏花初。

葛天民

葛天民　戊三月夏五过抱朴岩

北窗隐隐透南薰，老子全身是此君。

冷入鱼腮池面雨，静连禽语树头云。

苔因觅句行来破，石为观空坐得温。

时事自多无耳听，长安虽近不曾闻。

葛天民

葛天民　西湖泛舟入灵隐山

晴岚漠漠水溶溶，落叶遮船翠盖重。

秋色尽为渔者占，山光多向道人浓。

云连合抱前村树，磵绕飞来小朵峰。

送罢夕阳凶素月，楼台高下自鸣钟。

葛天民

葛天民　夏日

晓荷随坠露，晚岫障斜阳。

树下地常荫，水边风最凉。

蝉移惊鹊近，鹭起得鱼忙。

独坐观群动，闲消夏日长。

葛天民

葛天民　夏日池上

微波漾漾雨濛濛，岸脚烟莎间水葓。

照影已无双鬓绿，关心犹有一丝风。

鸳鸯对浴红衣扑，菡萏相亲翠盖笼。

醉舞罗吟皆胜处，个中非异亦非同。

葛天民

葛天民　小峰行乐却望北山

霜高群木落，湖上数峰秋。

野笛归牛径，烟蓑宿鹭洲。

望中多隐约，佳处小迟留。

百岁无虚日，能堪几度游。

葛天民

葛天民　小亭

小亭终日坚幽丛，兀坐无言似定中。

苍藓静连湘竹紫，绿阴深映蜀葵红。

猎来戏捉穿花蝶，雀下偷衔卷叶虫。

斜照尚多高柳少，明年更欲种梧桐。

葛天民

葛天民　小隐自题

水拍荒篱外，山攒落照边。

鸦鸦乘犊去，鸭鸭伴鸥眠。

思淡秋云薄，情高陇月圆。

武陵和避世，初不为求仙。

葛天民

葛天民　小舟

万顷波中独钓身，短仓低屋旧丝纶。

自怜清夜歌明月，谁共沧洲采白苹。

葛天民

葛天民　谢文思徐敬伯见访

半山徐敬伯，薄宦在中都。

柳舍偷闲到，村醪就近酤。

易添诗债负，难得醉工夫。

却羡鱼樵叟，虽贫一事无。

葛天民

葛天民　杏花

陌上春泥苦未乾，绛唇渐吐不禁寒。

海棠尚晚教谁伴，山帽冲风每自看。

声好最怜清晓卖，味甘长纪绿阴团。

年年过雨胭脂落，时序关心有几般。

葛天民

葛天民　徐赵紫芝

九月离东嘉，长安子岁华。

未登杨子渡，先访葛翁家。

天作今朝雪，灯开昨夜花。

一杯能强饮，不必问丹砂。

葛天民

葛天民　雪后

雪中多日静，湖上少人游。

秃树花为市，断槎鸥当舟。

一杯残腊酒，万古夕阳愁。

富贵非吾愿，葛天云正浮。

葛天民

葛天民　雪后

冷蕊通幽信，孤山欠几遭。

杯因寒更满，句到淡方高。

雪滴晴檐雨，松翻夜壑涛。

布衾虽似铁，犹念早趋朝。

葛天民

葛天民　迎燕

咫尺春三月，寻常百姓家。

为迎新燕入，不下旧帘遮。

翅湿沾微雨，泥香带落花。

巢成雏长大，相伴过的华。

葛天民

葛天民　幽居

远怀日与静相宜，山色窥帘涧撼扉。

野草自花聊献笑，重云不雨谩垂衣。

人间事业难争长，睡里工夫独造微。

却怪蒙庄独寐语，梦为胡蝶未忘机。

葛天民

葛天民　雨中

梅雨朝仍暮，莲塘夏似秋。

水高侵树脚，屋漏滴人头。

歇书厨烟出，占晴礱汗收。

群山思会面，扶病一登楼。

葛天民

葛天民　雨中独酌

平生寡合虽竭斗，几曾自饮一杯酒。

不因风月与湖山，更为松篁与花柳。

今夕何夕风雨来，知侬渴肺生秋埃。

麴生三缄忽自荐，诗为风雨聊一开。

老夫呼前呼示了，死生脱帽倾怀抱。

风雨横斜入会中，宾主淋漓俱醉倒。

须臾风止雨亦休，主人送客凝双眸。

葛天无怀不可状，但觉两耳风飕飕。

匆匆便是中秋节，更与麴生潜地说。

此夜宁容著杂宾，一尊只辨浇明月。

葛天民

葛天民　雨中郊外

暖气先回宿草根，青青行可藉芳尊。

耒须着意催花格，且为乾坤补烧痕。

葛天民

葛天民　元夕

天街夜鼓彻云霄，一望星河影动摇。

佳节无如元夕盛，老怀不似少年豪。

红尘巷陌青丝鞚，明月楼台紫玉箫。

谁料南坡招野叟，诗肩相对两峰高。

葛天民

葛天民　元夕

元宵有月更无愁，已是新年第一筹。

说与素娥从此去，只须依样做中秋。

葛天民

葛天民　元夕西陵桥观月

年头半月雪漫漫，养就嫦娥玉一团。

老子今宵奇绝处，西陵桥上独凭栏。

葛天民

葛天民　杂诗

下竺山前打一遭，丁宁门子看溪桥。

恐惊绕磵梅花落，莫遣行人语笑高。

葛天民

葛天民　赠眇目道人说相

道人只具一只眼，觌面全提格外机。

尘里神仙谁做得，归来试举问麻衣。

葛天民

葛天民　丈亭馆

青山历历映江流，半是明州半越州。

亭下寒潮亭上客，不知来往几时休。

葛天民

葛天民　正月二日

小巷春阴独掩扉，峭寒著尽过冬衣。

老来情绪无多子，禁得梅花似雪飞。

葛天民

葛天民　正月二十七雨中过苏堤

一堤杨柳占春风，柳外群山细雨中。

人苦未晴浑不到，只宜老眼看空濛。

葛天民

葛天民　正月十二日夜姚江

断岸春风峭，江空夜雨清。

萧疏蓬上点，仿佛叶间声。

今日双眸冷，乾坤一棹轻。

鬓从湖海白，谁识谢郎情。

葛天民

葛天民　仲春初二绝

落梅如雪雨如麻，最怕春寒是杏花。

病后不能涓滴饮，可怜芳信到贫家。

葛天民

葛天民　仲春初二绝

初交二朋草蒙茸，邻里纷纷去折蓬。

柳下闭门非懒出，苦无筋力趁儿童。

葛天民

葛天民　重访白右

长安唯白石，与我最相关。

每到难逢面，翻思懒下山，

欲归愁路远，小往待君还。

尽日看幽桂，无人似我闲。

葛天民

葛天民　竹

此君别后稍添丁，留得清风镇户庭。

老鬓不禁霜点缀，旧邻多似树凋零。

一竿带雪进垂钓，数亩连苔书掩扃。

此话有谁堪委似，几回无语向青青。

葛天民

葛天民　竺涧梅

龙脊桥边鹤膝幽，一枝斜亚水横流。

自从识破胡笳曲，吹彻黄昏不解愁。

葛天民

葛天民　醉书酒肆

碧床酒盎香拍浮，吴姬粉醉不识愁。

黄金手挥博歌头，夜半春回杨柳楼。

葛逸

葛逸　虎丘呈元机上人

楼观倚云端，烟收陆海宽。

苍崖留剑迹，古木见龙蟠。

石径青苔滑，霜林木叶乾。

凭栏千里豁，爽气逼人寒。

葛寅炎

葛寅炎　题三易备遗

谁凿混沌窍，龙马出澄渊。

笃生羲文圣，立极先后天。

三三羑所演，两两山之连。

不假人安排，自有天浑全。

咸阳烈焰起，斯文独不烟。

中更九师斸，惨于秦火然。

言湮道随裂，尔来千馀年。

皇乎钜宋兴，奎聚五珠联。

天子图出地，复钟二钜贤。

门外俨立雪，窝中闲弄丸。

数加一倍法，书得七分传。

文后不为后，羲先不为先。

呜呼天中易，锁簧透黄轩。

厥数则用六，是为归藏焉。

观象历可纪，聆凤律相宣。

芸芸茁九地，终至硕果坚。

薛野鴆未乳，鼎湖龙已仙。

敦哉司徒氏，而把五教权。

滔滔祚其海，始达溜涓涓。

韬光夏台出，拨乱南巢迁。

执中亦建中，道体无些偏。

义礼两夹持，以此裕我昆。

姓别取诸子，世号遽以千。

甲庚至丁乙，天潢衍庆源。

不幸辛也虐，竟以甲子颠。

牝晨艳方煽，太白旗已竿。

衣宝炎炎里，道器俱无存。

仁哉尔王子，独抱祭器奔。

想偕此书抱，器完道亦完。

有客皓其马，归作周之藩。

俾食豫土毛，一发千钧绵。

不然之宋叟，胡此得坤乾。

我知苍苍者，寄道于不言。

孔也商之人，宋也商之孙。

茫茫宇宙阔，斯道萃一门。

粤从两楹梦，寥寥绝韦编。

浅者胶于卜，深者痼于玄。

固哉房直日，诞矣雄入泉。

八工亮图法，百贾庄肆钱。

皮毛太初历，糟粕一行禅。

天窗两呼吸，谁契希夷眠。

极根一动静，谁悟溓翁圈。

郡程又尘土，河洛空奫涟。

翕固张之的，晦乃彰之根。

节彼雁南荡，气复合真元。

攒青华盖卓，湛碧芙蕖妍。

石乳腻昏雨，玉红绚朝暾。

孕此古心子，通身太极浑。

香如梅月嚥，朱浥花露研。

吉凶扣灵蔡，消长听啼鹃。

寂虑那三画，游神这一环。

六十六十四，甲甲卦卦圆。

仰接先天后，俯超后天前。

中天此中兴，亚康节伊川。
