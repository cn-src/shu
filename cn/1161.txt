王黄州小畜外集 - (北宋)王禹偁
　王黄州小畜外集卷第七
　　负浓华一句无
　　和仲咸除知郡后雨中戏
　　又和仲咸谑成口号以代优人之句
　　移入官舍偶题四韵呈仲咸
　　仲咸借予海鱼图观罢有诗因和
　　赠摘洛庞主簿
　　商州进士张齐说将赴春闱以读别冯中九冯君酬和予亦次韵继之
　　再赋一章用伸赠别
　　仲咸见子一百六十韵诗相赠，因以四韵答之
　　次韵和仲咸感怀贻道友
　　次韵和仲咸对雪吟三十韵
　　春日
　　问四皓
　　代答
　　和仲咸杏花三绝句
　　知州厅杏花昨日烂漫录事院今日零落唯副使公署未开戏题二韵
　　放言诗
　　海棠木瓜二绝句
　　　海棠赠木瓜
　　　木瓜答海棠
　　春居杂兴
　　哭罗三
　　仲咸以予编成商于唱和集以二十韵诗相赠依韵和之
　　仲咸以一秋苦雨两日忽晴以四韵见寄因次元韵兼纾客情
　　唱和暂停霖淫复作因书四韵呈仲咸兼简宋从事
　　次韵和仲咸送池秀才西游
　　与方演寺丞觅盆池
　　仲咸因春游摘山下得三怪石辇致郡斋甚有幽趣序其始末题六十韵见示依韵和之
　　詶仲咸雪霁春融偶题见寄之什
　　和安邑刘宰君见赠
　　朗上人见访复谒不遇留刺而还有诗见谢依韵和答
　　次韵和朗公见赠
　　盐池十八韵并序
　　赁宅
　　题滁州怀嵩楼
　　次韵和史馆丁学士赴阙书怀见示
　　次韵和丁学士途中偶作
　　出守黄州上史馆相公
　王黄州小畜外集卷第八
　　海说:
　　拾简牍遗事
　　谕交趾文
　　吊税人场文并序
　　续戒火文
　　双鹦志
　　诅掠剩神文并序
　　单州成武县行宫上梁文
　王黄州小畜外集卷第九
　　明夷九三爻象论
　　省试三杰佐汉孰优论
　　省试四科取士何先论
　　五福先后论
　　汉武帝用宦者典尚书议
　　乌先生传
　　瘖髡传
　　休粮道士传
　王黄州小畜外集卷第十
　　端拱箴
　　平阳公主赞并序
　　刻石为丘行恭赞并序
　　杜伏威传赞并序
　　李太白真赞并序
　　潘阆咏潮图赞并序
　　柳赞善写真赞并序
　　北狄来朝颂并序
　　续酒德颂并序
　王黄州小畜外集卷第十一
　　代伯益上夏启书
　　拟留侯与四皓书
　　拟侯君集平高昌纪功碑并序
　　拟李靖破颉利可汗露布
　　补李揆谏改葬杨妃疏
　　拟长孙无忌让代袭刺史表
　　王黄刑小畜外集卷第十二
　　拟裴寂祷华山文
　　拟封田千秋为富民侯制
　　拟追封建成元吉为巢王息王制
　　拟拜屈突通为兵部尚书制
　　拟贬萧瑀出家诏
　　拟陈王判开封府制
　　拟封淮海国王可汉南国王册文
　　拟给补阙拾遗谏纸诏
　　拟罢苏州贡橘诏
　　拟赐天下雍熙三年新历诏
　　拟批答高丽国贺正表
　　拟除开封县令可郑州刺史
　　授王扶大理评事忠武军节度掌书记制
　王黄州小畜外集卷第十三
　　送进士郝太冲序
　　送渤海吴倩序
　　别长沙彭𬀩
　　送毕从事东鲁赴任序
　　送柴侍御赴阙序
　　送柴转运赴职序
　　桂阳罗君游太湖洞庭诗序
　　神童刘少逸与时贤联句诗序
　　送乐良秀才谒梁中谏序
　　送许制归曹南序
　　赠别鲍秀才序
　　送荣礼丞赴宋都序
　　集贤钱侍郎知大名府序








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　

























王黄州小畜外集 - (北宋)王禹偁



















小畜外集七卷，四部丛刊集部，上海涵芬楼借江南图书馆景宋写本，景印原书版心高营，造尺六寸七分，宽五寸一分。


小畜外集序


或谓言不若功，功不若德，是不然也。夫见于行事之谓德，推以及物之谓功，二者立矣，非言无以述之。无述则后世不可见，而君子之道几乎熄矣。是以纪事述志，必资乎言，较于事为其贯一也。自昔能言之类，世不乏贤。若乃德与功偕，文备于道，嘉谟谠论，见信于时主，遗风余烈，不泯于将来，有若故翰林学士、尚书刑部郎中、赠礼部尚书巨野王公者几希矣。公讳禹称，字元之，生知好学，九岁能诗，与郡从事故相毕文简公为唱酬之友。及策名从事，中书令赵韩王荐其文章，太宗皇帝既已知名，命召试中书，宸笔赐题，诏臣寮和御制雪诗序，奏篇称善，自大理评事擢右拾遗、直史馆，赐绯鱼犀带，以宠异之。端拱二年，亲试贡士，俾公面赋长歌。　上览而喜曰：此不逾月，当遍天下。一日侍宴琼林，宣至膝前，顾谓宰相曰：王某一朝名士，独步当代，异日垂名不朽矣。公尝谓遭知已之主，非尽言无以报称。故自登文馆至陟禁林，知无不闻，入则以告　两朝献替，一节始终。由是圣君以忠亮待之，士论以公卿荐之。然而襟抱冲夷，锋气高迈，直躬行已，不为时屈。　上知其然，使宰执喻冥戒以容物，而愤懑所激，不能自巳。三坐左官，皆以直道，因作三黜赋以见志，有不屈于道，百谪何亏之句，此其见于行事之深切者也。雍熙中，林胡内侵，边警未艾，公援汉文君臣单于事，劝　上内修德而外任人，若劳民以事边，则寇在内而不在外矣。于时京畿旱亢，奏省乘舆服御暨紫云工巧之技，第减百官月俸，愿以已先稍赎尸素之罪。在章圣时应直言，诏亦以通虏好、赦季迁为请，复议减冗兵吏以宽租赋，亲大臣、远小臣以重国体，艰难选举以清士流，澄汰僧尼以除民蠹，增州郡武备以防窥窃，推天官洪范以弭灾变，皆切于时宜，有裨朝论。未几，临潢讲和，平夏对策，息民罢兵，省费除币，多公先识之所启发，此其推以及物之著明者也。前后三直西掖，一入翰林，辞诰深纯，得裁成制置之体，册命庄重，兼典谟训语之文。端拱箴切劘上躬，待漏记规儆时宰，上三贤疏，推原前代之失，不异方今请东封赋，前知盛德之事，心行圣代，议论书序，理极精微，诗歌赞颂，义专比兴。虽在燕闲，或罹忧患，凡有论𬤥，未尝空言。此其纪事述志之尤最者也。惟公道直行果既如彼，主知人望又如此。若天假之年，久于是位，则经国致君之业，必大施于当时，岂待言而后显？惜乎寿不及知，命官止于省郎，卒不得究其怀蕴，此所以发而为文章，著见于后者也。公之亡也，　天子嗟悼，赙家恤后，恩逾常比。嗣子嘉言擢祥符进士，　上以词臣之裔，特迁大理评事，以禄其亲。曾孙汾第皇祐甲科，以免解法当降等，仁宗阅卷，首见公名，嘉其有后，特赐元第。未几考课，　上犹记前事，命加秩一级，今为朝议大夫、集贤校理，诸王府翊善。兹以见文学行谊，足以垂裕后昆，则夫臧孙不朽之言，信于是矣。公之属稿，晚年手自编缀，集为三十卷，命名小畜，盖取易之懿文德而欲已之，集大成也。后集诗三卷、奏议集三卷、承明集十卷、五代史阙文一卷，并行于世，而遗文坠简，尚多散落。集贤君购寻裒类，又得诗赋、碑志、论议表书凡二十卷，目曰小畜外集。因其名，所以成先志也。谓仆尝学旧史，前言往行，多得其详，见咨序引，久不获辞。窃谓文章末流，由唐季涉五代，气格摧弱，沦于鄙俚。国初屡有作者，留意变风，而习尚难移，未能复雅。至公特起，力振斯文，根源于六经，枝派于百氏，斥浮伪，去陈言，作而述之，一变于道。后之秉笔之士，学圣人之言，由藩墙而践窔奥，繄公为之司南也，集贤君力学名家，克大门阀，振其绝业，传于无穷，又足以继纪事述志之美也，不其伟与！







王黄州小畜外集卷第七

【缺卷标题】



负浓华一句无

不知鸣玉溪山下，何似仙娥水石间。免被寻常桃李花，自开自落隐摘山。

鸣玉溪，忠州木莲花生处。







和仲咸除知郡后雨中戏

十二。

明代何人为荐雄，专城犹与众人同。
徒闻清政如黄霸，尚借绯衫似白公。
我有金章知是忝，君无银榼信为穷。

白公诗云：银榼长随亦不贫。不湏厌见随车雨，岁晚当期五榖礼。












又和仲咸谑成口号以代优人之句

就转专城喜气舒，开筵应待雨晴初。
又淹駮正春坊笔，为重循良刾史车。
事简郡斋唯捡药，夜长铃合只看书。
好倾官酝招闲客，篱畔金英尚有余。












移入官舍偶题四韵呈仲咸

赁舍喧卑谪宦情，同年邀我住公庭。
不离炼药煎茶屋，便坐吟诗看雪厅。
苔迳乍行侵屐绿，竹窗初卧满床青。
使君公署虽宏敝，未见南山翠似屏。

副使公宇比对山。













仲咸借予海鱼图观罢有诗因和

偶费霜缣与彩毫，海鱼图画满波涛。
支床难死惭龟壳，把酒狂歌忆蟹螯。
鲳蚱脚多垂似带，锯魦齿密利如刀。
何当一一穷真伪，湏把千寻铁网捞。












赠摘洛庞主簿

织女溪前贫主簿，仙娥峰下旧词臣。
久栖枳棘方兹困，谩带貂蝉不是真。
七里摘山云簇簇，一条丹水石嶙嶙。
秋来魂梦应相似，同是帝城东畔人。












商州进士张齐说将赴春闱以读别冯中九冯君酬和予亦次韵继之

风雪骑驴去入关，试期难伴贰车闲。
桃花好跃三门浪，芝草休寻六里山。
钖宴随吟春烂漫，旧房从鏁石孱颜。
明年得意归耒日，不见麻衣泣玉斑。













再赋一章用伸赠别

七牓御前搜俊造，商州终未识迁莺。
可怜白屋孤寒士，更住深山寂寞城。
独跨蹇驴云外去，仍携稚子雪中行。【生有子，年十三，无家不托，挈之而去。】
散官不敢将书荐，空解吟诗说姓名。












仲咸见子一百六十韵诗相赠，因以四韵答之

【来诗云：筭来　 是风骚。李杜坛边好策勋。故以用　之　答之。】

劳将诗什比兵权，兵数虽多气不全。
乌合师徒空百万，虎贲精锐只三千。
扬鏖正突渔阳骑，避箭甘回赤壁船。
若许英碓君与操，更当劘励整櫜鞬。















次韵和仲咸感怀贻道友

莫问穷通事若何，遇花逢酒且狂歌。
人情易逐炎凉改，官路难防陷阱多。
只合收心抛世纲，不湏推命说天罗。
如今玉石休分别，免被无辜刖卞和。

好齐生死与穷通，古往今来事略同。
轩后谩留烧药鼎，汉皇虚筑望仙宫。
鉴中容鬓看看老，梦里荣枯旋旋空。
不逐冥鸿天外去，可怜燋烂扑灯虫。










次韵和仲咸对雪吟三十韵

静对春天雪，时烹月俸茶。【副使俸唯茶一色。】
久闲便澹薄，【久闲便平薄】
渐老厌喧哗。
徙倚终朝看，溟蒙向晓加。
应同头上发，复乱眼中花。
光瞑侵灯暗，声繁拂竹斜。
东风吹片片，北户积些些。
最豁三农望，匀淹百草芽。
润胜天上霜，媚掩日边霞。
史笔应先纪，丰年的不赊。
舞萦农叟袂，飘逐使君车。
善政商于郡，优闲副使家。
酒钱随分有，诗笔且湏䛭。
岸洒泉声好，【公署南即丹水】
园滋荠色嘉。【摘于地暖，雪中多荠。】
无心思北阙，有兴读南华。
地隐商于洛，山緜楚与巴。【南山东入楚，南连巴峡。】
拖肠甘似鼠，画足不争蛇。
有病如原宪，无才敌景羞。【一云力何反，取以叶韵。】
由来叩寂寞，全胜事骄奢。
世态诚堪笑，前贤亦可嗟。
绛侯憎贾谊，白传怨王涯。【白公始右赞善，贬江州刺史。时王涯为中书舍人，上言罚太轻，不可使为治民官，遂再贬司马，终身怨之。及闻甘露事，赋诗云：当君白首同归日，是我青山独往时。盖为涯作也。】
宣室终前席，浔阳暂种畬。【白公江州诗云：归茅栽芋种畬田。】
升沉常自得，消息一何佳。
自顾曾伤翼，甘同不食瓜。
但全蝼蚁命，敢斗虎狼牙。
竹箭天生直，潢污地夲洼。
敢云求富贵，且免奉奸邪。
夜黑灯烧桦，【商州无油，多烧桦烛。】
朝饥饭带砂。
尚惭纡紫绶，岂望署黄麻。
亲寿高如鹤，儿娇语似鸦。
时时倾一酌，聚口笑含呀。













春日

门冷官闲似死灰，人言今日是春来。
犹残旧赐银幡胜，且向山州当酒杯。





问四皓

四塳累累岂是仙。
避秦安汉道空全。
紫芝探处应辛苦，
何似腰金食万钱。








代答

何必骖鸾上五云，
由来吾道贵全身。
君看白日冲霄者，
多是偷桃窃药人。










和仲咸杏花三绝句

莫道商山节候迟，
晓来帘外半空枝。
明朝落尽无蜂蝶，
冷暖人情我最知。

阶前已见三分落，
枝上都无十日繁。
谁伴多情王副使，
㕥诗倾酒与招魂。

老去对花多感叹，
春来躭酒少康宁。
也知此事终无益，
免被渔人笑独醒。














知州厅杏花昨日烂漫录事院今日零落唯副使公署未开戏题二韵

知州宅畔繁如雪，
录事厅前落似梅。
副使官闲花亦冷，
至今未有一枝开。












放言诗

元白商官皆有放言诗著于编集。盖骚人之道味也。予虽才不侔于古人而谪官同矣因作诗五章，章八句。题为放言云。【首章载正集，今余四首。】

荣枯祸福转如轮，幽暗难欺有鬼神。
天上若无司报者，世问争向不平人。
夏虫莫怪冰壶色，秋隼休猜月窟身。
吾道斯文如未丧，且凭方寸托穹旻。

贤人虽学心无闷，君子湏知道自消。
德似仲尼悲凤鸟，圣如姫旦赋鸱鸮。
看松好待严霜降，试玉宜将烈火烧。
青女祝融如不党，愿分顽石与山魈。

人生唯问道何如，得丧升沉总是虚。
宁可飞鸿随四皓，未能鱼腹葬三闾。
传岩偶梦谁调鼎，彭泽高歌自荷锄。
不向世间争窟穴，蜗牛到处是吾庐。

静筭人间事偶然，穷通未必在穹玄。
关从白马欺来度，赦被青蝇暗里传。
禁树罢吟红烂漫，江蓠且咏绿秆緜。
放言诗什谁堪赠，焚赠微之与乐天。













海棠木瓜二绝句

上雒郡西百步有邮亭，亭植海棠一株，花甚繁丽。又有木瓜数十本，清明前二花竞开，如较胜负，言其艳，则木瓜差劣矣。言其华而实，则海棠宜有惭色，木不能言。戏为赠答，岂惟自适，亦取讽于有名无实者矣。



海棠赠木瓜

我向摘山占断春，
风流还似锦江滨。
群花自合知羞耻，
莫对西施更敩颦。



木瓜答海棠

莫夸颜色斗扶疏，
秾艳繁香总是虚。
看取卫风诗什里，
只因投我得琼琚。










春居杂兴

二首，元四首，二首在正集。

闲写新诗十数篇，
晓来铺向竹窗前。
无端燕子欺人睡，
故落春泥污彩笺，

一夜春雷百轾空，
山家离落起蛇虫。
无端蚯蚓争头角，
触破莓苔气似虹。













哭罗三

二首，元五首，三首在正集。

故署作郎直史馆罗君讳处约，字思纯，仆之执友，且同年生也。以淳化元年十月捐馆。自仆谪宦，摘于往往，入于梦寐。悲感之思，见之于诗。

生死虽殊道义存，
晓来襟䄂有啼䀶。
只应知我方憔悴，
时向摘山入梦魂。

同试五题为县吏，
共求三字作词臣。【仆早岁与思纯在苏州同为县令，每日私试五题，约以应制必取两制官。仆偶尘忝，而思纯赏志以终。】
西垣谪宦何湏恨，
茗比罗三是幸人。










仲咸以予编成商于唱和集以二十韵诗相赠依韵和之

诗战虽非敌，吟多偶自编。
齐强侵北鄙，许贩守东偏。【春秋，齐人侵我北鄙，又郑许，奉许叔居于东偏。盖喻许之强弱。】
犹恨多虚曰，何妨且系年。【予到郡一年，唱和始及百首。】
龙媒难趣逐，驽驾赖驱牵。
拙句传非梦，雄词纵自天。
一嘲花灼灼，再咏鴈翩翩。
白雪终无继，洪崖谩拍肩。
骖鸾元在汉，堕鼠不成仙。
硎发锋铓利，衡诚势力悬。
石因良王润，褧借锦衣鲜。
糠麧豪家笑，铏羹古味全。
虎盐宜燕享，猴棘谩雕镌。
我笔非江氏，君才比孟望。
岂劳开蒨旆，早洽步花砖。
重甚连城璧，精于万选钱。
西江闻祖德，【冯定西江送客，诗文讽咏。】
南国许名贤。【仲咸近左大。】
夜阁调琴月，秋堂煮茗烟。
淡交轻势利，孤达鄙荣迁。
媚挹怀珠水，幽听喷玉泉。
谪居叨属和，都志命迍邅。













仲咸以一秋苦雨两日忽晴以四韵见寄因次元韵兼纾客情

愁霖百日思低迷，昨夜星辰似旧时。
稼穑已伤忧客计，津梁全坏怯归期。
丹河浪减沙痕涨，锦岭霜晴月影迟。
喜霁未遑抽赋笔，劳君先惠碧云诗。













唱和暂停霖淫复作因书四韵呈仲咸兼简宋从事

山云汉汉雨霏霏，正是骚人唱和时。
谪宦惭无贾生赋，愁霖合有谢公诗。
已妨步月尘凝榭，【是岁中秋夜雨。】
恐误登高菊满篱。
旦喜宾筵得同道，不为篇什欲何为。















次韵和仲咸送池秀才西游

夏课诗成又旅游，离离秦树叶惊秋。
青霄路在何难到，白雪才高岂易酬。
几处读碑寻野迳，共谁沽酒上高楼。
商于迁客曾如此，繁滞空思十二旒。【丁未第前，客游十年矣。】












与方演寺丞觅盆池

谪宦门墙冷似村，
看山厅下露莎繁。
㴠星𣲙月无池沼，
请致泓澄数斛盆。









仲咸因春游摘山下得三怪石辇致郡斋甚有幽趣序其始末题六十韵见示依韵和之

咏尽千峰雪，吟行六里春。
布多成暇政，方称好闲身。
物得商山下，形如震泽粮。
初期谷成叟，乍遇魏榆神。
固异它山石，还同似玉珉。
绕看犹汩没，斲见渐轮菌。
草拥才抽甲，烟封几得辛。【阴阳家流谓一谷为一度得辛。】
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，抶如醉伯伦。
知吾怜磊落，【吾代仲咸言。】
移尔出荒榛。
留滞诚为久，遭逄盖有因。
胜携嶞鹊印，喜遇骇鸡玲。
齐列幽齐畔，休藏古涧滨。
未邀耽酒客，【自谓也。】
先对抱琴人。【仲咸好琴。】
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
楼待同嘉士，搜求等隽民，
择　劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮湏翦绿筠。
使君安置后，勾我往来频。
扪朴闲垂䄂，偎挨醉脱巾。
海山岂 ，华岳小嶙峋。
鹭毳莹如霰，蜗涎曳似银。
峰峦轻菡蓞，雕琢笑麒麟。
雨霁岚光滴，春睛黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，山眉妒亦嚬。
鏬开青虎眼，痕駮黑虬鳞。
怪隐深难测，神驱恐不边。
倚多凉透骨，卧近冷侵茵。
蹙缩回蛇尾，谽谺齰兽唇。
云孤堪结伴，松老合为邻。
对耻风标俗，题愁格力贫。
玉堆深媿白，【白公太湖石诗：错落复崔鬼，苍然玉一堆。如彬。沈彬诗云：黛泼千山出蜀来。人以为警策。】
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，【商州宾客，唯副使、推官仲咸三人耳。】
一盏瓮头醇。【三人常对不饮酒。】
罗刹迎潮怒，干将插土皴。
沉沉吁可怪，瑟瑟比难臻。
斗𤯵宁饶璧，争年不让椿。
闲书堪试笔，醉坐好垂纶。
何啻为三友，【白公双石诗云：石雉不能言，许我为三友。】
还应直万缗。
贪看棋错路，竞爱酒忘巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
湏容一秼上，题着旧词臣。







詶仲咸雪霁春融偶题见寄之什

琼华消散暖风来，多费阳春白雪才。
守道也知心下乐，流年争奈发边催。
君愁离别烟花好，我待量移翅羽开。
渐老分飞更堪惜，海棠凋尽始应回。
【来诗云：传语东归王副阁也湏别却海裳回。】










和安邑刘宰君见赠

数年侍从立丹墀，掌诰长惭格调卑。
左官久劳青琐梦，归山犹负白云期。
一生得丧唯凭道，千古声名合在诗。
深谢多才遗佳句，此身休退是何时。











朗上人见访复谒不遇留刺而还有诗见谢依韵和答

汤休访我我重寻，独叩松关绝好音。
满神尘埃回俗步，一𬬻香火隔禅林。
偶留刺字情非浅，忽枉诗章思更深。
犹喜谪官无吏役，往来从此伴闲吟。










次韵和朗公见赠

朗公少年曾游荆湖识虚中齐已。

朗公垂老尚吟诗，曾泛三湘看九疑。
欲问劳生心扰扰，强酬佳句思迟迟。
红尘　　　无味，碧嶂携僧自合宜。
共待中条山有雪，寺楼吟尽更同谁。













盐池十八韵并序

属焉。名人奇士，游者多矣。迁都建郡，已耒亦在千里之内。凡所临莅，率皆儒臣，竟无一辞以纪胜。概，天寔惠我，使之补亡。淳化四年孟夏月，始自　　移于解梁。会宗人太常博士【侗】。且领池事游览之际，愤然成章，章三十六句，虽不虞于前辈，岂敢诬于后生，人或　之，实自予始。

极望似江沱。漫漫起素波。
两池泉不竭。万古利还多。
埸吏输半额，畦丁奉月课。【平。】
收时车并载。种处地先磨。
碎颗珠凌乱，乾声玉切瑳。
岸平开雪苑，渠渗拆银河。
众鹄齐翔舞，群羊自寝讹。
本源皆㵼卤，异端亦咸鹾。
沬讶浮鸥鹭，津堪渍蚌螺。
煮劳轻渤澥，煎苦笑牂牁。
雨打重归水，庵盛更覆蓑。
盬风吹作片，烈日晒成【丁戈切】。
海末知难及，蕃青不的过。
惠人餐罔阙，均口赋无颇。
涿鹿城虽近，蚩尤血若何。【世，相传皆云盬池，是蚩尤血。又有　史传不载盬池水，有时一如一。】
有时红烂漫，是处白嵯峨。
润下终资国，灵长任酌蠡。
江梅湏待我，金鼎始能和。













赁宅

萍流匏系任行藏，惟指无何是我乡。
左官只抛红药案，僦居犹住玉泉坊。
白公渭北眠村舍，杜甫瀼西赁草堂。
未有吾庐莫惆怅，古来贤达尽茫茫。






题滁州怀嵩楼

唐李术公守滁州日建。

昔是优贤地，
今为省过州。
非贤亦非过，
醉卧怀嵩楼。













次韵和史馆丁学士赴阙书怀见示

清夜哀吟敌晓鸡，行藏无玷白于圭。
阳春寡和人传郢，肉味都忘子在齐。
绝俗文章终远大，循资班列暂卑栖。
看君更刷鸾皇翼，一举方知燕雀低。









次韵和丁学士途中偶作

淮海礼登接帝畿，家家耕破观荒陂。
乳牛引犊精神健，野叟携孙鬓发衰。
河市妓翻轻蒨䄂，社筵人插小红旗。
凭谁画取村田乐，尽使忧民圣主知。








出守黄州上史馆相公

出入西垣与内廷，十年四度直承明。
又为太守黄州去，依观郎官白发生。
贫有妻贤湏有禄，老无田宅可归耕。
未甘便葬江鱼腹，敢向台阶请罪名。













王黄州小畜外集卷第八



海说:

凡物有纳者，必有所出。海，吾见其纳也，未见其出也。然则，弥天地，更万世，滔滔百川，靡昼夜而东注，虽海之巨者，庸能不满溢乎？伯阳谓海为百谷，固为王矣，固善下矣。然不独有所纳，抑亦有所施也。犹圣人之道，日用而不知，故朝夕被海之泽者，曰海之功也。何以明之？海涵虚东荒，密迩旸谷，每日浴于渊，而气腾乎天，由是蒸而润者谓之露，嘘而霈者谓之雨，飞而结者谓之霜，飘而散者谓之雪。雨露之生成，雪霜之收藏，是万物朝夕被海之泽也，明矣。譬设爨于釜，盖之以盎缶，则釜未沸，而盎缶已濡矣。物之小者犹尔，况巨浸乎？故曰：不独有所纳，抑亦有所施也。或谓，方载万里，海在一隅，岂海之泽能备于天下邪？噫！海既为王矣，则以五湖为五侯，以九州为九伯，以四渎为四岳，至于池沱沼沚、陂泽浦薮，皆附庸也。故五侯得以专其惠，九伯得以供其职，各以其所属土地分野，而为雨露以生成之，为霜雪以收藏之，斯亦上尊王室而旁市民利也，诚所谓有所纳而必有所施者尔。故古之王者厚往薄来，以恩信御天下，不敢侮于鳏寡，况诸侯乎？故禹会涂山，玉帛万国未闻禹之盈而覆、满而溢也，盖所纳鲜而所施广矣。商受积粟渭桥、聚财鹿台，知所纳而不知所施，故盈而覆、满而溢，亦宜矣。是知，海不特以柔远而为尊，亦以惠物而能永，是以屯其膏者，易象有悔；竭其泽者，诗人攸讥。自秦郡天下，恩苦惠乾，食民若蚕，吞国若鲸。六雄之鬼馁而不祀，兆民之首悬而不解。汉用晁错削夺诸侯，亲亲之恩绝于上，憧憧之赋疲于下，厚敛自足，多藏取亡。吁！可惜哉。以至天道用违，人心以离，春露之不滋，夏雨之不时，秋霜之不令，冬雪之不正，怨气积而为骄阳，谤言振而为迅雷，饿肤散而为飞蝗，战骨化而为暴电。㓙荒盗馑，良由是欤。呜呼！人君者，大海也；诸候者，江湖川泽也；兆民者，百榖草木也。人君善下则诸侯归之，国君利下则兆民戴之。苟有所纳而无所出，知其积而不知其施，则诸侯叛、兆民乱矣，又焉能长久乎？如是，则为天下者无于人鉴，当于海鉴。









拾简牍遗事

秋，郑饥，郑伯使子产如宋乞籴，宋亦辞以饥。子产还舍于葛，【葛，郑地。】遇田父之私者，召而与之语，曰：“父老矣，㓙荒水旱悉尝之，今兹国饥，君使不佞如宋乞籴，宋复以饥辞我。【句。】以今计稔，阙逾月之食，国将若之何？”对曰：“吾农夫也，皆尝计于家，未尝计于国。”子产曰：“愿闻家之说。”对曰：“岁在陬觜，郑巳饥矣。葛有公孙氏，吾之婚姻也，井田车赋非不侔也，婴耋丁壮非不等也，播植储蓄非不同也。然公孙氏之子泰于惰者也，食非甘弗食也，衣非鲜弗衣也。虽有终岁之蓄，不数月而廪已虚矣。由是有老而挤于沟壑者，壮而为人佣赁者，幼而毙于饿殍者。吾是岁之不足也，命僮隶之可去者去之，庆吊之可绝者绝之，犬鸡羊豕可市者市之，丁壮之劳者精其食【音寺】以充之，婴耋之优者半其菽以供之，故卒岁而家无菜色焉。是吾之计于家也，国则吾不知。噫！吾又闻，宋、郑耦国也，今宋饥，郑亦饥矣，唯俭者能存之。合以吾之公孙氏为戒乎？”子产归以告句。郑伯遂命贬肴膳、节车服，宫掖之冗食者出之，官吏之不急者废之，减廐马之粟，去坊集之胾，削聘会之仪，寝宴享之礼。是岁也，郑国饥而不困。传言农鄙之言不可弃也。









谕交趾文

皇上之嗣位之五祀，国家将取交趾岁贡。贱臣王某谨顿首上言，请为文以喻之。

曰：夫中夏之于蛮貊，犹人身之有四肢也。运动伸缩，随诸人心，故曰心为帝王之谓矣。苟一手一足间血脉有滞，筋骸不宁，则必药饵以攻之。攻之未和，则必针砭以达之。非不知药饵否口而针砭破肤也，盖所损寡而所益多矣。君天下者，其犹是欤？我

太祖皇帝受禅于周，启国在宋，声明文物，一变及古。居帝王之位，视蛮貊之病。故一之二岁药庸蜀、饵湘潭，三之四岁针广越、砭吴楚。筋骸血脉，涣然小康。非王者神机睿略，畴能至于此乎？洎　我后嗣守丕基，躬览庶政，以为井汾者，心腹之病也。苟心腹未治，四肢庸能治乎？于是炼仁义之药饵，修道德之针砭，大瘳于并，一进而愈，九州四海，既康且宁。顾尔交州，远在天末，实五服之外，亦四肢之余。譬之于身，犹一指尔。虽一指有患，圣人得无念乎？是用开尔昏庸，被我声教，尔其从乎？沈在有周，白雉来献；降及炎汉，铜柱高标。至于皇唐，常曰内地。唐末多难，未遑区平。今兹圣朝，盂覆万国，太平之业，亦既成矣。封禅之礼，将以修矣。俟尔至止，康乎帝躬。尔无向隅，为我小恙，俾我为绝蹯断节之计，用屠尔国，悔其焉追？矧夫！尔水生珠，我沉于泉。尔岩孕金，我捐于山。非利尔之宝也；尔民头飞，我有车马。尔民鼻饮，我有酒食。用革尔之俗也；尔民断发，我有衣冠。尔民鸟语，我有诗书。将教尔之礼也。煌煌炎洲，烟蒸雾煮。我飞尧云，洒尔甘雨。汤汤瘴海，云烧日镕。我张舜琴。扇为薰风。尔天星辰，人谓不识。我回紫微，使之拱极。尔地魑魅，人惧其怪。我铸大鼎，使之不害。出尔岛夷，观明堂辟雍乎？脱尔卉服，视华衮山龙乎？尔其来乎？无远厥辜。方将整其军徒，戒其钲鼓。向化我其赦，逆命我其伐。惟向背吉，㓙在尔审。










吊税人场文并序

峡口镇多暴虎，路人过而罹害者，十有一二焉。行役者目其地曰税人场，言虎之搏人犹官之税人。因为文以吊之。其辞曰：

虎之生兮，亦禀亭毒。文彩蔚以锦烂，睛眸赫其电烛。瓜利锋起，牙张雪矗。岩乎尔游，溪乎尔育。匪隐雾以泽毛，惟咥人而嗜肉。豺伴䝙邻，林潜草伏。啸生习习之风，视转耽耽之目。始有霜径晨征，阴村暮宿。尔必搏以疗饥，啖而充腹。骨委沟壑，血膏林麓。恨魄长往，悲魂不复。旅人无东海之勇，嫠妇起太山之哭。至使贾说商谈，飞川走陆。职彼兽之攸暴，示斯场之所酷。骑者为之鞭蹄，车者为之膏轴。铍者谓之发刃，弧者谓之挟镞。来之者有备，过之者在速。鲜不魄骇魂惊而神翻思复者哉。于戏！虎之搏人也，止于充肠；官之税人也几于败俗。则有泉涌鹿台之钱，山积巨桥之粟。周幽厉之不恤，汉桓灵之肆欲。是皆收太半以充国，用三夷而祸族。牙以五刑，瓜以三木。抟之以吏，咥之在狱。马不得而驰其蹄，车不得而走其毂。铍在匣以谁引，矢在弦而莫属。斯场也，大于六合；斯虎也，害于比屋。虽有黄公之力，莫得而戮；虽有卞庄之戟，岂得而逐。必在乎立道德而为戟为刃，张仁慈而为阱为机。俾尔兽之驯扰，见我场之坦夷。乃芟凶薙恶，除浇涤漓。帝道以之荡荡，人心以之熙熙。自然来驺虞之仁兽，返淳风兮庶几。












续戒火文

成公绥有戒火文，似未尽其义，因𢋫其辞以矫之。天垂象兮，火曜斯备，惟圣人兮，则之而钻燧。俾回禄之所掌，设离宫之正位。祝融尸以行令，炎帝命而为纪。就乎燥，苦乎味。司爟布政以救疾，燧人化食而兴利。既炎岗而灭，亦燎原而炽。蹈之者死，望之者畏。虽济世以彰德，亦兴灾而作沴。始有问马于鲁廐，照燕于昊宫。社鸟鸣以啁唧，池鱼涸而噞喁。秦陵则三月不息，晋库乃一夕而空。焦光卧室以烟勃，麋竺还家而焰烘。鲜不物逐炤落，家随烬红。孰展禳除之力，孰施扑灭之功。于是陈畚梮以在外，设绠缶以居中。或命酒以三潠，或用马于四鄘。积水器以为御，表火道以遐通。涂屈之戒斯设，曲突之言是从。正【平。】徒愓愓以展力，火正兢兢而责躬。济惟濡幕以相待，去稿徙萏而告衷。我有斯命，人谁不供？斯亦失其夲而得其终也。殊不知室如毁者焚于民，兵不戢者焚于身。斯火也，防之在德，救之在仁。省征赋之烟熖，去侵伐之萏薪。礼乐兴而缏缶斯具，刑政明而畚梮是陈。如此则除害于六合，防灾于四邻。又乌有煨烬万国，而烟煤兆人者哉。然后剑无电以飞晋，书不灰而灭秦。救绵山之直士，充荥阳之烈臣。鄙象燧以休设，恶雉头而必焚。俾夫烽静六海，烟清四垠。则为国为家者，无忽于斯文。





双鹦志

鹦之为鸟，惠而能言也，人悉之矣。故豪门右宗持金市之，以为耳目之玩。罗者　于其利也，必生致之，以求善价。或衣衿鲜翠，喉苦呜爽者，往往邀千金之直。癸未岁，予策名辇下，与同年觞于旗亭。有置鹦而鬻者，因评其直将市之。俄有丐妪曳杖而来者，熟视鹦而泣，悲不自止。余因诘之，则曰：妪少贱，为某使之女奴，惟饮食是掌。侯家尝豢二鹦，以金笼锢之，置庭之左右庑下，至于饮啄，妪实主焉。其一善言，侯颇爱之；其一终岁不能出一言，侯则曰：“鹦之爱养于人，以其能言尔。不能言者，是尸吾泉粒也，不如释之。”因释其不能言者。由是，善言者爱愈厚。时妪幼，在侯家以贱附责。温于身而不知衣之出，饮于腹而不知食之自。饭之余者，虽椒桂之味必覆于地；馔之善者虽膏梁之美，或投于秽。而妾盖婢隐，侯莫得而知矣。无何，鹦窃窥之，俟侯至，辄以实告，而侯则笞妪。妪忿其谗于已也，因夜盗启笼，拉其颈而毙，告以暴卒。侯命瘗之。洎侯得罪窜逐，妪以贱不见杀，放从于良。将求其匹，人则弃其老也；将复于奴，人则忌其㓙也。流离民间，以乞丐自给。今之睹市鹦者，思畴昔之事，妪是以泣。余因叹曰：言虽俚，事虽鄙，可为君子之戒也。且夫鹦之不言，非全身远害乎？鹦之能言。非讦以为直之谓乎？妪之毙鹦，非恶直丑正之谓乎？且念古之小人居大用者，尸庙堂之位，素钟鼎之食。人之言者，岂特害其身，亦得赤其族，又何啻妪之毙鹦也。是以志之。










诅掠剩神文并序

予邻有右族，藏镪巨万。每月哉生明之二日，且必觞醪豆胾以祭于庭，具纸蚨绘骏以焚之，烟气坌勃，翳于手舍。询其所祀，则曰：“阴君命神掠民之羡财，籍数于冥府，备人之没，将得用矣。”吁！予尝稽祀典，无是说，此仅出巫觋之言尔，神乘是邪！遂为文云：

气之结也，清其臣，浊其民。气之散也，愚尔鬼，贤尔神。生则上辅君而下活人，没则咎乎淫而祉乎仁。苟反是者，不臣之臣，不神之神，夫何可云？民不足，神弗能福。民有余，神奚掠诸。彼羡者豪，珠仓璧敖，贷十偿百，刳脂剔膏。渴反弗饮，【去。】池然渌醪。饥亲弗食，【音似。】岳然芳肴。红葩碧卉，宅尝不毛。罗云　雪，手尝不缲。非豪之羡，乃民之羡。神果掠之　为神劳。彼羡者贵，附权挟位。饮冻夺寒，装妖覆女。刮饥偷饥，餍仆饫隶。朱丹塈门，且壮且丽。蒭粟盈廐，孰种孰艺。非贵之羡，亦民之羡。神苟掠之，祗取神媿。贤者其辱，不足如足。宅环其堵，门横其木。居有藜床，出无绣毂。衣乎败绨，膳乎脱粟。耕而后食，不惭乎丰年之榖；学而后仕，不媿乎有道之禄。唯榖唯禄，是必享祖宗而养亲族，乌敢私蓄？神何掠哉！神何掠哉！神岂肆虐，贵有所与，神岂受赂。若然则逸者处逸，苦者罹苦，孰曰天之道有余损而不足补哉？夫其不知豪之羡、贵之羡，皆民之羡也，神奚忍取？神虽戾天，又不念天之民、神之主，苟害其主，神将安处！神何掠哉！神何掠哉！







单州成武县行宫上梁文

太平兴国九年

窃以七十二家，管仲记升平之迹；千八百处，桓谭述纪录之文。盖以三者易姓之初，必受命而改制；天下太平之后，乃加厚而增高。焕乎皇主之大猷，倬彼古今之荗典。粤自唐风不竞，巢寇暴兴。伏莽之徒，尽闻鸡而夜舞；揭竿之士，思逐鹿以横行。皇纲于是丝棼，黔首以之瓜割。求小康之不暇，废大礼以诚宜。　我国家运应千龄，化敷九有。天人克正，虚危朗而宗庙安；地宝方登，河洛清而图书出。垂衣裳于尧殿，走玉帛于涂山。一戎而倒载干戈，万国而混同文轨。制礼作乐，亦既表于成功；降禅登封，尚未行于旧典。望介丘而黯色，见率土之翘心。遂使百辟具僚，八荒夷长。杂沓缁黄之众，龙钟耆父之人。共倾葵藿之心，来和凤凰之阙。露封章而三进，对旒冕以迁延。同歌时迈之诗，请展告成之礼。皇上俯从人欲，上答天休。鸣鸾特议于省方，御路聿修于行阙。莫不务崇俭德，屡降诏条。圬墁剞劂之人，来从公府；欀桷栋梁之用，出自神州。见万乘之为心，无一人之劳力。单州成武县者，城惟古戴，地即梁丘。左倚宓堂，子贱弹琴之日；右邻曹国，文公观胁之邦。牧鴈之沼漾于前，俘玉之丘亘其后。泽通鲁甸，入哀公西狩之郊；乡号汉泉，武帝东封之井。地征人事，可得略诸。监修殿直孙公，贵连七里，家门可　于金张；内品梁公，位列黄门，势望齐于冀石。知县邢州观察，推官崔公。初筵曳履，依王俭之红莲；百里字人，忆陶潜之黄菊。咸能戮力，遂致僝功。择嘉辰而先驾虹梁，迎圣日而得开象阙。莫之敢指，无得而逾。爰陈善祷之文，用壮非常之事。儿郎伟，

抛梁东，东去金根御六龙。祥云未出参天岳，喜气先生见日峰。
抛梁西，西来凤盖拂云霓。祈福不劳藏玉牒，礼天湏至用金泥。
抛梁南，瘴海朱方化巳覃。愿献江茅藉鄗黍。竞夸西鲧与东鹌。
抛梁北，榆塞黑山兵久息。助祭欢呼郡邸中，荷毡舞拚圆丘侧。
抛梁上，瑞彩祥烟拥天仗。丹凤黄麟随辇行。万岁三声满山响。
抛梁下，微雨轻风导仙驾。岩前奇兽纵游嬉，山畔神光生昼夜。

伏愿抛梁之后，我皇功格上帝，恩流溥天。邦家兮如松竹之荗，子孙兮如瓜瓞之绵。赫赫兮登三而迈五，巍巍兮君圣而臣贤。同北辰兮居大，等南山兮不骞。庶齐休于天地，垂万祀兮干年。王黄州小畜外集卷第八。










王黄州小畜外集卷第九

论议传附
明夷九三爻象论
省试三杰佐汉孰优论
省试四科取士何先论
五福先后论
汉武帝用宦者典尚书议
乌先生传
瘖髡传
休粮道士传








明夷九三爻象论

经曰：“九三，明夷于南狩，得其大首，不可疾贞。”【处下体之上，居文明之极，土为至晦，入地之物也。故夷其明以获南，将得大首也。南狩者，发其明也。既诛其主，将正其民，民之迷也，其日固以久矣。化宜以渐，不可遽正，故曰：“不可疾贞。”】象曰：“南狩之志，乃大得也。”【去暗主也。】疏云：“南方文明之所。”狩者，征伐之髅。大首谓暗君。明夷于南狩，得其大首者，初藏明而往，托狩而行，至南而发其明也。三应于上六，是明夷之臣，发明以征暗君，得其大首也，故曰：“明夷于南狩，得其大首也。”不可疾贞者，既诛其主，将正其民，民迷日久，不可卒正，宜化之以渐，故曰不可疾贞。象曰：“南狩之志，乃大得”者，志欲除暗，乃得大首，是其志大得也。论曰：“夫明夷者，文王之卦也，非武王之象也。”获纣首者，武王之事也，非文王之时也。故圣人观九三之象，言文王以文明之盛，当商纣至简之世，若南狩而发其明，可得大首。然以臣伐君，义不可速，在乎贞正，俟彼贯盈，故曰：“明夷于南狩，获其大首，不可疾贞也。”是以文王三分天下有其二，犹率诸侯以事纣，此其义也。象曰：“南狩之志，乃大得也。”言以九三之象观之，君遂发其明，可以大得其志，以其义不可速，故晦其明也。若南狩废其明，又获大首，则天下文明矣，安得谓之明夷乎？而王辅嗣以为既诛其主，将正其民，民之迷也，其日固己久矣。化宜以渐，不可迷正，何其误也？案泰誓曰：“惟十有一年，武王伐纣。”孔安国注云：“周自虞、芮质厥成，诸侯并附，以为受命之年。至九年而文王卒，武王三年毕服，观兵盟津，以卜诸侯伐纣之心。诸侯佥同，乃退，示以弱。”文王未尝伐纣，安得言既诛其主邪？武王父之志，观兵而退，此不可疾贞之义明矣。又案武成云：“一戎衣而天下大定，乃反摘政，政由旧”。又传称迁商顽民于雒邑，何其化之速也？安可谓民迷既久，化宜以渐哉！或曰：“九三良辞，但云南狩之志，乃大得也。不解不可疾贞，何也？”对曰：“文王以文明之德，晦明事纣，不可疾贞之义，于文易晓，故象辞不繁述也。”然辅嗣注易，极乎天人之际，诸家莫之及也。唯于此爻似有未尽。孔颖达犹尊辅嗣，从而疏之。殊不知明夷之卦，用晦之世也。故彖曰：“明入地中。”明夷内文明而外柔顺，以蒙大难，文王以之利艰贞，晦其明也。比岂诛其主而正其民欤？且言以臣伐君，虽有文王之明，遇商纣之暗，犹不可速，况其下者哉。故曰：“不可疾贞者，亦圣人之微旨，其可背乎？”









省试三杰佐汉孰优论

太平兴国五年

夫百姓不能自治，命圣人以治之；圣人不能独治，生贤臣以佐之。粤自有天地，建国家，历代已来，固非贤而不又也。在昔嬴氏之有天下也，蚕食六国，虎噬兆民，君政猛于豺狼，人命轻于草芥。役五岭之戍，起阿房之宫，坑儒学之徒，惑神仙之事，筑城北塞，鞭石东溟，苍生嗷嗷，上诉求主。天命高祖革秦之暴，纂尧之绪，斩蛇于大泽，遂鹿于中原，云飞丰沛之间，雷动崤函之地。将欲洗万人之涂炭，救六合之分崩，乃生三杰以佐焉。则有应炎汉之运，储昴宿之精，举不失贤，动无遗策。供转输于千里，约法令于三章。收图籍之书，令府库之利，使诸侯同反掌，定万国如走丸，此酂侯为一也。则有   韩国之裔，授黄公之书，解纷陈八难之諆，运筹决千里之胜。掉三寸舌，蔚为帝者之师。封万户侯，自是布衣之极。此留侯为二也。次乃勇冠三军，功深百战，下强齐如拾芥，虏叛魏如摧枯。七十阵征伐之劳，光乎史策；四百年兴隆之祚，垂之古今。此淮阴为三也。故高祖尝曰：“此皆人之杰也，吾能用之。”奋布衣而取天下，未为艰哉！然则汉犹鼎也，三杰为足以负之；汉犹天也，三杰为辰以烛之。鼎去一足，则有欹倾之虞；天阙一辰，则尖经躔之度；汉亏一杰，则无霸王之业。岂非天之道，启圣哲，救黎元，灭乱秦，殄强楚，而兴大汉哉！不然，何龙虎风云会合之若是邪？噫，辅弼则同，优劣斯异，故谓韩信之功如猎犬，虽云有获，盖指踪在乎人矣。如是则萧张人之功也，韩信太之功也。优劣之义，不其明乎？其或得名遂之道，其在子房乎？故箫公受絷，韩信受戮，虽成功于前，终贻戚于后。未若定储君之计，从赤松而游，远害全身，垂名于万世者，不为优哉！








省试四科取士何先论

太平兴国八年

昔仲尼以周道下衰，儒风不竞，痛九畴之攸𭣧，疾四维之不张，位屈陪臣，制作之功昌著。地无尺土，帝皇之业何施？祖述尧舜之心，宪章文武之道，历聘者七十国，授教者三千徒，于是设以四科，垂之万世，以为立身者莫若德，故德行以首之，则颜闵、冉仲其人也。表德者莫若言，故言语次之，则宰我、子贡其人也。化民者莫若政，故政事又次之，则冉有、季路其人也。经纬者莫若文，故文学又次之，则子游、子夏其人也。用能作万古法，为百王师，使后之君天下者，凡欲取士，必先考德。是以古者立乡里之选，采廉让之名，登于三庭，贡之天府者，斯之谓也。设若以言语取士，则不过善应对，专议论，及其失也，则捷给纵横辩说之流进矣。以政事取士，则不过守循良，明法度，及其失也，则苛刻聚敛刀笔之徒用矣。以文学取士，则不过通古今，明纪述，及其失也，则浮华巧艳。謟谀之辞作矣。是知修其德，立其行者，则言语、政事、文学可以兼而有也。何以明之？且先师曰：“吾与回言终日，其心如愚。盖夫人不言，言必有中，则回之言语可知也。又曰：“不迁怒，不贰过，其殆庶几乎。”则使回从政又可知也。又曰：“闻一以知十，好学不倦，拳拳服膺。”则回之文学亦可知也。由此观之，德行之于人，犹车之有轮，舟之有接，不可斯湏而离也。是以善取士者，必能使师表一人，富寿百姓，其为言也垂于后，其为政也利于时，其为文也归于理，不离坚合异以侈其言，不乱常变古以施其政，不寻章摘句或骋其文，赫乎功名与天地共尽，则德行之效，不亦章章乎。方今酌古典，行帝道，执取士之柄，致得人之昌，文物声明，与古争辔，在乎厚德行而薄言语，卑政事而贱文辞，非经邦论道、献可替否者，其言不取，则言语得其士矣。非化人利俗、致君寿民者，其政不用，则政事得其士矣。非经天纬地、通古达变者，其文不贵，则文学得其士矣。然后四科之名总而归乎德，使天下三尺童子知吾君好德之心，则取士之道其在兹乎。







五福先后论

箕子陈五福以富寿为先，好德在康宁之下，将以教人而垂世，盍以德为首乎？且称洪范者，世之模范也，传为格言，贻我后代，得诞其说乎？夫贫富夭寿，人之定数，天之常道，尽人不能易之，唯德可以好而修矣。设以德冠五福之先，独虑后之人不务德而贪乎寿富矣，况列之于下邪？秦皇汉武惑神仙之事，慕龟鹤之年，架横海之梁，筑望仙之观，服食炼气，弃国亡民，以求于寿也，虽得其寿，可为福邪？摘辛、夏桀，积巨桥之粟，聚鹿台之财，行厚敛之风，取多藏之祸，杜绝道德，蕴蓄货财，以求于富也。虽得其富，又可为富邪？原宪、黔娄心抱圣人之道而身病矣，肯以康宁为福哉。龙逄、比干力谏乱主之朝而身死矣，又肯以考终为福哉。且夫国有德则昌，失则亡；人有德则立，失则丧。为国者，为人者，可不务乎。是知老而不死为贼，淫人之富为殃。闻道而不学，谓之大病，见危而不死，谓之偷生。此四者又何福之云乎？伯阳曰：“富贵于我如浮云。”季氏富于周公，彭祖寿于颜回，亦不足取也。由此而言，德为先矣。苟先乎德，则使人举目动趾，蔑不资乎，好德而寿富康宁考终，列之于后可矣。









汉武帝用宦者典尚书议

武帝以游宴后庭，公卿不得入，改用宦者典尚书之官，起于秦代，汉因置之，自高祖已来，并用士人矣。所以出纳诏命，通掌图书，拟玄象则谓之文昌，考上古则谓之司会，专席而坐，华省以居，服进贤之冠，纳言之帻，拜则为之册命，薨则为之发哀。居三独座之尊，当二千石之贵，苟非明故事识旧典者，得非尸禄而旷位乎？武帝以游宴之乐，任阉竖之徒，于是乎失正名矣。书曰：任官惟贤材，左右惟其人。传曰：“器与名不可以假人。”且官得其人，民受其赐；非其人，民罹其苦，为国者可不慎乎！况夫国之有尚书，犹天之有北斗，李固谓之喉舌，韦彪比以枢机，可以不慎，迁其人乎？且官者四星，在帝座之侧，圣人法天而置之尔，所以于宫掖之间，备阍守之用，持觞进膳而已。今使之总领五曹，挈提百揆专台阁之任，同蒙宰之司，不亦难矣哉！亦犹授豹舄于跣夷。遗龙章于祼禳也。历观往古，有国之君亲比于宦人者，鲜不乱于邦家矣。呜呼！黑貂绛服天阁礼闱。汉之重秩也。为宦者有之，可痛惜尔。遂使奸幸求进，摩肩于朝廷；忠直偷安，遁迹于林薮。夫如是，则百工三事，能无乱辙者乎？且恐后之有国者，迹为故事，因议以明之。











乌先生传

先生名光，字耀卿，蜀蚕丛之裔也，徙家于亳。丛之子坚而有勇，神农特参理机务，著经纬之略，故子孙绪于后世，纷散天下不一。其族有朱、紫、丹、青、缁、黄儒素者，竞出于世。故墨翟子见而悲之曰：“丛夲纯素，何子孙染易之若是邪？”惟先生立性疏闲，抱黄白之事，与漆园吏有胶固之分，由是名光始隐于阴山洞，不接时事。会人皇氏患衣冠礼容未中于度，诏贤者议之。先生与内戚滕虚中褚浩然、叶静光同日召见。上深嘉叹，命首冠焉。释褐拜乌台御史，因赐乌氏。且命将作大匠治先生之德，故尉迟坚、鲜卑略等寔左右之。由是角立于时。每朝会燕享、亲宾聘接，未始不以先生为首。或风雨暴至，则赐碧油牟盖以出。夜则处上寝室中，伸足自若。上命以衣覆之，其爱重如此。上尝谓人曰：“先生有高尚之德，天下黔首孰不愿顶戴之。”易所谓首出庶物者，先生有之矣。微先生，吾其被发左衽矣。先生为性至孝，每闻人有丧，则手足垂堕，若不自支。诗曰：“凡民有丧，匍匐救之者，先生之谓乎。”先生事上既久，老将求退，累上疏乞骸骨，且恐妨后来贤路。上未之许，寻以直烈见疏，遂然其请。先生乃退居壁州，挂冠深隐，虚心自乐，遂终焉。世谓先生以尸解矣。先生无子，以族弟慕容生为嗣。赞曰：“先生始而隐者，求其志也；中而仕者，行其道也；终而退者，远其害也。”伯阳曰：“功成名遂身退，天之道也。先生有矣夫。”











瘖髡传

瘖髡者，不知何许人也。但见手盂顶笠，丐食于九衢中，而复晦其言，故法号俗氏，皆莫得而闻也。夫天府之大，兰若累百，髡之丐者有馨，炉鸣螺掌牌肩像以动众者，有墄阶瓴庑丹榱朱桶以为题者，有饭僧供佛金容碧貌以为目者，芒张丝棼，千万其说，率欲蠹人而利已也。是髡独默焉无辞，止求一钱之惠，一饭之费，不言利福，吁可异哉。或谓是髡不语，而持行者随而礼之。或谓果瘖而真病者悯而施之。或谓善言，而为诈者从而谤之。髡且不易，世未知其持行邪，果瘖邪，为诈邪？太原生曰：“瘖之时义大矣哉。”且髡果持行，乃髡中之，矫世者礼之宜矣。果病瘖，亦髡中之，无告者哀之又宜矣。果为诈，一钱一食之费，无大过矣。与夫崇冠高车，扬扬君门，睹国非政失，则诈瘖而不语者，得不为斯髡之罪人乎？















休粮道士传

人有服古之儒服者，众目之曰道士，其人又从而称之，复能不食累月，一裘穿结数十年矣。隆冬之日无寒色，鼻气如虹，面光如童，虽披裘拥炉而酣酒者，神色未如也。姓氏乡里，人莫得而知焉。或师之以求却粒之术，则曰：“非子之所宜学也，非吾之所乐也。盖不得已焉。衣食为民，天何可休也，但有用于时，则可食矣。是以君子运其智，有功德及于人也，然后食之。小人运其力，有利益及于世也，然后食之。吾既不仕，则无功德矣。又不为农工摘贾，则无利益矣。苟窃其食，则人之蠹矣，吾是以弗食。故曰：“非吾之所乐也，盖不得已焉。”今子士大夫也，有圣贤之道，布在方册，可学之以求仕乎？苟遭时得君，则天下之人受子之赐也，虽千钟万钱不为媿尔。没世之后，又血食焉，何粒之却邪？若反是道而求仕，苟利乎？亲族妻子，亦人之大蠹也，不如舍名位而独善其身，则吾之术可授也。子其择之，或闻之曰：“隐者也。故作传以示于后。”










王黄州小畜外集卷第十

箴赞颂
端拱箴
平阳公主断
刻石为丘行恭赞
杜伏威传赞
李白写真赞
潘阆咏潮图赞
柳赞善写真赞
北狄来朝颂
续酒德颂








端拱箴

天生蒸民，树之司牧。开物成务，膺图授簏。为君实难，惟辟作福。在以欲而从人，不以人而从欲。位既尊大，时惟开泰。渐忘焦劳，或生懈怠。乃有谏诤，乃陈箴诫。箴诫惟艰，斥君之过；谏诤惟艰，救君之祸。君或好谏，臣亦何患？臣或尽忠，君何不从？君臣之义，今古攸同。普天之下，人谁不宾？如父如母，为妾为臣，虐之则雠，抚之则亲。是以王者可畏非民。率土之滨，物何不足。乃犀乃贝，惟珠惟玉，寒不被体，馁不充腹。是以圣人所宝惟榖。无侈乘舆。无奢宫宇。当念贫民。室无环堵。无崇台榭。无广陂池。当念流民。地无立锥。御服煌煌。有采有章。一裘之费。百家衣裳。御膳郁郁。有梁有肉。一食之用。千人口腹。勿谓礼财。经费不节。湏知府库。聚民膏血。勿谓强兵征伐不忠，须知干戈害民稼穑。赏罚者，国之大柄；喜怒者，人之常情。赏虽由已，勿因喜而行；罚虽在我，勿因怒而刑。喜赏惑滥，亏损天鉴；怒刑不正，枉屈人命。大臣元老，经邦论道，裨补聪明，于何不照？乐成尹寿，所以为其师友。小臣阉官，执巾天舆，干识政事，于何不乱？竖刁、易牙，所以败其邦家。孰为君子，先人后已。信而用之，斯为至理。孰为小人，害物谋身。察而斥之，斯为至仁。无好人辩，或有虚诞，喋喋之言，侈而多讪。无恶人讷，或有淳质，期期之口，直而不屈。浮图之教，乃戎乃蕃。汉明之际，始入中原。行之既久，存而勿论。匈奴之种，无义无仁。秦皇之后，常苦边尘。御之以道，疏而勿亲。计口授田，兼并何有？是谓仁政，及于黔首。约人署吏，侵涣则少。是谓能官，惠于无告。父天母地，日兄月姊。乃郊乃禋，劝其孝悌。左辅右弼，前疑后丞。一举一动，戒其骄矜。罔或明察，政体用伤。罔或施紊，国经不张。行乎大中之道，渐乎无何之乡。游神乎简易之域，息虑乎清净之埸。斯则妙有，垂之无疆。谁谓古道，辈而不还。君或行之，是亦非艰。谁谓淳风，去而不返。君或　之是，亦何远慎。始则多克，终盖鲜。朽索当手，覆车在眼。庸庸祗祗，兢兢战战。小臣司箴，敢告旒冕。












平阳公主赞并序

礼：男子之生，悬桑弧蓬矢，以射天地四方，谓其有四方之志尔。诗则云：乃生女子，载弄之瓦。夫如是，则男女之职区以别矣。然周之十乱，有妇人焉。余观文母之下，修苹藻之礼，组𬘓之事者，世则有。　及其立命，世之勋与武臣之列者，未之见也。稽诸史传，平阳公主之谓乎？高祖方举义旗，平阳实为内应，募集武臣，分散家财。英雄于是悦随寇盗，以之胥会。复能申明法　禁，止侵渔，人心大归，兵势大振，卒见削平，多垒，底定京师，策勋特赏于军功，封邑固殊于地主。以至生参佐命，死列功臣，酬矢石之劳，如鼓吹之乐。礼官考谥，太常具仪。比夫乘金根之车，赐绿绶之服者，一何贵邪！爰阅旧史，英风凛然，叙而费之，以旌懿范。赞曰：于铄高祖，笃生贵主，内持柔顺，外奋英武。隋室之乱，人罹其苦。太原之兵，以义而举。公起于外，主应乎内。僮隶悦随，寇盗胥会。我有财业，分济贫乏。禁止侵掠，正吾兵法。我有脂泽，弃而不饰。躬亲金鼓，张吾兵力。天下克定，功参佐命。生有名位，葬加鼓吹。人曰有光，我亦无愧。女子之事，曰工曰容。我以战代，人胡我同？妇人之贵，从夫从子。我以翊载，人胡我比？运应千年，功参十乱。贤妃何颂？列女何传？式昭英风，叙而为赞。











刻石为丘行恭赞并序

圣人创经纶之业，起草昧之时，云雷方兴，屯难必作，乃有忠果武勇之士以救之。远征诸汉，则舞阳出鸿门之厄，脱高祖缀旒之危；近征诸唐，则行恭援北印之律，免太宗累卵之祸。忠勇同贯，一何伟欤！于时世充向隅，为深沟高垒之计；文皇入敌，立擢锋陷阵之功。无何，诸骑限于长堤，御马中于流矢，行恭乃下马拔箭，徒行格人，力卫乘舆，直出行阵，大呼雷吼，长刃雪飞，观者为之骨寒，向者为之草靡。奋匹夫之命，轻若鸿毛；救万乘之尊，急于虎口。论功受赏，我无媿焉。贞观中，思念功臣，追琢贞石，具人马之扙，立陵阙之前，以劝后人，垂之不朽。岂比夫金镕范蠡，事主见讥于鲜终，宝装德林，思贤徒留其虚语者哉。再杨英概赓以赞云：

赫赫丘公，有勇有忠。勇则排难，忠惟匪躬。洛阳之壁，既高既崇。狂贼未下，肆暴凭凶。北印之阵，载罗载笼。圣人轻进，陷阵摧锋。飞矢中马，从云失龙。致命何人，壮哉行恭。大呼如雷，徒行若风。扬刃却敌，拔箭成功。孰为昆山，柱天不倾。执为长戈，捧日在中。策勋劝能，受赏增封。患难之际，我无苟免。理平之世，我惟令终。青史之上，人谁我同。能执干戈，以卫社稷。思之不见，刻以贞石。确乎英姿，贞尔神色。由之有勇，傲之多力。不得其死，实有惭德。石也虽坚，有陷有泐。赞以旌之，垂于无极。













杜伏威传赞并序

日之于天也，犹君之于月也。及其夜，则群星炽焉。大明生东，群象无敢出，出则为　天且谴之，而陨之为石矣。民之戴君也，其由是欤。故书云：庶民惟星。尔君之明也，则耕田凿井，鼓腹于亩陇间。资山泽之利。输黍稷之税。熙熙焉不知帝力。君之昏也。则揭竿脱耒。攘臂于草莽中。聚豺狼之徒。僭王公之号。恟恟焉窃弄神器然而识上玄之命。垂没世之名者。盖鲜矣哉。在昔隋运将终。皇纲自紊。万乘恣江都之幸。六师困辽海之征。唐公义旗，奄宅京邑，李密僭号，窃据洛仓。由是世充、建德、黑闼、武周之辈，狐唱枭和，猬芒而来，肉视苍生，幅裂赤县，改元僭位者，不下数十人。其余称公侯者，盖不可胜计。其间蕴兴亡之先见，知历数之所归，委身事君，以取富贵，善终垂裕，赫乎功名者，杜公一人而已。始其并海潮之兵，止劳缓颊，枭破阵之首，易于返掌；陷宋颢于大泽，辱陈棱为老妪，尽有江东之地，半倾天下之势，一何壮哉！复能上表于越王，尊帝室也；听命于太宗，识天时也；破汪华于宣歙，献子通于京师，盖其义也。然后舍百万之师，扶九五之位，预宗政之属籍，居师保之重地，俯仰北面，尽臣子之心，盖其贤也。且其委雄诞之兵权，知人之谓也；拒化及于封爵，耻恶之谓也。虽见累于公祏，岂不密也哉？故天用文皇以雪之，俾夫辅翊之功与唐共尽，不其伟欤！吁！自李密而下，乱者殆乎百人，皆暴用强兵，力抗天道，卒至断首领膏椹锧，千古之后，谓之狂贼，回望我公，何其辽哉。唐史传公之名，在萧銧之下，褒贬之义，恐为未然，因赞以旌之，其辞曰：

噫嘻有隋，其政下衰，中原乱离，乃有唐德，乱者不息，是曰狂贼。杜公知变，独有先见。委身北面，初据江东。为英为雄，如虎啸风，终归帝里。为臣为子，如鱼得水。唯皇赏酬，贵居王侯，与唐同休，余寻信史，善恶同贯，是以复赞。






李太白真赞并序

予尝读谪仙传，具得其事。始而隐，以俟命也。中而仕以求用也，终而退，以全身也。又尝读商仙文，微达其旨，颂而讽，以救时也；僻而奥，以矫俗也；清而丽，以见才也。而未识谪仙之容，可太息矣。恨不得生于天宝间，与谪仙挈书秉毫，私愿毕矣。有时沐肌濯发，斋心整衣，屏妻孥，清枕簟，馨𬬻以祝，拂榻而寐，意者求告梦而觇仙姿也虔？洁逾月。祷之弗征。噫凡目无分而觇之邪。仙客无灵而察之邪。人欲方切。夭从忽来。丁丑中澣倅高平赵公。即故相之子也。既莅厥职。因而造焉。公暇之间。语及皇唐文士。予以谪仙为首称。云得其真。出以相示。予乃弹冠拭目。拜而窥之。宿素志心，于是并。遂观乎谪仙之形，态秀姿清。融融春露，晓濯金茎。谪仙之格，骨寒气直。冷冷碧江，下浸秋石。仙眸半暝，醉魄初爽。海底骊龙，眠涛枕浪。仙袂狂掸，霓裳任斜。松巅皓鹤，宿月栖霞。龙竹自携，乌纱不整。异貌无匹，华姿若生。真所谓神仙中人，风尘外物者也。亦既　愿能无述乎？且夫画充国之形，颂而美德，写曼倩之质，赞以纪功，矧我谪仙之文行哉。遂为赞曰：
仙之来兮峨眉扃，　　　曳素衣兮游紫庭。
仙之去兮骑长鲸，　　　拂霞䄂兮归沧溟。
云涛雪浪围蓬瀛，　　　是谁仙笔留其形，
国风缺败谁　声，　　　空有鹤态高亭亭。









潘阆咏潮图赞并序

贾阆仙以夺卷之忤谪于长沙，李洞铸其像以师之。孟浩然以上书之句弃于襄阳，王维图其形以观之。故能使穷辱之土弥光，风雅之道不坠。清气未尽。奇。人　生处士潘阆得之矣。处士总角之岁，天与诗性，故亲族骇其语焉。弱冠之年，世有诗名，故贤英服其才焉。今内翰广平宋公白。赠诗云：宋朝归圣主，潘阆是诗人。其见许也如是。处士自序吟诗云：发任茎茎白，诗湏字字清。又贫居诗曰：长喜诗无病，不忧家更贫。又峡中闻猿诗云：何湏三叫绝，已恨一声多。又哭高舍人杨。诗云。生前是客鲁投卷。死后何人与撰碑。又寄张咏诗云。莫嗟黑鬓从头白。终见黄河到底清。又临江亭诗云。醉卧岂能妨燕雀。狂吟争不动鱼龙。寒苦清奇多。此类也。然趣尚自远。交游不群。松无俗姿。鹤有仙格。脱屣场屋。耻原夫之流。栖心云泉，有终焉之计。言念吴越，跨江而来，钱塘会稽，卖药自给。因赋浙江观涛之什，称为冠绝。今太子中舍李公，允。以春宫之臣，被墨绶之贬，好奇尚异，有古人风。乃出轻绡，征彩毫，宀彼诗景，悬为句图，飞翰走僮，以越荗苑。且曰：若得吴县，序之长洲。赞之，可垂于不朽矣。会予卧病不果疾。间之日，复出图以阅之，诵诗以味之。乃知处士之句绝唱也，李公之画好事也，罗君之序，乐善也。援毫赞之，以卒予志。辞曰：

天生潘阆，　以诗为名。　卖药泽国，　吟潮海城。风引鹤领，　霜号猿声。　天地借意，　鬼神以惊。闻之心骇，　诵之骨清。卢肇之赋，　但述虚盈。光庭之论，　徙日纵横。　何如一章，　穷万古情。中舍李公，　爰征画工。　快自象外，　写于图中。吟态伊何，　昂头指空。　寒沙暮岛，　望月孤鸿。吟声伊何？　含水咽风。　秋山虚谷，　喷霜晓钟。笔精墨妙，　幽致何穷。凌烟有阁，甘泉有宫。欲图厥象，　必待其功。　此诗克成，　与勋比崇。霜缣一开，　清风四来。　展矣君子，　芳尘远哉。我藏此图，　携于上都。　朝端人间，　其能舍诸。吴山未泐，浙江未枯。　汤汤潮声，　与诗名俱。











柳赞善写真赞并序

河东。柳宜开宝，未以江南伪官归阙。于后吏隐者，二十年，年五十有八矣。堂有母，思见其面而不得归。浮图神秀，为写其真，使其弟持还，以慰倚门之望。又从予乞赞。好君好道，　气形于貌。　鹤痩非病，　松塞不槁。赤绂荧煌，　白𩰄华皓。秀师援毫，　写于霜缟。杜口慎微，　虚心养浩。　寄献高堂，　足慰亲老。












北狄来朝颂并序

陇首云阔，河隍路穷，青塳镇野，黑山驾空。爰有丑虏，聚乎其中，言语衣服，不与华同。食血茹毛，宁识入珍之味？荷旃披毳，安知五服之仪？不缉丝麻，以羽皮而御寒冻；不修刈获，以射猎而为耕耘。春无　花，夏有飞雪，沙平万里，冰固千寻。征鸿叫云，战马嘶月。其地不可水耕而食，其民不可以畜而臣。由是古之王者，外而不内，疏而不亲，不与约誓，不就攻伐。何者？约则贪赂而见欺，攻则劳师而招寇。故朝朔不加其国，政教不及其人，来则抚而御之，去则备而守之，信所谓天限南北而绝内外者矣。苟非圣人生，至道著，又安肯伏膺稽颡而自至于天阙邪！请陈往古之得失，表我朝之昌盛，不亦可乎！在昔周宣之世也，猃狁侵削，动手封强，乃命将以安边，俾出师而克敌。虽兵如貔虎，不尽勒除，而虏者蚊虻，止在驱逐。观衅以动昼境，而还，虐我则雠，方用徂征之义，胜之不武，故无乐战之心，所谓周得中策者矣。汉武之伐也，匈奴暴强，犯我边鄙，于是选良将，出锐兵，劳苦干戈，深入沙汉，氵师叹老，流矢告穷，虽多克获之功，亦有耻辱之事。及乎李卿降地，永为败绩之人；明妃去时，终有和亲之议。所谓汉得下策者矣。始皇之世也，胡虏侵凌，乱于邦国，遂命致远戎，筑长城，万里亘天，千雉截汉，雷杵轰野，云锸蔽空，掘泉则战血迸流，叠土则枯骸共积。人力告匮，邦基巳倾。鹿走中原，见汉朝之将霸；蛇横土泽，知嬴氏之湏亡。所谓秦无策者矣。新莽之徒，固不足征，得上策者，在　我圣朝乎？主上神武膺命，至道育物。谓国之难治，设礼乐刑罚以正之；谓民之难制，布道德仁义以化之。国以之而泰，民以之而苏。然后治戈矛，议征伐，取庸蜀，下湘潭，平交广，归吴越，师如时雨，人解倒悬。仗至仁而伐不仁，八弦盂覆；去无道而就有道，兆民子来。遂使朔易之方，戎狄之众，有见机之义，生向化之心。行事大之仪，陈任土之贡。离越沙漠，舞蹈稿街。远逐鸿宾，豁唐虞之日月；至同蚁慕，观华夏之车书。　主上思欲来远人，安小国，接之以礼，示之以德。使观乎明堂辟雍，重檐复庙，则穹庐毳幕之人识制度矣。使对乎冕旒之贵，华衮之荣，则被发祼壤之徒见服章矣。使食乎大牢之味，巨鬯之酒，则膻肉酪浆之众登享䜩矣。使听乎钧天之乐，治世之音，则胡笳羌笛之方闻韶濩矣。而后歌咏皇风，沐浴天泽，如登春台，如跻寿域，游游熙熙，乐不知𭣧。夫如是，则周宣、汉武乃　我朝之粃糠也。臣旅寓帝里，荣观国光。睹左袂之徒，咸归德化；歌垂衣之主，难寝颂声。虽未刊它山，纪国休而不尽，聊抽鄙思，咏王化之无疆，亦所以褒赞成功，游掦德业。舞拚之外。谨献颂曰：

天辅有德，　民怀有仁。　上玄眷命，　为天下君。暴乱反正，　浇薄归淳。　拔奇夷难，　迈德振民。其仁如天，　其智如神。　涵之若海，　泽之如春。就之如日，　望之如云。　始修文德，　人之未臻。终讲武功，　以讨弗宾。　乃下庸蜀，　来其远人。复取湘潭，　问诸水滨。　次定交广，　朝于紫宸。终平吴越，　绝乎妖尘。　伊彼匈奴，　见机而作。思拜休明，　远出沙漠。　紫殿欢呼，　稿街拚跃。脱毳委毡，　劳以王爵。　弃笛捐笳，　听乎韶乐。结恋阙廷，　永忘部落。　自服唐虞，　宁湏卫霍。宾礼遐陬，　迩安远柔。　盖归道德，　靡惧戈矛，陇水休咽，　边云罢愁，　战征思弭，　封禅将修。可纪岱岳，　宜登介丘，　鲰儒献颂，　永孚千秋。











续酒德颂并序

诗有六义焉，颂居其一也。所以游掦德业，褒赞成功，美盛德之形容，告于神明者也。观乎伯伦之颂，异乎是哉。徒以大人先生放荡为辞，似未知酒德之故，乃𢋫而颂之。夫天有酒星，地有酒泉，圣人之法天地而为酒，先用之以祭神祗，次用之以享宾客，然后劳来众士，宠钖有功。中其礼者，酒之德也。是故尧设衢樽，使至若尽饮。禹疏仪狄，恐国以酒亡，此天子之德也。句践投醪，士卒皆醉，文侯受锡，征伐自专，此诸侯之德也。傅说应命，为曲蘖之用，管仲弃酒，陈讽谕之辞，此卿士之德也。斯乃载在前籍，垂之后昆，操巵执觚，幕天席地者，不得与焉。至于尧舜千钟，孔子百觚，亦无所取也。梁萧既重浮华之文，忘礼法之度，列于王褒、陆机之间，不其失邪？必以衔杯漱醪，提壶挈榼，称之为德，则之大者也。及乎亡桀纣，败羲和，𦹋不由于斯之云乎。颂曰：
明君　先成，其民　薄以赋饮，　勖之耕耘，
稼穑蓁蓁。　三时既礼，　九榖斯芬。
致力于神，　正辞以告。　于以奠之，
曲蘖必时，　神乃享矣。　百禄攸宜，
残民好兵，　疆埸未保。　干戈未平，
太仓不盈。　人有菜色，　野无歌声，
鸟用神明。　若作酒醴，　酌彼金罍。
上天降灾，　神乃怨矣。　万事隳哉，
馨非黍稷。　饮无沉湎，　道乃昭格。














王黄州小畜外集卷第十一

代拟
代伯益上夏启书
拟留侯与四皓书
拟　君集平高昌纪功碑
拟李靖破诘利可汗露布
补李揆谏改葬杨妃疏
拟长孙无忌让代袭刺史表





代伯益上夏启书

臣益言：臣与先帝比肩事尧舜，在二十二人之数。先帝以老臣为贤，以天下授　臣，德薄力寡，不足当之。且知大意，人事尽归于吾君矣。今君身临大宝，手握神器，老臣　伸一言以为裨益哉？夫天下者，非一人之天下，乃天下之天下也。理之得其道则民辅，失其道则民去之。民既去，又孰与同其天下乎？故帝尧不授于子而授于大舜，大舜不传于家而传于先帝。盖恐失道而民去矣。是知亲一子则不能子兆人，成一家则不能家六合，圣人之用心也如是。先帝得之虽勤，吾君　之勿忘其勤，臣恐失大宝而毁神器也。先帝力拯横流，为民粒食，得九畴，定九州，乘四载，距四海，栉风沐雨，奠山濬川，却昏垫之忧，平水土之患，以父殛而是念，闻子哭而不名。然后六府孔修，四墺攸宅，兴播殖之利，定贡赋之差，亿兆熙熙，以成淳化。是以授禅而有天下，可谓艰难矣。及其在位也，卑宫室，恶衣食，见罪人而泣，闻昌言而拜，故能会诸侯于涂山，执玉帛于万国，可谓勤俭矣。今君得不思其艰难乎？念其勤俭乎？且创业者易，守文者难，始则苦于焦劳，终或流于逸乐。今君生居帝宫，坐即天位，勿谓家传之，勿谓已有之，宜愓惕而欢其失也。矧乎，天无所亲，亲于有德；人无所懹，懹乎有仁。苟不肖而毁先业，亦为臣羞。吾君以臣言为何哉？听用之，则铭于按几可也；罪咎之，则斥于荒裔可也。庶几老臣朽骨泉壤，见先帝而无媿色矣。斯言非佞，君其念之。臣益顿首














拟留侯与四皓书

汉丞相留侯张良谨裁书遣使致于商山四先生。侍者。盖闻有天地以来，圣人曰：轩辕有崆峒之请。又曰：帝尧有箕山之让。况乎风移世变，民浇化漓，北面而为臣者乎？有国家之未决，智虑所不及，得不资取于贤士哉？先生抱大道，藏大器，荣辱之事，出于身外，兴亡之理，了于掌中。胶漆云泉，泥滓爵位，琼林瑶池，以游以息；云浆霞馔，以饮以食。芳君桂父，先生之交也；青鸾紫凤，先生之驾也。龟亡鹤夭，神气愈清；桂朽椿枯，童颜未改。万乘不能屈其节，千金不能聘其才。真所谓神仙中人，风尘外物。然而历观古之圣贤，未尝不有意于民也。故隐见随其时，语默得其所，进则为天下之福，退则知天下之乱。在昔暴秦勃兴，荼毒华夏，虎猛择网，网密凝脂，君政甚于豺狼，人命轻于草芥。先生知国不可辅，民不可化，拂衣高蹈，遁于山林，其隐也，可谓得其时矣。今皇帝奋布衣，提利剑，拨大乱，定大难，起龙虎于丰谷，会云雷于泗滨，席卷乱秦，电扫强楚，可谓英雄矣。既而革秦之暴，纂尧之绪，定复盂之固，成垂拱之风。唯于储嗣之间，忽有废立之议，臣下股栗，弗敢遑宁。良与帝同起于草莽间，始五六年，经七十战，出奇昼策，未尝有一事见违，唯于此时，言不获用。良掉三寸舌，为帝者之师，封万户侯，乃布衣之极，敢于此际爱死不谏乎？盖恐死而无益于国事矣。又闻古之有天下者，禅让于贤，今之有天下者，封树其子，亦己德薄于古矣。苟不选贤择能，树嫡立长，能无毁宗社乎？今太子为人元良，立事贞固，少海流润，瀳雷振声，三善克隆，百技无爽。帝欲废而不用，天下失望，朝𢌜愕然。先生于此时，可不有意于民哉？良愿先生出云关，开岫幌，驾玄鹤，驭金虬，俯降殿庭，辱对旒冕，定天下之惑，决君上之疑，隐见语默之道，豆独美于昔贤邪？以凡干圣人之所议，望先生无截辕杜辔之虞，发函一披，则万国幸甚。良顿首












拟侯君集平高昌纪功碑并序

圣人之化，其行也无外；王者之师，其征也无战。化者，声教之谓也；师者，吊伐之谓也。以德柔远，虽蛮貊而必怀；奉天行诛，虽荒服而不匮。是以周之薄伐，至于鬼方，未为劳也；秦之祸衅，起于萧墙，弗能救也。帝皇之道，今古同风。高昌国去中夏亡千里，路多沙碛之艰，地无草木之利。夏风吹入，如燎如焚；冬风切骨，飞冰飞雪。尝行百人，至者一二而已。历代以来，置之度外。我高祖皇帝革隋之乱，筑唐之基。义旗高揭以来苏，倒悬斯解，天泽下流而怀远，犷俗知归。今皇上躬擐戎衣，赞成王业，当开基拨乱，必矢石以亲临，洎嗣位守成，惟道德而是务。遂使日月所照，霜露所加，人如子来，化乃盂覆，万方述职，梯航极率土之滨，诸侯勤王，玉帛小涂山之会。高昌王曲文秦为西戎之酋长，识南面之文明，蝼蚁慕膻以来思，盖如舜行；葵藿倾心而效顺，自向义之国家，念重遐陬，礼存厚往，寻加王爵，仍许袭封。虽恩雠之弥隆，顾猖狂而未已。恃其远地，辄恣欺天。凡彼行商，悉邀利而遏绝；征之入观，复称疾以迁延。顾兹蠢尔之徒，动我赫斯之怒。皇上咨询百辟，缮理六军，将兴出律之师，爰择徂征之将。乃诏光禄大夫、吏部尚书、陈国公侯君集授交河道行军大总管，往讨之。帝曰：万里征行，师旅不得不走；四夷率服，叛逆不得不征。土期混一于车书，且非贪求而土地。慎尔专征之略，副予问罪之怀。于是睿略风宣，人心胶固。凿㓙门而后出，设祃祭而启行。指三苗之君，且非乐战；依九伐之法，惟仗至仁。金鼓之响沸天，貔虎之心匪石。京观将筑，鲸鲵斩首以湏封；泰山其颓，蝍蛆举尾而何益？故得鬼神幽赞，天地冥待。坐出裹粮，师次方屯于柳谷；恶盈祸满，渠魁己动于薤歌。我则礼不伐丧，义惟示信，俾知去就之理，谕以祸福之机。其子乃去顺效尤，婴城自固。我师则奉辞伐罪，鸣鼓而前，鳞萃翼涉。然犹以之环合鼎鱼，暮燕孤垒，于是卵危。攻城之器械云趋，木堑之拓徒麇至。高楼下瞰，疑鲸蜃以明欠。飞石交驰，误星辰之夜陨。守陴者无复得立，入室者徒自偷生。既无囚垒之功，湏解长平之瓦。火生于木，信祸发以自贻；城复于隍，纵深沟而徒尔。突厥惧威而失叛，智盛　屈以来降。解涂炭于一城，忽开汤　；光祖宗于七庙，遽献秦囚。重瞳绝西顾之忧，流沙见东倾之水。非夫圣人之行化，王者之用师，孰能与于此乎。若夫化之未敷，政之或缺，则河中敌国，况其远者乎。圣人之有作，神之既至，则天下为家，况其迩者乎。是知前不能立功，依至德而功自辑；兵不能决胜，杖大义而胜自随。幸施犬马之劳，寔赖皇王之化。爰旌盛德，特树礼碑。庶使摧铜柱于炎荒，神功不朽。烂燕然于绝塞，鸿业弥光。其铭曰：

蠢兹高昌，天西一方。厥族蚁聚，其心犬狂。地无水草，天多雪霜。杜绝声赦，扰乱边防。爰自历代，致之度外。赫赫巨唐，威行绝塞。伊彼蕃酋，是曰文泰。欣戴尧天，骏奔禹会。于休圣君，恩隆远人。封以王爵，列之外臣。其来也薄，孰为贡珍。其往也厚，礼同国宾。一旦骄慢，恃其地远。狂葵弗倾，逆草不偃。邀我厚训，遏绝摘贩。拒我诏命，托之疾患。王赫斯怒，爰整军旅。桓桓六师，非义弗举。匪贪货殖，匪拓疆土。志在问罪，岂曰黩武。乃命君集，兵柄是执。爰吊爰伐，非掩非袭。勿谓遐方，化无不及。勿谓劳人，功无不立。王师将至，渠魁自毙。礼不伐丧，罪无及嗣。其子智盛，袭爵　？位。婴城向隅，忘我大义。事不获已，举而伐之。高楼巨石，平隍塞池。民尽入室，兵无守陴。强援不至，孤城日危。势穷力屈，衔璧而出。释缚军门，振我戎律。献俘太庙，庆我王室。人骇捷音，事光史笔。非臣之力，乃君之德。睿筭无遗，神功不测。化苟未敷，萧墙有隙。道之既至，鬼方必克。西域又安，师人凯旋。干戈倒载，风教昭宣。德迈前古，功侔上玄。刊石纪事，垂千万年。















拟李靖破颉利可汗露布

尚书兵部：臣闻周征猃狁，长驱北伐之师；汉讨匈奴，用绝南牧之患。惟帝王之耀武，亦今古之同风。我国家乘五运以膺图，顺三灵而改卜。义旗方举，万民喧桃李之歌；神武惟扬，四海绝萑蒲之盗。建德寻高于椹锧，世充俄系于俘囚。武周则瓦解以无遗，黑闼乃土崩而自尽。而杜伏威蜂屯江表，束手来降；徐圆朗鼠窃山东，连颈受戮。萧铣之冰销岭外，薛举之电扫陇川。民心于是悦随，王业以之大定。唯兹左祍，滞我休戈，颉利豺狼其心，腥膻异类，信天地之偏气，为声教之外臣。前王示含育之恩，历代患羁縻之术。和之则防如蛇豕，违背欢盟；攻之则遁若犬羊，疲劳师旅。我高𥘵以洪基肇创，黔首未安，虑王化之不敷，舍鬼方而弗顾。稔以称臣之礼，加其厚往之仪。提神锋而方俟斩鲸，豢良犬而未遑顾兔。谋臣为之切齿，壮士为之冲冠。天威久戢于雷霆，丑族愈滋于蜂虿。㐲惟陛下经纶草昩，扫荡搀抢，出震宫而日丽九天，廓皇道而风行八表。痛心疾首，长思渭水之侵；缮甲理兵，待问铁山之罪。而又侵凌王土，搔动边民，稔恶贯以既盈，奉天诛而无赦。臣等徂征授𨱆，仗义平戎，执乎波曲之辞，乘以我盈之势。鼓𥀷动地，三春掀蛰震之雷；戈甲连云，千里散龙沙之雪。指阴山而直入，趋马邑以兼程。康、苏密应变知机，先来款附；萧皇后离邦去里，再见京师。颉利有此败亡，方来朝谒。阱中饿虎，暂为掉尾之求；鞲上饥鹰，终有背人之意。臣与副将张某等，知其犹豫，恐恣猖狂，遂乘无备之时，爰作袭人之计。赍二旬之路食，拥一万之精兵。火炎而立见燎毛，雷疾而宁容掩耳。斩俘馘于万级，虏羊马于千群。颉利生擒，义城断首；尽复恒安之地，永沟大漠之尘。韦鞲毳幕之人，从兹率服；浴铁衽金之士，将见凯旋。臣等职忝专征，材非善战；寔赖自天之祐，敢言破虏之功。遥荷皇威，不辜阃外之寄。咸知睿筭，自驱堂上之兵。伫见兴耒耨于沙场，戢干戈于武库。憧憧夷邸，长倾捧日之心；寂寂边城，永罢防秋之役。臣等无任乐圣戴天，拚舞欢呼之至，谨具露布以闻。谨奏。













补李揆谏改葬杨妃疏

臣闻天极之后，有四星焉，盖后妃之象也。是以帝喾四妃，法乎天也。后代帝王因之，王后之下，复立三妃，俾坐论妇道，以助内治，亦犹王者三公，辅道经邦之义也。所以章明妇德，以顺天下，内和而家理焉。居有保阿之训，动有环佩之声，哀窈窕而不淫，进贤才以辅佐，以宣阴化，以修内则，书在女史，贻于后昆。故不取端正，但合法相而已。立则有册命之礼，没则有丧葬之仪，斯乃有国之彝典也。伏以杨贵妃始以姿色，召居掖庭，颇肆奸回，不循法度。以歌舞取媚，则采蘩之职不修；以珠翠饰身，则榆翟之衣不御。竭百家之产，奉脂泽之资，枉万金之费，为汤沐之具。请托则府县响答，遗赂则远近云屯。土木劳人，崇封蔀之屋；技巧尽妙，资耳目之玩。娣妹窃夫人之号，昆仲尸列土之封。内乃帷箔不修，祍席无别，遂使帝心荡于上，人心怨于下。尚赖邦家有幸，宗庙降灵，故用禄山之乱以警于陛下也。是以六师既诛国忠，又指贵妃为贼本，及妖姫朝毙，圣祚夕安，岂非天人共怒之验乎？臣向谓陛下必暴贵妃之尸以示天下，且以为子孙之戒，则宗庙之礼也。岂可尚念旧恩，复行改葬，以取笑千古乎？且葬者，藏也，欲人之不见，名位礼数，自有降杀。苟生有懿德，或厚葬之，犹曰不可，况乱国之妇人乎？臣位居宗伯，惟礼是掌，伏闻成命，不敢失职，谨昧死上言，伏望睿明，寝兹葬礼，则军民之幸也。臣顿首












拟长孙无忌让代袭刺史表

臣无忌等言，伏奉诏旨，许臣等子代袭刺史者，恩覃延世，代袭专城，命虽已行，事则非次。苟无言而冒宠，则后嗣以罹殃。叫天阍而自卜远图，让帝泽而诚非饰诈。臣等中谢。臣闻帝尧光宅，设四岳以畴咨；炎汉隆兴，命惟良而共理。亲民之任，匪贤不居，苟传及于家门，是轻授于符竹。伏念臣等，或因缘戚里，或参预义旗，或脱身草莽之中，或束手败亡之后，是以攀附鳞翼，际会风云。至于平定两京，并因英武；荡除多垒，皆是睿谋。俱无佐命之才，同偶太平之运。陛下录功惟重，有德弗居。端冕凝旒，自保城中之大；东征西讨，咸推臣下之劳。臣等乃位极庙堂，地分藩翰，下至凭熊之秩，尽为尸禄之人。何则？为相者未能开导皇风，变调元化，拔一才，进一善，助陛下求理之心，但高步沙堤，窃据黄合而已。为将者未能抚养士卒，攘却妖氛，出一奇，画一策，为陛下休兵之计，但高仗黄𨱆，甘寝柳营而已。牧民者未能政术循良，察问利病，泰一州，泽一县，应陛下忧民之怀，但滥执鱼符，横拥集旆而已。加以增封食采，图画凌烟，祖考有赠官，妻妾有封邑，荣家若是，报国𦹋闻。偷生实多，效死无地。臣等常自谓纵克全于首领，必贻咎于子孙。岂意陛下念及后昆，思逾往古，下袭封之诏，固欲激劝忠臣；柰不肖之家，翻见亏损圣德。且臣等诸子，生逢圣代，各有家风。教之子道，莫不光？习以文武之艺，欲肯　者为陛下陈力之士；次授以稼穑之务，欲不才者为陛下击壤之民。臣等但祭祀克存，则泉壤无恨。若令袭爵，寔虑祸家。上则玷陛下非则哲之明，下则陷臣等为馁而之鬼。仰祈睿鉴，特察愚衷，寝雨露之恩华，存草芥之苗裔，则生灵幸甚，宗族幸甚！臣等谨言。乎













王黄刑小畜外集卷第十二

代拟制词附
拟裴寂祷华山文
拟封田千秋为富民侯制
拟追封建成元吉为巢王息王制
拟拜屈突通为兵部尚书制
拟贬萧瑀出家诏
拟陈王判开封府制
拟封淮海国王可汉南国王册文
拟裴寂祷华山文
拟罢苏州贡橘诏
拟复给补门拾遗谏纸诏
拟赐天下雍熙三年历日诏
拟批答高丽国贺正表
拟除开封县令可郑州刺史制
拟王扶大理评事忠武军节度掌书记制授
条制三司不得将可断公事闻奏勑









拟裴寂祷华山文

伊太华之峻极，故明神之攸宅。尸上帝之赏罚，主下民之休戚。俾福仁以祸淫，类设官而分职。在乎区别贤愚，较量淑慝。苟道丰而德茂，神宜阴助；或行乖而义忒，神乃幽责。善者所以钟其祉，恶者所以加其殛。故载彼祀典，飨乎血食。视三公之秩，永播鸿名；列五岳之中，亮无惭德。是以国得而祭之，人得而祷斯。既肸蚃之不昧，岂聪明之我欺。嗟余生之在世，苦命薄而数奇。倮虫三百兮，赋余以至灵之性。风搏九万兮，诱余以上击之期。故戴仁以抱义，亦阅礼而敦诗。冀代耕以干禄，尝筮仕乎神龟。君将致于尧舜，道夲师乎孔姫。何官游之不调，沉下寮而流离。负王佐之器，处徒劳之资。彼鸣钟以列鼎，余反接乎晨炊。彼纡朱以拖紫，余独被乎荷衣。彼华轩以绣毂，兮余泣路以连洏。彼雕墙以峻宇兮，余衡门以栖迟。叹穷通以未决，亦进退而自疑。是敢敷壮志，谒严祠。方穷困之至此，庶富贵之可知。幸示得丧，形于梦思。余若位极人臣，业展经纶。黜陟乎百执，启沃乎一人。印悬十以照日，堤筑沙而绝尘。禄千钟之永保，食万钱而具陈。褒扬信史之中，勋庸不朽。图画凌烟之上，德业弥新。余则三黜而无愠，五就以求伸。俟风云之胥会，期鱼水以相亲。必也行乎道，泽乎民，不独苟其位，荣其身，使乎霸道升帝，浇风返淳，有域皆寿，无台不春。虽伊传兮吕尚，可　踵而比邻。余或命本贫𪧘，材非相辅。或沉在执戟，或老于郎署。食箪笥兮饮一瓢，尘飞甑兮鱼游釜。履穿东郭以自叹，貂弊洛阳而谁顾。咏钱囊之什，唯日怨咨；哭穷途之泪，莫皇攸处。余则考肥遁之爻，结方外之侣。和招隐以裁诗，赓归田而作赋。必能守躁君，静灵府。匪谓钓虚名，沽浪誉。然后寂尔叩虚，浩然养素，各处霞栖，呼风饮露。虽颖许与箕巢，可驾肩而接武。余志若是，神心则郍。苟无言而𠖇昧，俾没世以蹉跎。人安用三峰秀出，千仞高摩。但凝岚而杳霭，徒叠石以嵯峨。幸灵贶之一告，决荣枯而靡它。












拟封田千秋为富民侯制

门下榖者，人之司命也；地者，榖之所生也。积其榖则国用备，耕其地则人食足。是故朝有八政，货食为先；世修六府，土榖在列。圣人云：足食足兵，民信之矣。又谓既富而教，可不务乎？故命尔为富民侯。富民之道，在乎劝农；劝农之方，莫先力穑。朕自躬临万方，手拓四海，征伐未息，费用日滋，虽云五口之家，不暇三人之役。疆埸徒广，田畴半荒。由是奸民生于不足，不足生于不农。竞世利于锱铢，并家人如鸟兽。务农者盖鲜，游食者良多，胶渗刀圭，糠粃耒耜。是使贫者无立锥之地，富者有过制之田。朕甚痛之，卿所睹矣。昔尧汤水旱而国无损瘠者，何哉？以其蓄积多而备先具也。今国家民之众，地之广，岂让于尧汤之世乎？况无水旱之灾，反见囷仓之弊。盖地有遗利，人无余力，膏腴之土不尽垦，山泽之利未尽归。是知背夲趋末，离邦去里者，不可胜纪。非彼万民之罪也，乃予一人之咎也。朕欲化此隋民，革之前弊，唯尔戮力，为予疚心。虽有玄珠虹玉，勿谓之宝，朕之宝者，嘉榖也。虽有紫芝朱草，勿谓之瑞，朕之瑞者礼年也。一夫不耕，一妇不织，惟尔之责。三时不害，九榖斯礼，惟尔之功。无使后稷播时，独美于前代也。往钦哉！











拟追封建成元吉为巢王息王制

门下：姫周圣人，有管蔡二叔之伐；炎汉明主，有吴越七国之征。㐲大义以灭亲，弃小节而不守。然而尺布斗粟，古者所以兴讥；同气连枝，人情之所不忍。顷念宗祧之重，致忘手足之情。虽契鸱鸮之诗，终惭鹡鸰之什。良深哀悼，特议追封。唯尔幽灵，听予徽册。故皇太子建成，地居家嫡，早膺压纫之符；故皇子元吉，贵属宗枝，幼列维城之宠。顷以同𬮭大宝，共忌眇射，盖陂师傅之非贤，陷予兄弟于不道。湏为社稷之计，难存骨肉之恩。上依七庙之威，下顺三灵之意，事不获已，良用怃然。况高祖皇帝以予征伐之劳，早有废立之议。予事存嫡长，固避元良，讵思御侮之心，翻起乱常之衅？萧墙祸作，难避阋墙之讥；中原时危，岂顾在原之义？虽从民意，实病朕心。念𮧵𮧵之花，已加翦伐；思亲亲之义，空目　伤。岂可尚议污宫，仍除属籍，宜服日中之字，用安泉下之神。建成可追封息王，仍以赵王福为汝嗣。元吉可追封巢王，仍以曹王明为汝嗣。于戏周子之兄，常闻无惠；郑伯之弟，亦见厚崩。予上则有不悌之名，下则有失教之罪，顾兹丑恶，一至于斯。言服犬牙，齐膺驰纫，庶捭分茅之贵，再招游岱之魂。魂而有知，享我休命。












拟拜屈突通为兵部尚书制

非英贤不能辅真主，非昏乱无以见忠臣。是以箕子去商，叙九畴而德茂；淮阴归汉，厕三杰以功高。但节义之不亏，亦败亡而何累？具官屈突通，问代英气，前朝重臣。清望蔼乎当时，军功推于舆议。顷自隋皇失驭，黔首罹灾。率土之人，𥸤天求主。大宝不可虚其位，圣人所以应乎乾。朕首举义师，力平多垒，事非乐战，义解倒悬。每降一伏莽之徒，获一揭竿之士，未尝不加之真命，示以仁恩。遂致平定京师，易于拾芥，扫除暴乱，疾若走丸。汝独向隅，自持坚璧不可。域中之大，固已知归；城下之盟，终为深耻。以至只轮匹马，兵尽矢穷，流涕谢于君亲，束手归于俘虏。所谓严霜已降，寒松于是益贞；疾风聿来，劲草以之不屈。朕方行𢡟赏，贵在得人，孰云亡国之大夫，乃为徇义之君子。宜加好爵，用劝为臣。况复司会化经，文昌政本，李固北于斗极，韦彪谓之枢机，斯位之难，非人则阙。加以地崇天阁，拳总兵曹，纳言之帻斯荣，进贤之冠是假。我之所重，汝则当仁于戏。君败而身亡者，士之小节也；前王而后霸者，人之远图也。所以夷吾不死于子紏，卒成九合之功；陈平虽叛于项王，终画六奇之策。姑能事朕，如彼隋朝，则去就之理克全，富贵之禄长守。钦哉莅位，无替前劳。











拟贬萧瑀出家诏

朕闻为臣之道，主愎谏则去之；为国之道，臣要君则刑之。朕早举义师，克成王业，富有四海，亭毒兆民。每得端士正人，必推心以委用；每闻昌言直气，必伏膺以听从。固无愎谏之名，翻有要君之报。既干无上，是谓不忠。国有彝章，罪难私赦。事不得已，举而行之。具官萧濡，梁室皇宗，隋朝内戚。昔在草昧之际，来赴风云之期。国家方在钓贤，寻知好爵。以至位崇师保，权执枢衡。勋庸未多，宠遇斯极。近者言朕大臣朋党，未见是非，谓予小子昏蒙，辄轻去就。许国之心何在？出家之奏屡闻。若云远害全身，予且夲非于虐主；若云功成名遂，尔亦未及于前贤。且佛教出自胡方，幻惑中土，耗蠹我黔首，杂乱我皇风，岂可轻去君亲，不惜肤发，既失股肱之体，难居廊庙之崇。降从符竹之资，责以苾𫇴之请。可贬商州刺史，仍降其封邑于戏。朕失任贤之道，昧则哲之明。遂令宰执之中，互生猜忌，以致君臣之际，有是暌离。虽正刑章，良多愧耻。勉思省已，以卜自新。














拟陈王判开封府制

雍熙三年在长洲

门下：我国家以天下为公，居域中之大。京邑翼翼，求尹正以惟艰；子孙振振，择亲贤而是用。其有祥标甲观，望峻维城。素推宗室之贤，宜殿王畿之重。示无私于名器，俾作翰于家邦。元龟之兆叶从，丹凤之书乃降。皇子，具官陈王，庆钟七庙，秀禀五行。温良夲自于天资。礼让讵因于时习。前星有烂。拱辰极以弥光。玉叶腾芳。挺夲枝而可辅。爰自临轩降制。出合就藩。崇高疏一字之封。慎重出五王之右。西园清夜。曾无飞盖之游。北阙诘朝。常展问安之礼。动静叶国家之庆。周旋尽臣子之规。将永辅于皇基。宜更亲于民政，乃眷浩欀之地，是为践历之阶。尔其按千里之提封，观万夫之政事，肃清畿甸，考核吏官，抚育我黎民，宣布我德化，恤惸独以惠戢豪右，以威武观器能以副毗倚。又念隋朝而下，唐氏以选京内史别任它官，亲王牧不知厘务，今兹兼领，允谓试难，勉树厥功，无旷重位。于戏居亿兆之上，岂独子而独亲；生帝王之家，在惟忠而惟孝。励尔事君之节，体余知子之心。钦哉勖哉，勿替休命。可依前特进、检校太傅兼侍中、行开封府尹、陈王，















拟封淮海国王可汉南国王册文

维年月日朔，皇帝若曰：惟王者奉承天休，惟诸侯夹辅王室，世功世德，既耀大邦，懋赏懋官，爰遵彝典。考师锡以有谓，降徽章而弗私。矧乃祖有功于唐，启国在越，徧享九锡，专征五侯，梼杌美于齐桓，缁衣歌其郑武，勋庸镂于钟鼎，茅土延于子孙，于今百年，咸有一德。洎　我太祖，应运而启，勤王有闻，修九贡之罔亏，奉百役而无怠，赴盟津之会，平金陵之城，策勋清庙，有累等焉。逮朕承桃，固求入觐，献图籍以请吏，趋象魏而观法，义动君父，事光国家。予嘉乃纯诚，钖之异数，命元帅以开府，册真王而启国，爵命车服，咸极等威，君臣之节弥光，授受之间无愧。汝惟克荷先烈，不伐厥功，朝请之容有章，献纳之言无隐。扈并分之问罪，从河朔之省方，周旋有仪，勤瘁至此。今朕祗见上帝，礼成圆丘，庆赏方行，勋贤斯在。是宜迁淮海之旧怀，启襄沔之新封，跨广汉以为池，奄诸姫而有国。朝宗之水，用鉴汝之一心堕泪之碑，将纪汝之喜政。勉大祖德，无忽天休。可遣使某册拜汝为汉南国王。于戏。汉限非刘，何长策也。唐分疏属，盖少恩也。朕惟推于公　汝，无忝于祖先，庶使岘山为砺，汉江为带，屏翰邦国，永孚于休。往钦哉。













拟给补阙拾遗谏纸诏

勑朕奄有四海。谏臣七人。既罔伏于嘉言。实乐闻于己过。言之无罪，思得其人。爰念补阙拾遗职在讽谕。旧给𬣷𥿄。备于奏章。近世已来。故事多阙。既乖激劝。渐至因循。将昭不讳之风。爰举未行之典。起今后应补阙拾遗，宜令有司月给谏纸二百张，以备章疏。其奉使外方兼摄他职者，亦如之。庶使集囊之事复兴，曳履之声相　伏。青蒲而沥恳于　有光，饮白兽以陈辞，致予无过。凡在谏署，申朕意焉。













拟罢苏州贡橘诏

书云：厥苞橘柚锡贡，明不常也。眷彼遐方，实生珍果，荐庙之外，朕何用焉？虽任土之得宜，亦劳人之是叹。况又涉江湖之险阻，役丹楫之往来，置候供湏，耗吾廪实，隄防推挽，动我编民。忍将口腹之资，重困黔黎之力？所宜停寝，用减烦劳。起今后夲州所贡洞庭柑橘，候见𠡠旨，即得供进，不得修为常贡。惟尔长吏，当体朕怀，











拟赐天下雍熙三年新历诏

勑：王者钦历象于昊天，授人时于率土，七政协璇玑之度，四时腾玉烛之光。爰举旧章，乃颁新历，诞昭正朔，广被华夷。庶令守土之臣，共乐同文之化。可赐尔雍熙三年新历日一卷，想宜知悉。











拟批答高丽国贺正表

勑高丽国王某：岁举梯航，世遵正朔。言祝南山之寿，远浮东海之波。朝元恨阻于鸡林，方物仍陈于象阙。永言臣节，嘉叹良多。所贺知












拟除开封县令可郑州刺史

勑：刺史，县令，古之诸侯，共治亲民，因不轻授，以尔具官某，宰予赤县，绰有政声，宜旌墨绶之贤，用布褰惟之化。甸服之重，厥惟圃田，虽曰百城，亦犹三辅，颁条按部，尔其勖哉。可依前件。










授王扶大理评事忠武军节度掌书记制

勑：将仕郎：守大名府清平县主簿王扶：古人云：知人实难，而受知不易也。尔以文学策名，以廉平佐邑，而忠武军节度使潘美谓尔有折冲樽俎之略，纵横书檄之才，爰一奏章，命为记室，且拜𢌜评之秩，俾增戎幕之荣。彼知人而不疑，尔受知而何报？勉思婉画，勿忝初筵。

条制三司，不得将可断公事闻奏，𠡠𠡠朝廷设官分职。各有所司。委任责成，皆宜集事。至于帐籍错误，行遣稽迟。显有刑名。并可断决。自非公然作弊，岂合辄便上言。近日臣僚殊乖职分。至于琐细。无不奏陈。匪惟烦黩朕听，兼亦紊乱官守。曾非举职。但欲邀功。宜行条制之文。用绝僭差之路。















王黄州小畜外集卷第十三

序
送进士郝太冲序
送渤海吴倩序
别长沙彭𬀩序
送毕从事东鲁赴任序
送柴侍御赴阙序
送柴转运赴职序
桂阳罗君游太湖洞𨓍诗序
神童刘少逸与时贤联句诗序
送乐良秀才谒梁中谏序
送许制归曹南序
赠别鲍秀才序
送荣礼丞赴宋都序
集贤钱侍郎知大名府序











送进士郝太冲序

大邺郝生，好刚有文，立性不羁，耻屑屑为儒者行。凡议一事，吐一辞，未始不以皇王帝霸之道为己任。洎求名进身，则默而处，讷而言，盖恶趋附而好耿直也。去年秋，乡老竞荐俯而从焉，笈文远来，会我阙下，彻盖一揖，交分如故，且𬭳且游，昏旭累百。五年春三月，帝旨下有司校群士之艺，预其试者八百人，缝掖之衣，雪晃贡部生，因叹而言曰：大丈夫处世，当拔立群萃，求明天子之知，恶能与阘茸辈丛试于礼闱哉。掷毫裂笺，忿而不就，王公大人为之兴叹，况同侪乎。洎予受知春卿，荐以甲科。喧喧我名。雷奋人耳。𢌜试不利。前功并遗。茫茫九衢。尘土相困。愤气一吐。高于虹霓。追乎郝生。有先见矣。然　我朝甚明。我志俱壮。誓雪前耻。庸何恨哉。夫如是偶负小屈。岂能芥带吾辈之心乎。毒飙扇空。炉焰天地。告我行迈。宁亲北堂。省台草平，漳水波冷，游赏之兴，不知暑天。俟乎凉风再鸣，寒露其零，期我乎上京，邀我乎紫庭。囊策䄂书，款于帝局，高吐三千言，直上九万里，未为难哉。前所谓拔立群萃，求明天子知者岂空言也哉。小别不足为念，长揖而请行　乎。郝生无背盟约。












送渤海吴倩序

穷通聚散，四者轮相倚伏，固人事之常也。然久穷未通，多散寡聚，何独苦于吾曹邪？子英洎子，拔立寒素，自强于儒墨间，视金玉如长物，以文学为己任。厥道未济，俱为旅人，豪右之门，深隔如海，茫茫于六合中，若陨箨之遇疾飙固不知其攸适尔。子英且以抱泣帝门。再献未捷。缁化儒服。刚摧笔锋。得非久穷而未通者欤。子英与于始会于济北。再会于互乡。复会于京师。今会于闾里。凡三睹面而十成岁。其间春槛有花。秋庭有月。夏簟来风。冬帷舞雪。樽酒泛潋。琴弦疏越。好景若是，黯然相别，得非多散而寡聚欤？吁！穷如是，亦以极矣。天将通我以时，聚我以位。苟！时位之来也，子英与予必思上致君，下利民，终立身，建一时之功，垂千载之誉，岂特以花月琴酒之为娱哉！偶散偶穷，不足为恨。况洛阳故都，山水在目，游赏勿怠，免为春羞。子英勉之。










别长沙彭𬀩

始予僦居于济有年矣。室甚虚，庭甚芜，邻喧里卑，匪屠即沽。虽有豪宗侠族，皆诡道咈德。非吾辈徒。抱古人道，胶口而不敢谈。求君子儒，恍目而不得见。思圣人言，声聪而不可闻。尘坌砚凡，虫蠹简策，忽忽然视之，如长物居岁余会，天王诏东宫大夫长沙彭公储司济封印，公之族，甲子南国，公之名策于中夏，生即公之季子。什驾而来，予得以声气求应之义投之。日狎月睹，相乐以道，歌狂酒逸，始末四序。属公解印而去，生且旅居于济。昔取谓德不孤，必有邻者，信哉！由是樽有醪，豆有肴，得以引满而大嚼之；编有诗，琴有曲，得以更唱而互奏之。草翠树碧，烟携雾织，蓝波黛岳，望什绣巧，得以连臂而游之；奢冠盛服，锦鞯绮毂，膏面脂肌，貍心枭首，得以扬袂而傲之。至于穷违之分，王佐之业，则韬而待用，济无知者，何足道哉。居一日，生相谓曰：吾曹穷而髅聚，乐则乐矣，亦何异迅雕健鹘，同絷于𫖔。虽厕翼接羽，讵若相忘于云汉乎。且曰：别业雷夏，将徙其家而安之，则适四方以来知口，吾其行矣。予与生二年间，以道而知者，执别之日，不能无言。因书其事以送。














送毕从事东鲁赴任序

在昔姫旦以摄政于周，伯禽乃食邑于鲁。用四代之礼乐，有千乘之兵革，表以龟蒙之山，带以洙泗之水，风淳俗厚，君义臣直，梦华胥之国，跻仁寿之域，未为比也。洎！大朴既散，淳风渐浇，失文武之遗基，当桓庄之乱政。沴并妖聚，瑞减祥消，苍生嗷嗷，罔知攸诉。天念民弊，生仲尼以救之。执持宪章，鼓扇仁义，高飞日月之翰，廊开阴翳，大定诗书之理，教彼昏蒙，三纲五常，于是乎在。然而上有定、哀不道，下有季、孟专权，隳沦素风，蔽塞鸿业，厕陪臣之列，无尺土之封，下泣区区，为累如是，以至山颓木坏，良可悲哉！厥后周祚波倾，鲁邦波歇，暴秦、新莽之下，固不足征。我宋天王子百姓，君万邦，兴替当义，理乱在目，思欲化九有如复盂，用群贤为利器，乃眷东顾言是邦曰：礼义之乡也，非有德者不可居之矣。虽圣主遐躅，贤侯远临，日挂念于万机，恐失所于一物，乃择朝贤通而理之，又设幕职观而察之。所谓用得具，人民受其赐也。东平毕公当是选也，公法姫旦，师仲尼，手握宪章，心抱仁义，重飞日月，再阐诗书，三纲五常，予人得而见矣。噫！公有仲尼之德，异仲尼之时，君非定哀，臣非季孟，素风无窒，鸿业大行。一角来祥，罔有泣麟之泪，九苞作瑞，固无叹凤之声。陈桓子不见居齐，讵劳请代，少正卯无闻犯鲁，何暇行诛。夫如是，则晨至而暮，理不为难哉？议者曰：公是行也，抱其德，遇其时，若敬而守之，奉而行之，见周孔之道尽行于今世矣。珍重珍重。











送柴侍御赴阙序

郡县天下已来，外官之贵者，惟二千石而已。入则拜三公而论道，出则拥五马以行春，南面百城，于斯为盛。至有受藩维之寄，居将相之崇，虽极人臣，亦兼刺举，尊共理也。皇家承累朝之弊，削诸侯之权，自两都五府而下，至于羁縻州郡，率以儒臣承其乏，抑战功而重民政也。江东之郡吴为大，厥赋惟上，其民实繁。纳土已来，名臣迭处。　天王九年春，平阳柴公自治书御史出典斯郡。公以文学之业，早登甲科，负王佐之才，未升显位。法尚宽简，政惟循良，吏不能欺，人罔知化。观其议一事，出一言，必能达今古之变通，极天人之奥妙，合乎皇王之道，在乎经纬之谋，引而伸之，宜其相大居而化万国矣。今之为郡也，上有督责，事无便宜，才虽有余，道或未尽，是以体盈虚之理，息奔竞之心，不术吏才，不沽时誉，冲澹自守，光尘必同，识者又知其史隐也。属天官以三载考绩，黜陟幽明，举观典以惩之，考功以礼义兴行，肃清所部，奏课最以旌之。龚黄于是政成，邵杜以之相代。是行也，道将行乎？位将至乎？圣主得其贤乎。苍生得其福乎。且见其佐祐一人进退百执。调炼和气簸杨淳风。煦而为阳春。散而为霖雨。茂育品物。纳于华胥。然后富贵崇高享之无媿。又不见房魏彼何人也。舆论藉藉形于是言。且未知天意果如何哉。水国春暮。江天雨晴。下岩岩之虎丘，背汤汤之震泽。民洒别泪，沾于绣衣。吏献离觞，愿驻骢马。𢌜尉评王某从宦属邑，受恩煦深，收涕挥毫，以序行色。











送柴转运赴职序

粤自三代已前，万国分理。藏用于天下，养兵于民间。王道以行，王室以尊。粟不推移，人无征戍。故转输之功，未作也。洎秦废井田，汉杂霸道，增什一之赋而经费不充，又笼山煮海以佐之；劳百万之师而蛮夷未服，又飞刍挽粟以供之，故转输之役始行也。虽去圣之道远矣，而随时之用大矣。从权已来，僝功斯在，历代而数，其人可知远，则汉之酂侯、魏之邓艾，近则隋之宇文恺、唐之裴耀卿，皆能臣也。然率不过调发祖庸，光给关辅而已。我朝所任，道不在兹。何者？享国三十年，拓土万余里，六师不匮，百官其勤，赋敛有定期，用度有常数，水陆之便，舟车之宜，皆不可不督示成功也。然则转输之设，不独专其利，亦将求其义；不独富于国，亦将安于民矣。是故统临诸侯，考核群吏，刑罚不中，得以申明；利害相交，得以改作。民谣官谤，在我之升闻；岁沴天灾，自我之存恤。实外官取则之地，而天子责成之府也。非洞于今古，明于变通者，又焉能举职哉？今　国家之利，吴会居多，郡县繁碓，土疆緜亘。上自常润，下及温福，有水田之赋，有海物之资，杂羽毛竹箭之材，兼橘柚鱼盐之贡。东南所产，军国赖之。苟非贤明，孰制繁剧。漕运之地，固难其人。雍熙纪号之四年夏四月，苏州郡守平阳柴公受伐江城，将归宪府。翌日，诏以转运使就加之朝端，谓之得人。江东知其受赐，欢声喜气，雷旧云涌。长州吏王某，受公之知，探公之道久矣。惜公蕴洞天之度，有致君之心，宜论思明主之前，援引先王之道，使我后圣德日新，国风还淳，陶冶品物，如三五时，与夫皋陶后稷，异代而同功矣。岂复乘轺远方，陈力庶务，议一钟石之费哉？噫！道之伸者，见其先屈；器之大者，知其晚成。公有之矣。始见乎浙江潮声，天台山色，鉴湖夜月，赤城朝霞，销忧八咏之楼，登陆四明之险，灵踪胜概，将命而游，亦公之素志也。梅雨初霁，麦秋尚寒，画舸频移，绣衣渐远。拜首末路，序以志之。











桂阳罗君游太湖洞庭诗序

处约。

造化之功功大而不自伐，故山川之气出焉。为云泉，为草木，为鸟兽，必异其声色，怪其枝叶，奇其毛羽，所以彰造化之迹用也。山川之气气形而不自名，故文藻之士作焉。为歌诗，为赋颂，为序引，必丽其词句，清其格态，幽其旨趣，所以状山川之梗槩也。古人登高必赋，义由是乎。其或陟名山，览胜景，吝厥秘思，屯其研辞，使云愤泉愁，岩羞谷耻者，故文士之大遇尔。大湖之为水也，亚于海而狎于众流。洞庭之为山也，卑于岳而秀于群峰。故云泉草木鸟兽之异，非人世也。昔人由是而得道者有之，由是而遁迹者亦有之。故于屋之洞尚存，而陶朱之舟不返。至于文藻之士。歌咏之作，有能标绝唱示后来者，予未见也。由是长戈巨鼎，非鲁阳项籍，畴能挥而扛之。桂阳罗君其人也。君族茂有唐，气钟全蜀，连华突子，太华紫盖，屹于衡阳，骨之秀也。济川截河而人乱，渭水入泾而无染，神之清也。列天下于户庭，视万古于指掌，学之奥也。海鹏搏风而上汉，天马奔虹而逐日，文之逸也。前岁俯遂计吏，直干有司，霆声电光，骇人耳目。诸儒拳拳不敢仰视。其用立杰出而无比者，众谓君必当脱缝掖，珥朝簪，翱翔紫垣，奋迅鸿笔，书帝王胸臆中万机之务，敷为事业，垂为谟训，固当仁矣。会国家遵历试典，重亲民之官，故释褐以佐于临涣，成考而迁于吴县，又授𢌜尉评以优之。君以百里之权，诸侯之位也。有人民以抚字，故布政以仁；有社稷以享祝，故事神以礼。俭乎身而吏不敢欺，正乎法而人皆知指。曾未期月，而吴民称理焉。然后名山大川，可卧舟缄印而往矣。太湖汤汤，我得而发挥。洞庭峨峨，我得而润色。遂使幽云野泉，奇舟怪草，暨乌兽虫鱼辈，皆欣欣熙熙，似有知于感遇也。至于缁徒羽人，有解真空通气者，襞笺以赠之。仙宫佛屋，有灵踪古迹者，拂壁以纪之。挥珠抵玑，散落人口，仅得五十章，间以倡和贽献之句，凡一百首。虽金石不同其音，同归于雅正；黼黻不同其文，同成于章施。前不见刘、白，后不见皮、陆，又何人也？子见受代之目盈编，而归献于帝阍，有骇宸鉴，且使湖山之兴，不披图而尽见之矣。然则君之是役也，得不为大耒之阶乎？又何徒劳之叹邪。茂苑吏王某同年也，序以附之。











神童刘少逸与时贤联句诗序

夫君之所好，天必从之，物必应之，犹影响尔。是故虞舜修德，丹凤降其仪，穆满自狂，八骏呈其怪。善恶之迹，休咎之征，斯不诬矣。　有宋二叶，天子好文之甚者也。志重悬科，亲执文柄，淑慝有别，升沉靡私。其间翘楚之士，出白屋，禠麻衣，步赤墀，参黄合者数多矣。与夫集青囊于寝帷，题御名于殿柱，又相万也。遂使荒服之外，犷俗果其文明；草泽之中，比屋化其文教。一变至道，三代同风，不其盛哉！东南之秀，山川之灵，应我昌运，俊民挺生，神童刘生盖其人也。婴孺不群，骨貌非俗，真麒麟之驹，凤凰之𬸅也。七岁孤藐，游干山阴，诗人潘阆见而奇之，乃引之以语，教之以诗。生性如生知，辞如老成，一联一咏，令人振惊。潘生许以并行，诲之不倦，且以其兄之子妻之。逮十一岁，成三百篇，求之古人，曾不多让。生又长于联句，敏而能精，若虚谷之应声，洪钟之待扣也。矧余杭会稽，号为大郡，督转输领郡县者，多朝之名臣矣。至于儒素之士，缁黄之流，往往有秀民焉。或召生以升堂，或随生以求友，出句度以试之，穷奇险以难之。生意同预谋，语如夙昔，应声而答，旁若无人。疑孟东野。贾阆仙之徒，变其精灵，潜于左右，更传互授，以助其言。不然，又安得敏捷清新之若是邪。某闻之未甚信。一日，潘生与之偕行，惠然肯顾，因解榻以延之，唱诗以验之，然后知其神矣。某初试以古人竹节偶相对之句，生云：花枝忽并开。其观对云：禽名多自呼。比生之句疏矣。某又常抱伯伦之酲，病相如之渴，因戏曰：一回酒渴思吞海。生云：几度诗狂欲上天。偶属之奇，他皆做此意。蚌腹有珠，待月而后成；木性有火，得燧而乃生。以刘生之天才，过潘生之善诱，成此神异，不其然乎？某诗集曰佩𧤤，吴县尹罗君为之序矣。时贤联句，凡数百言，若无甄收，且恐沦坠。序以冠之，列之亍右。










送乐良秀才谒梁中谏序

天下之人，背道义而趋势利者众矣。是故权门火炎，归之如市，散地灰冷，过而弗顾。偷薄苟且，率以为常。非士君子谋道狥义，乌能矫世而行哉。茂苑乐生，禀江山之气，为英秀之士，读书秉笔，务于立言，游圣人之阃域，修通儒之事业，杰出江外，人无与偕。自予作吏长洲，言交有日，遗书贽文，颇见其志，但若涉海而轻百谷，登岳而小群山，又孰知其汪洋峻极之势欤。居一日，生挂帆舣舟，款户言别。问其行，则曰：谒梁公于淮楚也。问其故，则曰：咨学道之消长也，唁商官之憔顇也。噫梁公与古为徒，与时相戾，守大方而中立，禀上智而不移，颠踬官途，三十年矣。以至自官僚分司，以贰车左降。淮水之涘，衡门阗其甑有委尘，突无黔色。虽原宪之非病，谅贾生之恸哭。声利之辈，轻而笑之。但见长淮汤汤，东吴接会，使星朝客，鳞鳞其舟。有能过门而一顾，又何人哉？生之往矣，其有旨乎？携盈编之文，陈亟丈之礼，吊摈斥之贤，非谋道者邪？鄙权豪之门，非狥义者邪？昔余重生之文，今余知生之行矣。先是梁公之牧苏也，抚民之余，待士尤谨，延誉后学，激劝远人。于时乐生居客之右，亦犹常衮廉问闽川，引欧阳詹以为上客，闽人始举进士。今昔相望，曾何愧与。生之是行也，得非士为知己者邪。武丘草萋，吴苑波渌。行春色态，蒙蒙着人。去登龙门，再见君子。请益之外，幸道我伏膺之志焉。











送许制归曹南序

士君子修辞立诚，必先之以孝悌，孝悌著而后忠可移矣。反是道者，吾何取焉。颖川许生，大族也，先君以学古入官，终州县之职，齐鲁济汶间至今号为廉吏。仲父季父俱擢进士第，有大才而无显位。惜哉。是以高门之庆，钟于子孙焉。元昆今曲台博士，负大名于天下，长涂远驭，未易知也。先是博士之释褐也，补秋官掾于江陵，再命为均阳倅。先夫人以衰老之年，乐处乡曲，故板舆不行，留生以侍左右，尽生事死葬之礼，则生之孝可知矣。博士之立朝也，通理于苏，命生偕行，以干家事，尽在原御侮之义，则生之悌可知也。噫生行已光，而名未立矣。矧皇上嗣位已来，登进士第者不下千余人。顾生之怀，能无戚戚乎？然生行周业茂，于人无媿，将见受乡老荐，取太常第，犹抵掌尔。然后以孝悌之行，移之于国，则忠又可知矣。岂以先后为意哉？江梅弄黄，江雨飘白。别酒未尽，征帆屡移。平芜远山，连袤千里。之子于役，相别何之？曹无礼义之国也。至止之日，慎其交焉。斯所谓以言之送也。生勉之。












赠别鲍秀才序

皇家耕耤之岁，仆始自𢌜评，擢补谏官，分直于太史氏。越三月，以家寄江都，告假迎侍亦既，遂请沿流而东。至止之日，会同年光禄丞河东薛公，昭。屈文学之才，职关市之税，评文话观洽，然得明公出文数十章，即进士鲍生之作也。命题立意，殆非常人。其为学也，依道而据德；其为才也，通古而达变；其为识也，利物而成务。求之广场，未易多得。仆固愿与之交，且贺薛之能知人矣。翌日缝掖而来，光我衡荜，风骨俊茂，言论闲雅，非风尘之人。征其氏族，乃明远之裔耳。世以儒术为事，先君隶钱氏为陪臣，国小而才大，故功弗之立。归朝终大仆丞，位卑而道屈，故庆及后昆。其有后于 宋乎。不然，又安得富生以天才，遇生以昌运乎。先是　皇上即位已来，策试贡士，必亲临之。是岁始委有司，宜如故事。上且曰：予官人牧民，十有四载，歇贡举取士者实五年。重以郡县至广，吏官多阙，刺史二千石绝辟命之路，公卿大夫无资荫之恩，虽九品下僚，一邑小吏，必由乡举而后进。苟求备以取人，则其如庶官何？是以四科之中，所尚文行；三事之内，兼采言儿。或门阀沦坠者　，其绝以第之；或场屋里晚者，哀其穷以与之。得人既多矣，补吏既足矣，是用厘革，复以典彝。凡今取才，必率英髦，所以慎名器而激风俗也。天下寒后，闻而乐之。夫如是，生何患于穷乎？青紫之贵，可俯而拾之矣。江梅堕校，溪竹翻箨。困旅火以何适，縻王爵以言归。广陵秋风，望子之随计。曲江春色，见子之必荣。其间勤道以自强，加餐以自爱，勿辜我名声之望，尔生勉之。












送荣礼丞赴宋都序

鴈池，国东之巨屏也。天启我祖，封于商丘。玄德升闻，乃授周禅。既建大号，斯为名藩。必求亲贤，用钖茅土，重始封也。今上嗣统以来，或以儒官承其乏，系于才而不系于位矣。故朝之能臣相望前后。盖孟诸域中之大薮，征赋寔繁；汴流，天下之通津，漕运斯在。不有余及，孰能厘之。端拱元祀春二月，诏以曲台丞荣公出莅于宋，旌汶阳之善政也。公之文行门地，吾侪仰之，吾君知之。是以丑牓之中，擢进士第者，有四人焉。父子兄弟，灿乎士林。昔社正伦，一家三秀，当时犹称为盛。方我茂族，不其远哉！是行也，宋居其泰乎！青门晓晴，皇华启行。隋岸柳翠，浚效草平。驾𬴂𬴂之四牡，别峨峨之五城。抚临近辅，利泽编甿。君之望也，公之职也，可不勉哉。










集贤钱侍郎知大名府序

夫序君臣，明善恶，莫大乎国书，故曰史馆重。备顾问，预宴私，莫亲乎书殿，故曰集贤清。至于天官，品藻士流，京尹禁。