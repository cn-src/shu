陈邦彦诗词全集 - (明清)
　五言律诗
　　丁亥仲春余归自岭右暂憩乡园读杜工部秦州杂咏怅然感怀因次其韵
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　　其十一
　　　其十二
　　　其十三
　　　其十四
　　　其十五
　　　其十六
　　　其十七
　　　其十八
　　　其十九
　　　其二十
　　自九江还龙山
　　次答董才孺
　　　其一
　　　其二
　　次答黄秉昭
　　晚泊庄步
　　宿清溪
　　南雄道中逢霍阶生
　　浩溪雨泊
　　　其一
　　　其二
　　野望
　　西山道中
　　奉新署中赠冯调冶且以为别
　　　其一
　　　其二
　　　其三
　　　其四
　　　其五
　　九日限韵
　　　其一
　　　其二
　　　其三
　　　其四
　　　其五
　　鄱阳湖
　　雾
　　横石舟夜
　　抵芜湖
　　发芜湖别同舟诸子
　　赠苏宇霖饷部
　　　其一
　　　其二
　　　其三
　　　其四
　　冠颂
　　渡江
　　除夕赠人新昏
　　还自凤城寄谢潘孺文太学
　　送朱镜澄解官还吴
　　重别叶公士
　　　其一
　　　其二
　　哭门人潘幼韩
　　　其一
　　　其二
　　同舟
　　雨夜宿吴朝泗江阁
　　薄游
　　偶成
　　避人
　　中宿江上杂诗
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　端午前一日同马子龙寓家珶赤兄拳曜轩吴尔景载酒过访邓行玉梁苑郎适至赋得二首
　　　其一
　　　其二
　　遥别谢衷伯
　　　其一
　　　其二
　　赠郭我示
　　清远城陷题朱氏池亭
　七言律诗
　　闻变
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　　其十一
　　　其十二
　　次答大参区几蘧先生
　　次郡丞卢缜存先生韵兼答黄子
　　　其一
　　　其二
　　次答家珶赤兄
　　　其一
　　　其二
　　次答黎洞石先生
　　次答罗文昭
　　舟发珠江承诸子携酒饯送用前韵赋别
　　清远江上饮故人旅舍
　　中宿峡
　　七月念五日黄塘道中
　　次答罗若思
　　答黎恭甫伟长
　　度庾关
　　惶恐滩
　　经吉安郡城有感
　　丰城县
　　新昌冯中星侍御吾师景仆先生子也闻其遇难投诗瑞河哭之
　　宿豫章有感
　　赠建昌陈经甫
　　登吴城望湖亭
　　九月十五夜芦潭限韵
　　遣怀
　　登回峰寺
　　感事
　　度湖日
　　访同里龙宗尼有周生者呼其爱姬行酒有留髡之志姬通词赋工翰墨坐中书箑见诒不知仆之为伧父也诗以谢之
　　夜泊采石（时十月望日）
　　抵京恭赋
　　都门晤梁非馨别十七年矣今昔之感情见乎诗
　　　其一
　　　其二
　　却寄
　　访亦非禅师
　　赠家都阃铭新演实昆弟
　　疏草成
　　　其一
　　　其二
　　咏雪
　　　其一
　　　其二
　　　其三
　　　其四
　　至日小集
　　赠杨杲生
　　拜疏
　　　其一
　　　其二
　　　其三
　　次答谢伯子
　　　其一
　　　其二
　　重别朱少府兼寿其母夫人
　　送陈集五还闽因忆谢衷伯
　　戏寄
　　黄荆山父执见顾今昔之感情见乎诗
　　九月六日归龙山同黄秉昭夜泊江上
　　题海珠寺次梁文康公韵
　　秋风
　　　其一
　　　其二
　　　其三
　　　其四
　　咏铁马儿奉和云淙先生用韵
　　次答李中郎兼怀邓玉叔
　　和徐巢友咏木绵花
　　　其一
　　　其二
　　　其三
　　壬午元旦
　　丙戌冬日山中感事八首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　延祥寺题壁
　　　其一
　　　其二
　　丁亥元旦寓麟涌
　　厓门吊古四首
　　　其一
　　　其二
　　　其三
　　　其四
　　狱中步文丞相韵
　　狱中自述
　　狱中传闻张芷园遇害歌以吊之
　五言绝句
　　樟树阻风
　　　其一
　　　其二
　　　其三
　　　其四
　　江上
　　旅怀次林子同韵
　　　其一
　　　其二
　　　其三
　　古意
　　　其一
　　　其二
　　　其三
　　　其四
　七言绝句
　　西南七夕
　　　其一
　　　其二
　　韶州旅舍书壁
　　　其一
　　　其二
　　中秋储潭江上
　　　其一
　　　其二
　　　其三
　　旅舍读壁间诗和者四人皆以重阳为感何此时独多客游耶余过此于重阳亦近矣漫书二绝和之后之大夫君子亦将有感于斯言
　　　其一
　　　其二
　　自奉新抵芦潭舟中口号
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　晓起
　　　其一
　　　其二
　　赠端州符伯清
　　　其一
　　　其二
　　忆家
　　　其一
　　　其二
　　赠新婚者
　　闻笛有叹
　　春日西征杂咏
　　　其一
　　　其二
　　　其三
　　冬闺
　　赠人
　　送黄符鼎奉表入京
　　　其一
　　　其二
　　　其三
　　　其四
　　寄吴朝泗崔象垣
　　　其一
　　　其二
　　怀钟生
　　　其一
　　　其二
　　七夕
　　　其一
　　　其二
　　辛巳元日自题小像因怀邓玉叔
　　　其一
　　　其二
　　　其三
　　　其四
　　孟春廿七夜集写叶山房赏灯奉和云淙先生大韵
　　　其一
　　　其二
　　　其三
　　　其四
　　赠何时乂
　　三水归舟有怀
　　　其一
　　　其二
　　　其三
　　　其四
　　　其五
　　　其六
　　　其七
　　题画
　　　其一
　　　其二
　　宫词
　　　其一
　　　其二
　　宿高明城南野人家
　　　其一
　　　其二
　　东还书白业庵壁
　　　其一
　　　其二
　　同云淙相国夜泊
　　　其一
　　　其二
　　留石堂诗为严秋野郡守
　　　其一
　　　其二
　　　其三
　　　其四
　古风
　　南上述怀
　　　其一
　　　其二
　　次答曾清仲
　　浈阳峡
　　赣关接云淙老师手书兼闻大疏
　　　其一
　　　其二
　　访宋鸿羽先生弗及
　　十八滩
　　去冬寇陷吉安诸孝廉自公车南还者弃舟走他道间关仅达而余姻家冯介孚步自东崖轻舟径度余闻而壮之兹道出螺川览观形势想见夙昔经行之处可谓知兵矣因赋所怀以质介孚
　　余以九月四日抵南州访戴初士承惠尊人大圆先生集及渡青阁爱庐诸刻次日取道西山别后却寄
　　九月晦日
　　题湛文简公书院兼怀如珩亲家
　　寄临川刘钟台先生
　　　其一
　　　其二
　　赠梁渐子
　　　其一
　　　其二
　　　其三
　　　其四
　　送叶公士还吴
　　夜别
　　梦母
　　黄又生先生开府吴淞作此寄怀
　　梦黎洞石先生招饮大雅堂盖秘书公之诒耶觉而赋之以为先生寿
　　军号一百二十字
　　戏赠华巡简
　　大庙峡
　　舟发韶州赠宋大都督
　　江上逢大行哀诏适欧嘉可惠寄诗箑伏枕无聊次韵奉答语于来赠不伦以志感也
　　梅岭行
　　南安太守行赠梁昔莪先生
　　临命歌
　四言诗
　　拟古八章呈王园长先生
　　柬薛剑公
　　　其一
　　　其二
　　清远城陷题朱氏池亭
　六言诗
　　清远城陷题朱氏池亭










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　















陈邦彦诗词全集 - (明清)








陈邦彦　朝代：明末清初


人物简介

中国历代人名大辞典
【生卒】：?—1647 【介绍】： 明广东顺德人，字会斌。为诸生，意气豪迈。福王时，诣阙上政要三十二事，格不用。唐王聿键读而伟之。既即位，授监纪推官。未任，举于乡。以苏观生荐，改职方主事，监广西狼兵，授赣州。至岭，闻隆武帝败，乃止。西行谒桂王，擢兵科给事中。旋闻桂王兵败，避居山中。清兵破广州，观生死。邦彦乃与陈子壮密约，起兵攻广州。兵败入清远，与诸生朱学熙据城固守。城破被执，不食五日，被害。永历谥忠悯，赠兵部尚书。
全粤诗·卷六八六
陈邦彦(一六〇三—一六四七)，字会斌，一字会份，号岩野。顺德人。恭尹父。明唐王隆武元年（一六四五）举人。明年，升兵部职方司主事，监粤西“狼兵”。隆武帝死难后，参与拥立永历帝，授兵科给事中。明桂王永历元年（一六四七），邦彦招募义军，联结张家玉、陈子壮牵制清军，欲图恢复，兵败退守清远，城陷被执，不屈遇害。著有《雪声堂集》、《陈岩野先生集》。《明史》卷二七八有传。











五言律诗



丁亥仲春余归自岭右暂憩乡园读杜工部秦州杂咏怅然感怀因次其韵


其一

故国还春色，逋人此倦游。
闭帘门内影，兼辆客中愁。
鼙鼓连三月，车书隔九秋。
奋飞如可达，儿稚谩相留。

其二

三辰开玉历，八桂寄行宫。
剥复关元造，讴吟自远空。
群骑参毕月，诸将马牛风。
长叹佻佻子，披霜遍二东。

其三

中原馀白骨，岭峤亦黄沙。
短袷从新制，飞甍散旧家。
檿丝鸣镝疾，骏足注坡斜。
濒海风涛地，楼船莫浪誇。

其四

奋零应有渐，涕息已多时。
岂谓桑柔造，居然麦秀悲。
置身怜晚暮，僦舍愧栖迟。
会策青藜杖，猖狂恣所之。

其五

夙昔游南国，趋程半岁强。
山连庐阜峻，江入海门长。
古殿翔鹓鹭，良家控骕骦。
何时重击楫，伫立鬓毛苍。

其六

载驱曾傍塞，逐伴却来归。
博道成金注，高山负玉徽。
双江援旅绝，五岭戍兵稀。
为问谁专阃，经年未解围。

其七

海气润三山，彤云缥缈间。
岂应无劲卒，谁与固重关。
鱼服困何急，龙髯去不还。
侍臣恩遇重，回首若为颜。

其八

湛湛苍梧水，朝宗去复回。
輶轩亲被命，影国为谁来。
使旨东西迕，高牙取次开。
深惭鲁连策，空复子山哀。

其九

铜驼随魏阙，铁马蓦韩亭。
堠火连城绝，阴燐夹道青。
中台仍晋纬，南斗杂商星。
行遁君休笑，时危在远坰。

其十

正忆投荒远，应怜侧目繁。
何人为李地，无路觅桃源。
息影防谋面，孤踪怯傍村。
羁栖吾已惯，遮莫老空门。

其十一

马蹄春趁早，云脚晓鬟低。
恩诏来黄屋，中途拜紫泥。
园陵吴会北，行在桂林西。
何事鹓班远，前村困鼓鼙。

其十二

短褐冲寒陇，徒行涉涧泉。
浮名争属目，贫病任流传。
遍野惊群盗，沧江当并边。
乡关曾未靖，况也勒燕然。

其十三

飘寄曾无地，崎岖暂抵家。
短垣凭僦舍，瓶粟拟量沙。
懒谢扬雄草，愁荒邵伯瓜。
春风深闭户，开落任江花。

其十四

转徙知吾拙，平陂信有天。
却怜蓬矢奋，差少羽书传。
揽翠依金阁，烹云近玉泉。
干戈如永偃，高枕故庐边。

其十五

物产川原尽，生涯寇盗间。
无愁应岸柳，不改是春山。
古戍饥乌集，江村乳燕还。
未须愁远道，多恐泪痕斑。

其十六

固穷甘薄宦，久客怅离群。
空复依南郭，谁当问子云。
练裳怜旭日，萍藻隔春分。
流俗从姗笑，佯狂总未闻。

其十七

迂愚逢世难，寂寞对春光。
马首初停策，莺声不度墙。
避人疑画地，念乱戒垂堂。
何计乘桴去，悠然一水长。

其十八

漫道驰驱苦，翻疑览胜归。
雨窗寒对瀑，海日夜生辉。
地迥临蛟穴，峰高碍鸟飞。
颇闻骁果在，谁为畅皇威。

其十九

南武城犹昨，西归路未难。
谁能将桂管，一为度桑乾。
赤羽摩云近，楼船耀日寒。
但令怀报主，端合早登坛。

其二十

薇柔聊可采，荼苦复谁知。
有泪倾遗老，无金结健儿。
佗封元禹甸，刘苑旧汤池。
闻道新花发，殷红恋故枝。




自九江还龙山

行遁经年后，扁舟晚渡江。
语乡犹故里，于国已他邦。
同瑁还谁受，冠緌复几双。
眼穿怜小妇，愁绝对银缸。

次答董才孺




其一

漫道孤臣远，宁堪血泪殷。
重明回日驭，长路忆天闲。
列戍开中土，穷边峙故山。
岩居差未厌，何以破愁颜。

其二

严城青火夕，古道白沙殷。
不有杞人恤，其能桑者闲。
悲歌怀旷代，旅梦信关山。
何日咨微贱，迟君一解颜。




次答黄秉昭

丁年拚落魄，何意际斯时。
万国歌哀郢，孤怀赋载驰。
治安应有策，边计本无奇。
客自思高密，毋为但赌棋。




晚泊庄步

颇觉维舟惯，翻怜旅泊新。
若为催跋履，空复向风尘。
时序惊遥汉，关河近北辰。
乡心兼客思，凄绝可谁论。




宿清溪

伏暑江村道，扁舟夜雨馀。
济川情倍切，衣袽计仍疏（时舟为石所破）。
天意存雷电，生涯付酒庐。
望崖人已返，征客意何如。




南雄道中逢霍阶生

病后无颜色，秋深有远行。
渐于乡土隔，翻遣故人惊。
归思珠江道，前途白下城。
岭梅殊未发，诒赠若为情。

浩溪雨泊




其一

两度篷窗雨，清溪与浩溪。
魂摇秋早晏，身逐岭东西。
雁叫江枫变，蝉鸣陇秫齐。
无人知客况，愁坐独栖栖。

其二

道远看山改，秋深觉雨稀。
晴云迷晓望，凉月送宵辉。
木叶纤纤下，江流寸寸微。
蘧然成信宿，飞梦绕渔矶。




野望

昼眠无意绪，野望独离忧。
南北千峰雨，行藏一叶舟。
江寒何浩浩，风晚更飕飕。
咫尺洪厓道，愆期未可求。




西山道中

山光如爱客，历历送轮蹄。
近野黄埃散，遥空翠浪齐。
路移峰欲似，径转日初西。
未暇谋登陟，毋云句可携。

奉新署中赠冯调冶且以为别




其一

睽离踰十载，一度故园看。
卓异亲承宠，栖迟尚此官。
旧游民誉洽，赐履主恩宽。
莫漫疑三仕，冰心恁自寒。

其二

楚弓何得失，国步忽龙钟。
岂谓驱群敌，居然震九重。
近臣忘汉节，并塞没尧封。
遮莫承恩蚤，将能此日逢。

其三

名区分豫汭，小郭度西山。
净几云霞入，疏帘岁月閒。
震邻初帖息，挽道颇间关。
为报神君在，苍生合解颜。

其四

天心回玉历，王气萃金陵。
租赋东南在，讴吟远近仍。
狂愚怀大定，名俊盛中兴。
蚤晚膺新擢，云台尚可乘。

其五

过从刚信宿，造次复津梁。
投辖君元切，驱车我自忙。
褒封应密县，仗策岂南阳。
王路方追逐，毋言一水长。

九日限韵




其一

舟中读《匡山集》，得“秋”、“搜”、“抽”、“偷”、“不”五韵诗，因以自律。章数如之，题不必同，适兴而已。
令节属高秋，舟行当远搜。
露蝉寒未歇，霜叶醉初抽。
屐齿閒中过，山容卧里偷。
遥看青一点，庐阜是耶不。

其二

飞翰发早秋，山郭引旁搜。
语岂连宵尽，身从一日抽。
褰裳缘国难，封事嫉时偷。
为问临邛令，曾经此客不。

其三

猎猎酒旗秋，长年何处搜。
为怜风半驶，奈此水如抽。
渴忆江州送，狂思吏部偷。
吴城知远近，前路待侬不。

其四

此日故园秋，云萝处处搜。
萸囊随俗佩，筝线信风抽。
酒熟人从醉，花黄蝶怕偷。
右丞佳句在，颇念异乡不。




其五

为客复悲秋，枯肠半已搜。
路歧犹怅罔，河上类旋抽。
命酒酤辞债，称诗律戒偷。
醉歌忘采菊，知是豫章不。




鄱阳湖

浅原垂禹贡，巨浸列周官。
浪飐孤山动，光摇五老寒。
远帆疑鸟翼，编户半渔竿。
何意栖栖客，淹留日夜看。




雾

寒峭不成雪，漫漫晓雾生。
凝眸迷咫尺，扑鼻觉纵横。
山色彭郎隐，江声石妇平。
羁愁久无赖，挝鼓劝晨征。




横石舟夜

野烧平林晚，荒村白苇秋。
鸣钲严夜号，藏火辨更筹。
破浪怀空切，闻鸡志未酬。
前途看渐近，羁客莫深愁。




抵芜湖

扁舟曾不暮，此日亦芜关。
地望分三辅，军储佐九圜。
滞留江上迹，衰飒镜中颜。
漫道风云近，宵来梦故山。




发芜湖别同舟诸子

度岭爱乡声，联舟况复情。
怜君初即次，而我戒孤征。
江折西梁险，天回北极明。
未堪离思急，桂酒更同倾（桂酒，吾乡美酿，其法本出罗浮）。

赠苏宇霖饷部




其一

多难今相见，神州半陆沉。
有怀劻国步，何意恋朝簪。
扬历皆殊绩，朋交寄素襟。
独怜缝掖旧，空负济时心。

其二

踰淮无寸土，浮海独全师。
突骑增蕃卫，长鲸避羽旗。
才名交口遍，威略建牙迟。
何日妖氛靖，韩陵读旧碑⑴。
⑴ 宇霖初令无极，遗爱有碑，今南北阻绝，故借韩陵片石为喻。

其三

古人云已邈，铁汉可能多。
有剑曾枭敌，无钱肯系靴。
乘车盟不负，卮酒醉频过。
世路仍资格，清名奈尔何。

其四

当年曾并辔，十载让先鞭。
牍岂三千奏，樽惭五石坚。
山河供雪涕，岁月入霜颠。
为忆曾夫子，酬知意惘然。




冠颂

生年踰二十，拜命始三加。
岁旦留尊柏，春光到槛花。
北堂童稚梦，东郭旅人家。
漫笑谋身拙，吾生未有涯。




渡江

别来能几日，不觉渐成寒。
风景他乡异，梅花两地看。
渡江人欲倦，临水路偏难。
尚笑絺衣在，听砧夜向残。




除夕赠人新昏

剑气双龙合，銮声四牡骄。
宫妆凝楚黛，仙吹咽秦箫。
夜永同牢烛，春开献岁椒。
江城新柳发，仿佛见纤腰。




还自凤城寄谢潘孺文太学

胜赏烦相命，高轩枉再过。
君应怜意气，予自笑磋砣。
旅馆蒹葭思，青灯杕杜歌。
不辞课僮仆，长为剪藤萝。




送朱镜澄解官还吴

言辞越江水，归醉洞庭春。
南国浮云尽，天涯别梦新。
垂杨迷驿路，䌽服倦游尘。
渐喜秋风近，承欢荐美莼。

重别叶公士




其一

萍迹何来此，风尘不可留。
报书逾十部，交谊足千秋。
旧业空环堵，归装一蒯缑。
相期无限意，休问敝貂裘。

其二

大雅风斯远，知音世所稀。
他山情独切，两地梦俱飞。
楚塞丹枫暗，吴门翠岫微。
秪凭文赋在，万里未相违。

哭门人潘幼韩




其一

十日增沉痼，千秋隔死生。
人间金屋闭，天上玉楼成。
遂作修文梦，难伸自牖情。
有怀吁南斗，无术拟公明（幼韩年甫十九。）。

其二

片土能埋玉，悬河易染衣。
不堪论宅相，何以慰慈闱。
身岂乘箕去，魂疑化鹤飞。
三生如不昧，重向旧庭归。




同舟

不寐夜偏永，无媒春自怜。
江湖梦欲断，胡越意茫然。
树色笼孤月，鸡声阨曙烟。
转令亲浊酒，犹自悔宾筵。




雨夜宿吴朝泗江阁

去家五百里，相过重乡音。
客路樽前语，江流槛外心。
风连三峡暗，云隐二禺深。
莫作登楼赋，柴扉尚可寻。




薄游

极目枫林外，故园安在哉。
山川曾有约，秋半未归来。
暝色千峰雨，江声万壑雷。
薄游仍度峡，乡梦莫轻催。




偶成

率尔成新句，因之寄所思。
故人俱可念，生事独多歧。
旅夜惊寒早，乡园返棹迟。
塞鸿南去尽，吟望到归期。




避人

烛跋惊初至，杯深奉片谈。
舌存浑欲满，痴绝小成憨。
露浥琴心冷，愁兼酒力酣。
不堪城漏转，参伐独当南。

中宿江上杂诗




其一

草阁平临水，江沙远带霜。
寒林知岁暮，烟月是他乡。
估客维舟晚，晨门报漏长。
旅怀馀万叠，清梦失羲皇。

其二

水落时添岸，山遥半作云。
满帆来片片，斜日照曛曛。
双㹀归前崦，孤鸿入远雯。
倚栏谁与语，招手二禺君。

其三

岁事颇不恶，严霜差未凝。
水流低岸月，风捲隔林灯。
烟树无高下，寒香有废兴。
遣怀拚一醉，安得酒如渑。

其四

江水朝宗急，宵行尚作声。
千林人乍静，半壁月微明。
柔橹尔何早，晨鸡初未鸣。
萧然听群籁，孤枕意纵横。

其五

五夜催城角，千峰簇晓烟。
如何今岁月，空度此宵圆。
有客皆怀土，云谁独旅眠。
朝朝凝望眼，送尽下江船。

其六

北上通湟武，南流会郁黔。
蔽江浮巨筏，依岸割馀盐。
汉客波胡贡，吴儿越女缣。
熙攘人尽尔，遑问岁时淹。

其七

公荣多酒伴，育长是情痴。
小作清狂事，差忘羁旅时。
醉迷中圣约，歌愧外孙辞。
莫笑诙谐惯，人间几大儿。

其八

未须惊晏岁，且得坐朝暾。
海气蒸初浴，霞光尚半吞。
熹微窥曲槛，隐跃见江村。
故里云峰外，何人独倚门。

其九

天末仍孤客，江干亦小除。
未遑理舟楫，省得觅瓜蔬。
歌啸且度日，醉醒谁是予。
晚来朱叔子，新寄数行书。

其十

浪迹成何事，归心日夜增。
年光催爆竹，春色入孤灯。
世态秪如此，他乡未可凭。
明朝人献岁，南望意飞腾。

端午前一日同马子龙寓家珶赤兄拳曜轩吴尔景载酒过访邓行玉梁苑郎适至赋得二首




其一

彩丝云已近，鼍鼓寂无喧。
世讲能过酒，怀人兼在门。
雨销烦暑瘴，灯乱去留魂。
谁遣淳于醉，离情未许论。

其二

烛光频见跋，笑语尚馀喧。
小作平原约，如高靖郭门。
山城悬宿梦，泽畔慰吟魂。
莫以归与叹，前期更可论。







遥别谢衷伯




其一

江阁听鸣雨，乡心一夕催。
所嗟谈未半，相忆首频回。
郑重侯门俊，琳琅上客才。
马卿游已倦，何计伴邹枚。

其二

正忆庭阶下，崇兰半亩滋。
无人春自赏，为客梦还驰。
江上聊三宿，关前岂五噫。
新诗遥作别，长路更相期。




赠郭我示

十日避旗鼓，相逢未赠言。
小巫良自怯，大雅更谁论。
伏暑宜杯酒，秋光忆故园。
共将诗作活，工拙两堪存。




清远城陷题朱氏池亭

恋阙孤怀尽，悬丝一命微。
负伤如未觉，无泪不须挥。
鱼吮艰贞血，水为赙襚衣。
秪应魂气在，长绕玉阶飞。









七言律诗





闻变




其一

漠漠腥风动蓟门，鼓鼙声死日黄昏。
殷忧共忆宵衣久，遗泽犹闻血诏存。
满目河山留义烈，故宫黎庶逐啼魂。
江流不尽敷天耻，薪胆凭将献至尊。

其二

朔雪炎天尽帝臣，都城金粟亦因陈。
不闻一矢能遗敌，敢谓中朝尚有人。
野树春残巢幕燕，鲜原日暮泣幽燐。
独凭沟壑酬君父，曾否当年悟徙薪。

其三

羽林北落奉王鈇，入市何人也荷殳。
束伍自知存尺籍，餐钱空复饱侏儒。
内廷阅操军声旧，貂贵临戎庙算殊。
城社隐谋窥不得，况堪泥首又中枢。

其四

面孔犹人自肺肠，也曾金殿献文章。
家门肯谓恩私浅，忠孝谁传作述芳。
未论奚珣终伏锧，却怜王衍亦排墙。
如何率土惭回部，霜剑棱棱五十行⑴。
⑴ 闻变之始，粤中传有属回五十人，白衣冠，仗剑拒闯，悉为所杀。其事具详塘报，余遂据以成诗。今诸刻不纪此事，岂好事者为之，以甚降贼之罪耶？抑秉笔者没之，以杀亡国之耻耶？余不更初作，存疑云尔。

其五

闻道空门忽济然，缁流谁著辨真篇。
犹存四大终何着，旋證无生可是禅。
按舞徵歌新燕婉，求田问舍旧因缘。
却疑顶戴朝簪重，报国唯应义最先。

其六

十年谋国事招携，清野频经补牍题。
土有分民城内外，生随流浪水东西。
魂摇乍觉离豺虎，手实俄惊录大鸡。
谁为绘图持入告，郊坰元亦是黔黎。

其七

重门列雉与云俱，奔溃相仍寂若无。
何限鹓鸾随挺鹿，浪传蛇豕是驺虞。
黄巾匝地烽烟断，白羽经年夜月孤。
安得昔时颜太守，平原一郡障狂胡。

其八

榆关春老草芊芊，列骑如云荷戟眠。
不向运河留一线，可谁飞挽佐三边。
西凉士马终怀晋，索部鱼羊解扰燕。
南北安危忧不细，早腾恩诏到居延。

其九

天末提封自尉陀，戈船曾记下牂牁。
危峰骇浪山川旧，白雉文犀岁月多。
未见星轺来北极，却防佩犊起南讹。
漫劳慷慨怀忠烈，言念瞻乌可若何。

其十

荟蔚遥怜季女饥，榛苓长忆美人迟。
空教夏屋依荷柱，犹有循良治茧丝。
经界似占无妄课，鱼盐宁问土风辞。
天家板荡今如此，谁向清宵有所思。

其十一

三百年来世泽长，讴吟俄已遍炎荒。
反裘未许哀鸿雁，饱宿何当养凤凰。
溪畔渔竿拚啸傲，江城驷介自翱翔。
朝廷可是书生责，倚剑酣歌笑尔狂。

其十二

金陵六代帝王都，此日龙兴气象殊。
最爱鄗南符建武，肯论江左有夷吾。
开天堂搆留神谶，率土弓旌识圣谟。
陇上隗纯今在否，早教黎献乐樵苏。




次答大参区几蘧先生

不道狂胡俄犯阙，浪传繻葛亦能军。
中原半已成鱼烂，草野宁当恋鹿群。
燕蓟攀髯愁祲孛，秦淮扈跸盛风云。
安危此日资元老，蚤应蒲车翼圣君。

次郡丞卢缜存先生韵兼答黄子




其一

谁赌长安与□臣，海隅无路叩高旻。
不因庙社钟真主，那得江湖寄此身。
故国惔焚兼玉石，兴朝延揽盛弓轮。
临歧绮赠惭珍重，未遣□□笑妄人。

其二

宵衣闻道叹无臣，就义从容泣上旻。
不那已成千古恨，可应深恋百年身。
河南邓禹非因荐，晋国郇模岂待轮。
漫道明珠已寥阔，度关迟尔弃繻人。

次答家珶赤兄




其一

济时自昔仗英雄，非曰能之愿下风。
但遣行藏殊小草，敢论词赋拟长虹。
龙飞建号嘉祥合，雁序临歧感奋同。
漫向九关忧虎豹，金陵王气正菁葱。

其二

恒干瞿然亦自雄，孤舟横野更飘风。
难将幽愤填沧海，剩有悲歌贯白虹。
列镇王师元不战，万邦侯王几来同。
传闻征戍防淮北，方叔于今已佩葱。




次答黎洞石先生

巨浸无堤纵所如，馀波疑欲及吾庐。
感时泪尽频看剑，报国身微但著书。
天下尚仍平世习，几时重起故宫墟。
丹成一缕同精卫，繇蘖悬知自可嘘。




次答罗文昭

闻报旬来独卧干，魂摇天阙梦犹寒。
公车未必如方朔，木榻还应愧幼安。
谁为君王申九伐，况闻功业起三韩。
艰危宏济须公等，肯遣萧条老鹖冠。




舟发珠江承诸子携酒饯送用前韵赋别

扬舲挝鼓发江干，变徵声高七月寒。
夜竹可能知大汉，日边何处是长安。
杯因惜别兼贤圣，策为忧时杂管韩。
燕石自惭仍跃冶，归来休笑旧儒冠。




清远江上饮故人旅舍

峡江西下水漫漫，山郭当年醉里看。
朋好几回悬梦寐，扁舟何意此盘桓。
岁华别去催颜老，时事忧来问路难。
能似客秋凉月夜，饼𩜁初熟戏新欢⑴。
⑴ 余置妾摄室，始逾年矣。值其生日，未能忘情，漫及之。




中宿峡

旧游曾忆逐残春，急雨惊雷夜卜邻。
古刹尚能来远道，劫灰何事付飙轮。
千龄兴废疑先兆，半岭诛锄忆达人⑴。
此日巨灵应有意，片帆如驶度江津。
⑴ 峡中古寺，《志》称“飞来”者也，近燬于火，而国难告，因忆嗣今以往，有毁产修寺如山中人朱叔子者，庶鼎新可期，盖不独一寺为然。




七月念五日黄塘道中

双江如注石嶙峋，日晚维舟倍怆神。
芹曝未知能报国，树风其奈已违亲（是日先讳。）。
北来度岭乡关浅，南下思家客梦频。
况是遗臣泣弓剑，天涯何事不沾巾⑴。
⑴ 大行哀诏久未度岭，粤中奉抚按檄，以是日成服。




次答罗若思

犹及生初识太平，盛时风物叹斯征。
但闻帝子啼魂怨，不见军中胡胆惊。
万国可能忘祖德，九玄终自祐皇明。
披吟却简迎降传⑴，愁极翻令欲绝缨。
⑴ 时李伯跻刺史归自燕台，以《国变录》见示




答黎恭甫伟长

城南杯酒共依依，奋袂晨征愿已违。
弱骨自缘忧国瘦，旅魂时逐故园飞。
未更世路狂应怪，纵有昌言力较微。
惭愧故人诗尽好，病中吟望一沾衣。




度庾关

渴骥奔猊吼未降，天开悬磴道炎邦。
汉朝勋业留台岭，唐代声名自曲江。
归路若为香一片，上供何但翠千双。
经行北望中原浅，莫更关前有吠厖。




惶恐滩

万安城外听江声，急溜飞湍望未平。
估客梦回惊九折，寒猿啼罢怯三更。
北来已尽诸滩险，南去初催入峡程。
最是信公留句后，至今青史独知名。




经吉安郡城有感

万井千家绕郭门，轩轩新筑间颓垣。
可因戎马惊鹅鹳，其奈簪缨化鹤猿。
行露未晞聊假息，清江难浣是师言。
尚怜信国风流在，燕市遥招柏府魂（都宪李忠节公邦华，吉水人。）。




丰城县

惊沙如舞树如呼，贪看名城不惮劬。
沃野并堤千石稼（豫章诸县唯丰城有堤），女墙临水万家垆。
当年紫气干天象，此日星躔傍帝衢。
神剑未应稀阔久，只今犹有茂先无。




新昌冯中星侍御吾师景仆先生子也闻其遇难投诗瑞河哭之

主忧臣辱是天彝，仗节雠庭也未迟。
台柏几留寒岁色，青骢终殉故宫移。
啼魂不散应衔恤，碧血堪藏欲倩谁。
犹忆鲤庭杯酒会，幽明无路寄相思。




宿豫章有感

湛湛江流赴蠡湖，西山朝爽接城隅。
文章似寿滕王阁，风节谁存孺子庐。
秋稼未登漕使急，岁徵如昨庶宗呼。
援师去后琴材在，乞与中郎辨得无。




赠建昌陈经甫

相逢何必旧知名，海内朋交亦弟兄。
最喜盍簪同意气，况于华胄又宗盟。
蘧庐剧语皆忧国，梓里褒衣解治兵⑴。
天下未平才俊少，匡庐宁许老长城。
⑴ 经甫及同志六子，奉江院檄练乡兵二千人，流寇、客兵无敢骚其境上。




登吴城望湖亭

望湖亭上望鄱湖，想像开天旧战图。
列较赳桓共庙略，百灵先后奏徵符。
黄龙狎浪俄深浅（御舟胶浅，旋脱），苍兕乘风半有无（我师得风，伪汉无风）。
遗烈只今丰镐在，觐扬应复仗神谟。




九月十五夜芦潭限韵

匡庐秋色落千严，湖荡青青草半芟。
晚翠和烟群岛接，空潭浮月薄云衔。
如何圆魄看三度，犹自江村滞片帆。
欲寄尺书随雁足，乡心撩乱倩谁缄。




遣怀

驱车踰岭信间关，风阻扁舟尽日閒。
已觉客愁盈蠡泽，愧无佳句酹庐山。
梦悬故国家千里，坐瘦东隅月一湾。
乞得南薰殿秋色，章缝应许觐龙颜。




登回峰寺

北风留客太依依，客伴相携访翠微。
竹影见荣空复色⑴，东林传法是耶非。
澄湖近□茆堂静，曲径藏秋绿树肥。
遥望秦川正烽火，徘徊登陟欲忘归。
⑴ 相传庐山有竹影寺，时或望见，即之辄隐




感事

濒湖寂历辨烟村，十室看来五室存。
岂有寇攘曾饮马，却疑林木为亡猿。
年华荏苒馀焦土，生计萧条半闭门。
闻道将军今仗钺，可能时雨慰中原。




度湖日

日日风威未肯降，多情庐阜恋船窗。
乍移秋月为冬月，恰自西江下楚江。
小郭半规山矗矗，迅流千里水淙淙。
却怜方国朝宗急，逆浪扬帆尽冉驡。




访同里龙宗尼有周生者呼其爱姬行酒有留髡之志姬通词赋工翰墨坐中书箑见诒不知仆之为伧父也诗以谢之

家乡遥在越城南，酒国相携恣所探。
游冶可能同侠少，䌽毫时复倚清酣。
十离洪度应何远，一石淳于愧未堪。
漫向妆台留姓字，镜中双鬓已毵毵。




夜泊采石（时十月望日）

采石矶头夜泊船，感时怀古思逌然。
代回大历诗应少，天入南陲月自圆。
犹有妖氛横陇蜀，更堪胡尘落幽燕。
骑鲸一去非关醉，千载还谁辨谪仙。




抵京恭赋

城阙遥遥壮九重，江流宛宛护双峰。
枌榆肇造声灵远，丰芑留诒雨露浓。
万国车书怀拱极，千官环佩盛从龙。
戎衣满眼君休叹，犹是先皇栉沐容。

都门晤梁非馨别十七年矣今昔之感情见乎诗




其一

绣错河山忽半分，却从相见惜离群。
旅獒底贡知何日，青犊纵横尚报闻。
列剡只今推国士，先鞭应许勒殊勋。
故人亦有新亭泪，弱羽无因致五云。

其二

记得当年别路遥，音尘寂寂度先朝。
颇疑望气依南国，犹有啼痕泣旧辽。
侯霸素痴仍是昔，景差能赋为谁招。
越台春好蘼芜长，驷马何时重过桥。




却寄

旅况飘零亦复佳，鸠兹江上试芒鞋。
故园侠少黄金勒，南国才人白玉钗。
兰雪佐谈如在目，烟云诒赠尚盈怀。
莫怜贫贱韩夫子，裘敝长安未有涯。




访亦非禅师

卓锡何年自石头，禅心孤迥禁城幽。
秪园旧接陶彭泽，芋火曾盟李邺侯。
王气只今回紫极，法轮应借柱阎浮。
平乘一涕尘根在，此理吾师见许不。




赠家都阃铭新演实昆弟

蒋陵南望越山长，旅舍相依爱二方。
泽雾几年成豹采，风飙今日待鹰扬。
尘途谁辨安邦手，藿食频回济世肠。
块垒未平聊纵酒，如卿端许预吾狂。

疏草成




其一

七尺昂藏愧此躯，褐衣徒步一迂儒。
未能健翮随鸿鹄，谁与修弧射狂胡。
忧国独馀填海恨，著书何异徙山愚。
盈廷此日多长策，为问刍荛定有无。

其二

严寒风色昼萧萧，极目关河涕泪遥。
陇首自啼秦吉了，军中宁乏霍嫖姚。
雁臣聚朔卢龙暗，鲛室徂秋赤魃骄。
纵使微忱动天听，空言何补圣明朝。

咏雪




其一

南国冬深朔气严，蔽空摇飏遍千崦。
花神春近先飘絮，月姊寒侵不捲帘。
偶缀梅梢添片片，故依鹤氅斗纤纤。
柳营已报貂裘赐，高卧何人问短檐。

其二

旅榻宵来半似冰，起看寒色太崚嶒。
平铺屋瓦浑无缝，斜点槎枒欲作棱。
远使可烦毡并齧，词流谁为茗相凭。
倚栏莫怪频延伫，南士于今得未曾。

其三

倬汉经时轸睿谟，新随环佩列嵩呼。
江流不界同云色，池畔如看夜战图。
上客相逢皆越缟，忧人持赠胜鲛珠。
凭谁为展秦关道，灞岸行吟跨蹇驴。

其四

晓霁千门拥彗劳，茸茸积素自江皋。
拚随湛露迎阳德，剩有寒泉佐土膏。
桧柏可曾移晚翠，来牟应报簇春涛。
因怜白战真勍敌，今古谁誇郢调高。




至日小集

轻缇初报一阳来，晴雪缤纷炤举杯。
玉殿威仪新节序，金陵云物旧观台。
春迎斗柄行东指，天转炎曦渐北回。
献赋未能惭浪迹，乡心还逐绣纹催。




赠杨杲生

矫矫南国代有雄（五先生觞咏南园，为粤中诗祖），将军高躅俨遗风。
为筹屯政因成帙，偶托闺词亦复工⑴。
墨垒几人称劲敌，书城如尔是元戎。
好凭诗律当师律，勒取登坛第一功。
⑴ 杲生视屯海上，有《榄溪草》、《别赋》、《妾薄命》诸篇为颦草。

拜疏




其一

短褐萧然旅病身，也裁芜牍献枫宸。
敢期贾傅能前席，差与彊华步后尘⑴。
席帽未离从目笑，城门不闭任时嗔。
园桃一赋心如醉，河北繇来亦帝臣。
⑴ 我太祖以乙未定金陵，即汉高帝元年；今上以乙酉改元，即汉光武元年。唯小疏拈出，与彊华奉赤伏符，或颇相似。

其二

晓漏初停雪满林，江皋重趼帝城深。
交衢扫屑馀齐卤，檐溜凝澌列汉簪。
寒土独多寒冱色，远臣差有远犹心。
银台赖已通微悃，徙倚蘧庐又越吟。

其三

削奏累累字曰书，中官移椟入公车。
能添九鼎江瑶柱，犹愧三言海大鱼。
时誉漫誇通国体，壮游因得觐宸居。
天戈蚤遣平卢愧，泽畔羊裘恣所如。

次答谢伯子




其一

谁向羊肠鉴覆车，盈盈京国盛簪裾。
龙髯尚掩桥山涕，雁足新惊塞外书。
甲恶可堪供偃仰，杼空何以策留馀。
叩阍昨日惭疏拙，仓兄填膺半未抒。

其二

草莽何期奉御纶，归装犹映五云新。
即教岩树能招隐，长向天章颂作人。
晏岁别离惊远梦，他乡行色共江春。
有怀报国君先达，案牍为劳莫厌尘。




重别朱少府兼寿其母夫人

传闻归路尚盘桓，南国人将傲吏看。
不为老亲宁作尉，更缘瞻母早休官。
潘舆拟借甘棠祝，莱䌽新裁薜荔寒。
此日交游情倍切，苦吟重忆别离难。




送陈集五还闽因忆谢衷伯

潢池消息近何如，千里关山驿路初。
闻有司戎移幕府，不妨儒服在郊除。
向来谢朓惊烽火，今日元方急简书。
游绪未堪频怨别，因君传语讯离居（衷伯汀人，以寇惊先还。）。




戏寄

已分生涯付酒徒，有怀今昔愧潜夫。
麦秋乍荐馀蔬甲，霜节初迎亦笋厨。
法乘敢论窥宝象，清愁聊以答啼乌。
仙人试下云中盖，看取禅心定也无。




黄荆山父执见顾今昔之感情见乎诗

衡门卜筑傍江潭，几度停云思不堪。
一别坐销年苒苒，相逢因叹发毵毵。
谁回风树终天梦，曾听炊箄宿雨谈。
古道未应输剧孟，可当词赋滞周南。




九月六日归龙山同黄秉昭夜泊江上

渺渺乡城一水悬，扁舟相约泛晴川。
移家十载翻疑客，旅泊三更未解眠。
名以龙山传胜事，会当重九较居前。
明朝共试登高屐，寄语黄花着意妍。




题海珠寺次梁文康公韵

江流不转荩臣心，先代遗踪阅古今。
地借招提留间气，人瞻山斗惬登临。
明珠炤处天南北，寒玉香时雪浅深。
自是星精垂粤海，谩将名胜拟东林。

秋风




其一

剧饮经时暑未消，疏林深夜送刁调。
来从塞上疑羌管，听入钱塘误海潮。
千里莼鲈吴客梦，百畦兰蕙楚魂招。
群芳莫漫悲摇落，要遣人间识后凋。

其二

早稻才收晚稻黄，使船如马信帆樯。
时因回合占师律，为辨雄雌识大王。
何处征途歌葛屦，有人狎坐理霓裳。
相思莫遣罗衣薄，河汉西流夜未央。

其三

似较封姨又一家，年年相约待乘槎。
巧将丹艧施枫叶，胜有黄金布菊花。
霮䨴夜凝仙掌露，熹微朝绚赤城霞。
同游最忆龙山胜，妆点新辞与孟嘉。

其四

阊阖天开涣汗多，琼楼高处挠霜娥。
声传回野韝鹰鸷，冻合层云候雁过。
龙火戒寒催筑圃，角弓初劲解防河。
马肥好度阴山碛，银鬣分飘奏凯歌⑴。
⑴ 彼马肥矣，此马独不肥乎。马好逆风，其势宜□□人，何也？




咏铁马儿奉和云淙先生用韵

紫塞秋清朔气过，飞腾中夜意如何。
羞随立仗尸刍秣，欲佐悬刁誓枕戈。
驰道自依双阙近，班声遥听八鸾和。
南薰一奏胡尘静，铃阁雍容曳玉珂。




次答李中郎兼怀邓玉叔

江村阒寂掩柴扉，相约过从兴屡违。
何意惠风诒佩玖，每于香雪想容辉。
君从图史开南面，客有间关赋匪饥。
记取楼头杯酒夜，绕檐春雨尚依稀。

和徐巢友咏木绵花




其一

百仞扶疏欲蔽牛，繁英簇簇炤炎州。
越裳译去珊瑚在，朝汉台荒宝炬留。
晓日趣装红叱拨，春风酣宴锦缠头。
仙人近识南中好，不住琼楼住绛楼。

其二

宿叶飘萧谢故林，朱殷相亚粤江浔。
秾侵汉苑春无价，香散隋宫烬未沉。
火齐岂应誇合浦，丹砂何意遍邕岑。
晴烟乍报仓庚啭，共道洪炉解铸金。

其三

漫以容华拟舜英，赭颜遥望倍峥嵘。
石楼天近丹霞绕，珠海云开若木明。
去日雪霜留干在，他时衣被报功成。
君王许借宜春苑，万户千门待火城。




壬午元旦

律转春回候欲暄，自裁椒颂对芳尊。
百年天地今强仕，一径轩车尚席门。
谁剪鲸鲵投北裔，颇闻鸿雁半中原。
为园敢谓东山似，云物登台且共论。

丙戌冬日山中感事八首




其一

纳纳乾坤一弹丸，阿谁分作两仪观。
才舒柳眼春先老，未放梅花岁已寒。
文武何人周吉甫，功名能几魏高欢。
荒村寂历山僧起，静倚孤窗对雨峦。

其二

劫火腾腾半作灰，可怜新傍越王台。
飞尘铁骑窥关近，斗穴金戈动地来。
京国衣冠双捧日，腊残风雨再鸣雷。
欲凭锡杖穿林去，多恐山云扫未开。

其三

云谷峰头发晓寒，瀼瀼青露不曾乾。
箕山节苦尧何损，湘浦人留楚未残。
河畔褒衣新命操，仗前铜马旧登坛。
呼儿话别无馀语，为嘱浮生作好难。

其四

老去生涯只爱閒，为谁重趼入空山。
敢从道上搥车壁，差喜门前溷抱关。
寒雨倍催行脚泪，烽烟长翳望乡颜。
直拚破戒谋深醉，沽酒何当月下还。

其五

一幅离骚酒一瓶，三竿红日醉初醒。
委禽谁与分南晰，负宠饶他自尹邢。
措大行藏终是拙，干戈消息未堪听。
宗门较许容强项，不读心经读易经。




其六

静里参求颇自知，扫除痴妄是男儿。
垆韝万象终谁业，聚散群生会有时。
尼父竟从洙泗老，孔明空负帝王师。
蒲团三尺无长物，不向江湖学子皮。

其七

踏遍千峰寄一蓑，觉来大地已无多。
直从狡狯沧桑变，毕竟空华电火过。
长乐宫中虚玉辇，雒阳陌上忆铜驼。
举棋不定君看否，山色相招到烂柯。

其八

乞得藏经一两函，片幡无影自冥探。
尘根未遣空愁在，业戒其如绮语酣。
谁悟冤亲皆眷属，刚缘嗔爱失瞿昙。
千年大事堪糊突，好向鸦山再一参。

延祥寺题壁




其一

宝地何人旧布金，绕檐秪树已成林。
千峰回合供禅悟，一水潺湲答梵音。
结侣可嫌元亮醉，会心时有惠休吟。
新州引望南宗近，欲向风旌證佛心。

其二

生涯老矣为谁容，岁晏离居事事慵。
竹火佐厨分佛供，山云留榻怯晨钟。
侵寻旅况年光似，咫尺乡关雾霭封。
野性已拚林卧隐，题诗休倩碧纱笼。




丁亥元旦寓麟涌

紫极南旋玉历开，春光恰与岁俱回。
已看宿雨阴霾尽，喜见新晴淑气催。
万国讴吟怀祖德，中兴勋业仗群材。
小臣浪迹江湖远，翘首彤云祝寿杯。

厓门吊古四首




其一

万顷烟波接杳冥，双峰如阙控重溟。
草藏宋血还馀碧，浪洗胡尘尚带腥。
鱼腹有灵迎玉玺，龙髯无地树冬青。
中原极目今戎马，凭吊先朝一涕零。

其二

百万貔貅一壑中，后人空自说三忠。
每疑木石衔精卫，时向烟波现白虹。
燕市可堪仍履地，海灵谁复断孤篷。
慈元旧殿今芜没，愁杀江门老钓翁。

其三

日日扁舟访海滨，莺花寥落度深春。
驭戎异代俱无策，汉帝繇来自有神。
荒树几行催蜀魄，怒涛千尺泣波臣。
数乘此险惭明发，只恐微丹后古人。

其四

往事苍茫不可寻，东风吹雨昼阴阴。
精魂拟共湘波怨，遗恨长留越客吟。
赖是圣朝回汉甸，只今邦计仗南琛。
舂陵佳气中兴日，借取当年义士心。




狱中步文丞相韵

生涯少壮但传经，通籍才周两岁星。
乡国愁看成陨箨，室家宁计问飘萍。
万言旧疏还谁乙，五木严刑拚备丁。
泉路若逢文信国，不知双眼可谁青。




狱中自述

去岁承恩桂海漘，何期国步倍多迍。
室中自起金戈衅，天外俄飞铁骑尘。
入梦翠华频想像，招携乌合每逡巡。
经年辛苦惭何补，应识皇明有死臣。




狱中传闻张芷园遇害歌以吊之

三百年来世泽孤，寥寥岭外数狂夫。
邮筒每恨东西隔，鼎足那堪次第徂。
人世谁与不死者，他时公等亦生乎。
罗浮山下多琪树，休逐啼鹃带血呼（以上《陈岩野先生全集》卷三）。









五言绝句





樟树阻风

其一

晓日乍瞳昽，惊波来自北。
天气幸未寒，风威尔胡得。

其二

凉吹起青蘋，怒涛浮白马。
舟人惯耐愁，倚棹长堤下。

其三

片片帆南指，湝湝水北流。
隔船人去蚤，前路也维舟。

其四

近市醉容易，长年唤不应。
客心与江水，日夜向金陵。




江上

帆影宵仍远，山容午始开。
水禽无意绪，飞去又飞来。

旅怀次林子同韵




其一

客愁馀半榻，乡梦绕千峰。
但见竿头日，不闻城上钟。

其二

高斋夜说鬼，霍然消旅病。
不奈谈深时，满目看飞镜。




其三

君今忆故园，归期亦全未。
褚公髯如戟，閒杀丈夫气（子同怀家甚，故谑之。）。

古意




其一

古戍萧关远，空阶草露深。
开帘时一望，何处捣衣心。

其二

西凉知远近，梦里时尝到。
度却绣窗前，已是西凉道。

其三

乾鹊本多声，藑茅亦世情。
见郎亲笔信，难道不分明。

其四

故里苧萝山，夫家吴淞水。
合欢未煖席，牵心那如此。












七言绝句




西南七夕

其一

为问银河事有无，宵深长自望黄姑。
千家古驿离愁少，争向檐前戏网蛛。

其二

同舟端不负前期，沙际停桡坐语迟。
想见故园瓜果熟，夜凉如水度秋嬉。

韶州旅舍书壁




其一

湛湛芙蓉一水深，美人迟暮隔云岑。
谁能千载留干羽，极目寒江送远砧⑴。
⑴ 《志》称有虞南巡，奏乐石上，故州以韶名。

其二

如何旅梦太模糊，半逐乡关半入都。
尽日江船向南去，相思还寄寸缄无。

中秋储潭江上




其一

章贡千峰入客船，储潭秋好夜无烟。
来时刚拟金陵月，未到金陵月已圆。

其二

病后絺衣怯露寒，娟娟山月掩篷看。
故园朋旧多相忆，何处更深独倚栏。

其三

漫将杯酒佐馀酣，旅次新愁未惯谙。
极目遥空秋一色，月明偏自炤江南。

旅舍读壁间诗和者四人皆以重阳为感何此时独多客游耶余过此于重阳亦近矣漫书二绝和之后之大夫君子亦将有感于斯言




其一

山村寥寂近重阳，挑逗诗肠与酒肠。
采菊盈襜旋弃掷，不因踪迹在他乡。

其二

系马山椒饯夕阳，孤怀痴绝似柔肠。
宸居近报开南极，客子宁当怨异乡。

自奉新抵芦潭舟中口号




其一

豫章城下别同游，却度西山上小舟。
一诺肯令惭季布，片言聊复借曹丘。

其二

百里而遥一日过，匆匆为别饮无何。
京华已愧严徐晚，城内从教卓郑多。

其三

山村水郭夜频谙，信宿官衙梦颇酣。
孤棹更从深树出，暮云斜月落江潭。

其四

故园年少爱风筝，入夜轻弦也自鸣。
欹枕忽惊时序似，听来元是水车声。

其五

编竹浮苴横绝河，舟人斗巧阙中过。
轻装自此犹嫌浅，经岁漕粮定若何。

其六

有约吴城度蠡澜，打头无那北风寒。
朅来数日无馀事，赢得西山四面看。




其七

西去烽烟渐报平，袁州河下凯旋兵。
山民缩朒宁烦问，昨日新吴亦闭城。

其八

涂家渡口建河漪，十里怀人薄暮时。
闻道山家团结好，隔年兵寇避旌旗（涂家渡西去十许里，陈经甫所居。）。

其九

翠浮红敛暮云赊，山霭苍苍见月华。
前浦不知投宿处，坐移深树认人家。

其十

万峰矗矗水潺潺，浅浅沙堤曲曲湾。
独泛轻舟下溪去，西山东望是东山。

晓起




其一

销愁应仗酒为兵，客梦朝朝带宿酲。
彭蠡蚤寒风色紧，宾鸿吹送两三声。

其二

长夏离家事远游，芦潭秋杪尚维舟。
不知昨夜愁多少，五老朝来尽白头。

赠端州符伯清




其一

淮海新承吐握馀，为怜声气枉高车。
驴儿背上频惊诧，今日从君读异书（伯清以《薪胆录》见诒。）。

其二

倾盖都门语便深，孤踪犹自恋长林。
东山不为苍生起，谁与当年挽陆沉。

忆家




其一

有客当歌赋式微，关山飞雪满戎衣。
严寒最是侵文弱，子夜凭谁问薄帏。

其二

一骑南来火未斜，冬深何意尚京华。
书生自笑心肠窄，才献刍言便忆家。




赠新婚者

阳回玉律起春风，游子经年笑转蓬。
一曲凤箫听未厌，想君犹在䌽楼中。




闻笛有叹

游赏经年事不同，客心犹自怨春风。
月明此夜闻丝竹，何处东山无谢公。

春日西征杂咏




其一

薄暮东邻酒一卮，孤村魂梦醉偏疑。
蛩吟历乱人声细，疏雨危楼夜半时。

其二

名园春事动招寻，一骑萧萧细雨侵。
最爱草亭西畔路，玉兰花发石潭深。

其三

碧水遥林兴未孤，月明曾记旧游无。
马蹄更欲凭芳草，一路春山怨鹧鸪。




冬闺

颇记南楼待月情，如何今夜较分明。
嫦娥不是秋光减，乌鹊桥边意未平。




赠人

芳草原头谷鸟鸣，晚云如意护层城。
一尊浊酒三更约，消尽东台夜雨声。

送黄符鼎奉表入京




其一

万国欢承锡类新，诏从丹峤礼元臣。
对扬漫道长安远，咫尺威颜在紫宸。

其二

胡考先臣拜宠嘉，八年今日重宣麻。
南中父老争扶杖，圣代承恩第一家。

其三

绿野身名魏阙心，玄成衔谢为恩深。
汉廷可但扶阳宠，殷室还期傅说霖。




其四

花簇邮亭湛露匀，到时犹及上林春。
彤廷若问苍生意，重嗣明谐抚五辰。

寄吴朝泗崔象垣




其一

菡萏香浮荔火齐，故人遥在二禺西。
春来虚有相过喜，时倚蓬门听马蹄。

其二

犹忆寒江寄旅眠，消愁曾仗酒如泉。
不知峡上程多少，一水盈盈十二年。

怀钟生




其一

曾忆秋风战气残，宝刀空染鸊鹈寒。
虎头未老雄心在，谁向营门夜夜看。

其二

猬皮拖尽塞垣烟，每对柔情也自怜。
多病赖君扶策在，不妨重理勒燕然。

七夕




其一

耿耿双星对泬寥，盈盈一水望迢遥。
鹊桥尽道仙郎度，曾否仙郎度鹊桥。

其二

凉月侵阶客思孤，戏将瓜果祝庭隅。
年年乞尽天孙巧，剩与人间拙汉无。

辛巳元日自题小像因怀邓玉叔




其一

缥缈重溟接太虚，汉台刘苑尽皇舆。
凭高欲骋天南目，简点晴岚护草庐。

其二

鲜原嘉卉正纷披，双鬓应凭笑猬皮。
最是丹青描不尽，芳心无那寄江蓠。

其三

风流安石恋攀跻，比拟年华渐欲齐。
却较东山输一着，许来声伎不曾携。

其四

故人相约访蓬茅，岁旦披图一解嘲。
同乐也须吾党在，冶城何似凤城坳。

孟春廿七夜集写叶山房赏灯奉和云淙先生大韵




其一

九十春光未有涯，锦堂留赏兴逾佳。
拚教晓漏催银烛，纤月犹能炤六街。

其二

槛外新红取次增，兰缸点缀复相仍。
酒酣试倚前檐望，道是花枝是䌽灯。

其三

冒雪寻芳醉几回，买舟重见碧桃开。
名园未厌看灯久，待熟池头树树梅。

其四

玄云初结暗笼纱，雨脚风梢剪剪斜。
漫向中原歌倬汉，天南今有雒如花。




赠何时乂

风送棠梨五辆轻，莺花如笑度江城。
投来片刺休容易，处土当年字正平。

三水归舟有怀




其一

浮云漠漠罥烟丝，分手苍茫自一时。
最是萍踪浑不定，相思人在水之湄。

其二

入望壶冰炤眼寒，浈江南下路漫漫。
山城浪有逢迎喜，都向游人镜里看。

其三

相将杯酒饯春阳，弦月纤絺爱晚凉。
何事倦游人已远，空劳车骑拟临邛。

其四

柔绪萦纡半似痴，酒坛花坞坐迟迟。
西风无赖催装急，一度扁舟也自疑。




其五

天南何处郑公乡，绛帐当年马季长。
孤剑蒯缑双鬓短，只应惭见旧宫墙。

其六

旧约经年意未平，溯洄犹自系离情。
更谁天外传消息，闷倚吴钩愧请缨。

其七

云树无端恁见欺，夹溪梅雨片帆移。
何因一洗风烟净，重理兰舟访所思。

题画




其一

一瓣芳心解卜邻，谢家庭院米家皴。
清时已入君王操，不向湘皋伴楚臣。

其二

垂柳千条绾晚霞，溪深流出半桃花。
不嫌渔艇过从惯，天下车书正一家。

宫词




其一

金屋宵深记漏痕，和銮初度兽炉温。
不须细问宫中语，才伴羊车是主恩。

其二

太乙勾陈黯未开，御河桥上六龙回。
君王异日如相忆，莫更昭阳被酒来。

宿高明城南野人家




其一

襆被西来信马蹄，洞云深处寄禅栖。
长林漫道知音少，犹有高人策杖藜。

其二

忧国谁当着一鞭，山翁犹自泪泫然。
龙钟愧我非裴度，何日同君买醉眠。

东还书白业庵壁




其一

三玉城隅一水回，招提遥在女墙隈。
行云野鹤浑无定，莫厌陶潜醉里来。

其二

湛湛千峰紫逻深，谁知泽畔有行吟。
投閒合是林居士，居士原来不姓林。

同云淙相国夜泊




其一

西望霓旌拥翠华，更闻铁骑下星沙。
黄龙千艘人犹在，肯遣孤城隐暮笳。

其二

结客凭将报主恩，相看犹喜鬓毛存。
覆巢破卵家何在，风雨孤舟度海门⑴。
⑴ 时公二子一妾，为敌所得，以书招公，公判书后曰：“妾辱之，子杀之，身死朝廷，义不私妻子也”。

留石堂诗为严秋野郡守




其一

一代循良共此堂，三峰新峙石苍苍。
欲知砥柱东南意，海不扬波致越裳。

其二

楚台新报半沉浮，五马骖驔粤海头。
此日叩阍人尽望，使君能与石俱留。

其三

八桂诒来粤所稀，即教携去未云非。
如何皂盖三年远，不载青山一石归。

其四

九曜崚嶒傍粤台，仙羊五色未蒿莱。
南中自古多奇绩，鼎足还应待后来。







古风


南上述怀




其一

人生际中晚，譬若萍随水。
祸福非所谋，毋令愧青史。
仁义本何常，蹈之则君子。
蹇余生不辰，西北风尘起。
谋国彼何人，皇舆倏倾圮。
藿食虽无责，良亦有馀耻。
所赖宗社灵，真人嗣丰芑。
汤汤横流波，半壁东南峙。
抚膺疏往事，血泪欲盈纸。
逝将瞻阙廷，何必曾青紫。
客曰子何其，鲰生宁足齿。
士固各有志，遑问誉与訾。
刍荛如可献，乱略庶有豸。
寄言谢同人，但祝道如砥。

其二

薰风起南溟，扬帆指京国。
授衣兼暑寒，轻装任羞涩。
亲闱既捐弃，远游今亦得。
中馈属久虚，有妾侍巾栉。
儿女各稚幼，大者仅成立。
颇亦解大义，不作牵衣泣。
但嘱蚤来归，毋为恋天邑。
我家本单微，笔耕岁自给。
非关慕荣膴，其如值倾侧。
乱流如未济，孤舟逝安适。
著书三十篇，字字挥血汁。
持此献彤廷，太仓馀一粒。
群策倘辐辏，济时尚有及。
微志苟获伸，怀哉即家室。




次答曾清仲

皇造当震业，中兴方兆谋。
肉食岂无人，所需在英猷。
往事既以误，蓬茅怀杞忧。
闻者粲然笑，谁能念同舟。
庶几竭精诚，感格明与幽。
二仪何附圣，良亦气所浮。
以兹捧土微，逝欲障狂流。
同人闻此行，慰藉称壮游。
挟琴佐素酒，商歌义兼优。
念子虽投閒，乃心在凝旒。
筑台自隗始，庶以倡同仇。
离筵不尽醉，委之置道周。
我怀如靡及，非以爵通侯。




浈阳峡

双峰若人立，举手相攀摘。
步障四十里，恺崇势均敌。
浈水出其下，石窍怒奔激。
南去沧溟深，北上危峰逖。
磴道虽新凿，猿猱愁绝壁。
往年挂牵夫，山鬼至今嗅。
岭外多形胜，险易相撠掖。
从王未厌纡，禦侮贵其僻。
通道信云功，毋乃为张趯。
勖哉慎设险，罔俾生民螫。

赣关接云淙老师手书兼闻大疏




其一

天造钟圣明，敷求极南海。
先皇留旧德，苍生望槐宰。
蹇蹇志匪他，忧国我心痗。
闻变已趣装，主恩况踰倍。
出处有大义，报称如靡逮。
新衔例有辞，良亦臣丹在。
小子庸何知，远咨及微猥。
途次奉诲言，跂予望风采。
叱驭正駪駪，云台方洒洒。
宏赞愿蚤闻，旂常炤千载。

其二

驱车靡晨夕，川原不我与。
行行度赣关，计旬已盈五。
缅昔发珠江，闻者相枝拄。
夫子未心许，乃亦不色拒。
跃冶固所矜，譬之狂狷侣。
道路阻且长，江皋日延伫。
珍重书中理，进退慎所处。
匪为一身谋，而以观干蛊。
古人有大略，九九尚可举。
言有重百朋，亦有轻一羽。
孤怀惟自靖，遑知吐与茹。
传闻多异辞，沉忧切中腑。
勉旃卜此行，岂必吟梁父。




访宋鸿羽先生弗及

繁气日乘除，二仪何寥廓。
往世既莫追，来兹渺难度。
我闻古哲人，前知如炤灼。
于汉颂京焦，于晋称管郭。
史册传其语，而今不可作。
伟哉宋先生，名理渊以博。
足迹半中原，神姿方矍铄。
大者谈废兴，小之验风角。
冥搜析纠纷，大义恣挥霍。
先几告徵符，已事悉如酢（癸未岁先生豫言国变。）。
渺余谋面晚，向往神先跃。
道韶闻动定，抵虔云已邈。
不后复不先，相违惟一昔。
缅忆淩江道，六日卧高阁。
何哉阨良晤，此病洵云疟。
雠逆聚秦陇，匈奴蹑河朔。
庶几闻绪论，于以起文弱。
草莽但杞愚，至人犹屈蠖。
何时觏遐踪，高谈叩冥漠。




十八滩

章江十八滩，天下闻绝险。
急湍怒若号，怪石覃如剡。
大者犀象蹲，小者芙蓉飐。
轻舟睇两岸，迎眸如电闪。
篙师誇利涉，长年有馀歉。
谁移鱼腹阵，置此青山崦。
我观古赣城，云峰千万点。
四藩称上游，丛箐存旧染。
所忧或驰突，岂患馀皇餂。
何因借秦鞭，驱之执弧檿。




去冬寇陷吉安诸孝廉自公车南还者弃舟走他道间关仅达而余姻家冯介孚步自东崖轻舟径度余闻而壮之兹道出螺川览观形势想见夙昔经行之处可谓知兵矣因赋所怀以质介孚

大江日夜流，名城高翼翼。
云谁风鹤惊，俄为狂寇得。
舟行断往来，闻者皆失色。
黔驴技几何，胡然空惕息。
隔江有长道，遥遥如矢直。
行树相掩映，翠峦纷可陟。
矧伊恫喝初，馀威讵能极。
褒衣仍缓步，匪纾亦匪棘。
指顾俄出险，伟哉徵定力。
以兹审敌情，彼已云胡忒。
何当建高牙，群氛受徽纆。




余以九月四日抵南州访戴初士承惠尊人大圆先生集及渡青阁爱庐诸刻次日取道西山别后却寄

洪乔亦作邮（时致同社庞升士书），信陵非一客。
半日豫章城，匆匆若遗迹。
含意各未申，我行良独迫。
南雁复相催，诗才遽殚索。
明发道西山，低徊碍縢屩。
旅次乞膏火，读君渡青阁。
先哲肇渊源，风徽俨畴昔。
繄昔神皇季，此道趋靡弱。
山阴初滥觞，扬波自梦泽。
后进转慕效，前修恣弹射。
陈诗辨废兴，悲哉忽如酢。
大雅未芜没，匡山留孔硕。
王李浣其浓，袁徐益其液。
所俟在千秋，时流讵能度。
末学秉微尚，驺发亦同的。
托居穷海涯，汲深惭未获。
哲人不可作，堂构幸无斁。
中兴属伊始，繁音宜荡涤。
何因附莒邾，与君振标格。




九月晦日

鄱阳秋水阔，鸣雁求其匹。
嗟我糟糠妇，练祥俄已毕。
我行在远道，悲来难具述。
忆昔丙寅岁，亲命初受室。
贫贱共黾勉，历年十有七。
子男四乳具，二女存其一。
汝弃阿虞去，母子裁三日。
临危片语无，血腥染衣衵。
譬彼荩臣节，尽瘁忽罹恤。
孑居无姑嫜，呱呱环绕膝。
岁月渐云邈，入户如有失。
秋风动前林，万里气萧瑟。
咄哉杞人愚，忧国岂其质。
跂余望故园，儿曹初即吉。
扁舟日迁延，岂不怀亲昵。
会当蚤还归，庭前戏梨栗。




题湛文简公书院兼怀如珩亲家

江门振绝学，文简绍微言。
风范师百世，遗泽在都门。
后进欣所托，俎豆久弥敦。
繄昔明盛日，儒耆侍天阍。
公馀迪来者，讲席至今存。
仰止访遗迹，披寻遍丘樊。
矧兹京国游，彷佛觌槃墩。
行迈愧弱植，何当嗣渊源。
徘徊读书处，南望忆闻孙（如珩顷年应荐读书院中。）。

寄临川刘钟台先生




其一

放勋诒峻德，隆准启炎箓。
夫子神明胄，风期旷相属。
绾符莅南交，芃苗馀霢霂。
时修握手欢，宕佚稀节目。
三载晋容台，百粤怀涵育。
弘济谅匪他，豁达良已足。
徘徊眺高旻，星汉互晖烛。
时艰已宏多，至人在空谷。

其二

士有不得志，闭户尘凝几。
驱车驾言迈，念年不踰里。
草莽怀杞愚，中宵频徙倚。
马齿日以长，然疑互相訾。
居圉属多虞，安能为园绮。
飞鸟艰羽毛，国士惭知己。
悠悠望江乡，所思若庭戺。
毋然恋岩阿，勉为苍生起。

赠梁渐子




其一

径寸明月珠，远在南海湄。
一朝登廊庙，万乘扬光煇。
物产固无尽，重轻各有时。
圣明宝得贤，川岳气应之。
有美方茂龄，蛟宫失其奇。
古道深自勖，高文列鼎彝。
对此希代质，顾我为小玑。
嗜欲会将至，光怪方陆离。
愿言献天子，南琛良在兹。

其二

有怀不自喻，无金喜结客。
志意匪恒期，时以寄吾迹。
所思如有人，求之不可得。
及门曾子固，于君为夙昔。
闻声已相思，耿耿在中鬲。
九年春正月，夜光皎如璧。
醉里从群谢，座中犹别识。
迟明读君书，读之动颜色。
薰以兰蕙膏，崇以珠翠饰。
令质本自妍，区区非所益。
帐中不敢秘，服膺永无斁。

其三

大雅属榛芜，小言多破道。
独行徒侣稀，时复孤怀抱。
志士谢众咻，千秋恣元讨。
俛首为制义，不如古文好。
近犹淩晋魏，远乃追雒镐。
渺思入青冥，瞻瞩周浑灏。
同时陆浚仪，一见惊绝倒。
忆我如君时，怀古意如捣。
饥驱谋旦夕，十年坐草草。
穷达知有时，立志悔不早。
所愿行其言，毋为但词藻。

其四

海氛初就平，骄敌犹匪茹。
潢池有弄兵，逋诛在秦豫。
材官非不足，往往烦召募。
司农忧转饷，反裘未遑顾。
遂使圣躬劳，况也诸曹署。
草茅空有怀，所守在章句。
温饱非良图，毛锥复何与。
子房信文弱，乃复多智数。
怀哉圯石人，斯人良可慕。
君如对承明，何以借前箸（渐子所著有《圯石人稿》。）。




送叶公士还吴

越海浩茫茫，涵虚王百谷。
自昔神山浮，峰峦削苍玉。
别岛不知数，海上如凫浴。
叶子自北来，三年凤城曲。
凤山郁岧峣，鉴江环其麓。
石桥卧长虹，波光炫绮縠。
五月荔子丹，榴火燄相烛。
冬气仍暄暖，岩岫多卉木。
少府官署閒，清歌时互属。
谈玄对大阮，论文兼小陆。
山川有玄赏，半作丘索读。
我闻汉腐史，文章寄马足。
游兴渺无际，南尽湘陵竹。
百粤时未通，五岭苦羁束。
君今赋倦游，归途幽胜熟。
片帆发香浦，暮雨迷中宿。
三峡指庾关，啼猿声断续。
囊贮罗浮去，山灵共追逐。
长啸揖龙门，回头谢帝倏。
眷言交游中，臭味互芬馥。
所恨相见晚，如何分袂速。
丈夫志四方，群聚岂麋鹿。
中原大如斗，揽之不盈匊。
谁能向户牖，终日长龌龊。
睽合未足论，肝胆遥相勖。
会当骋亨衢，万里恣游目。




夜别

孑孑江上踪，过从何寂寞。
有美婉清扬，驱车破牢落。
谈谐未几语，乃复轻然诺。
感兹绸缪意，驾言采芳药。
名园盛主宾，斗酒相娱乐。
风流映坐隅，中夜听弦索。
酒阑忽遐举，此过乃不恶。
悠悠城上乌，矫矫云中鹤。
晨风四面起，凄其倍于昨。
大黄遄问津，小黄卧高阁。
眷焉不可留，浩歌返南郭。
握手劳相将，分携意惋愕。
寒衾不帖席，明月满屋角。
乃知意气急，反为交游薄。




梦母

东风入江树，古巢发新枝。
有鸟将二雏，中道失其雌。
大雏就口食，小雏鸣且悲。
感之涕如雨，念我靡依时。
悠悠八年所，冥漠恫馀思。
峡江匪云远，昨夜梦见之。
眷焉问婚嫁，摽梅当及期。
念子方食贫，何以为行资。
含颦拜稽首，妹氏今远离。
严亲重颐养，家督敢言疲。
同气亦无几，黾勉分所宜。
闻言似颜解，抚慰不能辞。
明发一追省，苍茫沾我颐。
幽明渺以隔，精爽尝相随。
生事尺寸间，俯仰愧埤遗。
雁鸣桃花发，母也重犹夷。
荏苒日斯迈，胡然天一涯。
不能慰重泉，安用生儿为。




黄又生先生开府吴淞作此寄怀

皇风播清醇，重熙爱方国。
底贡极东南，控弦劲西北。
悠悠炎海滨，繁星拱辰极。
繄昔际神君，抚循洽文德。
惠与鉴川流，五峰增嵷嵂。
治行揆皇鉴，风采奋白笔。
周咨勤四牡，天闲丽卿月。
帝曰汝股肱，往哉镇吴越。
吴越三江上，经赋比如栉。
大者篚机丝，小之包柚橘。
岁事属多虞，疆圉况孔棘。
谁能后徵发，所期在轸恤。
鲸波待长城，劳民依爱日。
若昔周文襄，于今见其匹。
眷言旧甘棠，蔽芾垂万室。
色笑曾未远，旌麾间疆域。
维扬共星纪，望之不可即。
早晚泰阶平，论思佐衮职。
何当一者来，永怀歌九罭。




梦黎洞石先生招饮大雅堂盖秘书公之诒耶觉而赋之以为先生寿

云汉委扬粤，辉光烛重溟。
邃古虽云邈，箫韶留其声。
先皇涤华夏，敷天扬风霆。
此邦识真主，晏然不被兵。
南园盛儒藻，风徽代相承。
秘书奋逸足，百年绍宗灯。
宫詹主前导，梁欧为骖乘。
三驾入中原，群雄不敢争。
既以张南国，亦又垂云仍。
缅昔神皇初，诸儒何铮铮。
晚起不及见，颓波渐纵横。
先生太古徒，家学称绍庭。
解绶早来归，三径怡高情。
于酒陶彭泽，于诗杜少陵。
大雅未榛芜，岿然存典刑。
顾兹堂奥上，蹩𨇨何繇登。
梦寐时髣髴，渺若蓬与瀛。
持此介眉寿，为君祝如渑。




军号一百二十字

明昭维熙朝，奕叶垂德润。
天心兆云雷，神皇留圣胤。
我后睿且仁，中兴方应运。
龙飞自端城，丰芑荫炎郡。
翠华临桂管，楚粤声灵振。
何斯溟海滨，群戎稽即讯。
主恩深未酬，丹诚衷所韫。
眷言熊罴士，桓赳气俱奋。
投鞭压众川，挥戈平万仞。
风霆助行列，筹画伸威信。
载驱启南甸，包举兼齐晋。
旂常勒鸿勋，千秋扬淑问。




戏赠华巡简

既有明兵科，亦有清巡简。
一索系二贤，同舟负刑版。
兵科缘伊何，发长兵略短。
巡简缘伊何，土豪相推挽。
蹉跎陷围城，所恨见机晚。
携手赴泉台，谁为奠浆饭。




大庙峡

怪石攒峰横巀蘖，巨灵手擘颜如铁。
重关三叠潴潭深，悬丝两溜奔流折。
北韶南广此中分，千里连延入楚闽。
豺虎气骄嗥夜月，猿猱愁绝啸寒云。
舟次看山山欲堕，更看锦石中流亸。
水涸如逢滟滪堆，流深却拟横江锁。
湟川浈水两汤汤，掣电奔雷怒欲狂。
挽路上江俄断绝，长年棙柁较毫芒。
蛮烟瘴雨仍中判，海陾州郡资屏翰。
卢循暂过遽东浮，黄巢阑入俄西窜。
峡外群峦黯不开，奥区奇道更纡回。
凭谁建策能增戍，长得熙攘满越台。




舟发韶州赠宋大都督

乾坤板荡纲维裂，燕蓟阴霾鼓声歇。
灵长不改旧河山，庙社幸悬新日月。
累臣万死有馀诛，遗恨千秋留哽咽。
义士依墙欲控谁，书生洒泪浑如血。
长组徒惭七尺躯，击贼拟凭三寸舌。
弃家北上走金陵，先度韶阳瞻节钺。
共传客揖大将军，幕府闻之皆叹绝。
将军风槩古人同，疆场南北多殊烈。
誓提义旅见君王，旋向西秦歼逆孽。
麾下元多浑侍中，竹林况有邵康节。
朅来我亦慕伊人，望之不见中怀结。
愿因邮致访高踪，更与盱衡商俊杰。
丈夫报国各努力，何问崇高与卑孑。
江上维舟五日强，三复载驰增感切。
悲歌投赠写中丹，击楫扬舲向天阙。




江上逢大行哀诏适欧嘉可惠寄诗箑伏枕无聊次韵奉答语于来赠不伦以志感也

噫欷歔，天南遗民此日抱乌号，回风萧萧兮燕云万里望空劳。
客子悲来病骨高，目随缟素送轻舠。
十有七年明圣主，一旦谁知身似羽。
万方闻变已经时，哀诏初来秋半去。
九鼎凝禧再奠年，中兴勋业仗群贤。
阿谁淹久皇华节，却教纷籍恣讹传。
君不见昏迷天象羲和戮，况也阳曦掩炤归濛谷。
泄泄前车憯莫惩，谁与发愤为雄佐光复。
扣舷号恸一狂奴，欲趋南国忘南禺。
凭将却寄称诗者，读未成声泪双下。




梅岭行

谁云梅岭高，山椒鸡犬辨鸣号。
谁云梅岭险，刘汉丸泥曾不掩。
稠叠连峰小径纷，东西百里望如云。
悬车束马皆堪度，缀却关门仍有路。
轮蹄任辇日交加，领将炎服赴京华。
浪誇百二藩南海，岭外较之应十倍⑴。
古来守国在人谋，潼关剑阁未云优。
君王有道干戈偃，玉帛车书侈壮游。
⑴ 自雄州南下，若韶之浈阳峡、广之中宿峡，皆险狭，仅通舟楫，而大庙峡介韶广之间，铁壁千里，陆路断绝，非轻舟不可上下，此吾郡北门之固也。




南安太守行赠梁昔莪先生

南安太守黔而理，清炤南安江上水。
不独南安人吏颂公清，自从里居已如此。
以兹一清振殊俗，冰壶湛湛辉岩谷。
州当孔道夫甲繁，悉心擘画皆禔福。
去年狂寇犯郴连，星衡袁吉各蔓延。
长吏弃城氓庶走，寥寥贼骑遂无前。
先生闻之发怒指，誓守孤城报天子。
三札请兵兵不来，区画家书拚一死。
编氓万户感精忠，效死不去与公同。
寇闻悚息不敢动，坐令章贡皆完封。
君不见吉安诸郡多名硕，昔人风节空陈迹。
一时污贼假游魂，转盼王师焚玉石。
死寇死兵死则同，处死宁知分迪逆。
南安山城大如斗，崇义上犹皆隘口。
章水东流节镇遥，不有先生谁与守。
乃知寇氛恣横非寇黠，我自无人滋溃决。
恋深生死胆智衰，民未抚循恩爱竭。
繇来循吏即长城，唯有清贞生义烈。
我与先生夙昔未周旋，但闻南安城下语阗然。
安得牧守如公数十辈，纾却朝廷百万饷兵钱。




临命歌

天造兮多艰，臣也江之浒。
书生谩谈兵，时哉不我与。
我后兮何之，我躬兮独苦。
厓山多忠魂，后先炤千古（以上《陈岩野先生全集》卷四）。
按：丁正整理









四言诗



拟古八章呈王园长先生

明明圣朝，世载其德。
如何不造，遘此倾侧。
彼氛伊何，云胡为慝。
帝陟于天，我声其赫。（一章）

明明圣朝，同符炎汉。
爰即旧邦，以宏宵旰。
维此元祀，建武则同。
明明天子，载缵武功。（二章）

天命纯佑，诒我元臣。
兴于海国，迪兹群伦。
于巘于原，周咨既均。
爰宅镐丰，亦咸厥勋。（三章）

睇彼燕山，遗弓渺止。
奋章就道，忧心悄止。
帝曰俞哉，胡乃骄矣。
有指疆土，不崇朝矣。（四章）

钟山巃嵷，高皇之宫。
四牡业业，护此郁葱。
天子曰都，绥予纯嘏。
匪梦匪卜，中兴是辅。（五章）

其辅维何，毋为波颓。
君子之光，以须群材。
群策具举，王犹靡悔。
既平陇蜀，□□其喙。（六章）

南有狂生，其愚维杞。
闻变俶装，宵旦靡止。
如彼嫠妇，不恤其纬。
芜言匪嘉，鉴于天子。（七章）

狂生之狂，载谣且歌。
声与泪下，其与几何。
亶惟夫子，弗讥弗诃。
愿附青云，庶几不磨。（八章）


柬薛剑公

其一

朗如玉映，轩若霞举。
昔见其人，今闻其语。
谁同卫玠，亦有杜虎。
濯濯冰魂，城南无暑。

其二

骙骙者驹，于城之隅。
梅花倚笛，如披其图。
薄言絷之，于城之阿。
罗敷有词，使君若何。



清远城陷题朱氏池亭

无拳无勇，无饷无兵。
联络山海，矢佐中兴。
天命不佑，祸患是婴。
千秋而下，鉴此孤贞。






六言诗

清远城陷题朱氏池亭

平生报国怀深，望断西方好音。
已共苌弘化碧，还同屈子俱沉。

