江文通集 - (南朝梁)江淹
　赋
　　学梁王兔园赋【有序】
　　靑苔赋【有序】
　　莲花赋【有序】
　　丹砂可学赋【有序】
　　灵丘竹赋
　　空靑赋
　　赤虹赋【有序】
　　四时赋
　　别赋
　　恨赋
　　去故乡赋
　　哀千里赋
　　待罪江南思北归赋【西铭本无待罪江南四字】
　　泣赋
　　知已赋【有序　汪本缺】
　　伤友人赋【有序】
　　伤爱子赋【有序】
　　丽色赋
　　水上神女赋
　　娼妇自悲赋【有序】
　　江上之山赋
　　扇上彩画赋
　　灯赋
　　井赋　【汪本缺】
　　金灯草赋
　　翡翠赋
　　石蜐赋【有序】
　　横吹赋【有序】
　诏
　　北伐诏
　　遣使廵行诏
　　立学诏
　　断募士诏
　　慰劳雍州诏
　　赐赦交州诏
　　曲赦丹阳等四郡诏
　　大赦诏
　　王俭爲左仆射诏
　　王俭领太子詹事诏
　　王镇军爲中书令右光禄诏
　　张令爲太常领国子祭酒诏
　　何詹事爲吏部尚书诏
　　王抚军爲东安吴兴诏
　　王光禄爲征南湘州诏
　　柳仆射爲南兖州诏
　　王侍中爲南蛮校尉诏
　　王仆射加兵诏
　　封江冠军等诏
　　萧冠军进号征虏诏
　教
　　爲建平王聘隐逸教
　　建平王赦五刑教
　　爲萧太傅东畊教
　　爲萧骠骑发徐州三五教
　　爲萧骠骑筑新亭垒埋枯骸教
　表
　　拜中书郎谢表
　　拜正员外郎表
　　爲建平王庆明帝疾和礼上表
　　建平王庆安城王拜封表
　　建平王之南徐州刺史辞阙表
　　建平王让右将军荆州刺史表
　　爲萧骠骑让封第二表
　　爲萧骠骑让封第三表
　　爲萧骠骑录尚书事到省表
　　爲萧骠骑让豫司二州表
　　爲萧骠骑上顿表
　　爲萧骠骑谢慰劳表
　　爲萧骠骑庆平贼表
　　爲萧骠骑解严输黄钺表
　　爲萧骠骑让油幢表
　　爲萧骠骑谢甲仗入殿表
　　爲萧骠骑让太尉增封第二表【一作第三表。此与下篇叙次照西铭定本。】
　　爲萧骠骑让太尉增封第三表【一无第三二字，叙次在前表之上。】
　　爲萧太尉上便宜表
　　爲萧让太傅扬州牧表
　　爲萧重让扬州表
　　爲萧三让扬州表【一作後让太傅扬州牧表。】
　　爲萧拜太尉扬州牧表【张本缺】
　　爲萧太傅谢侍中敦劝表
　　爲萧重让尚书敦劝表
　　爲萧太傅谢追赠父祖表
　　爲萧让剑履殊礼表
　　爲萧太傅让前部羽葆鼔吹表
　　爲萧太傅谢【一作辞。】舆驾亲幸表
　　谢开府辟召表
　　爲萧上铜钟芝草衆瑞表
　　爲萧让太傅相国齐公十郡九锡表
　　爲萧让九锡第二表
　　爲萧谢百僚敦劝表【一作被百僚敦劝受表。】
　　萧相国让进爵爲王表
　　爲萧相国拜齐王表
　　爲齐王谢冕旒诸法物表
　　爲齐王让禅表
　章
　　爲始安王，拜征虏将军、南兖州刺史。章
　　爲始安王，拜征虏将军、丹阳尹。章
　　爲建平王，拜右卫将军、荆州刺史。章
　　爲建平王庆少帝登祚章
　　爲建平王庆王太后正位章
　　爲建平王庆江皇后正位章
　　爲萧领军拜侍中刺史章
　　爲萧拜相国齐公十郡九锡章
　奏记
　　奏记南徐州新安王
　牋
　　到主簿日诣建平王牋
　　被黜爲吴兴令辞建平王牋
　　到功曹参军诣竟陵公子良牋
　启
　　爲建平王让镇南徐州刺史启
　　爲建平王谢赐石砚等启
　　爲建平王谢玉环刀等启
　　爲萧领军让司空幷敦劝启
　　爲萧太尉子侄拜领军江州兖州豫州淮南黄门谢启
　上书
　　狱中上建平王书
　书
　　与交友论隐书
　　报袁叔明书
　　勅爲朝贤答刘休范书
　符
　　尚书符【起都官军　小注八字西铭定本缺局符兰台】
　论
　　无爲论【幷序】
　传
　　袁友人传
　　自序传
　墓铭
　　宋尚书左丞孙缅墓铭
　　宋安成王右常侍刘乔墓铭
　　宋光禄大夫孙夐墓铭
　　齐御史中丞孙诜墓铭
　　齐司徒右长史檀超墓铭
　行状
　　建平王太妃周氏行状
　诔
　　齐太祖高皇帝诔
　祭文
　　萧骠骑祭石头战亡文
　祝文
　　萧太傅东耕祝文
　颂
　　闽中草木颂十五首【有序】
　　金荆
　　相思
　　豫章
　　栟榈
　　杉
　　柽
　　杨梅
　　山桃
　　山中石橊
　　木莲
　　石菖蒲
　　黄连
　　薯蓣
　　杜若
　　藿香
　赞
　　铜剑赞【有序　汪本缺】
　　云山赞四首【有序】
　　王太子
　　阴长生
　　白云
　　秦女
　骚
　　遂古篇【有序】
　　丛刊本无此篇
　　杂词【有序】
　　构象台
　　访道经
　　镜论语
　　悦曲池
　　爱远山
　　应谢主簿骚体
　　刘仆射东山集学骚
　　山中楚辞五首
　乐府
　　齐籍田乐歌二首【永明四年籍田诏江淹造歌】
　　迎送神升歌
　　飨神歌
　　牲出入歌
　　荐豆呈毛血歌辞
　　奏宣列之乐歌舞
　　齐凤凰衔书伎辞【宋世有此辞齐初诏中书郎江淹改】
　　铜爵妓
　　采菱曲
　诗
　　侍始安王石头
　　从征虏始安王道中
　　从冠军建平王登庐山香炉峯
　　从建平王游纪南城
　　望荆山
　　步桐台
　　秋至怀归
　　渡西塞望江上诸山
　　赤亭渚
　　渡泉峤出诸山之顶
　　僊阳亭
　　游黄蘖山
　　还故园
　　刘仆射东山集
　　陆东海谯山集
　　无锡县历山集
　　外兵舅夜集
　　贻袁常侍
　　古意报袁功曹
　　寄丘三公
　　卧疾怨别刘长史
　　灯夜和殷长史
　　赠链丹法和殷长史
　　从萧骠骑新帝垒
　　惜晩春应刘秘书
　　秋夕纳凉奉和刑狱舅
　　郊外望秋答殷博士
　　冬尽难离和丘长史
　　池上酬刘记室
　　吴中礼石佛
　　采石上菖蒲
　　杂体三十首【有序】
　　古离别【一作别离】
　　李都尉从军【陵少卿】
　　班婕妤咏扇
　　魏文帝游宴【丕子桓】
　　陈思王赠友【植子建】
　　刘文学感遇【桢公干】
　　王侍中怀德【粲仲宣】
　　嵇中散言志【康叔夜】
　　阮步兵咏怀【籍嗣宗】
　　张司空离情【华茂先】
　　潘黄门述哀【岳安仁】
　　陆平原羁宦【机士衡】
　　左记室咏史【思太冲】
　　张黄门苦雨【协景阳】
　　刘太尉伤乱【琨越石】
　　卢侍郎感交【谌子谅】
　　郭弘农游仙【璞景纯】
　　孙【选作张】廷尉杂述【绰子荆】
　　许徵君自叙【询元度】
　　殷东阳兴瞩【仲文】
　　谢仆射游览【琨叔原】
　　陶徵君田居【濳渊明】
　　谢临川游山【灵运】
　　颜特进侍宴【延之】
　　谢法曹赠别【惠连】
　　王徵君养疾【微】
　　袁太尉从驾【淑】
　　谢光禄郊游【庄希逸】
　　鲍参军戎行【昭明远】
　　休上人怨别【惠休汤氏】
　　学魏文帝
　　效阮公诗十五首
　　就谢主簿宿
　　无锡舅相送衔涕别
　　当春四韵同王左丞
　　感春氷遥和谢中书二首
　　咏美人春游
　　征怨
　　淸思诗五首
　　伤内弟刘常侍
　　悼室人十首










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　













江文通集 - (南朝梁)江淹








江淹（444年—505年），字文通，祖籍济阳考城(今河南民权县东北)，生于江南。少好学，六岁能写诗。十三岁丧父，家境陷于贫困。性格沉静，不喜交游。宋孝武帝大明七年(463)，刚满二十岁，充任始安王刘子真的启蒙塾师，讲授“五经”。一度为南徐州刺史新安王刘子鸾从事。宋废帝永光元年(465)，又随始安王刘子真赴任南兖州刺史。子真死后，转至建平王刘景素幕下，以事受牵累入狱，上书获免。南徐州刺史桂阳王刘休范举为秀才，对策上第，任雍州刺史巴陵王刘休若右常侍。不久，复为丹阳尹建平王刘景素主簿，并随从调任吴兴、湘州、荆州和南徐州。宋苍梧王元徽元年(473)前后，兼东海郡丞。元徽二年，贬建安吴兴(今福建浦城)令。宋顺帝昇明元年(477)，录尚书事萧道成引为尚书驾部郎，兼骠骑功曹参军，军表书记皆出其手。齐高帝建元元年(479)，为东武令，参掌诏册，监修《齐史》。迁正员散骑侍郎、中书侍郎。齐武帝永明初，出为庐陵内史。永明三年(485)，还为尚书左丞。齐鬱林王萧昭业时，兼御史中丞。齐明帝建武元年(494)，出为宣城太守。建武四年，入为黄门侍郎、领步兵校尉，迁秘书监。齐东昏侯永元二年(500)，兼卫卿。齐和帝中兴元年(501)，迁吏部尚书。入梁，为散骑常侍、左卫将军，封临沮县伯。以疾迁金紫光禄大夫，改封醴陵侯。梁武帝天监四年(505)卒，年六十二。谥宪伯。有《江文通集》。今存诗近百首，大多作于齐武帝永明初年以前。史称江淹晚年才思微退，当时呼为“江郎才尽”，实则永明后官迁政烦，加以主观上认为“人生当适性为乐，安能刻意苦力，求身后之名哉”(《自序传》)，遂不再用心创作，故经历史淘汰，后期诗篇存世无多。作诗颇能修饬，善于摹拟，如《杂体诗三十首》、《效阮公诗十五首》，仿汉至刘宋诸家名篇，各具风调，酷肖原作，间亦有所寄托。他如《渡泉矫出诸山之顶》、《游黄蘖山》的深邃意境，《望荆山》、《还故园》的哀怨情愫，也为人所称道。但就整体而言，他的诗未能融通前人之长以形成自家特色，故钟嵘谓其“诗体总杂”(《诗品》卷中)，陈祚明讥其“意乏圆融，调非宏亮”(《采菽堂古诗选》卷二四)。有《江文通集》。事见本集《自序传》，又《梁书》卷一四、《南史》卷五九有传。







诗文别集。南朝梁江淹(字文通)作。江淹文集最早为自己生前编定，《梁书·江淹传》:“凡所著述百余篇，自撰为前后集。”《隋书·经籍志》所载不同:“梁金紫光禄大夫《江淹集》九卷。”注云:“梁二十卷，江淹后集十卷。”《旧唐书·经籍志》《新唐书·艺文志》均著录前后集各十卷。自宋代起，一般只著录十卷。现存江淹集有《自序传》说:“自少及长，未尝著书，惟集十卷，谓如此足矣。”但《自序传》写于35岁，其集中可考订写作年代者大都作于此前，此集当是“前集”，“后集”早已亡佚。江淹集现存版本有十多种。依照编排方式可分二类:一是按赋、诗、文大类编次，又按年代排列，如《四部丛刊》影印明翻宋刻本《梁江文通文集》10卷(附清叶树廉辑《校补》1卷)、明万历间汪士贤辑刻《汉魏六朝名家集》本及元钞本;二是既分赋诗文大类又分章表启诏等小类，如明代张燮刻本《七十二家集》、稍后张溥辑本《汉魏六朝百三家集》的《江醴陵集》(《四库全书》本作《梁江淹集》)2卷。《四库全书》所收《江文通集》4卷，为清乾隆间梁宾以张溥本为底本、用汪士贤本等校订刻印。明万历间胡之骥注刻的《江文通集汇注》，是现存唯一注本。此本共10卷，卷一、二收赋，卷三、四收诗，卷五至卷十收颂、赞、章、表等文，今由中华书局1984年出版李长路、赵威点校本，卷末附有“江文通集佚文”、“南史江淹传”，江淹作品于此大体齐全。











提要

【臣】等谨案：《江文通集》四卷，梁江淹撰。淹字文通，济阳考城人。仕齐至冠军将军、吏部尚书，入梁爲金紫光禄大夫，封醴陵侯，谥曰献。事迹具《梁书》本传。淹《自序传》称，自少及长未尝着书，惟集十卷。考传中所序，官阶止于中书侍郎。核以史传，正当建元之初。则永明以後所作，尚不在其内。今旧本散佚，行于世者，惟歙县汪士贤、太仓张溥二本。此本乃乾隆戊寅，淹乡人梁宾以汪本张本参核异同，又益以睢州汤斌家钞本，参互成编。汪本阙《知已赋》一篇，《井赋》四语，《铜剑赞》一篇，《咏美人春游》一篇，《征怨》一篇；张本阙《爲萧某拜太傅扬州牧表》一篇，此皆补完。他如《待罪江南思北归赋》张本无题首四字，《尚书符》张本题下阙夹注“起都官军局符兰台”八字，《爲萧某重让扬州表》中“任钧符负图之重”句张本脱“符”字，《爲萧某让太傅相国十郡九锡表》首张本无“备九锡之礼”五字，《上建平王书》末汪本脱“此心旣照死且不朽”八字，亦均校正。其余字句皆备录异同，若《杂拟诗序》中“芳草宁共气”句，此本讹“气”爲“弃”之类，小小疎舛，间或不免。然终较他本爲善也。

乾隆四十三年三月恭校上。

总纂官【臣】纪昀【臣】陆锡熊【臣】孙士毅

总校官【臣】陆费墀






江文通集卷一


赋

学梁王兔园赋【有序】

或重古轻今者。仆曰：何爲其然哉？无知音则已矣。聊爲古赋，以奋枚叔之制焉。

碧山倚巘崎兮，象海水碣石。朝日晨霞兮赩红壁，仰望泬寥兮数千尺。????硬嵺????，汩淈成岫，谽呀而窟窦。哮碻????确，紫芜丹駮，苔点绮缛，若断若续。如此者百有十处，奔水激集，瀴溟絜渠，潏湟吐吸。跳波走浪，溅沫而相及。?漾长惊，浇灌远注，无时息焉。靑树玉叶，弥望成林。亦有轮囷磥硊，一枝百顷，万叶共阴。缥草丹蘅，江离蔓荆。酷郁交布，原满隰平。

於是金塘湎演，绿竹被坂。缭绕靑翠，近而复远。白砂如积雪者焉，碧石如圆玦者焉。水鸟驾鵞，????鳿鸿鴈。上飞衡阳，下宿沅汉。十十五五，忽合而复散。乃有绮云之馆，頳霞之台，其乐足以弃国释位，遗死忘归也。

若夫墨翟、商瞿之伦，学兼师术，才参道眞。方驾连轸，于沼之滨。乃射宿饵鲂，前缴鷫鷞。靑黏黄粱，臛鼈胾羮。臑?柘浆，穷嬉极娱。云翺兮烟翔，超然左览苍梧，右睨邓林。崩石梧岸，崱屴藏阴。逮至山顶，丹壁四平。灵木夹道，神草列生。俯瞰太一，下视流星。旣投冠而弃剑，亦抗魄而荡灵。

於是大夫之徒，称诗而归。春阳始晓，朱华未希。卒逢邯郸之女，蕙色玉质。命知其丽，攒连映日。绮裳下见，锦衣上出。虽复守礼，令人意失。遂谣曰：碧玉作椀银爲盘，一刻一镂化双鸾。乃报歌曰：美人不见紫锦衾，黄泉应至何所禁。妃因别曰：见上客兮心历乱，送短诗兮怀长叹。中人望兮蚕旣饥，躞蹀暮兮思夜半。

靑苔赋【有序】

余凿山楹爲室，有苔焉，意之所之，故爲是作云：

嗟靑苔之依依兮，无色类而可方。必居闲而就寂，以幽意之深伤。故其处石，则松栝交阴，泉雨长注。绝磵俯视，崩壁仰顾。悲凹嶮兮，唯流水而驰骛。遂能崎屈上生，班駮下布。异人贵其贞精，道士悦其迥【一作廻】趣。咀松屑以高想，捧丹经而永慕。

若其在水，则镜带湖沼，锦匝池林。春塘秀色，阳鸟好音。靑郊未谢兮白日照，路贯千里兮绿草深。廼生水而摇荡，遂出波而沉淫。假靑条兮总翠，借黄华兮舒金。游梁之客，徒马疲而不能去。兔园之女，虽蚕饥而不自禁。

至於修台广庑，幽阁【一作阖】闲楹。流黄以织，琴瑟且鸣。户牖秘兮不可见，履袂动兮觉人声。廼芜阶翠地，绕壁点墙。春禽悲兮兰茎紫，秋虫吟兮蕙实黄。昼遥遥而不暮，夜永永以空长。零露下兮在梧楸，有美一人兮欷以伤。

若廼崩隍千仞，毁冢万年。当其志力雄俊，才图骄坚；锦衣被地，鞍马耀天。淇上相送，江南采莲。妖童出郑，美女生燕。而顿死艶气於一旦，埋玉玦於穷泉。寂兮如何，苔积网罗。视靑蘪之杳杳，痛百代兮恨多。故其所诣必感，所感必哀。哀以情起，感以怨来。魂虑断绝，精念徘徊者也。彼木兰与豫章，旣中绳而获；夭及薜茘与蘪【一作蘼。】芜，又怀芬而见表。至哉靑苔之无用，吾孰知其多少？

莲花赋【有序】

余有莲花一池，爱之如金。宇宙之丽，难息绝气。聊书竹素，傥不灭焉。

检水陆之具品，阅山海之异名。珍尔秀之不定，乃天地之精英。殖东国之流咏，出西极而擅名。方翠羽而结叶，比碧石而爲茎。蘂金光而绝色，藕氷折而玉淸。载红莲以吐秀，披绦华以舒英。故香氛感俗，淑气参灵。踯躅人世，茵蒀祗冥。靑桂羞烈，沉水慙馨。

於是生乎泽陂，【一作波。】出乎江阴。见彩霞之夕照，觌雕云【一作龙】之昼临。旣翕赩於洲涨，亦映暧於川浔。夺夜月及荧光，掩朝日与赩火。出金沙而延曜，被渌波而覃拖。冠百草而绝羣，出异类之衆夥。故仙圣传图，英隐流记。一爲道珍，二爲世瑞。发靑莲於王宫，验奇花於陆地。

若其江淡泽芬，则照电烁日；池光沼绿，则明璧洞室。曜长洲而琼文，暎靑崖而火质。或凭天渊之淸峭，或殖疏圃之蒙密。故河北櫂歌之姝，江南采菱之女；春水厉兮楫潺湲，秋风驶【一作駃】兮舟容与。着缥芰【一作菱】兮出波，擥湘莲兮映渚。迎佳人兮北燕，送上客兮南楚。知荷华之将晏，惜玉手之空伫。

廼爲谣曰：秋雁度兮芳草残，琴柱急兮江上寒。愿一见兮道我意，千里远兮长路难。

若其华实各名，根叶异辞。旣号芙渠，亦曰泽芝。丽咏楚赋，艶歌陈诗。非独瑞草，爰兼上药。味灵丹砂，气验靑?。乃可弃剑海岫，龙举云?。画台殿兮霞蔚，图缣缟兮炳烁。永含灵於洲渚，长不绝兮川壑。

丹砂可学赋【有序】

或【一作咸】曰金不可铸，仆不信也。试爲此辞，精思云尔。

惟云塲之少折，乃人迳之多忧。虽瑶笙及金瑟，杂翠帐与丹帱。吞悲欣於得失，衔哀乐於春秋。焕如星绝，黯如火灭。星绝难光，火灭可伤。故从师而问道，冀幽路之或阳。测神宗之无缓，践云根【一作极】之不赊。讯名山及石室，验靑汞与丹砂。撝五难之重滞，擥九仙之轻华。故抱魄寂处，凝神空居。泯邈深昼，窈郁重虚。觇炫燿而可见，听泬寥而有余。

於是乘河汉之光气，骑列星之彩色。辍阴阳於形有，传变化於心识。浮恍惚而无涯，泛灵怪而未极。架日月之精照，骞蛟龙之毛翼。

遂乃气穆肃而神奔，骨窈窈而鬼恠。缀葳蕤而成冠，点杂错而爲佩。出湎泣而遐骛，贯蒙鸿而上厉。凤之来兮蔽日，鸾之集兮爲羣。左昆吾之炎景，右崦嵫之卿云。烂七采之炤燿，漫五色之氤氲。【一作烟煴。】非世俗之习见，焉鬼神之尝闻？

旣而暧碧台之错落，燿金宫之珑玲。幻莲华於绣闼，化蒲桃於锦屏。赩丹光而电烻，?翠氛而杳冥。轩惝惘於长虹，【句从西铭定本。】阶侘傺於奔鲸。惑龙宫之殿称，迷忉利之宫名。故灵偃蹇兮姣服，女婵娟兮可观。秀靑色之泯靡，熳美目之波澜。襞日月之纂组，袭星宿之罗纨。百味酒兮灵之集，河供鲤兮灵之安。却交甫之玉质，笑陈王之妙颜。所以乐精玄於太乙，妙宫徵於淸都。箫含声而远近，琴吐音而有无。奏神鼔於玉袂，舞灵衣於金裾。韵踯躅而易变，律参差而难图。非南方【一作风】之能拟，讵濮水之可摹。

於是流瀁不一，遨曹无边。娥眉旣散，钟鼔都捐。乘彩霞於西海，驷行雨於丹渊。山差池而镜壑，水淸明而抱天。山含玉以永岁，水藏珪以穷年。拟若木以写意，拾瑶草而悠然。

遂乃凝虚敛一，守仙闭方。智寂术尽，魄兀心亡。白生不能关其说，惠子无以挫其芒。原其耻市朝之失道，疾谗嬖之不祥。却文彩之媱冶，去利剑之铿锵。懅生死於半气，惜百年於一光。故以铸金爲器，丹砂爲浆。慙吝旣尽，妖怨当忘。吾师以爲可学，而公子谓之不良欤！

灵丘竹赋

登崎岖之碧巘，入朱宫之玲珑。临曲江之廻荡，望南山之葱靑。郁春华於石岸，赩夏彩於沙汀。远亘紫林秘埜，近匝玉苑禁垧。【一作垌。】

於是绿筠绕岫，翠篁緜岭。参差黛色，陆离绀影。上谧谧而留间，下微微而停靖。蒙朱霞之丹气，暧白日之素景。

故非英非蘂，非香非馥。而珍跨仙草，宝踰灵木。夹池水而檀栾，绕园塘而橚矗。旣间霜而无凋，亦中暑而增肃。每冠名於华戎，将擅奇於水陆。

况有朝云之馆，行雨之宫。窗峥嵘而绿色，户踟蹰而临空。绮疏蔽而停日，朱帘开而留风。被箘簵之窈蔚，结筱荡之溟蒙。或产鳷鹊之右，或居露寒之东。此皆金舆之所出入，瑶辇之所周通。

空靑赋

夫赤琼以炤燎爲光，碧石以葳蕤爲色。咸见珍於东国，并被贵於西极。况空靑之丽宝，挺山海之不测。其所处则峻巘层石，龟穴龙壁。素岸成云，頳砂如碛。外隐靑苔丹草，内伏玉枝玛瑙。铜铅合生，?磪坚英。自非索嶮觅危，乘鲎履螭，倦春厌秋，斲异镌奇，能得厠於轩?，接君子之光仪。

於是写云图气，学灵状仙。宝波丽水，华峰艶山。阳谷之树，崦嵫之泉。西海之草，炎州之烟。银台之鸟，穆王之马。都广之国，番禺之野。皆咫尺八极，镜见四荒。云烟始出，日月旣张。

若夫邃古之世，汗漫窈微。惟此靑墨，所以造之。至乃翠灿轩室，葱郁台殿。杂蛟龙之文章，发麟鹿之炳绚。骋神形於钟簴，舒怪物与雷电。亦有曲帐画屏，素女彩扇。锦色窈【一作{穴分}】郁，绮质蔓衍。点拂浓薄，如隐如见。山水万象，丹靑曲变。咸百镒之可珍，亦千金而不贱。虽楚之夏姬，越之西施。赵妃燕后，秦娥吴娃。溺爱靡意，魂飞心离。候靑翳爲藻饰，方赩红华与素仪。冠衆宝而独立，信求之而无亏。

赤虹赋【有序】

东南峤外，爰有九石之山。乃红壁【一作尘】十里，靑?【一作萼】百仞；苔滑临水，石险带溪。自非巫咸采药，羣帝上下者，皆敛意焉。於时夏莲始舒，春荪未歇。肃舲波渚，缓栧汀潭。正逢岩崖相炤，雨云烂色。俄而雄虹赫然，晕光耀水。偃蹇山顶，舄弈江湄。廹而察之，实雨日阴阳之气。信可观也。又忆昔登鑪峰【西铭本作香鑪峰】上，手接白云；今行九石下，亲弄绦蜺。二奇难并，感而作赋曰：

迤逦碕礒兮，太极之连山。鰅鱅虎豹兮，玉虺腾轩。孟夏氤氲【一作茵蒀】兮，荷叶承莲。怅何意之容与兮，冀暂缓此忧年。失代上之异人，迟山中之虚迹。掇仙草於危峯，镌神丹於崩石。视鱣岫之吐翕，看鼋梁之交积。

於是紫雾上河，绦氛下汉。白日照余，碧云卷半。残雨萧索，光烟艳烂。水学金波，石似琼岸。错龟鳞之崚崚，绕蛟色之漫漫。

俄而赤蜺电出，蚴蚪神骧。暧昧以变，依俙【一作稀】不常。非虚非实，乍阴乍光。赩赫山顶，炤燎水阳。虽图纬之有载，旷代识而未逢。旣咨嗟而踯躅，聊周流而从容。想番禺之广野，意丹山之乔峯。禀傅说之一星，乘夏后之两龙。彼灵物之讵几，象火灭而山红。余形可览，残色未去。耀葳蕤而在【一作生】草，映靑葱而结树。昏靑苔於丹渚，暧朱草於石路。霞晃朗而下飞，日通曨【一作笼】而上度。俯形命之窘局，哀时俗之不固。定赤舄之易遗，乃鼎湖之可慕。旣以爲騂鬐四毳之驾，方瞳一角之人；帝台北荒之际，弇山西海之滨。流沙之野，析木之津。云或怪彩，烟或异鳞。必杂虹蜺之气，阴阳之神焉。

四时赋

北客长欷，深壁寂思。空牀连流，【一作流连。】圭窬淹滞。网丝蔽户，靑苔绕梁。春华虚艳，秋月徒光。临飞鸟而魂绝，视浮云而意长。测代序而饶感，知四时之足伤。

若乃旭日始暧，蕙草可织。园桃红点，流水碧色。思旧都兮心断，怜故人兮无极。

至若炎云峯起，芳树未移。泽兰生坂，朱荷出池。忆上国之绮树，想金陵之蕙枝。

若夫秋风一至，白露团团。明月生波，萤火迎寒。眷庭中之梧桐，念机上之罗纨。

至於冬阴北边，永夜不晓。平芜际海，千里飞鸟。何尝不梦帝城之阡陌，忆故都之台沼。

是以轸琴情动，戞瑟涕落。逐长夜而心殒，随白日而形削。故秦人秦声，楚音楚奏。闻歌更泣，见悲已疚。实由魂气怆断，外物非救。参四时而皆难，况仆人之末陋也。

别赋

黯然销魂者，唯别而已矣。况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞於水滨，车逶迟於山侧。棹容与而讵前，马寒鸣而不息。掩金觞而谁御，横玉柱【一作筯】而沾轼。居人愁卧，怳若有亡。日下壁而沉彩，月上轩而飞光。见红兰之受露，望靑楸之罹霜。廵层楹而空掩，抚锦幕以虚凉。知离梦之踯躅，意别魂之飞扬。

故别虽一绪，事乃万族。至若龙马银鞍，朱轩绣轴。帐饮东都，送客金谷。琴羽张兮箫鼔陈，燕赵歌兮伤美人。珠与玉兮艳暮秋，罗与绮兮娇上春。惊驷马之素沬，【一作仰秣。】耸渊鱼之赤鳞。造分【一作携】手而衔涕，咸【一作感一作各】寂寞而伤神。

乃有剑客慙恩，少年报士。韩国赵厠，吴宫燕市。割慈忍爱，离邦去里。沥泣共诀，刎【一作擦】血相视。驱征马而不顾，【一作观。】见行尘之时起。方衔感於一剑，非买价於泉里。金石震而色变，骨肉悲而心死。

或乃边郡未和，负羽从军。辽水无极，雁山参云。闺中风暖，陌上草薰。日出天而耀景，露下地而腾文。镜朱尘之炤烂，袭靑气之烟煴。攀桃李兮不忍别，送爱子兮沾罗裙。

至如一赴绝国，讵相见期。视乔木兮故里，诀北梁兮永辞。左右兮【一作顾左右兮】魄【一作魂】动，亲宾兮【一作视亲宾兮】泪滋。可班荆兮增恨，唯樽酒兮叙悲。值秋雁兮飞日，当白露兮下时。怨复怨兮远山曲，去复去兮长河湄。

又若君居淄右，妾家河阳。同琼佩之晨照，共金炉之夕香。君结绶兮千里，惜瑶草之徒芳。慙幽闺【一作宫】之琴瑟，晦高台之流黄。春宫【一作闺】閟此靑苔色，秋帐含兹明月光。夏簟靑兮昼不暮，冬釭【一作缸】凝兮夜何长。织锦曲兮泣已尽，回文诗兮影独伤。

傥有华阴上士，服食还仙。术旣【一作将】妙而犹学，道已寂而未传。守丹竈而不顾，链金鼎而方坚。驾鹤上汉，骖鸾腾天。蹔游万里，少别千年。惟世间兮重别，谢主人兮依然。

下有芍药之诗，佳人之歌。桑中卫女，上宫陈娥。春草碧色，春水绿波。送君南浦，伤如之何。

至乃秋露如珠，秋月如珪。明月白露，光阴往来。与子之别，思心徘徊。

是以别方不定，别理千名。有别必怨，有怨必盈。使人意夺神骇，心折骨惊。虽渊云之墨妙，严乐之笔精，金闺【一作门】之诸彦，兰台之羣英，赋有凌云之称，辨有雕龙之声，讵【一作谁】能摹暂离之状，写永诀之情者乎？

恨赋

试望平原，蔓草萦骨，拱木敛魂。人生到此，天道宁论？於是仆本恨人，心惊不已，直念古者，伏恨而死。

假如秦帝按剑，诸侯西驰。削平天下，同文共规。华山爲城，紫渊爲池。雄图旣溢，武力未毕。方架【一作驾】鼋鼍以爲梁，廵海右以送日。一旦魂断，宫车晩出。

若廼赵王旣虏，迁於房陵。薄暮心动，昧旦神兴。别艶姬与美女，丧金舆及玉乘。置酒欲饮，悲来填膺。千秋万岁，爲恨难胜。

至如李君降北，名辱身冤。拔剑撃柱，吊影慙魂。情往上郡，心留【一作存】雁门。裂帛系书，誓还汉恩。朝露溘至，握手何言。

若夫明妃去时，仰天太息。紫台稍远，关山无极。摇风忽起，白日西匿。陇雁少飞，岱云寡色。望君王【一作子】兮何期，终芜绝兮异域。

至乃【一作如】敬通见抵，罢归田里。闭关却扫，塞门不仕。左对孺人，右顾【一作顾弄】稚子。脱畧公卿，跌宕文史。齎志没地，长怀无已。

及夫中散下狱，神气激扬。浊醪夕引，素琴晨张。秋日萧索，浮云无光。郁靑霞之奇意，【一作念。】入修夜之不阳。

或有孤臣危涕，孽子坠心。迁客海上，流戍陇阴。此人但闻悲风汩【一作?】起，泣下【一作血下】沾襟。亦复含酸茹叹，销落湮沉。

若廼骑叠迹，车屯轨。黄尘匝地，歌吹四起。无不烟断火绝，闭骨泉里。

已矣哉！春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。自古皆有死，莫不饮恨而吞声。

去故乡赋

日色暮兮隐吴山之丘墟。北风?兮绦花落，流水散兮翠茎疎。爱桂枝而不见，怅浮云而离居。廼凌大壑，越沧渊。茫茫积水，{氵云}{氵云}断山。【一作沄沄积{氵云}，水横断山。】穷阴匝海，平芜带天。

於是泣故关之已尽，伤故国之无际。出汀洲而解冠，入溆浦而捐袂。【一作视。】听蒹葭之萧瑟，知霜露之流滞。对江臯而自忧，吊海滨而伤岁。抚尺书而无悦，倚樽酒而不持。去室宇而远客，遵芦苇以爲期。情婵娟而未罢，愁烂漫而方滋。切赵瑟以横涕，吟燕笳而坐悲。

少歌曰：芳洲之草行欲暮，桂水之波不可渡。绝世独立兮，报君子之一顾。是时霜翦蕙兮风摧芷，平原晩兮黄云起。宁归骨於松柏，不买名於城市。若济河无梁兮，沉此心於千里。

重曰：江南之杜蘅兮色以陈，愿使黄鹄兮报佳人。横羽觞而掩望，抚玉琴兮何亲。瞻层山而蔽日，流余涕以沾巾。恐高台之易晏，与蝼蚁而爲尘。

哀千里赋

萧萧江阴兮荆山之岑，北绕琅琊碣石，南驰九疑桂林。山则异岭奇峰，横屿带江，杂树亿尺，红霞万里；【一作重。】水则远天相逼，浮云共色，茫茫无底，溶溶不测。其中险如孟门，豁若长河，参差巨石，纵横龟鼍。

若乃夏后未凿，秦皇未辟。崭岩生岸，迤 成迹。驰湍走浪，漂沙撃石。伊孟冬之初立，出首夏以归来。自出国而辞友，永怀慕而抱哀。魂终朝以三夺，心一夜而九摧。徒望悲其何及，铭此恨於黄埃。

於时【一作是】鸿雁旣鸣，秋光亦穷。水黯黯兮莲叶动，山苍苍兮树色红。思云车兮沅北，望蜺裳兮澧东。惜重华之已没，念芳草之坐空。

旣而悄怆成忧，悯默自怜。信规行之未旷，知矩步之已难。虽河北之爽垲，犹橘柚之不迁。及年岁之未晏，愿匡坐於霸山。

待罪江南思北归赋【西铭本无待罪江南四字】

伊小人之薄伎，奉君子而输力。接河汉之雄才，览日月之英色。绝云气而厉响，负靑天而抚翼。德被命而不渝，恩润身而无极。何规矩之守任，信愚陋而不肖。愧金碧之琳琅，慙丹雘之照曜。樊天网而自离，徒夜分而谁吊。遭大道之隆盛，虽草木而勿履。误衔造於远国，出颠沛之愿始。去三辅之台殿，辞五都之城市。

惟江南兮丘墟，遥万里兮长芜。带封狐兮比【一作上】景，连雄虺兮苍梧。当靑春而离散，方仲冬而遂徂。寒蒹葭於余马，伤雾露於农夫。跨金峰与翠峦，涉桂水与碧湍。云淸冷而多绪，风萧条而无端。猨之吟兮日光迥，狖之啼兮月色寒。究烟霞之缭绕，具林石之漓岏。

於是临虹蜺以筑室，凿山楹以爲柱。上暠暠以临月，下淫淫而愁雨。奔水潦於远谷，汩木石於深屿。鹰隼战而橧巢，鼋鼍怖而穴处。若季冬之严月，风摇木而骚屑。玄云合而爲冻，黄烟起而成雪。虎蜷局而敛步，蛟{足夔}蚭而失穴。至江蓠兮始秀，或杜衡兮初滋。桂含香兮作叶藕，生莲兮吐丝。俯金波兮百丈，见碧沙兮来往。雾葐蒀兮半出，云杂错兮飞上。石炤烂兮各色，峰近远兮异象。及回风之摇蕙，天潭潭而下露。木萧梢而可哀，草林离而欲暮。夜灯光之寥迥，历隐忧而不去。心汤汤而谁告，魄寂寂而何语。情枯槁而不反，神飜覆而亡据。

夫以雄才不世之主，犹储精於沛乡。奇略独出之君，尚婉恋於樊阳。潘去洛而掩涕，陆出吴而增伤。况北州之贱士，爲炎土之流人。共魍魉而相偶，与蠨蛸而爲邻。秋露下兮点剑舄，靑苔生兮缀衣巾。步庭庑【一作芜】兮多蒿棘，顾左右兮绝亲宾。忧而填骨思兮乱神，愿归灵於上国，虽坎轲而不惜身。

泣赋

秋日之光，流兮以伤。雾离披而杀草，风淸泠而绕堂。视左右而不臑，具衣冠而自凉。默而登高谷，坐景山，倚桐柏，对石泉。直视【一作眡】百里，处处秋烟。閴寂以思，情绪留连。江之永矣莲欲红，南有乔木叶以穷。心蒙蒙兮恍惚，魄漫漫兮西东。咏河兖之故俗，眷徐扬之遗风。眷徐扬兮阻关梁，咏河兖兮路未央。道尺折而寸断，魂十逝而九伤。欷潺湲兮沫袖，泣呜唈兮染裳。

若夫景公齐山，荆卿燕市。孟尝闻琴，马迁废史。少卿悼躬，夷甫伤子。皆泣绪如丝，讵能仰眎。镜终古而若【一作如】斯，况余辈情之所使哉。

知已赋【有序　汪本缺】

陈国之华者，故吏部郎殷孚其人也。博而能通，学无不览；雅赏文章，尤爱奇逸。虽志隐岩石，而名动京师矣。才多深见，气有远度。虽安期千里，不能尚焉。始於北府相值，倾葢无已。仆乃得罪峤外，遐路窈然。始还旧都，会君寻卒。故爲兹赋，以寄深哀。

顺祗効宝，渎灵会昌。时雨种祉，山云降祥。承瑶叶之余暧，系金枝之末光。耸孤韵以风迈，骞逸气以烟翔。故学不常师，而心镜羣籍；理不启问，而情炤诸密。采图辨纬，游玑访历。潜志百氏，沈神六经。冥析义象，该洽性灵。儒不隐迹，墨无遁形。旣含道润，亦发才华。采耀秋月，文丽冬霞。有体有艶，光国光家。识包上仁，义兼高行。如彼淸波，可挹可镜。又象冲室，惟淸惟净。气拟北海，情方中散。风流未辍，盛名犹纂。英驰芬激，誉流声满。

我筠心而松性，君金采而玉相。伊邂逅之未遇，爰契濶於朱方。丹琼譬而非宝，绿兰比而无芳。每赏矜其如契，贵怀允而不忘。亟闲席兮惆怅，屡缓带而从容。论十代兮兴毁，访五都兮异同。谈天理之开塞，辨人道之始终。罄龙图及凤书，倾苍册与篆字。储西国之阙文，采东京之逸记。阅歆向之旧旨，阐锺王之新意。对楚汉之赡墨，览魏晋之鸿筞。挍远近之眞假，削古今之名实。每齐韵而等迳，辄同怀而共术。吐情志而深赏，忘年齿而隆眷。拟余才兮前华，比余文兮後彦。余结袂於山石，君凭神於寒霰。何远期之未从，痛戢景其如电。堂酒兮一尘，暮灯兮万春。黛草兮永秘，朱丹兮何晨。闻瑶质兮可变，知余采兮一夺。唯华名与芳晖兮，争日月而无沫。

伤友人赋【有序】

仆之神交者，尝有陈郡之袁炳焉。有逸才，有妙赏，博学多闻，才明敏而识奇异。仆以爲天下绝伦。黯与秋草同折，今不复见矣。旣而陈书有念，横瑟无从。虽乏张范通灵之感，庶同嵇向笃徒之哀。乃爲辞曰：

泫然沾衣兮，悲袁友之英秀。系神绪而作氏，胤灵枝而启胄。轹四代而式昌，洎十叶而克茂。友人之生，川岫降明，峻调迥韵，慧【一作惠】志聪情。倜傥远度，寂寥灵素。文攀渊卿，史类迁固。譬如冬雪旣洁，将似秋月至彻。乃上代而少双，故叔世而旷绝。吊蕙若之暂芳，恸琬琰之永阙。

余旣好於斯友，乃神交於一顾。邈畴年之缱绻，窈生平之游遇。旣游遇兮可寻，乃协好兮契心。怀爱重於素璧，结分珍於黄金。拾一代而笑浅，访古人而求深。故高术而共迳，岂异褏而同襟。尔挂情於霜柏，我发意於冬桂。擥千品之消散，镜百候之衰替。带瑶玉而争光，握隋珠而比丽。披图兮炤籍，抽经兮阅史。共检兮雒书，同析兮河纪。旣思游兮百说，亦穷精兮万里。爱诗文之绮发，赏赋艶兮锦起。罄古今之宝賮，殚竹素之琛奇。信朝日之徒昃，属夜星之空移。览秋实於西苑，摘春华於东池。蚤同岁於上京，未满年於下国。尔湘水兮深沉，我前山兮眇默。惟音华与书酒，伊楚越兮南北。

余结谊兮梁门，复从宦兮朱藩。何人遥而困阻，而天道之匪存。凋碧玉之神树，销紫石之灵根。永远书於江澨，结深痛於尔魂。魂绵昧其若绝，泣萦盈其若结。吝妙赏之不留，悼知音之已逝。金虽重而见铸，桂徒芳而被折。百年一尽兮，贵扬蕤於後烈。

伤爱子赋【有序】

江艽，字胤卿，仆之第二子也。生而神俊，必爲美器。惜哉遘闵，涉岁而卒。悲至踯躅，乃爲此文：

惟秋色之颢颢，心结縎兮悲起。曾悯怜之惨凄，痛掌珠之爱子。形惸惸而外施，心切切而内圯。日月可销兮悼不灭，金石可铄兮念何已。缅吾祖之赫羲，帝高阳之玄胄。惜衰宗之沦没，恐余人之弗构。觊三灵之降福，竚弱子之擢秀。酷奈何兮胤卿，那逢天兮不佑。

尔诞质於靑春，摄提贞乎孟陬。谓比方於右列，望齐英於前修。遰高行之美迹，弘盛业之淸猷。白露奄被此百草，尔同凋於梧楸。忆朱明之在节，顾岐嶷之可贵。睨鑪帐而多怊，瞻户牖而有慰。奚在今之寂寞，失音容之彷佛。姊目中而下泣，兄嗟季而饮泪。感木石而变哀，激左右而陨欷。夺怀袖之深爱，尔母氏之丽人。屑丹泣於下壤，傃殷忧於上旻。视往端而擗栗，践遗绪而苦辛。就深悼而谁弭，归末命兮何陈。

我过幸於时私，爰守官於江浔。悲薄暮而增甚，思纁黄而不禁。月接日而爲光，霞合云而成阴。雾笼笼而带树，月苍苍而架林。嗟奈何兮弱子，我百艰兮是寻。验纤带之夜缓，察葆鬓之朝侵。惟人生之在世，恒懽寡而戚饶。虽十纪之空名，岂百龄之能要。迅朱光之映夜，湛白露之凝朝。指兹譬而取免，排此理以自销。

然则生之乐兮亲与爱，内与外兮长与稚。伤弱子之冥冥，独幽泉兮而永閟。余无愆於苍只，亦何怨於厚地。信释氏之灵果，归三世之远致。愿同升於净刹，与尘习兮永弃。

丽色赋

楚臣旣放，魂往江南。弟子曰：玉释佩解骖，蒙蒙渌水，{衣马}{衣马}靑衫。乃召巫史，兹忧何止？

史曰：臣野【赋楷无野字】胶学蔽理，臣之所知，独有丽色之说耳。夫绝世【一作代】独立者，信东方之佳人。旣翠眉而瑶质，亦卢瞳而頳唇。洒【一作鍱】金花於【一作及】珠履，飒绮袂与锦绅。色练练而欲夺，光炎炎其【一作而】若神。非气象之可譬，奚影响而能亲。故仙藻灵艶，金华玉仪。其始见也，若红莲映池。其少进也，如彩云出崖。【一作衣。】五光徘徊，十色陆离。宝过珊瑚同树，价值琼草共枝。虽玉堂春姬，石室素女。张烟雾於海际，耀光景於河渚。乘天梁而浩荡，叫帝阍而延伫。犹比之无色，方之非侣。於是雕台绣户，当衢横术。椒庭承月，碧幌延日。架虬柱之严丽，亘虹梁之峻密。锦幔垂而杳寂，桂烟起而淸溢。女乃耀邯郸之丽步，媚赵北【一作北里】之鸣瑟。

若夫红华舒春，黄鸟飞时。绀蕙【一作穗】初嫩，頳兰始滋。不擥蘅带，无倚桂旗。摘芳拾蘂，【一作药。】含咏吐辞。笑月出於陈歌，感蔓草於卫诗。故【一作迨夫】气炎日永，离明火中。槿荣任露，莲华胜风。後檐丹葵，前轩碧桐。笙歌畹右，琴儛池东。嗟灵王之心悦，怨汉女之情空。

至乃西陆始秋，白道月弦。金波炤户，玉露暧天。网丝挂墙，彩萤绕梁。气已湿【一作温。】兮晓未半，星虽流兮夜何央。忆襍佩兮且一欷，念锦衾兮以九伤。及冴阴【一作及乎沍阴】凋时，氷泉凝节。轩叠厚霜，庭澄积雪。鸟封鱼敛，河凝海结。紫帷铪匝，翠屏环合。麝密周彰，灯炉重沓。耻新台之靑楼，想上宫之邃阁。【一作合。】

若乃水炤景而见底，烟寻风而无极。雾出吴而绮章，云堆赵而碧色。露辞楚而容裔，风去燕而凄恻。莫不辍镜徙倚，擥琴心息。

於是帐必蓝田之宝，席必蒲陶之文。馆图明月，室画浮云。春蚕度网，绮地应纺。秋梭鸣机，织爲褧衣。象奁琼盘，神沥仙丹。雕柱彩瑟，九华六出。翠蕤羽钗，绿秀金枝。故言必入媚，动必应规。有光有艳，如合如离。气柔色靡，神凝骨奇。经周【一作秦】历赵，旣无其双。寻楚访蔡，不觌【一作观】其容。亦可驻发还质，骖星驭龙。蠲忧忘死，保其家邦。非天下之至丽，孰能预於此哉。

宋大夫耀影汰迹，萦魂洒魄。赏以双珠，赐以合璧。拂巫荡祝，永爲上客。

水上神女赋

江上丈人，游宦荆吴。首卫国，望燕途；历秦关，出宋都。遍览下蔡之女，具悦淇上之姝。未有粉白黛黑，鬼神之所无也。

廼造南中，渡炎洲。迳玉磵，越金流。路逶迤而无轨，野忽漭而尠俦。山反覆而参错，水遶【一作浇】灌而萦薄。石五采而横峰，云千色而承萼。日炯炯而舒光，雨屑屑而稍落。紫茎绕迳始参差，红荷缘水才灼烁。忽而精飞视乱，意徙【一作凌】心移。绮靡菱盖，怅望蕙枝。一丽女兮，碧渚之崖。暧暧也非云非雾，如烟如霞。诸光诸色，杂卉杂华。的的也象珪象璧，若虚若实。绫锦共文，瑶贝合质。

遂乃红唇写朱，眞眉学月。美目艶起，秀色烂发。窈窕暂见，偃蹇还没。冶异绝俗，奇丽不常。靑娥羞艶，素女慙光。笑李后於汉主，耻西施於越王。神飜覆而愉悦，志离合而感伤。女遂俯整玉軑，仰肃金镳。或采丹叶，或拾翠条。守明玑而爲誓，解琅玕而相要。情乍合而还散，色半亲而复娇。耸軿车於水际，亭云霓於山椒。奄神只之彷像，共光气而寂寥。

於时也，彩霞绕绕，卿云缦缦。石琼文而翕赩，山龙鳞而炤烂。苔绿根而攒集，草红葩而舒散。日炫晃以胧光，树葳蕤而葱粲。无西海之浩荡，见若木之千寻。非丹山之赫曦，闻琴瑟之空音。理洞彻於俗听，物惊恠於世心。恨精影之不滞，悼光晷之难惜。阅有无於俄顷，验变化於咫尺。视空同而失貌，察倏忽而亡迹。野田田而虚翠，水湛湛而空碧。廼唱桂櫂，凌冲波，背橘浦，向椒阿。硉矹木石，洪漭蛟鼍。顾御仆而情饶，廵左右而怨多。吊石渚而一欷，怅沙洲而少歌。苟悬天兮有命，永离决兮若何？退以爲【西铭本无此三字】妙声无形，奇色非质。丽於嫔嫱，精於琴瑟。寻汉女而空佩，观淸角而无疋。嫔杨不足闻，知夔牙焉能委。悉何如明月之忌玄云，秋露之慙白日。愁知形有之留滞，非英灵之所要术也。

娼妇自悲赋【有序】

汉有其录，而亡其文。泣蕙草之飘落，怜佳人之埋暮，廼爲辞焉。

粤自赵东，来舞汉宫。瑶序金陈，桂枝娇风。素壁翠楼，明月徒秋。歌声忽散，伤人复愁。君王更衣，露色未曦。侍靑銮以云耸，夹丹辇以霞飞。愿南山之无隙，指寿陵以同归。俄而绿衣坐夺，白华卧进。屑骨不怜，{足夔}金谁恡。九重已闭，【一作阅。】高门自芜。靑苔积兮银阁澁，网罗生兮玉梯虚。度九冬而廓处，遥十秋以分居。伤营魄【一作魂】之已尽，畏松柏之无余。归故乡之末光，实夫君之晩滋。去柏梁以淹袂，出桂苑而敛眉。视朱殿以再暮，抚巅【一作嫔】华而一疑。

於是怨帝关之遂岨，怅平原之何极。霜绕衣而葭冷，风飘轮而景昃。御思赵而不顾，马怀燕而未息。泣远山之异峰，望浮云之杂色。若使明镜前兮，碎孤鴈之锦翼。

廼爲诗曰：曲台歌未徙，黄壤哭已亲。玉玦归无色，罗衣会成尘。骄才雄力君何怨，徒念薄命之苦辛。

江上之山赋

潺湲澒溶兮，楚水而吴江。刻划嶃崪兮，云山而碧峰。挂靑萝兮万仞，竪丹石兮百重。嵯峨兮岩?，如斲兮如削。嶤嶷兮尖出，岩岍兮空凿。波潮兮吐纳，{山其}峰兮积沓。鰅鱅兮赤尾，鼋鼍兮匼匝。见红草之交生，眺碧树之四合。草自然而千花，树无情而百色。

嗟世道之异兹，牵忧恚而来逼。推炉炭於片景，抱丝绪於一息。每意远而生短，恒轮平而路仄。信悬天兮窈昧，岂系命於才力。旣羣龙之咸疑，焉衆状之所极。俗逐事而变化，心应物而回旋。旣歘翕其未悟，亦纬繣而已迁。伊人寿兮几何，譬流星之殒天。怅日暮兮吾有念，临江上之断山。虽不敏而无操，愿从兰芬与玉坚。

乱曰：折芙蓉兮蔽日，冀以荡夫忧心。不共爱此气质，何独嗟乎景沉。

扇上彩画赋

临淄之雅女，宋郑之妙工。织素丽於日月，传画明於【一作之】彩虹。洛阳之伎极，江南之巧穷。故饰以赤野之玉，文以紫山之金。空靑出峨嵋之阳，雌黄出嶓冢之阴。丹石发王屋之岫，碧髓挺靑蛉之岑。粉则南阳铅泽，墨则上党松心。山乃崭岩郁峍，路必{山党}?崎嶔。驭龙所不远至，驾凤未之前寻。乃杂族以爲此扇，爲君翳素女与玉琴。玉琴兮散声，素女兮弄情。旻天兮舒缥，暮云兮含頳。窗中暖兮露始滴，池上凝兮月又明。玉琴兮珠徽，素女兮锦衣。促织兮始鸣，秋蛾兮载飞。识桂茎之就罢，知兰叶之行衰。愿解佩而捐玦，指黄墟而先归。

重曰：碧台寂兮无人，蔓丹草与朱尘。度俄然如【一作而】一代，经半景若九春。命幸得爲彩扇兮，出入玉带与绮绅。

灯赋

淮南王信自华淫，命彩女兮饵丹砂而学凤音。紫霞没，白日沉，挂明灯，散玄阴。顾谓小山儒士：斯可赋乎？

於是泛瑟而言曰：若大王之灯者，铜华金檠，错质镂形。碧爲云气，玉爲仙灵。双婉百枝，艶帐充庭。炤锦地之文席，映绣柱之鸣【一作鸿】筝。恣灵修之浩荡，释心疑而永平。兹侯服之夸诩，而处士所莫营也。

若庶人之灯者，非珠非银，无藻无缛。心不贵美，器穷於朴。是以露冷帷幔，风结罗纨。萤光别桂，蛾命辞兰。秋夜如岁，秋情如丝。怨此愁抱，伤此秋期。必丹灯坐叹，欲说忘辞。

至夫霜封园橘，氷裂池荪。云雪无际，河海方昏。冬膏旣凝，冬箭未度。悁【一作涓】连冬心，寂历冬暮。亦复朱灯空明，但爲伤故。乃知灯之爲宝，信可赋也。

王遂赞善，澄意敛神。屈原才华，宋玉英人。恨不得与之同时，结佩共绅。今子凝章挺秀，近出嘉宾。吐蘅吐蕙，含琼含珉。摧【一作推】骖雕辇，以爱国之有臣焉。

井赋　【汪本缺】

穿重壤之千仞兮，构玉甃之百节。营之不日，旣汲旣渫。

金灯草赋

山华绮错，陆叶锦名。金灯丽草，铸气含英。若其碧茎凌露，玉根升霜。翠叶暮媚，紫荣晨光。非锦罽之可学，讵琼瑾之能方。廼御秋风之独秀，值秋露之余芬。出万枝而更明，冠衆蘤而不羣。旣艳溢於时暮，方照丽於霜分。是以移馥兰畹，徙色曲池。轶长洲兮杜若，跨幽渚兮芳蓠。映霞光而烁爚，怀风气而参差。故植君玉台，生君椒室。炎萼耀天，朱英乱日。永绪恨於君前，不遗风霜之萧瑟。藉绮帐与罗袿，信草木之愿毕。

翡翠赋

彼二鸟之奇丽，生金洲与炎山。映铜陵之素气，濯碧磴之红泉。石锦质而入海，云绮色而出天。峰岑岩而蔽日，树静瞑而临泉。霞轻重而成彩，烟尺寸而作绪。热风翕而起涛，丹气赫而爲暑。对{氵修}流之蛟龙，冲汶漻之雾雨。耀绿叶於冬岫，镜朱华於寒渚。敛慧【一作惠】性及驯心，骞頳翼与靑羽。终绝命於虞人，充南琛於秘府。备宝帐之光仪，登美女之丽饰。杂白玉以成文，揉【一糅】作紫金而爲色。专妙彩於五都，擅精华於八极。传贵质於竹素，晦深声於百亿。嗟乎，鸡鹜以稻粱致忧，燕雀以堂构贻愁。旣衔利之情近，又遁害之无由。今乃依赮火之绝垠，出赤县之紘州。远人迹而独立，擥天倪而爲俦。竟同获於河雁，不俱恕於海鸥。必性命兮有当，孰能合兮可求？

石蜐赋【有序】

海人有食石蜐，一名紫?，蚌蛤类也。春而发华，有足异者。戏书爲短赋。

我海若之小臣，具品色於沧溟。旣鑪天而铸物，亦噏化而染灵。比文豹而无恤，方珠蛤而自宁。冀湖涛之蔽迹，愿洲渚以沦形。故其所廵，左委羽，右穷发。日照水而东昇，山出波而隐没。光避伏而不耀，智埋冥而难发。何弱命之不禁，遂永至於夭阙。【一作阏。】已矣哉，请去海人之仄陋，充公子之嘉客。傥委身於玉盘，从风雨而可惜。

横吹赋【有序】

骠骑公以剑卒十万，御荆人於外郊。铁马烦而人耸色，彩旄耀而士衔威。军容有横吹，仆感而爲之赋云：

北阴之竹兮，百尺而不见日。石硿礲而成象，山沓合而爲一。云遥遥而孤去，风时时而寒出。木敛柯而攒抏，草骞叶而萧瑟。故左崎嶬，右硱磳。树嵓?，水泓澄。镇雄蛟及雌虺，{风日}独鸱与单鹰。白山颢，赤山赩。匝流沙，经西极。原陆窈，灌莽深。人声绝，马迹沉。寂然四顾，增欷累吟。虽欲止而不能禁。此竹方可爲器，廼出天下之英音。

於是带以珉色，扣以琼文。润如沉水，华若浮云。赤绶紫駮，星含露分。其声也则鞅郁有意，摧萃不羣。迢遥冲【一作行】山，崎曲抱津。緜羃顺序，周流衔吕。故西骨秦气，悲憾如怼。北质燕声，酸极无已。断绝百意，缭绕万情。吟黄烟及白草，泣虏军与汉兵。

於是海外之云，处处而秋色。河中之雁，一一而学飞。素野黯以风暮，金天赩以霜威。衣袂动兮雾入冠，弓刀劲兮马毛寒。五方军兮出不及，杂色骑兮往来还。旃如云兮帜如星，山可动兮石可铭。功一竪【一作坚】兮迹不夺，魂旣英兮鬼亦灵。奏此吹兮有曲，和歌尽而泪续。重一命而若烟，知半气之如烛。美人恋而婵媛，壮夫去而踯躅。故感魂伤情，获赏弥倍。妙器奇制，见贵历代。所以韵起西国，响流东都。浮江绕泗，历楚传吴。故函夏以爲宝饰，京关以爲戎储。

至于贝胄象弭之威，织文【西铭刻本缺文字】鱼服之容。鄞山锡刃，耶溪铜锋。皆陆断犀象，水斩蛟龙。载云旗之逶迤，扈屯骑之溶溶。啾寥亮於前衡，嘒陆离於後阵。视眄眩而或近，听嘹嘈而远震。奏白登之二曲，起关山之一引。吐哀也则琼瑕失彩，衔乐也则鈆垩生润。采菱谢而自罢，绿水慙而不进。代能识此声者，长灭淫而何吝！










江文通集卷二


诏

北伐诏

门下：朕统历驭政，志包函夏。庶惣文轨，无思不服。而逖焉狡虏，久爲边虞。及宋末不庭，授筞乖律。北州外沦，威风内毁。鉴彼隆替，慨叹盈怀。冕旒济河，翦彼凶狄。咸秩中岳，望祀汾阴，则声教鬯矣。犹以经纶惟始，恩化甫洽。劳民扰衆，爲政所重。故方辍六师，按经九伐。今淮泗告惊，羽书驰闻。丑羯妖烬，送死北陲。【一作垂。】徵天人之数，抚自来之会。无劳远兵，剿扑爲易。葢因兹大号，荡其巢薮。可遣某官【一作可遣使某官。】组甲十万，铁骑千马，斜趣颍洛，冲其要津。某官某虎旅八万，舳舻数千，沿淮长驱，棱威靑汴。某官某舟师五万，直出淮淝。某官控江右之鋭，络绎继进。某官某率羽林劲勇，爲水陆形援。某官某甲等并率义勇之衆，牙制【一作尽。】犄觕【一作椅角。】之机。戎车戒路，事宜惣一。使持节都督南徐兖二州诸军事後军将军南徐州刺史长沙王晃，出次江都，爲衆军节度。骁雄竞奋，火烈风扫。尅定中原，肃淸河洛。便可内外纂严，以时备办。

遣使廵行诏

门下：昔明王驭世，廵岳采政；睿后司朝，观俗调化。故生无郁滞，物获修通，厘风拯患，於兹爲急。朕以輶薄，昧於大道，因璿玑之历，遵三德之运，缅鉴前哲，寤寐永叹。思所以辟访治蠧，询求民瘼，才寡务殷，若无津际，故以情深危薄，心疚夙夜矣。可普遣大使，分行四方，推贤荐能，问疾举滞。若其采野不辟，犴讼有亏，妨氓利害，扰黩政经者，具以奏闻。如其谠言嘉话，直士智才，亦依名腾上。随事均量，务取厥中。朕将亲览，以弘远化。

立学诏

门下：夫胶庠之典，彝伦攸先，所以昭振才端，启发性绪，弘世字氓，纳之轨仪。是故五礼之迹可传，六乐之容不泯。朕自膺历受图，志阐经训，且有司羣僚，奏议横集，以戎车屡警，文教未敷，思乐辟雍，永言多慨。今关燧无虞，时和岁稔，远迩同风，华夷慕义。便可式遵前准，修建斆学，精选儒官，广延国胄。

断募士诏

门下：设【一作诏。】募取将，悬赏购士，葢出权宜，非曰经制。顷者民罹氛蔼，世袭艰阻，因时流故，浸以成俗。斯风荡而未返，【一作还。】且滋长逋逸，开罪山湖，遂乃鲸刑不辱，草窃无咎。平政察治，萌合甄革。自今已【一作以。】後，可悉断衆募。

慰劳雍州诏

皇帝谢镇军、宁蛮二府、雍州文武士庶等：夫忠爲令德，或感槩【同慨。一作慨。】杀躯；信实美行，或殉义蹈节。而沈攸之小竖反覆，称逆西藩，袁粲、刘秉，潜使相扇，遂拥据石头，并图庙社。粲、秉旣从王宪，苍黎同庆；攸之孤州蚁聚，势必烬灭。刺史张敬，义气云腾，秣马星驱，全羽十万，殄兹氛鲸，曾不旋踵。彼州南阳、白水，将相遗风，忠烈【一作义。】之士，霜戈电发。但戎车暂动，念原未宁。冬寒，卿皆无恙。

赐赦交州诏

门下：交部昔值时詖，负海不朝，因迷遂往，归欵莫由。今创制万?，烟煴造物，原刑四裔，泽浃中畿。愍【一作慜】彼边氓，未均王化，宣弘远仁，荡以更始。可曲赦彼州统内，咸同旷泰。李叔献一人，卽抚南土。其股肱文武，详材选推。并遣大使，宣扬朝旨。

曲赦丹阳等四郡诏

门下：朕兴言民瘼，昧旦求政，所以庶存简惠，缉兹治道，而玉烛未调，祥风尚郁。京辅及三吴，昔岁水灾，秋登旣罕，今兹厉疾，罹患者多，纳隍之叹，爲矜良深。可曲赦扬州所统丹阳、吴兴，南徐州所统义兴等四郡，其遭水尤剧之县，自今年以前，三调未充而虚例已毕，官长局吏应共备偿者，虽卽事爲愆，情在可亮，外详所除，以弘优泽。

大赦诏

门下。朕思弘风教，而刑圄犹积。永言前烈，兢叹载怀。今履端告始，羣后执贽。治洽乐郊，华夷同泰。虽和慙撃石，采愧卿云。然景业初基，义深恒典。庆动玄灵，欢溢都县。悯彼幽黔，犹隔兹泽。思我兆民，共熙至化。

王俭爲左仆射诏

门下：端贰枢秘，实惟国祯，缉典宣机，所寄时彦。尚书右仆射领吏部尚书南昌县开国公俭，器怀明亮，风情峻远，业积珪璋，才兼经纬。况乃节亮帷幄，誉敷端揆，升授之宜，盖允具瞻。可左仆射。

王俭领太子詹事诏

门下：管司东朝，历代所重，自非国华，莫允斯任。侍中尚书左仆射南昌县开国公俭，鉴识淸赡，理怀秀澈，绩亮朝端，誉敷佥议。赞业攸光，物听斯缉，宜惣二官，以穆彝序。

王镇军爲中书令右光禄诏

门下：纶言要密，历选爲难，优秩崇显，允在旧德。使持节、都督江州豫州之新蔡晋熙二郡诸军事、镇南将军、江州刺史延之，业履冲约，秉情闲素，誉彰频试，绩着累朝。自居南服，徽庸尅举，宜升宠章，管兼枢秘。

张令爲太常领国子祭酒诏

门下：庠议旣敷，缙绅攸属，师氏之任，宜归儒素。散骑常侍、中书令、骁骑将军、扬州大中正绪，器识淸简，理怀恬约，誉洽朝闻，声缉民听。必能阐扬玄宗，式范胄子，兼掌宗伯，望实惟宜。

何詹事爲吏部尚书诏

门下：官人之职，实难其选，所以弼谐彝品，谟明庶绩。今思治惟急，弥不可旷。侍中太子詹事戢，业履修平，体识详稳，自升宫闼，美誉咸闻。必能无懈于位，爕兹流序。

王抚军爲东安吴兴诏

门下：震泽殷奥，抚驭须才。都官尚书抚军浔阳郡开国公敬则，志干贞烈，秉情开敏，忠勤之志，形乎出内。必能绥怀大邦，尅隆美政。可安东将军吴兴太守。

王光禄爲征南湘州诏

门下：衡岳名区，荆湘奥壤，自顷凋，绥抚须贤。侍中光禄大夫丹阳尹僧虔，德履淹邃，识局详正，冲素之品，朝望攸归，历职之庸，载怀佥听。往任沅湘，余惠在民，今宜重敷善政，申此懿绩。

柳仆射爲南兖州诏

门下：河兖冲要，维扞中畿，司牧之任，宜详其授。後将军、领军、新除尚书左仆射、溳阳郡国公世隆，业体淹济，思情通敏，功书王府，绩彰累任，必能宣弘恩政，威怀万里。虽哀疾毁顿，而礼有权夺。

王侍中爲南蛮校尉诏

门下：荆楚殷旷，任重寄深，毗佐之选，非良勿授。侍中、领秘书监、骁骑将军奂，秉心贞元，志局开亮，绩誉之美，在公屡彰。必能赞政南纪，播惠西夏。

王仆射加兵诏

门下：散骑常侍、尚书左仆射、太子詹事、南昌县开国公俭，忠欵昭着，任寄隆深，旣光朝猷，允属民听。宜增威饰，以崇望实，可加兵二百。

禇侍中爲征北长史诏。

门下：蕃佐须才，非良莫寄。侍中领步兵校尉炫，识业淸悟，思怀淹畅，出内之誉，日闻其美。宜弼谐亲屏，以申茂绩。

封江冠军等诏

门下：缔基纬业，序功攸急；开历阐祚，酬庸爲先。故以式蔼曩书，载炳前轨。文仲等或诚亮艰危，効彰屯詖，皆绩干两宣，勤图兼立。宜各分珪社，酬厥劳谧。

萧冠军进号征虏诏

门下：维翰之重，实资名品。使持节、都督郢州司州之义阳诸军事、冠军将军、郢州刺史、南昌县开国侯鸾，体局弘济，器操端敏。自莅任夏首，美政殷流，必能聿宣国化，以庇人瘼。宜崇显秩，允兹声望。

教

爲建平王聘隐逸教

府州国纲纪：夫嬀夏已没，大道不行。虽周惠之富，犹有渔潭之士；汉教之隆，亦见栖山之夫。迹绝云气，意负靑天，皆待绦螭骧首，翠虬来仪。是以遗风独扇百代，余烈激厉後生，斯乃王教之助，古人之意焉。吾税驾旧楚，憩乘汀潭，挹於陵之操，想汉阴之高。而山川遐久，流风无沫，养志数人，并未徵采，善操将弃，良用慨然。宜速详旧礼，各遣纁招，庶畅此幽襟，以旌蓬荜。

建平王赦五刑教

府州国纲纪。吾谬绁朝组，廼班恩命，重渥华蕃，践宠懋甸，永言政惠，良搅淸寐。况旧楚地旷，前郢氓殷，水带枉渚，山匝鲁阳。自顷田邑榛故，封井莱芜，财赋方屈，犴狱实繁。思所以厚风厘俗，变瑟改调，自五岁刑以【一作已。】下未送台者，一皆原遣。文武弹坐，亦悉复职。主局依旧施散，薄纾此怀。

爲萧太傅东畊教

三府二州纲纪。夫宝农贱货，彩炤周縢；廵畊去贩，光炎汉籙。故能业滋都野，产殷弦县。吾任属弘寄，思阐治源，虑以晨感，情以宵叹。今玄司调气，靑祗伫节，陈【阙】旣柔，服【阙】方秀，电烁有期，桐萌无远。便当躬速绀耦，道先列辟，事均暂劳，迹在永豫。可尅日备办，详典施行。

爲萧骠骑发徐州三五教

府州纲纪。沈攸之背慢灵极，稽诛之日久矣。况称兵江、汉之上，图衅庙阙之下，恶炽罪盈，民灵所绝。朝廷以尅辰纂严，令舆夙驾。吾任先贵近，义兼常慨，挺刃投袂，信见其时。方当水斩龙蛟，陆断犀兕，虽烈士衔志，壮夫投槩，然云罗旣舒，宜广威防。所统郡县，便普三五，咸依旧格，以赴戎麾。主者飞火施行。

爲萧骠骑筑新亭垒埋枯骸教

府州纲纪。夫汝南称慈，谅由掩胔，广汉流仁，实存殡朽。近筑制兹营，崇垒浚壍，古墟曩?，时有湮移，深松茂草，或致刋薙，凭轩动怀，廵隍增怆，宜并爲收改，勿毁奠祀，主局详办施行。

表

拜中书郎谢表

荣郁两临，恩儆交镜，悄然擥魂，廼惧廼逝。臣闻汝颍之金，或扬采於四豪；江淮之珠，已驰光於七贵。皆声不妄美，第岂虚立。未有伎慙湘舆，蒙送目之赏；工谢彩轮，窃归风之价。臣幼乏篆刻，长暌图史，智罕効官，志阕从政。方遽求振风，长忧凌雨，不悟遭社鸣之属，际河淸之会。玄云素霞，必驾蓬莱；白毳騂鳞，咸蒙解遂。仕通物任，官登郎掾。此实耀灵之私照，而微臣之厚幸也。仰惟皇衢大融，气品呈观，西倾栈山，东鯷航海。故奇士端威，异人罄折，皆相望北阙，待诏南宫。而臣学无利博，文有忮害，廼彯裾顿屣，伏黄扉之右；曳缨转笏，居靑璅之前。访德於姑射，闻道於崆峒。伊臣之愿，过爲信矣。昔望都才丽，爵乏上班；长岑闻靡，身终下秩。愚臣方古，悠然已泰，内烛徘徊，眇不识届。

拜正员外郎表

臣迈乡远迹，由学末徒，不莹雕龙之采，宁照玄豹之饰。自过被光私，滥蒙恩幸，屡度经冬，亟移春序。皇纬如纽，慙飞尘之効；璿基方峻，谢寒露之勤。故宜伏影轩间，卷气衡下。犹蒙供事紫楹，奉役丹殿，廵魄擎概，荣渥不晤，震离彻邃，阿景洞幽。复昇官淸闺，列版严闼。蕞识何算，爰忝叔则之仕；菲质焉树，廼谬仲容之职。猥枉靑艧，增光空质，心懅末尘，情慙洞户。伫首矫迹，以铭以奏。

爲建平王庆明帝疾和礼上表

臣闻庆动至玄，则昌衢敦序；教孚上云，则紫?交泰。故祁寒溽暑，无以变其和；沴火凝阴，不能徙其气。伏惟陛下至德遐穆，实天纵圣，仁铸苍岳，道括寰海。故丹陵之君，欵金泥而谢贤；嬀墟之后，眷龙图而慙德。颂声蔽逵，歌思匝道，而望景暂亏，轮光少暧，玉棂违和，金幌辍念，百祠未遑，四岳匪处，吉蠲爲庆，神御方休，瑞广文龄，祥深武日，具惟涵教，欣愉兼荐。臣班戚奉慈，实自庆舞，不胜悦豫之情。

建平王庆安城王拜封表

丽采绳河，映萼璿圃。淑问夙孚，令仪早晰。撰告候辰，昭膺辉序。国维富礼，皇涂凝卫。具生属庆，怀识戴跃。臣涵悦楚边，魂驰关阙。不任下情。

建平王之南徐州刺史辞阙表

臣过承宠灵，闵点暇日。徒抱皇慈，无充横草。而品第廼崇，轩服逾峻。顾兹腼躬，弥觏荒昧。今便奉官外甸，卷迹徐山。托慕宸严，载惟感恋。哀疾不获诣阙，不任穷鲠之情。

建平王让右将军荆州刺史表

茂宠廼临，炫夺彝典，廵恩镜饰，搅情震虑。【中谢。】臣闻该秩诏序，匪贤莫能孚其职，端维裂陕，非功无或滥其选，所以轮鞅国典，缔结民纽，五威咸平，四精或训者也。臣践行迷方，试业敝绪，徒以缀采宗莩，承渥帝席，执珪戴笔，亟荷出内，至乃曳组河县，蔑驯羽之化，鸣环京毂，谢择鳞之政，声绩两无，风化双缺，而龟纽未剔，玺书频降，复改册湘区，分瑞衡服，竟无贾琮交部之廉，终乏郭汲幷壤之信，固以杂沓民明，湫隘身讽，不悟皇灵再煇，河海重渥，遂踰恒采，妄贲异等，荆门务要，方城任积，水交沅澧，山通岷峨，襟带百县，萦抱七州，上德懋勳，尠居斯地，宁臣胶固，所宜膺荷，是以燋薄魂色，惊廹心影，谨刷睿情，置露弱志，伏愿陛下停旒弛琪，暂炤琐曲，则铸才式弘，练物惟远，王度旣淸，蒙识以泰，不胜慙懅屏营之情。

爲萧骠骑让封第二表

臣某言：写沥愚丹，已续前表，猥降前诏，未垂镜恕。一省惊慙，再悸魂府，静躬自察，啓居匪地。【中谢。】臣闻日薄星回，昊天无以爽其节；山盈川冲，厚地不能亏其度。岂不灵铸有限，神极无爽？况世道恒沦，人彝剽夺，数满必沿虚，饰小故乱大。臣才非古贤，任钧左戚，祚开山河，兼金叠组，爵侈【一作夸。】常班，宠溢前达，以荣以渥，且慙且腼，虽嘉铭鼎之恭，更惧循墟之速。矧乃三司业贵，上将地崇，惣录务广，河汾寄深，珪?方启，剑卫增肃，旣惊朝野，足震城邑。殷周富士，犹难其人；汉魏多才，亦罕兼职。且麟阁之臣，尚有位不及铉；全器之侯，犹或任不并台。名爵无假前世之雄规，车旗勿滥中叶之英轨。况鸿诰郁集，懋册顿萃，谅非虚薄，轻所膺符。今殷夏旣声，封国式固，故天地燀燿，日月更辉。陛下停若镜之明，流如云之爱，方求士於版岩，宜思贤於屠肆。而私臣以闱庙，宠臣以帷鼎，位兼文武，职惣内外，非所以发梦渭滨，储精河薮。【一作岳。】镌金刻石，旣不可诠；舆歌里颂，【一作诵。】其谓臣何？仰缘大道方行，苍祗宅气，威灵所烛，九功咸咏，宁於庸臣，独隔恩耀？誓守愚衷，重扣云日，如蒙恩宥，实生之幸。不任慊欵之诚。

爲萧骠骑让封第三表

臣某言：臣再抽慊请，辞爲理屈，侧守圭漏，伏望衷监。而宸纬严秘，襟悰徒悬，优奬之降，非复常旨，肃奉惊懅，曛晓如失。【中谢。】臣炤册访古，诵史稽昔，以爲敷道之寄，管物成务，惣录之重，匡绩毗风，莫不下协河岳，上踵光纬，先王所以长世，後睿所以字氓，【一作民。】缵【一作赞。】金图之要，辅枢历之机者也。臣本琐姿，不慕闻达，昔值英世，频遘时来，感激光私，未能自返，乌可超乘厚任，妄据高图。天道旣平，鬼神好谦，臣亦何人，而独斯处。所以不恤色忤，频犯鸿威者，正以方圆之景已满，丹彩之色难加，政能纬俗，匪务傍职，坐而爕道，必在其人。若臣武未属【一作烛。】櫜鞬【一作鞬櫜。】之分，文不蔼樽俎之间，德非时秀，道乖物宗，虚饰疲伍，空贻上位，则天变彰於飞流，地眚见於震压，惊荡民听，芜沮物议，纶言之出不追，金石之谬已远，岂唯败锦伤经，毁鼎覆餗而已哉。自非西京上绩，东都名勳，河右羣贤，江左诸彦，宁有诬叨天爵，以爲已功者也。昔南楚偏君，鄢郢小政，执珪柱国，尚不轻授，况车轨共文，四溟同宅，而以鄙蔽，超居金铉，殊任郁起。臣心忧魄悚，视丹如绿。伏愿陛下暂停冕纩，少察愚实，鉴臣腼情，愍臣孤志，广天下之惠，可匹夫之谅，则国步永淸，门下永无谬悮。不任忧骇之情。

爲萧骠骑录尚书事到省表

臣某言：臣自妄蒙异宠，轻荷殊爵，昼昃犹耸，夜艾方惊。诚以设器瑶陛，取监冲满，悬魄金波，徵验亏阙。兹乃天数去盈，人经好退，后所以裁成万品，下所以各慎百司，未有违才易贯，克负永业者也。且量力之诰，实炯前书；辞科之诲，且昭昔牒。况臣徒竭弱质，忠贞未怼，【一作对。】犹叨今恩，山岳非重。故慙属交丧，频烦表疏，必谓廵崖之慊不忽，俟河之淸可期。不悟皇明神邈，鸿奨弥深，虽守丹愚，竞绝蠲恕。今辄燿缨上序，锵佩中轩，德轻施重，左右生华，志尽输谢，终愧报効。不任下情。

爲萧骠骑让豫司二州表

臣某言：臣倾心驻气，不蒙睿感，忧讋交镜，中寐再惊。【中谢。】臣闻国历惟燿，则藩伯缉其才；朝纬伊序，则方率司其度。用能璿纽弗亏，民教可变者也。臣自少器业，无闻弘大，误变燕鼎，超凭吴舟。托翰负组，假翼要琼，质图玄素，文写靑雘。爵富诸公，任高羣彦，铨梁旣失，辐诮所凑。虽仄影毗道，徇身赞德，朝徽不昭，民听具溢。岂非性力知限，鉴度有崖？乘兹而处，犹惧紊辱之耻；况此以任，何堪涌溢之赐？且董督条兴，皆非盛古。至乃河襄初授，或体兼上才；江表广任，或功爲物首。臣绩陋於国，不勤睿朝，宠集若是，非所克取。终抱寸襟，重露愚见。伏愿天铸广裁，地灵厚载，特垂蠲渥，使不矜盈。则藿质蓬性，庶无矫夺。不任匪晏之情。

爲萧骠骑上顿表

臣某言：伏见明诏，銮舆便御亲六师，臣又谬惣羣帅。窃闻金火告燿，昏明代卷，云雷溉凑，经纶相袭，所以草昧县?，昭晰区宙。况乃逆徒阻兵，器掩西服，虽蚁衆鼠窃，势必褫散，然寻仞难贷，原烟易灭。臣受算内楹，棱威外阃，按甲视夕，沾襟待旦，翦此凶渠，庶匪旷旬。但遂玉辂躬临，云跸亲驾，悚慨交心，实百常愤。今便严率所统，尅此月二十六日出次戎郊，故巳望江源以轸叹，想荆山而增厉矣。进止之宜，更听勅旨，不任悚企匪宁之心。

爲萧骠骑谢慰劳表

臣某言：卽日侍中秘书监臣戢至，奉宣诏旨慰劳，便受毂中帷，练甲外垒，旍旄【一作麾。】蔽景，舆徒竞气，人怀秋严，士蓄霜断，晦魂已掩，氛竪未悬，稽钺竚威，寝兴震慨。今王【一作玉。】人临郊，皇华降庭，煇燿望实，将激威武。戴鶡之夫，迎光蹀恩；投石之师，攀炤竦惠。楚纩越醪，方兹慙润。臣忝属阃私，弥抱渥洽，不任下情。

爲萧骠骑庆平贼表

臣某言：狂贼沈攸之，弃天犯纪，毁礼灭纬，外陵南畿，内奰西夏，禀血涵气，咸百雠愤。赖皇威遐制，璿图广驭，四海竞顺，其会如林。仰缀宗稷之灵，俯辑士民之効，故严勅裁交，妖锋折首。凯期旣届，乐饮在晨，斯乃紫历方永，苍氓同庆。臣备符宠私，时深拚舞，不任踊跃之情。

爲萧骠骑解严输黄钺表

臣某言：逆沴电炽，凶妖雾舒，志大禋天，情已类社，故乃驰羽江郊，骛燧山甸。虽藏智审其黥戮，涵识判其奔沮，然兵扈难轻，义险宜备，故膺宠无辞，奉钺不让。今元凶旣殪，丑徒自紊，朝霭方卷，郢氛已廓，乐琯登肆，礼衣曳朝，不宜复假殊服，取缺彝则。辄上还王府，永戢秘馆。

爲萧骠骑让油幢表

臣某言：奉诏赐车一乘。窃以国容方穆，旗章式序；朝礼永淸，仪服咸贯。故象革建镳，尚炯周图；朱箱玄盖，犹炤汉篆。皆旌羽勿差，功庸匪滥。臣忝爵山重，蒙荣海深。袭恩祗册，已慙初筮；浮禄素位，方疚心路。鉴古以惕，廵世罔然。不宜假文丹幰，空饰皁轓。仰思至道，俯恤物僣。伏愿圣远，特停华渥。书愚上请，追深累惧。不任下情。

爲萧骠骑谢甲仗入殿表

臣某言：臣卽日被勅，赐给甲仗五十人，入禁仪武殿，饰冠畴典局。荷此盛恩，五情铭载。臣闻国之利器，在祀与戎，兰錡之设，实允储方。故官骑辰居，羽林天部，瞰城龙塞，言伏鬼方。臣股肱之力，不足以染丹靑，横草之勤，宁可以镂金石。而鱼服象弭，一旦虚授，诞锡金珪，方兹爲绚，黄河如带，比今非赏。故异宠之袭，心魄共惊，不世之服，苍祗同灼。虽攀灵河汉，骏奔明哲，慙迹骇衷，无情以处。

爲萧骠骑让太尉增封第二表【一作第三表。此与下篇叙次照西铭定本。】

臣某言：以铉司崇贵，衮位渊严，非德非功，无忝无溢，故誓魂肆请，舒衷仰谒，不能曲流慈炤，遂乃徒洽恩奨，周览未交，灵爽以惧。【中谢。】臣历古沿图，循远访绘，未尝不丽选衮台，妙简槐采者也。鲁郑之贤戚，曹萧之勳彦，吴邓之盛功，王锺之素业，孔明之居蜀，茂弘之在晋，佥曰【一作皆佥曰。】伊人，是以处无懦色。臣官逢昌世，运渐时明，频烦紫渥，绸缪璿命，身薄施厚，感厉愈深，遂负机绳之托，猥集衡梁之任，风轨不树，徽猷罕宣，无以式翦冦兆，载弭奸萌，致虹沴阻於上京，蜺妖扇於下国，实赖藩伯鞠旅，侯甸入守，欃枪旬始，烟祛雾卷，故皇道威棱之由，神纬昭昌之効，臣岂有探夐察幽之智，攻城野战之力哉！今迹无小功，事贻大赏，愧寤终朝，慙梦流夜，咨此庸弱，何以任忝！伏惟淮泗犹梗，赵魏未宾，中原久芜，神州方翳，思乐盛猷，愿厉声颂，将陪云骖以北狩，扈朝服以济师，乃爲少雪庸诚，微谢天眷耳，宁容遽窃茂爵，轻颁鸿名者乎！伏愿圣渥遐覃，赐以矜宥，霈焉垂仁，穆然惠德，血祈旦亮，慊志夕满，虽蹈疵戾，犹深拚跃。

爲萧骠骑让太尉增封第三表【一无第三二字，叙次在前表之上。】

臣某言：撰心求私，精衷请亮。情不感神，理无动天。诏饰旣降，辞表是绝。朱绂方臻，金铉未宥。魄虑再驰，诜然改席。臣局志久战，浅槩已领。具烦寸管，备黩尺史。旷旬浃景，祈指遂宜。犹谓设品分职，实以仰铨璧纬；列宠县荣，故乃俯酌瑶陛。迹聨盈缺，道协兴降。上睿所以佥举，前英所以详能。今若第随私贵，爵与私富，紊荡邦经，断折民纪，岂可还风中叶，逖听遐代者也？臣才乏往贤，绩谢古烈。妖烽孽火，将炎天地；幸郊甸或静，江山以閟。文轩华剑，旣荣旣峻；侯封桂食，又盈又满。禄高诮厚，任重责深。弱节兼诚，誓思不浅。伏愿隆慈，特垂明愍。臣奉国犹家，虑公若私。秉轴之钧，心希在治。不任恳恳之情。

爲萧太尉上便宜表

臣某言：臣闻经邦纬治，去华爲急；体国字民，循素乃安。圣诰遗风，具腾丹册；贤言流沫，备宣靑史。何尝不翦削浮奢，销遗文绘。然後颂音载兴，泽洽式广。楚驾百马，民杂国雕；秦修万骑，教亡业坠。刻桷丹楹，礼有常序；朱轓皁葢，古无滥秩。缥衣纶绶，汉置前制；奇服怪物，周设常刑。皆节俗约训，反朴还风，肃政黎心，厘一民志。故礼奢宁俭，宣尼之高风；以义止利，孟轲之宏规。若乃文彩利剑，道鉴其元；雕虫篆刻，世炤其浅。虽儒、墨异学，名、法各治，至於遵本舍末，其槩一也。故荀、韩之立典，管、晏之制书，贾、陆之鸿笔，严、徐之博辞，食货兴志，盐铁生论，莫不异说而同俭，乖议而共治。然世沦物起，道缺事迁。葢源起西秦，波被东汉，一魏不变，二晋未革，所从来者远矣。洎高祖武皇帝业高县?，化格区宙。菲躬谦度，方追重华纳麓之勤；约情撝操，乃取文命卑宫之义。去金锦之巧，无帷帐之饰，唯修远图绥国之术，祈劝力耕济世之规。是以政平刑偃，紫阶斯廓。太祖文皇帝恭已明堂【一作台。】之上，听政衢室之下，九官咸静，万绩惟凝。亦复务抑华诩，思裁奓太。舆马翠翟之丽，尠登乎外禁；瑶碧绮组之玩，罕设於内宫。故大德立而五路谧，鸿名建而四民宁者也。自顷政教日替，敦教月亏，谁惟历稔，亦曰淹纪。至乃帝台倾海外之宝，王城尽天下之秘。象席珠履，一蹑而卽收；镂琴彩瑟，再抚而已损。褧衣随尘而罢，罗袂从风而弃。百民染其声奢，万姓被其驰荡。故闤闠之里，富者窃梁、楚之乘；伎巧之家，豪者袭王公之服。於是有文靡虚丽，骄邪不典之器；精纤空饰，妙蛊非常之玩。农夫勤耨，不充浮伎之资；蚕女务织，无给点刻之费。将恐去实就华，未知所届；背源从流，不识其止。求国富兵强，宁可得乎？今江南所宅，止汉、魏两州之地；户口所检，裁文、景三郡之民。旧齐故鲁，鞠爲茂草；全赵盛魏，豺狼所嘷。陛下方欲鸣銮中土，朝服济河，不改斯术，则未见其可也。臣谬属大任，窃同忧泰，日晏宵分，实忘饥寝，草治其莠，职此爲先。辄具条便宜，可以安邦利民者，事事如右，率以闻见，谨简圣听。若其咸允，谨请勅付外施行。

爲萧让太傅扬州牧表

崇绝之宠，降自白日；殊甚之礼，坠於靑云。祗畏验盛，若夺魂鉴。廵席无容，当轩改色。【中谢。】臣闻天地之大德曰生，圣人之大宝曰位。将以启廓灵纬，崇树神纪。百司备列，贵贱之分旣炳；九官咸赞，升降之际可明。故皇极不爽，国步斯泰。虽金嬀各政，姬华异治，未有革序变伦，而能流英发耀者也。臣才慙右贤，功愧上烈。平赵夷魏之气，无宣於国书；济河登山之威，未亮於左史。旣罕龙韬、金匮之効，又乏楹间、帷中之绩。卫主宁谓提横流，匡危不足生细民。故小节时显於艰难，大勳无纪乎廊庙。而乘轺服冕，荷萧、张之赏；开城裂域，受曹、邓之爵。不能翊教缉政，厘济氓隐，赞邦弘化，饰整朝辉。是以德少宠多，舆人立规；才薄位厚，处士兴议。故玉烛未调，道治犹郁者，臣之爲媿也。不悟陛下复停日月之华，凝烟露之润，擢臣琐姿，鉴臣陋诚。前恩未旷，後宠已袭。上公秘钺，声振都鄙；文剑雕舄，礼殊轩殿。深褒之逮，方今爲绝；大赉之降，比古爲超。臣亦何功，当处斯忝。伏愿道邈先帝，理镜衆寂，被气顺方，涵生获庆，特辍策书，时停鸿册。则人歌佥平，物抱至欢。

爲萧重让扬州表

臣某言：臣以功狭赏峻，世诰所讟；才弱宠隆，道经所讳。故写魂誓胆，庶留天瞩，图骄虑满，护守私吝。不能靑苹引风，阳燧要景，复降纶册，徽采兼明，影迹交战，水烟相薄。窃闻周、夏异章，玄、素各礼，儒、道二宗，名、墨两教，咸以裕俗爲急，佥以得人爲宝。於是尊官上品，乃贻玉振之贤；鸿等懋列，爲取金声之彦。或有济世夷难之略，煇燿内区；导江疏山之勤，纒结中?。深德衍溢，大功振惊，然後超居国右，郁处朝端。故九职惟宣，六典式序，丹靑所以传其蔼，磬管所以扬其音也。臣才蔽识浅，非集誉於乡曲；荣降宠臻，乃假翼於皇极。遂事等话言之寄，任钧符【西铭本遗此字。】负图之重，职惣表里，地联机务，位班昔良，知阙前修。居官不闻其风，处秩焉见其政？寰域之治未缉，街县之讼方兴，缯贩之士无荐，管库之家寂寞。四维不阐，五教罕敷，【一作闻。】安可以底慎财赋，交正庶土者也？今辍和毗道，仄身赞业，尚据晦晓，获毗璇图。况异礼更饰，褎命复崇，【一作从。】名超列辟，爵拟羣后。上仁居之，犹涵慙德，臣实空儒，伊何以胜？旣诬人文，将黩玄纬。凌历飞流之眚，惧失正和；晦裂蜺雾之灾，且滥庶【一作世。】物。臣是以寤寐永叹，忧国虑私者也。伏闻陛下裁天赋品，制地平施，使旷世之典，不遂臻於末躬；迥代之轨，无顿被於兹日。素心丹魄，皦然靡疚矣。不任忧廹之情。

爲萧三让扬州表【一作後让太傅扬州牧表。】

臣某言：臣再辞非谦，重让靡饰，实以爵高中世，历古所难，宠冠上台，緜代谁易。详图辨箴，如镜如水，检崖览志，匪雕匪文，魂祈梦请，驻心挂气。陛下犹降以玺书之荣，被以丹碧之采，顿然变容，一虑九逝。【中谢。】臣以爲寒暑繇乎平分，晦明验乎天道，咎誉起於微薄，得吝生於小疵。故金衡旣陈，错发之异必县；铜墨咸设，分撮之殊已倾。圣哲不能爽，鬼神莫由避。况臣鄙槩早盈，陋才久溢，第超庶后，礼绝羣班，仰赞东序之宾，平参北宫之政，穷盈极满，於斯爲甚。鉴兹隆替，渊氷非譬，所以坐洞房而不悟，下轻帷而叹息也。古之驭教，当有道焉，量能而受赏，撰智而锡位，深乃裂组，远故分珪，前人以爲称首，昔贤以爲美咏。自非上德横乎天地，高绩格於区宇，烈誉馥於一时，茂名郁乎当世者，岂有降今日而莫先哉。臣爰蒙殊寄，六稔遂交，及荷惣任，二燿【一作耀，通与曜同。】忽周，未能塞谤生民，获免僮讼，何盛勳之足题，讵深烈之可铭乎。而因委忝滥，踰溢伦等，朱轩跃马，光出电入，貂冠紫绶，宠霭霞炤。臣闻阖宗奉国，犹非报殉，方将身侍銮华，雪齐鲁之侵地，手执羁勒，骛燕赵之远郊，然後追迹范张，濯缨汾射，臣之志也。华爵盛典，非所敢宁，伏炤古廵，将流圣察，无使匹槩血诚，不谅於璿扆，宏芬英猷，遂芜於里听。岂伊庸臣独蒙其庇，亦曰海隅咸被其利焉。

爲萧拜太尉扬州牧表【张本缺】

玄文旣降，雕牒增辉，礼谒前英，宠华昔典。仰震威容，俯慙陋识，心魂战栗，若殒若殡。【中谢。】臣景能验才，无假外镜；撰已练志，久测内涯。故让不饰迹，辞非谦距，寸亮尺素，频触瑶纩，丹情实理，备尘珠冕。而宸居寂阻，九重严绝，徒怀汉臣伏阙之诚，竟无鲁人廻日之感。所以廻惧鸿威，後奔殊令者也。旣而永鉴隆魏，缅思宏晋，国之大政，在功与位。故治民纽乱，不处舆台之下；去勳舍德，宁班衮司之上。咸以休对性业，裁成器灵，讵有移风变范，尅耀伦序者乎！臣绩不炤朝，忠岂宜国，名爵赫曦，僶俛优忝。陛下久超异礼之荣，越次殊常之秩，虽寝寐矜战，曲垂哀亮，而玺册冲正，愈赐砥砺。今便肃顺天诰，恭闻睿典，审躬酌私，必跋危挠。将恐氓俗由此方扰，轨训以之交芜，臣岂不勉智罄忠也！未知所以报奉渊圣，输感霄极，取诸微躬，长爲慙荷。

爲萧太傅谢侍中敦劝表

臣某言：卽日侍中臣惠基、给事黄门侍郎臣王僧珍至，朱葢乘云，玄轩肃雾，坠高天之旨，集微臣之躯，神爽矍然，敛影无地。【中谢。】臣初长血心，未启素槩，辞从意空，言随事尽，不能降陛下一时之恩，借俄顷之炤，遂枉近侍，貂簪轼庭。臣自亮无庸，何以集此，退咎慊诚，悲枉垂光，进戒朝训，亏兹盛序，感虑踯躅，荣结梦寐。臣检古少例，廵令逾疑，岂有妄叨天功，虚窃上赏，近谬国华，坐取隆贵，人见其过，外惜皇猷，内畏私眚。昔西京鼎秩，汉世权家，丹墀网户，撃钟连骑，何尝不以骄满贻戾，谦冲要福者哉。臣不能遵烟洲而谢支伯，迎云山而揖许由，激昂荣华之间，沈潜珪组之内，光饰旣超，宠灵亦远，江左已来，罕见其伦。今位冠朝端，通侯万户，结象弭於前冲，【一作衡。】奏金管於後阵，都野宗其荣盛，视听敬其炎贵，臣一旦居之，谁以爲不忝者乎。而陛下犹崇以异礼者，是增臣之戾也。况复肃延华劝，实深窘廹，伏愿俯矜单志，赐遂前请，则世寝横议，臣蒙缓责。

爲萧重让尚书敦劝表

臣某言：臣五写丹翘，宜蒙凝炤；一降王人，遂无蠲察。复遣尚书臣岱、兼侍中臣奂等，奉宣慈灵，重赐勉诲。镜伏廻环，悯默失图，心魄交懅，渊谷非譬。【中谢。】臣自初被诏，迄於今时，载慙载疑，以悚以厉，岂非深惧鸿典，永忧末躬。故琴瑟徒鸣，不传广乐之响；灯烬空举，焉续景星之耀。何则？卓乎小者不足以任大，守於蔽者不可以语通。臣器乏渊源，识暗机务。伦济夷险，每凭璿历之远；龛折氛蜺，辄资羣才之効。臣宁有采奇鉴隐之能，网国提民之功乎？不谓过延渥洽，谬攀河汉，荣宗蒀葐，宠华纬映，藉声探议，共知其幸。况傅保之崇，殷周特贵；牧司之寄，魏晋称重。上昭妙德，次拟英勳，有踰兹序，尠不紊裂。今陛下方辟金门之听，调绣扆之政，何得去礼废雅，近於臣始？旣无前章，孰表後世？臣才孤位峻，待罪无日矣。情哀理感，事尽於斯。伏愿一运天景，微见藿心，则物不逃形，臣何恨焉。不胜燋忧狼狈之至。

爲萧太傅谢追赠父祖表

臣某言：卽日兼谒者仆射姓名奉宣诏书，追赠臣亡祖某太常卿，亡父某爲散骑常侍、特进、左光禄大夫。宠煇泉扃，恩凝松石，奉渥铭心，祗光恸虑。【中谢。】臣行阻祗玄，躬早荼棘，如创之痛，昃日不遑，终身之恤，霜露弥戚。虽慙曾舆乔木之敬，实抱仲路华毂之哀。自谬藉珪金，空贻组绂，爵侈於公，禄盈於私，何尝不静欷其结，默慕交深。不悟睿孝动天，昭性旷古，惠被远纪，泽演庆世，丹请靡谅，峻册愈凝。大荣集身，尚惊异施，况宠洽山柏，特振殊造，销骨沥命，犹不胜谢。不任鲠泗荷佩之诚。

爲萧让剑履殊礼表

臣某言：近仰局威灵，辞移理夺，故欲冒忝传识，必避殊礼。不悟复凝令诏，雕饰非常，镜睇未周，金火交虑。【中谢。】臣闻宠以昭贤，不滥才外之华；荣以丽身，岂谋分表之渥。哲后所以佥授，贞臣所以慎荷。故行珪行玉，尚无轻颁；一爵一号，犹宜详品。况剑舄升陛，赞唱异仪，殆爲对越神体，抗礼天极，汉魏旧载，唯斯称重。虽英衮簉朝，贤武满世，蒙此典者，乃旷古时降耳。谅由功饶赏结，名高器深，金蝉绿绶，未足【一作可。】蔼其采；琼佩朱绂，不足宣其荣。方加以履殿，优以勿趋，虽至第爲上公，贵爲皇王，伫望兹礼，犹邈如也。臣何燀业，宠兼昔人，受以惧覆，悔岂有及。复闻殊旨，增其忧迮，抱此愚欵，以宾爲请。伏愿天鉴，顺臣所守，【一作受。】则虽殁九幽，传荣万叶矣。

爲萧太傅让前部羽葆鼔吹表

臣闻国容军礼，旌羽昭其华，品骑第乘，鸾蕤蔼其饰，所以炎耀仙都，崇丽神境，世教以之垂彩，民听以之流文。故勒岫铭海之功，鞞革写其咏，龛难夷邦之业，箫管凝其声，朱鹭玄云，旣锡上德，华山芳树，以颁奇勳。爰及台贤，位高藩戚，名沿恩炤，宠垂私赏，皆爲发吹後阵，岂曰兼奏前轩，兹典罕行，此礼实旷。臣窃服已弘，叨光无限，才局祑远，常衔炯耀，安可二葆同整，双弄顿惊，览躬惕然，特贻厚谬。伏愿明烁日月，靡忘情鉴，将停盛饰，遂臣慊心，则涵惠旣饶，恭锡多矣。

爲萧太傅谢【一作辞。】舆驾亲幸表

臣某言：近以神舆将降，昌啓丹辞，重被还旨，未垂闓允。谦尊弥光，褒优愈临，慙疚旣积，敢忘谦请。臣乘幸藉私，岂曰无僭，攀霞镜月，非复常所，此必让德，信在於兹。但恩严交泊，固守莫从，免默恭典，伊荣加戚，宁容爰枉鸾驾，式惊臣府。访心验已，谅以不夷，求物校迹，誓无此义。且古今异节，紫靑变礼，取诸臣躬，【一作功。】未觌其安。伏愿陛下赐止冕辂，时停云驾，则俗践知方，臣蹈厚泰。

谢开府辟召表

臣某言：近被诏旨，赐令臣府自辟僚贤。窃闻治以才爲宝，教以人爲贵。激风扬蕤，实资山东之英；凝华重馥，良在关西之彦。近以阐耀世经，发丽朝序，而州策郡聘，兹礼尚堙；台召铉辟，斯文亟暧。岂非盛美难嗣，故旷寂先芬者哉！臣谬赞国机，职宜氷鉴，未能澄形炤艺，荐品任官，旣乖覆业，弥戚深寄。仰属皇心遥覃，察政洞俗，弘此懿典，崇臣远宠。辄仰【一作祗。】睿恩，谨宣岩壑，庶幽居之士，萝薜可卷，奇武异文，无绝於古。

爲萧上铜钟芝草衆瑞表

臣某言：臣闻象际玄通，岂以明昧岨运；幽崖遥镜，不以人灵异谋。威书璧诰，旣信其彩；绿鳞丹字，弥验其文。是以业蔼鸿经，则烟露呈炤；精昭景纬，则川岳发华。故宝鼎白云，瑞集轩世；芝房赤雁，祥委汉年。玄石鸿钟，远炳晋室；玉璧彝器，近耀皇宗。自大明乘规，泰始叠矩，朱?素毳之至，史不绝书；奇叶珍柯之献，府无虚月。今懋历啓图，灵基再固，顷岁以来，祯应四塞。近获豫州刺史刘怀珍解称，所统建宁郡建宁县昌村民於万山中采药，忽闻异响，从石上得铜钟一枚，长二尺一寸，远象古铸，近乖今制。又州界之内，树生连理，二木隔涧，縢枝相通，越壑跨水，合爲一干，方之旧说，弥复爲贵。宣城所统临城县山中获草一株，交柯攒茎，紫葢黄里，贞润暐晔，自然天华，采掇历时，质色不变，【下缺四字。】炳据有徵。近获吴兴太守臣王奂云，十一月二十九日解所统长城县令臣张撝解称，其月二十五日甘露降县东界下山之阴。又东太守臣脑解所统武进令臣纪法宗云，十一月十日解称，其月二十四日甘露降於彭山松树，至九日又降如初。臣以祥纬杂沓，星烛波连，斯乃灵迹深覃，睿衷夐感，理应写顺，祗无涵秘，稽往徵古，佥欣升泰，瑶光日阐，玉绳永休。谨拜表遣兼长史参军臣姓名奉铜钟芝草以闻。

爲萧让太傅相国齐公十郡九锡表

备九锡之礼。【西铭定本无此句。此句上疑有阙文。】非常之册，分天而降；冠古之典，开河而出。遥然以慙，魂交象魏。【中谢。】臣闻日月权舆，二仪所以克灵；君臣设极，三统所以式固。惟生与位，谓之大宝。辨诸文而尊卑旣炳，观羣龙而贵贱可正。虽复殷因於夏，王资於帝，至乎建侯分职，体国经野，其揆一焉。是以二周之始，山河愈广；两汉之初，封赏弥盛。然表东海者，实牧野之日；瞻鲁邦者，乃负图之辰。西都英相，信命世之功；关中上宰，亦龛乱之力。秬鬯彤弓，本西伯之赏；虎贲戎路，又晋公之典。若乃衣裳盟会，九合一匡，犹慙德斯礼也。臣实鄙才，靡识大体。徒以忠贞爲槩，而劳不足铭；虽以丹素爲诚，而功无可勒。岂有经天纬地之略，探隐炤寂之智哉！抑亦何术以堪盛休。是以览云际而怀古，凭轩榥而未宁也。伏惟陛下神华驭世，理无不镜，赐臣待谤今职，守其私满，则天下有道，庶人不议【一作疑。】矣。

爲萧让九锡第二表

臣某言：臣近厉心罄辞，冩情毕议，眇望神藻，鉴见丹襟。而帝阍以秘，纶诰方明，中外卷容，左右轸虑。【中谢。】臣以爲丽天秉经，君上之彝宪；仪地执纬，臣下之恒轨。故皇极载凝，庶士交慎。昔者重黎効官，裁居炎冥之职；羲叔能任，方掌日月之序。至乎御龙勤夏，未闻冠俗之爵；大彭翼商，岂见超世之典。以古先哲后，如兹之慎赏也。臣乃谬贻国寄，志在靖难。若夫野战虹蜺，伏顺者易爲威；城攻鲸虺，奉国者理必全。云气薄蚀，下民咸贵更明；恃险舆马，舟中皆可异议。故昌邑有归邸，吴楚无旋师。斯激芬扬蕤，物同其幸；焚恶去丑，世共其庇。实爲仰凭俯顺之効，臣亦何力之有焉。窃谓禄爲十郡，必俟禹迹之勤；锡以九命，乃须周公之美。况吕梁不凿，而器重玄珪；越裳未献，而赋拟千乘。京关识其崇贵，畿服知其忝冒。镜前修而慙形，觌往德而耸虑。畏崖之请，取譬深水；审量之祈，呈炤皦景。伏愿陛下远牵雄范，近览英规，凭霞停诏，临风辍恩。岂伊愚臣，方被昌化，具日遗氓，咸蒙其赖矣。

爲萧谢百僚敦劝表【一作被百僚敦劝受表。】

臣某言：臣欵诚素履，频载缣翰，天饰高奨，累降史笔。卽日尚书臣某等至，重宣诏旨，猥辱百僚，省睇未交，心灵已悸。【中谢。】臣闻良宰谋朝，不必借【一作惜。】威；贞臣卫主，修已则足。故骄满之失，取镜函关；谦侧之美，见炤伊阙。臣本庸人，识无远度，值开辟之辰，遭欃枪之运。奸回内奰，则戮力琼都；诸侯放命，则抗节瑶祀。秉号仗义，幸不辱威，皆爲冕旒遥鉴之明，羣士画图之助。臣宁望伊摰、叔旦之爵，吕牙、申甫之赏哉！方欲谢簪东都，濯冠汾阳，不悟盛礼华典，复臻於兹。静默廻环，祗畏踯躅，犹谓遇聪明之朝，当时雍之世。陛下咏尧风之化，歌卿云之诗，日月华采，万方获性。叠虑仰祈，必蒙题品，而威严窈绝，斯冀遂阻，銮舆玉驾，复许敦幸。重臣愆悔，无地自安，便当谨恭鸿命，竭身爲限。

萧相国让进爵爲王表

臣结虑归请，三辰未镜，倾魂仰视，九天弥阻，重炳徽策，再晰光诰，理晦情震，若涉严渊。【中谢。】臣业不出世，绩未逮古，谬藉明政，陈力就列，艰多智寡，翊赞罔树。若乃洪范不修，锺缀旒之日，九黎乱政，当摧轴之辰，虽沥命奉时，祸提下亟，防明之陋，贻慙昔人，杜险之蔽，取愧前英，故十万之师，无集稾街之邸，千金之贵，恒单白藏之府，戈船发於江湖，戎车出於石城，然後云彻席卷，虔刘巨祸，臣实恧焉。不悟上赏亟降，华爵必集，虽延首紫局，翘意宸居，执爲守约之志，旣谢简鉴，避贤辞智之请，终无开允，故受任专征，远迩知宠，肇封四履，侯甸推礼。昔虞思勤夏，不列殊物之锡，晋叔匡周，岂颁上公之典，燕藩懿亲，裁蒙衮舄之荣，梁国戚属，方忝旌旗之贵，而臣包括庶揆，惣纳仪刑，葢出近古，非三代之远体也。乃踰九命，爰超五等，域中之称，丽天作则，探情顾抱，岂所允安者哉。伏愿陛下一检丹崖，遂臣慊心，无使怵廹，深贻疵戾。

爲萧相国拜齐王表

臣无佐夏匡殷之功，威晋服楚之绩。业不题於宗器，声靡记於彝典。而超居上礼，邈乘峻爵。静念隆替，焦原非譬。【中谢。】臣以爲衆官咸事，帝谟所以式序；羣后克让，王猷所以载穆。况臣访德语勤，未洎伊稷之能；藉灵怀宠，仍滥周召之秩。故驻魂仰请，沥意归闻。理竭素牒，事罄丹史。具徽太微，备简玉绳。而才輶志浅，隔景绝炤。朱轮之使，【一作史。】日月亟?；金銮之尊，旦夕将拂。廵情览识，岂伊宁处。今便肃典内轩，恭服外屏。大夫有命，古或无违；王假有庙，今臣爲叨。三省空懦，震据於心。

爲齐王谢冕旒诸法物表

臣王言：以轩冕云跸，旣非常之饰；宫悬玉戚，乃配天之礼。故呈襟効虑，必期蠲亮。重被还旨，芳讯愈越。镜伏殊私，情影远震。【中谢。】昔大啓营丘，未修【一作备。】树羽之赏；光宅曲阜，始兼龙旗之贵。况道狭庆隆，身薄器尊。粉绣争辉，藻火竞耀。夫太常图列星之彩，华葢观古人之情。所以耸绝百县，崇隔万?。凤阁因此而神，琼都由兹而丽。故丑功慙德，【一作慙德愧功。】违议【一作仪。】避荣。诚不遥孚，理无夐达。遂贻严【一作器。】诰，爰断辞表。惊栗迟回，祈鉴何地。便当肃对王休，敬昭异宠。佩服盛文，以慨以惧。

爲齐王让禅表

陛下远规唐、虞永揖之典，近謩汉、魏高谢之礼，旣览金水昏明之数，又协云雷隆替之徵，激风太上，扇采至公，闻命惊爽，心灵殒越。【中谢。】臣闻天地草昧而树之君，所以平对二仪，显临万国，膺符受历，惣明司幽。轩辕陟祚，首出庶物；颛顼登庸，作爲民纪。虽五德迭兴，十代继运，非贤非睿，莫预斯位。若乃【一作乃若。】与能之交，禅锡之会，岂伊虚薄，所可遵【一作尊。】拟。昔傅岩佐商，秩终上公；磻溪翼周，名极列伯。臣才非若人，【一作半古。】功愧远【一作逮。】圣，狱讼不往，讴歌宁归。河乏马图之宝，天无乘龙之锡，元首股肱，誓不可异，而旷乘之轨，忽臻於兹。慙慨忧灼，罔识其际。伏愿陛下遗舜、禹之心，臣守巢、由之节，则道耀【一作燿。】日月，泽浸飞泳，声震开辟，仁动今古，四三王而六五帝，不亦休哉！

章

爲始安王，拜征虏将军、南兖州刺史。章

绚服腾炤，懋册凝芬。夤对迷坠，慙泣交集。【中谢】臣职右南阳，谢蒲鞭之政。任重临淄，无遣狱之化。自分金帝阙，参风尹讼。璧纬裁复，圭露讵淹。不悟旻灵拂采，霄景汰色。复交书河楚，置传江吴。环章淸润，旗文肃路。宠艶内维，荣炫外圉。方梗名虑，有陋莩识。冲生腼气，安以输谢。不胜荒震屏营之情。

爲始安王，拜征虏将军、丹阳尹。章

旣耀轩礼，涵蕤袭【一作龚。】恩，爽泗腼默。【中谢。】臣少识犹晦，哀辛方袭，藉以毓采上霄，抟华中汉，饮惠延光，偭爵假息。不悟瑶离降映，绳河低文，遂翊言关禁，徙第京部。进宪蒙浅，尘紊徒盈，还迷懅悚，风制罔树。循伏忧欷，灭虑燋衷。不胜荷佩之情。

爲建平王，拜右卫将军、荆州刺史。章

珪册停徽，车旗写曜。袭礼炫衷，迎恩震色。【中谢。】臣闻爵以能委，命以绩降。亦有玄云结吹，襃成燻之厚；朱箱累辙，崇试宰之高。而臣纽组颁守，要玉备政。绩废江区，声隘河部。浮荣旷年，叨光賖日。谅以具察舆歌，取镜民诮。不悟皇德至凝，亭物帷幄。复使承官楚封，祗秩漳土。任班河冀，事亚崤陕。横术辐凑，殷民讼积。宁曰明哲，畴克胜寄。虽沥丹局，终惧蒙咎。不任铭戴匪处之情。

爲建平王庆少帝登祚章

上书皇帝陛下：伏承肇嗣天震，云飞璿极，戎夏归服，民灵以戴。【中谢。】臣闻黄旗纡藻，瑞益於姬帝；紫云垂葢，効异於刘后。实乃深赐天衷，广映祗迹。伏惟陛下，骞英驾圣，涵灵纵睿，矩心明裁，绳道喆时，遥裔雒符，杂沓河纪。是以膺符宝宫，辑命珍殿，谊洗云密，德徽嬀夏，濬发鸿原，长禘伟业。方绚声金图，腾华玉历，波渰下氓，炎躔上汉。臣沿莩缔宠，诚兼亲屏，礼升之日，守官楚甸，不获勉躬储外，奉颛行间，魂泣江郊，心泣京国，不任悲仰哽慰之情。

爲建平王庆王太后正位章

上书王太后殿下：伏承以令日淑辰，曾光枢景，庆芬祗外，礼蔚寰中。【中谢。】臣闻道懋第昌，业广祉盛，藻秩攸臻，宪章斯饰。伏惟殿下，柔明固天，夙资龚懿，芬惠【一作蕙。】翔声，端简散誉，冠采挚姙，腾燿太【一作徽。】姒，丹陵藴德，玄丘栖圣，烟煴国牒，衍溢民听，涵道席教，且咏且洽。臣忝任蕃圉，无由随例阙廷，不胜荒情。

爲建平王庆江皇后正位章

上书皇后殿下：伏承以嘉月蕙时，膺曜宸正，翠珩炤品，褕组在饰，休遍函夏，誉殷灵昧。【中谢。】伏惟殿下，岳曜静德，式怀谦顺，升降图传，左右书【一作诗。】史，夙镜茂资，早摛芳训，故以腾馥秘闺，写问中帷。今灵纬载升，崇正辉典，衍教紫庭，丽轨华屋，声激绮组，风偃家邦，黎玄凑仁，云祗宅庆，远迩有闻，莫不倾渥。臣限外任，无由恭列轩屏，不胜荒情。

爲萧领军拜侍中刺史章

上书皇帝陛下：卽日诏书，以臣爲侍中、骠骑大将军、开府仪同三司，班剑三十人等，持节、都督如故。峻命在庭，光册充轩，虹骖耸服，朱轓伫葢，夤对以懅，心影若倾。【中谢。】臣功乏至道，不足以题象魏；绩非振民，无可以书庙阁。半漏未晏，中钟而惊，实忌微庸，起乘盛服，窃疑国宠，顿萃末躬。今寰海顺典，琼都咸光，调御惟新，熔制就始，良宜整变献经，诠明典纬，九河式耀，三辰载晰。不悟陛下皇灵曲溢，大赉斯降，而鸿赏之行，廼於臣始，非所以腾振遥风，激昂品流。舆人之诵，具闻其黩，频露慊祈，未叨鉴顺。今便虔礼靑轩，谨躬丹墀，忧符?惕，慙属兼轸，不任屏营之情。

爲萧拜相国齐公十郡九锡章

殊命宝典，郁降云天。采诏绮轩，光流城御。震惊华礼，神气交越。【中谢。】臣才谢深英，气慙远度。进寡兵车召陵之盟，退靡朝歌河内之会。无束马山戎之绩，悬车流沙之功。故望宠未安，践荣加惧。况纳陛朱户，事绝羣班；金玺绿绶，仪参鸿典。闻命屏营，以忧以坠。近申微欵，日月之鉴旣阻；方惧难慊，兰芳之旨愈峻。遂致百辟卿后，踟蹰於卫阙；銮辂旗旗，方幸於臣府。怅然遥虑，将【一作知。】贻厚戾。文章徒单，迄无蠲省。而天威咫尺，丹怀罔固。辄肃恭文物，翘拜荣礼。违距以深，追增【一作憎。】沐廹。德輶宠盛，於斯爲微。非臣鄙虚，所能酬对。








江文通集卷三


奏记

奏记南徐州新安王

伏惟明公殿下，列誉椒壁，蜚声冲汉，爰求儒雅，傍招异人，削赤野之玉，翦燕山之金。至如淹者，东国之徒步耳。方歛影逃形，匡坐编蓬之下，遂遭烟露余彩，日月末光，惟恩知泰，变色薰心。淹闻齐石旣抚，无待巴人之唱；柏台巳构，宁俟不才之木。淹幼乏乡曲之誉，长匮芹藻之德，岂宜炫璞郑氏，献凤楚门哉！愿避职吏，缓其召书。

牋

到主簿日诣建平王牋

淹乃庸人，素非奇士，旣惭邹鲁儒生之德，又谢燕赵侠客之节。徒以结发卫次，暂闻仁义，常欲永辞冠剑，弋钓畎壑。而身轻恩重，猥奉末光，枉白璧之惠，降黑貂之私。因兹感激，未能自反，负金覊於淮吴，从後车【一作军。】於河楚。竟不能曜丹艧，腾英声，绝白云，负苍梧，至可知矣。不谓咸池再晖，瑶光重照，开高天之慈，布厚地之施，承命以惊，巡走且失。淹闻古人爲报，常有意焉。至乃一说之効，齐王动色，一劔之感，赵王解衣，孤心回槩，有殒自天。

被黜爲吴兴令辞建平王牋

淹本迁徙之徒，非有儒墨之能，亦以转命沟间，待殡岩下，误得步修榥，循高轩，伏层槛，坐曲池，承翠河之润，降璇日之光，载笔奉后，盛饰立朝，於山东百姓，亦已殊甚。虽蓐蝼蚁，拭黄尘，不足以塞惠。而小人狼狈，爲鬼爲蜮，山渊所容，衣剑不贷，黥赭幽圉，皆非报责。仰遭大道之行，草木勿践，辍镬歛火，吹魂拾骨，濯以江【一作河。】汉之流，曝以秋阳之景，樷然黔首，岂不戴天！窃思伏皁九载，齿录八年，以春以秋，且思且顾，竟不能抑黑质，扬赤文，抽精胆，报慈光，而自爲拥肿之异木，卒成踊跃之妖金。所谓孽由己作，匪降自天，犹沐造化余灵，宥以遐邑。方蒙被霜露，裹粮洲岛，缺凿山楹爲室，永与鼋鼍爲羣，犹蹶者不忘起，盲者不忘视。况罪溢朔方，尚驻一等之刑；咎过朱崖，犹缓再重之施。金石无知，何以识答！昔河济荆吴，必获陪从；京辅关毂，长奉帷席。德音在耳，话言如昨。淹乃梁昌，自投东极。晨鸟不蜚，迁骨何日？一辞城濠，旦夕就远。白云在天，山川间之。眷然西顾，涕下若屑。

到功曹参军诣竟陵公子良牋

窃惟明使君钺下，道耀神源，德铸灵极。诞涵天听，资河炤圣。誉拂紘外，芳激震中。故衡梁孕秀，璿玑流品。变瑶光之晖，赞玉烛之色。功迈翊殷，绩起匡汉。是以赤瑕琼宝之文，睇影而夐集；靑龙遗风之乘，曦光而远至。如民者，葢不足算。所志不出缯贩，所学不遗祝筮。业异儒墨，行乖曾史。旣乏修短之术，又惭启塞之辨。不能伏轼蹲衡，惊燕赵之郊；黄金横带，驰淄渑【一作渑淄。】之币。语默罕绪，圆方靡树。谬以一气之微，邀百载之会。躬奉英睿，身蒙靑艧。故以润厚累璧，恩重兼金。不悟悬黎降景，灵河泻润。复获执羁兰陈，迎笏桂序。漏越之琴，窃庄文之价；缺啮之剑，盗顷襄之名。心羞秦媵，志虑楚犊。抱魂【一作魄。】踊跃，忧集如熏。鑴感何日，铭报焉期。

启

爲建平王，庆改号启。

窃以皇衢永谧，则玉历惟祯；国庆方夷，则绳泽式茂。故五凤协年，甘露应号。况今道润衍溢，颂祉载繁，嘉生蠲庆，风云瑞节，旣觏昭晨，方铸昌化，延守一隅，无以自届，不胜荒情。

爲建平王让镇南徐州刺史启

臣言：臣誓惟殃衅，频写曲折，慊慊狂愚，冀蒙哀吊。而圣旨悬严，便赐断表，神乖意失，音影何地，呑声茹号，情胆载绝。臣荒昧神气，爰自幼禀，分踰鼎贵，秩高外州。臣乏素能，或所不任，况在忧年，必取黜辱。特爲开非常之恩，借权制之义，紊礼灭经，实翦治本。臣又能身祈命请，一感天地，踯躅表启，心容巳腼。犹疑大道之行，墨縗不兴，孝治天下，通丧获遂。陛下覆被仁明，品物无漏，岂於微臣，独不蠲鉴，燋鲠在躬，辄复尘触。伏愿暂辍听览，少怜苫草，则臣死之日，犹生之年。临启恍惚，魂识无主，不胜殒越怵息之心。

爲建平王谢赐石砚等启

臣言：奉勑赐石砚及法书五卷，天旨又以臣书小进，更使勤习。敬阅籕篆，侧观砚功，张卫惭奇，金琼羞丽。臣夙乏翰能，素谢篇伎，空贲恩辉，徒隆慈饰。方停烟墨，永砥学玩，仰结圣造，伏铭私荷。不任下情。

爲建平王谢玉环刀等启

奉勑赐玉环刀等五种珍器赆。【阙。】伏蒙猥降，饰轶采朱，跨影悬魂。【一作魄。】崑冈归琛，关山惭宝。谨袭缇素，以充握睇。垂光旣深，铭佩更积。不任下情。

爲萧领军让司空幷敦劝启

臣某言：臣沿心之请，丹识以倾。诏旨冲挹，便赐断表。伏闻当遣王人，猥垂奬劝。仰天光休，俯增惊厉。【中谢。】臣以爲槐铉之任，百王攸先。具司是属，冠冕式瞻。化曜昌煇，连基政务。事深崇替，迹豫兴衰。故道富一时，则风行明令；才乏通权，则山摧河泣。旣浇汩苍只，将紊毁身国。臣进退惟疑，再三自顾。实以陋情，悲忘宠极。但畏轶超疲伍，乃参鼎轴。无德而贵，岂敢偷存。才怯任重，物所不恕。故弱识褊槩，频布前辞。枯木朽株，永隔蠲恕。岂特大车方尘，小雅有废而已哉。将据致寇之悔，取鉴於兹矣。且皇华之命，居上之鸿私；凤举之招，爲下之殊荣。国勳必书，史不谬牍。况臣连牧圉岳，董率职方。旣铄近古，垂耀中叶。揆望揣实，爲泰巳甚。而乃复降朱轮之使，方枉靑册之劝。寤寐悁灼，【一作恂。】谅无以任。辄重素诚，冒觊神炤。伏愿皇灵，特垂开愍。赐停正台之职，幷免敦劝之使。余所荣沗，誓不敢辞。肃恭外屏，祈回恩授。则於臣慊欵，复爲惠造。不任忧戴匪惶之情。

爲萧太尉子侄拜领军江州兖州豫州淮南黄门谢启

臣公言，臣频结崇宠，亟延上爵，休恩动俗，烈荣振古，鸿品淸饰，巳蔼金图，秀鼎号铭，共茂瑶篆，永言戚虑，鉴寐殷心，况乃秩洽朝门，庆沾国佩，弱息臣讳嶷映晃等，文不昭典，武不定功，出内帷阃，升降貂绶，或振迹领侯，职赞禁錡，或腾光江甸，任钧屏翼，河兖冲要，旣滥北门之管，淮豫险扞，又谬西偏之寄，兄子臣鸾，忝守近畿，嫡孙臣某，载华省闼，皆倏忽晷景，频烦升荷，虽咸罄愚识，【一作职。】恪居匪替，岂足以少塞神渥，裁酬皇眷，嚣黩一盈，慙厉弥积，谈天之辨，不能爲臣陈辞，雕龙之文，无以爲臣饰愧，静然肃念，徘徊交集，不任忧感沐浴之情。

上书

狱中上建平王书

昔者贱臣叩心，飞霜击於燕地；【一作市。】庶女告天，振风袭於齐台。下官每读其书，未尝不废卷流涕。何者？士有一定之论，女有不易之行，信而见疑，贞而爲戮。是以壮夫义士，伏死而不顾者，此【一作以此，一无以此二字。】也。下官闻仁不可恃，善不可依，谓徒虚语，乃今知之。伏愿大王暂停左右，少【一作小。】加怜【一作矜。】察。

下官本蓬户桑枢之人，【一作民。】布衣韦带之士，退不饰诗书以惊愚，进不买名声【一作卖声名。】於天下。日者谬得升降承明之阙，出入金华之殿，何尝不局影凝严，侧身扃禁者乎？窃慕大王之义，复爲门下之宾，备鸣盗浅术之余，豫三五贱伎之末。大王惠以恩光，顾以颜色，实佩荆卿黄金之赐，窃感豫让国士之分矣。【一无矣字。】常欲结缨伏剑，少谢万一，剖心摩踵，以报所天。不图小人固陋，坐贻谤缺，迹坠昭宪，身限幽圄，履影吊心，酸鼻痛骨。下官闻亏名爲辱，亏形次之，每一念来，【一作是以每一念来，一作每以一念来。】忽若有遗。加以涉旬月，廹季秋，天光沈阴，左右无色，身非木石，与狱吏爲伍，此少卿所以仰天槌心，泣尽而继之以血者【一无者字。】也。下官虽乏乡曲之誉，然尝闻士【一无士字。】君子之行矣。其上则隐於帘肆之间，卧於岩石之下；次则结绶金马之庭，高议云台之上；次【一作退。】则虏南越之君，系单于之颈。俱启丹册，并图靑史。宁当争分寸之末，竞锥刀之利哉？下官闻积毁销金，积谗糜骨。远则直生取疑於盗金，近则伯鱼被名於不义。彼之二子，犹或如是，况在下官，焉能自免？昔上将之耻，绦侯幽狱；名臣之羞，史迁下室。至如下官，当何言哉？夫以鲁连之智，辞禄而不返；接舆之贤，行歌而忘归。子陵闭关於东越，仲蔚杜门於西秦，亦良可知也。若使下官事非其虚，罪得其实，亦当钳口呑舌，伏匕首以殒身。何以见齐、鲁奇节之人，燕、赵悲歌之士乎？

方今圣历钦明，天下乐业，靑云浮洛，荣光塞河。西洎临洮、狄道，北距飞狐、阳原，莫不浸仁沐义，昭景饮醴。而下官抱痛圜门，含愤狱户，一物之微，有足悲者。仰惟大王，少垂明白，则梧丘之魂，不愧於沈首；鹄亭之鬼，无恨於灰骨。不任肝胆之切，敬囙执事以闻。此心旣照，死且不朽。【末二句本西铭定本，他本缺。】

书

与交友论隐书

淹者，海滨窟穴，弋钓爲伍。自度非奇力异才，不足闻见於诸侯。每承梁伯鸾卧於会稽之墅，高伯达坐於华阴之山，心尝慕之，而未能及也。尝感子路之言，不拜官而仕，无靑组紫绂龟纽虎符之志，但欲史历巫卜，爲世俗贱事耳。而彯然十载，竟不免衣食之败。何则？性有所短，不可韦弦者有五：一则体本疲缓，卧不肯起；二则人间应修，酷嬾作书；三则宾客相对，口不能言；四则性甚畏动，事绝不行；五则愚婞妄发，辄被口语。有五短而无一长，岂可处人间耶？知短而不可易者，所谓轮椎分定也。犹如鸡鹜之有毛，不能得鸾凤之光采矣。况今年已三十，白发杂生。长夜辗转，乱忧非一。以溘至之命，如星殒天，促光半路，不攀长意，徒自欺取。筋驽髓冷，殊多灾恙。心顽质坚，偏好冥默。旣信神农服食之言，久固天竺道士之说。守淸净，炼神丹，心甚爱之。行善业，度一世，意甚美之。今但愿拾薇藿，诵诗书，乐天理性，歛骨折步，不践过失之地耳。犹以妻孥未夺，桃李须阴。望在五畆之宅，半顷之田。鸟赴檐上，水匝阶下。则请从此隐，长谢故人。若乃登峨嵋，度流沙，飱金石，读仙经，尝闻其验，非今日之所言也。谁谓难知，靑鸟明之。贵布笔墨，然亦焉足道哉！

报袁叔明书

仆知之矣，高臯爲别，执手未期。浮云色晓，怅然魂飞。前辱赠书，知命仆息心越地，采药稽山，友人幸甚。去岁迫名茂才，冬尽不获有报，引领於邑，情讵可及！足下推仆者，不一二谈也。

仆闻狂士之行有三，窃尝志之。其奇者，则以紫天爲宇，环海爲池，倮身大笑，被发行歌。其次，则坚坐崩岸，僵卧深窟，朝飱松屑，夜诵仙经。其下，则辞荣城市，退耕岩谷，塞迳绝宾，杜墙不出然者。皆羞爲西山之饿夫，东国之黜臣，而况其乡党乎？或有社稷之士，入而忘归，则争论南宫之前，卫主於邪，伏身北阙之下，纳君於治。至乃一说之奇，惊畏左右；一剑之功，震栗邻国。夫能者，惟横议汉庭，怒发燕路，且犹不数，而况於邻里乎？

若仆之行止，已无可言矣。材不肖，文质无所直，徒以结发游学，备闻士大夫言曰：“在国忠，处家孝，取与廉，交友义。”故拂衣於梁齐之馆，抗手於楚赵之门，且十年矣。容貌不能动人，智谋不足自远。竟惭君子之恩，卒离饥寒之祸。近亲不言，左右莫敎。凉秋阴阴，独立闲馆，轻尘入户，飞鸟无迹，命保琹书，而守妻子，其可得哉？故国史，小官也，而子长爲之；执戟，下位也，而子云居之。仆非有轻车骠骑之畧，交河云险之功，幸以盗窃文史之末，因循卜祝之间，故俛首求衣，歛眉寄食耳。若十口之隶，去爲【一作於】饥寒，从疾旧里，斥归故乡。箕坐高视，举酒极望。虽五侯交书，羣公走币，仆亦在南山之南矣。此可爲智者道，难与俗士言也。

方今仲秋风飞，平原彯色。水鸟立於孤洲，苍葭变於河曲。寂然渊视，忧心辞矣。独念贤明蚤世，英华殂落。仆亦何人，以堪久长？一旦松柏被地，坟垄刺天，何时复能衔杯酒者乎？忽忽若狂，愿足下自爱也。

勅爲朝贤答刘休范书

昔嬀道鼎昌，干羽未能戢；姬德昭宣，长旌犹卷舒。焚衣毁冕，有自来矣。皇宋灵武诞命，圣道郁宏。三后连光，四圣沓轨。或经天纬地，构紫灵之符；调风偃海，隆黄旗之祚。莫不颂满金石，声彯宇宙者也。

暨我太宗明皇帝，惟岳降圣，重耀函夏。延礼壁台，访道衢室。平阳之后，卷迹惭灵；空同之君，歛功谢德。是以彩云祥风之瑞，布濩区中；梯山栈火之俗，欵徼请吏。跨商轶夏，洗周涤汉，道泽优衍，犹不道封禅。遐灵在天，余惠无泯。主上文明金相，穆然玉色。履璧之祯，获珪之应，着在纪岁。仁浸污河，惠爱秋草，想亦君之所闻也。重以先帝灵畧潜通，英辔远驭。受话言必忠贞方肃之臣，奉风声必虔恭匪懈之士。明时琴瑟鼎铉之盛，且被於宁世。而忽觌来书，以惋以慨。

君爲齐梁楚越之主，鼎贵一时。金玉满堂，文马千驷。爵授汤沐，冠葢於道。惟名尊崇，谁与爲雄？而出言效尤，吐音入戾。举旗类社，志窃神禁。称兵歛衆，遂窥外关。今朝无阙政，顿构凌上之节；室无嬖竖，坐生莫大之舋。鸱枭赭衣，号兴徒党。主萃渊薮，宁滋之甚。不臧不轨，不忠不义，未有若斯者也。宗枝之衅，远则吴楚见禽於一璧；盘石之嬖，近则江荆面缚於小将。此成败兰艾之鉴，又亦君之所知也。闻彼虹饮鼠舞之异，早见物徵；河北陇上之谣，已露童咏。所谓妖由人作，孽不可逃。然桓侯之患，良助寒心。

今羽林黄头，络绎争引；熊渠佽飞，首尾电发。伏波楼船，掩江蔽汜；渡辽甲卒，充野布隰。加以先天盖世之畧，荡海抜山之威，任辅沛陈，羽林鷁鵃露动，龙骧精骑风驱。然後六师云起，九军星连。蜺旌外江，虹艗中水。金甲映平陆，铁马炤长原。蹵南岳而永慨，瞰九派而怀恐。伐罪吊民，复验於兹。甫刑三千，惟此爲大。仆才等不覊，志沥丹欵，故奏祸福，行矣怅然。袁、禇、刘萧等疏。

符

尚书符【起都官军　小注八字西铭定本缺局符兰台】

侍御史大夫尊冠贱履，君臣斯位，爱顺恶逆，成败可晓。未有凭凌我江郊，侵轶我河县，而不流魂漂骨，丹宗血祀者也。沈攸之寂寥无文，【一作闻。】起自甲卒，邀我百战之军，乘彼一捷之幸，?山裂地，纽紫要金。拥旗藩伯，便无北面之礼；受符方屏，卽有专征之衅。箕赋深歛，毒被南郢；枉墨矫绳，【一作刑。】害着西荆。鬼怪其性，故从始而遂终；狼戾其志，乃沿少而得老。山陵不奔，移殃爲庆，践祚无贺，按剑称予。遂乃关驰逆书，亭炤妖火，此而可赊，孰不可宥！今遣陈承叔、彭文之等敢劲三万，前驱电跃；吕安国、任侯伯、垣崇祖、曹虎头等楼舰五万，射蛟中流；苟元宾、郭文孝、程隐隽等轻舸二万，高旗蔽日；周盘龙、张文嘉、薛道渊等铁马五千，龙骧後阵。凡此诸帅，莫不气薄日月，精变虹蜺。或饮羽石梁，或超踰门【一作亭。】楼，索铁抜距，孤视万旅。顾眄则前後生风，喑呜则左右激电。然【西铭本然字下阙一字。】銮戎薄临，骁虎百万，六军徐轨，五辂迟斾，丹舰发炤，素甲生波。楼烦白羽，投鞍成岳；渔阳黑骑，浴铁爲云。【一作羣。】於是高山与深谷共湮，紫芝与白艾同灭，不亦惜乎！符至之日，幸加三省。其驱逼寝手之人，锋阵坞壁之主，若有投命军门，一无所问。或能因罪立绩，赏不示私，斩袪射袂，惟功是与。购募之科，具列如上。信如白水，皦然无二。台明详旨，飞火普加，宣下文书，千里驰驿。

论

无爲论【幷序】

吾曾回向正觉，归依福田。友人劝吾仕，吾志不改，故着《无爲论》焉。

有奕叶公子者，联蝉七代，冠冕组望，多素纨黼衣绣裳，负长剑而耿耿，佩鸣玉而锵锵。时游稷下，或客於梁。闻英雄而豹变，听利害以龙骧。乃动朱履而驰宝马，振玉勒而曜金覊，之无爲先生之门，问曰：先生智德光融，嵩华无得以方其峻；道义淸远，溟海不足以喻其深。无学不窥，无事不达。容仪闲静，言笑温雅。至如释迦三藏之典，李君道德之书，宣尼六艺之文，百氏兼该之术，靡不详其津要，而采摭冲玄，焕乎若覩於镜中，炳乎若明於掌内。余闻天地之大德曰生，何以聚人曰财。是故老耼以爲柱史，庄周以爲园吏，东方持戟而不倦，尼父执鞭而不耻。寔万世【一作古】之师范，一时之高士。先生嘉遁卷迹，养德不仕，乃列子之所待，非通天下之至理。虽江海以爲荣，实缙绅之所鄙。

先生倏尔笑而应之曰：富之与贵，谁不欲哉？乃运而不通也。夫忠孝者，国家之急务也。申生、伍员，不得志也。怀道抱德，玄风之所尚。扬雄、东方，其职未高也。其大学者，不过儒墨，亦栖栖遑遑，多有不遂也。子所引之士者，情虽欲之，志不行也。忧喜不移其情，故可爲道者也。过此以往，焉足言哉？吾闻大人降迹，广树慈悲，破生死之樊笼，登涅盘之彼岸，阐三乘以诱物，去一相以归眞，有智者不见其去来，有心者莫知其终始。使得湛然常住，永绝殊涂，无变无迁，长袪百虑，恬然养神，以安志爲业；欲使自天佑之，吉无不利，舒卷随取，进退自然，遁逸无闷，幽居永贞，亦何荣乎？亦何鄙乎？子其得之，吾何失之？尘内方外，於是乎着。

公子恧然而有惭德，逡巡而退。

传

袁友人传

友人袁炳，字叔明，陈郡阳夏人。其人天下之士。幼有异才，学无不览，文章俶傥淸赡出一时。任心观书，不爲章句之学。其笃行则信义惠和，意罄如也。常念荫松柏，咏诗书，志气跌宕，不与俗人交。俛眉暂仕，历国常侍员外郎、府功曹、临湘令。粟之入者，悉散以赡亲。其爲节也如此，数百年未有此人焉。至乃好妙赏文，独绝於世也。又撰《晋史》，奇功未遂，不幸卒官，春秋二十有八。与余有靑云之交，非直衔杯酒而已。嗟乎！斯才也，斯命也，天之报施善人，何如哉，何如哉！

自序传

淹字文通，济阳考城人。幼传家业，六岁能属诗，十三而孤，邈过庭之训。长遂博览羣书，不事章句之学，颇留精於文章，所诵咏者盖二十万言，而爱奇尚异，深沈有远识。常慕司马长卿、梁伯鸾之徒，然未能悉行也。所与神游者，惟陈畱袁叔明而已。

弱冠，以五经授宋始安王刘子眞，略传大义。爲南徐州新安王从事，奉朝请。始安之薨也，建平王刘景素，闻风而悦，待以布衣之礼。然少年尝倜傥不俗，或爲世士所嫉，遂诬淹以受金者，将及抵罪，乃上书见意而免焉。寻举南徐州桂阳王秀才，对策上第，转巴陵王左常侍，右军建平王主簿。宾待累年，雅以文章见遇；而宋末多阻，宗室有忧生之难。王初欲羽檄徵天下兵，以求一旦之幸。淹尝从容晓谏，言人事之成败。每曰“殿下不求宗庙之安，如信左右之计，则复见麋鹿霜栖露宿於姑苏之台矣。”终不以纳，而更疑焉。及王移镇朱方也，又爲镇军参军，事领东海郡丞。於是王与不逞之徒，日夜构议。淹知祸机之将发，又赋诗十五首，略明性命之理，因以爲讽。王遂不悟，乃凭怒而黜之，爲建安吴兴令。地在东南峤外，闽越之旧境也。爰有碧水丹山，珍木灵草，皆淹平生所至爱，不觉行路之远矣。山中无事，与道书爲偶，乃悠然独往，或日夕忘归。放浪之际，颇着文章自娱。

在邑三载，朱方竟败焉。复还京师，值世道已昏，守志闲居，不交当轴之士。俄皇帝始有大功於四海，闻而访召之，爲尚书驾部郎骠骑竟陵公参军事。

当沈攸之起兵西楚也，人怀危惧，高帝尝顾而问之曰：“天下纷纷若是，君谓如何？”淹对曰：“昔项强而刘弱，袁衆而曹寡。羽号令诸侯，竟受一剑之辱；绍跨蹑四州，终爲奔北之虏。此所谓在德不在鼎。公何疑焉？”帝曰：“闻此言者多矣。其试爲我言之。”淹曰：“公雄武有奇略，一胜也。宽容而仁恕，二胜也。贤能毕力，三胜也。民望所归，四胜也。奉天子而伐逆叛，五胜也。攸之志锐而器小，一败也。有威而无恩，二败也。士卒解体，三败也。搢绅不怀，四败也。悬兵数千里而无同恶相济，五败也。故豺狼十万，而终爲我获焉。”帝笑曰：“君谈过矣。”是时军书表记，皆爲草具。逮东霸城府，犹掌笔翰。相府始置，仍爲记室参军事。及让齐王九锡备物凡诸文表，皆淹爲之。受禅之後，又爲骠骑豫章王记室参军，镇东武令，参掌诏册，并典国史。旣非雅好，辞不获命。寻迁正员散骑侍郎、中书侍郎。

淹尝云：人生当适性爲乐，安能精意苦力求身後之名哉？故自少及长，未尝着书。惟集十卷，谓如此足矣。重以学不爲人，交不苟合。又深信天竺缘果之文，偏好老氏淸净之术。仕所望不过诸卿二千石，有耕织伏腊之资则隐矣。常愿幽居筑宇，绝弃人事，苑以丹林，池以绿水，左倚郊甸，右带瀛泽。靑春爰谢，则接武平臯；素秋澄景，则独酌虚室。侍姬三四，赵女数人。不则逍遥经纪，弹琹咏诗。朝露几闲，忽忘老之将至。淹之所学，尽此而已矣。

墓铭

宋尚书左丞孙缅墓铭

光灵维周，肇祀伊卫。炤分上代，镜华中世。睿诞降明，秀芳嗣烈。学惟物范，行实士节。容与书林，优游史艺。素巾俄冠，朱绂累辙。来访诗逸，入询礼缺。丽名文质，齐影儒喆。庆履匪舒，沴气遽结。殡帷兮旣晦，泉火兮巳闭。暧遗波於遥绪，飒流馨於远岁。

宋安成王右常侍刘乔墓铭

丹阳韫圣，丰乡降贤。玉叶旣积，金徽方传。乃毓伊人，克广克宣。腾芬中属，飞藻上年。杳杳虚素，永永冲关。云意霜拍，琼立氷坚。家宝以莹，国才未甄。参错报善，茫昧云玄。歛魂幽石，委气空山。肤若流波，身如绝烟。芳菲一逝，美懋徒鑴。

宋光禄大夫孙夐墓铭

川只効镜，岳祥献明。碧叶独秀，瑶源自淸。幼炳器誉，夙燿才名。体兼迁云，学备儒史。紫阁咸趋，朱轩旣履。贵交慕尘，素游企轨。腾藻上京，振彩下国。如彼绿兰，秉芬四塞。欷人迳之不平，叹天路之冥默。贵夫君之爲美，播灵均与正则。

齐御史中丞孙诜墓铭

筠以霜蔼，【一作霭。】兰以风薰。深哉若人，实好斯文。系绪承胄，激蘤惊芬。才基魏粲，学参汉云。览志上载，洽镜前闻。腾名冠俗，扬采绝羣。方勰明世，式赞睿君。如何不淑，天道难分。敢雕窆石，永晰幽坟。

齐司徒右长史檀超墓铭

惟金有铣，惟玉有瑶。君实渊哉，行爲世标。高志洒落，逸气寂寥。奥学内溢，深文外昭。嘉采籍誉，登国振朝。亦旣有美，筠伤蕙雕。人迩运旷，世促道辽。永矣仁矣，流芳无浇。

行状

建平王太妃周氏行状

窃闻侯服之誉，非黄冠能敷；玉食之门，宁皂衣所述。谅畏褎虚美於君后，被空名於鼎贵。然有汉臣诔行，晋史书德者，亦云实而已焉。伏见国太妃禀灵惟岳，集庆自远，世擅淮汝，族冠畴代。故以载曜声书，式炳縢牒矣。太妃诞巽离【一作离明。】之正和，函云露之中气，凝采龆岁，贲章筓年。若乃彤管女图之学，纂组绮缟之工，升降处谦之仪，柔静居顺之节，莫不中道若性，不严而成。故誉满闱阈，声闻轩殿。以元嘉某年，归於故司徒宣简王。旣而第高恒伦，秩踰外品。靑轩华毂，用光国辉；素壁丹墀，实隆家贵。具惟姻娣，靡不式瞻。而居尊以简，训卑以弘，躬谨兰闺，身撝椒第。若卫娥之炯行，樊嬴之英操，方之蔑如也。大明二年，宣简王薨。太妃藉悲用礼，抚孤用慈，柔懿之德愈彰，肃敬之问日被。虽文伯之母，言不踰阈；莒相之主，行存乎勤，无以过也。大明某年，拜建平王太妃。是时今王春秋方富，德业未隆，藉兹金响，终能玉播。故绮襦出宰，弱冠升朝者，亦太妃劬劳之训也。谓天盖高，降年不永，以太豫元年二月三日，薨於荆州之内寝。凡厥远迩，以哀以叹。今祖行有期，泉穸无远，素旗望路，彩旌思归。所以垂宣徽容，髣髴金石者，谨详牒行状，具以申言。

诔

齐太祖高皇帝诔

日月郁华，风云黯色。伤动紫微，悲匝璇极。呜呼哀哉！粤夏四月辛卯，将迁座於泰安陵。龙銮旣整，羽卫以陈。深酸旧物，掩咽故臣。嗣皇帝永诀丹掖，呌号靑墀。攀神光之一绝，恸远迩之何期。弓剑有慕，纂德冩辞。

佥曰：若稽古圣，璿图灵镜。星驱发祥，电光启命。诞惟弱龄，惠志聪情。如金如璧，爰秀爰英。於铄冠岁，腾华流艺。允文允武，克明克睿。聿尚登学，严道尊师。宣敷五礼，优游六诗。上炫旧滞，旁镜前疑。才罄艶采，笔尽丽辞。在友斯悌，于亲伊孝。俭泰共色，夷阻一貌。游情勰矩，縦心蹈教。乡术式慕，州闾是效。业优登仕，先哲攸懋。矧乃寥廓，渊?邃构。官府天地，舟舆宇宙。龙静凤戢，歛奇揜秀。

昔在帝刘，王室放命。狡焉伪诞，晦朔陵正。锋车北轶，爟火南盛。太祖时乘，爰兹发迹。塞井灭勳，夷竈龛敌。赏镂王图，功蕤帝册。乃厉中叶，天未歛难。兵百袁曹，祸十楚汉。吴地前崩，越壤首乱。街号燿盛，火列金断。聚甲如陵，献俘爲观。北楚倔强，曾未屈膝。云屯被野，鱼丽亘日。庙勇旣消，国图方匮。神册天开，雄畧世出。凶剑鳞沈，丑戈羽逸。只骑不还，踦轮无匹。厥庸戾止，离佩委他。荣郁阊阖，宠重山河。皇彛有文，朝采方蔼。频烦金纽，左右缇葢。毗戎肃禁，参辇侍斾。誉馥区中，道薆氓外。河济国险，淮泗邦尘。要藩重设，匪贤则亲。亦旣推軷，拥土庇民。声棱绝俗，威赡殊隣。

宋主陵遐，紫殿遏密，话言之诏，贻在英粹。寅亮大宝，敷纶妙秘，世识机鉴，物宗渊懿。无夐匪链，靡奥不洎，三阶旣驯，五精惟至。彭蠡、九江，地尽襟制，亦有刘、范，衣缨是绝。跃马山岫，泛舟河澨，缟镝星流，红旗电结。鸩翼竞扇，豺牙争砺，祸纒紫禁，兵交丹卫。瑶祀若旍，金扆如缀，朝野倾仪，咸归上德。实赖至公，泻家提国，怀险实泰，危亡必克。机簉朝旦，功定曛黑，妙物更配，具章重则。深居撝外，遥栖緜默，高秩

方臻，元礼有序。王曰念哉，煇宠是与。职褒宫合，任卷文武。饰华丽貂，萦金叠组。宏猷溢俗，曾芬冠古。憬彼朱方，亦惟宗秩。阴图食?，潜谋贯日。征轮未誓，偏旗衔律。原燎旣寂，世嚣伊谧。爰崇爰贵，以望以实。雁县告静，象郡无虞。杳郁远域，淸丽琼都。国填氓负，朝委事虚。实翳哲相，岳曜神居。功美旣损，道富去益。再纽契训，重匡禹迹。方同范张，濯情汾射。散簪山郊，解佩松石。頳霞拂朝，苍烟懵夕。韵属玄经，恩流金液。

灵厌霸德，少帝告衅。灭慈灭养，抵仁抵信。枉狱炎鑪，淫刑霜刃。刲忠翦义，樊稚斵榇。惵惵万民，曰怨曰震。妖蜺将崩，灾裂昊苍。况乃鼎国，资涤资匡。临朝阐命，遏昬立纲。事緜毗汉，义缔翼商。旣绥地职，亦懋天工。权舆典纬，俾作司空。黼黻琱戈，佑宇升庸。徒赐先衮，爰永渥冲。实曰骠骑，卷迹辞功。寰?睦政，畿甸纶风。

沈氏滔天，勃逆旧楚。气蹂黄池，志轹柏举。裂礼紊度，毁经弃序。黑骑黔山，朱旗頳渚。短兵相接，长铩爲羣。颢如海岸，矗似蒸云。合乃雾激，离则霰分。荆国旣轶，郢县方焚。袁、刘二戾，猋驰炜发。聨谋制外，储兵袭内。衅激琼殿，势崩金阙。志乘玄玺，图矫秘钺。鸿妖逝星，高祲弃月。惟时诸侯，上脱下竞。图服淆荡，实缀仁圣。煇燿国灵，导扬主命。曾?近晰，深謩远镜。左轮朱頳，表里斯定。七德饰歌，九功綷咏。

乃陟上铉，宠文方辉。诞锡有秩，彩吹旌旗。赞政瑶光，翊教太微。实曰太傅，爰登相国。缉民以礼，综只以德。景福咸凑，芳猷允塞。羽泳式造，紘县是则。金汤无险，轨书攸同。迥迥宠迹，窈窈睿功。宝珪黛壤，俾王于东。绚册是敷，懋物旣崇。设业设簴，丹悬碧镛。於穆显相，黎元时邕。冰州炎徼，来献其琛。雁海龙关，亦柔好音。梁鼋栈鼍，越险浮深。远戎皆觐，上灵必临。山吐石靑，野降宝露。瑞芝丽草，珍柯烂树。人崩俗缔，玄纬幽数。睠此妙德，跂我王度。

簉滞炎旻，旣变至公。萎蕤嬀华，文祖受终。大宋有训，高撝万邦。容豫庆云，游衍南风。正服宝位，圆光玉绳。御绣怀古，负黼夙兴。丘碍必静，渊漪咸澄。勋扆有作，黔牖其义。矜卑广慈，合贱兼爱。缀机剟贼，轻章削罚。迹去繁奓，情归素一。轩靡龙刻，楹无丹密。越贱申椒，楚辍灵橘。陵寝起邑，池藻谁县。遥馆罕御，离房空荐。惇教路宫，淹神正殿。斟酌信义，左右律礼。莹彼皇维，煌兹国体。胄业旣树，璧流方启。汉求金岫，吴宝铜堑。宁若睿德，让驷却剑。实才爲贵，唯功是念。火职咸允，云官亦熈。旣臯乃益，匪稷伊夔。无{足夔}巡风，宁竢辩诗。玉烛调文，玄英最节。乘山呈瑞，航海归阙。不旷景册，靡空岁月。受纬机衡，兼甄诗【一作书。】史。孙韩各辨，庄墨异理。昭政往蔼，洗铄前轨。逍遥星斗，徙倚凉云。春飈方舞，秋鸿初分。式谣式咏，载绩载文。

邈哉我后，沦泳贤圣。罄品作号，尽物归政。苍黎汰欢，玄灵刷庆。永戬嘉祉，方寅景命。缔详有文，扬沛将掩。理昧人詖，道悬世险。夐略遗图，忌华徇俭。文闇陈几，翌明告渐。蜺僪鬭食，日月朏精。矧在乘舆，宇折宙倾。祲纒鸾掖，悲赴紫扃。去璇台之照，袭珠殡之冥。呜呼哀哉！帷宫低景，辇路巇光。恻柏门之黯黯，泣松帐之茫茫。上宫擗而诏御咽，羣后慕而侍卫伤。攒灵旣俨，远日以筮。郁鬯旣奠，龙酧方撤。素月夜横，翠姻晓结。摐虚金而下欷，吟空箫而增绝。呜呼哀哉！

於是飒天驾而从绮舆，澁神行而抚文辇。傍建春而南跸，径宜阳而东践。尚葐蒀而未散，乍眇默而不转。睇千乘之共啜，盼万骑之相泫。悲魏后之恋谯，恻汉主之怀沛。辞金陵之匪义，降云阳之杳霭。风奇响而驻轩，姻异色而低斾。怨街邑之彩骖，吊原野之缟葢。挽夫怆而征马凝，痛萦盈其如带。呜呼哀哉！

复林油云，重山减日。御房淸凄，神路冥谧。昭徒肃纛，幽祗竦跸。攀光洒恸，临泉澍泗。璪座长严，雕宫永閟。寂帐寂兮寂巳远，夜釭夜兮夜何邃。呜呼哀哉！

祭文

萧骠骑祭石头战亡文

咸告忠贞之魂曰：义爲行首，雄寔士节。嗟尔骁惊，禀才蹈烈。守玉不渝，怀氷可折。气彰靡旗，情皦乱辙。高墉摧坚，巨丑挫锐。深痛克矜，冤灵及雪。隆恩殊悼，临尔以欷。千秋同尽，百龄一世。魂而有知，咸无远迩。呜呼哀哉！

祝文

萧太傅东耕祝文

敬祝先穑曰：摄提方春，黍稷未华。灼烁发云，昭燿开霞。地煦景暧，山艶水波。侧闻农政，实惟民天。竞秬献岁，务畎上年。有渰疏润，兴雨导泉。崇耕巡索，均逸共劳。命彼倌人，税於靑臯。羽旗衘蕤，雄戟燿毫。呈典缁耦，献礼翠坛。宜民宜稼，克降祈年。愿灵之降，解佩停銮。神之行兮气爲軷，神之坐兮烟爲葢。使嘉榖与玄鬯，永争光而无沬哉。

颂

闽中草木颂十五首【有序】

仆一命之微，遭万代之幸。不能鑴心砺骨，以报所事。擢翼骧首，自致丹梯。爰乃恭承嘉惠，守职闽中。且仆生人之乐，久已尽矣。所爱，两株树、十茎草之间耳。今所凿处，前峻山以蔽日，後幽晦以多阻。饥猨搜索，石濑戋戋。庭中有故池，水常决，虽无鱼梁钓台，处处可坐，而叶饶冬荣，花有夏色，兹赤县之东南乎？何其奇异也？结茎吐秀，数千余类。心所怜者，十有五族焉。各爲一颂，以写劳魂。

金荆

江南之山，连障连天。旣抱紫霞，亦潄绦烟。金荆嘉树，涵云宅仙。姱节讵及，幽意谁传。

相思

竦枝碧涧，卧根石林。日月断色，雾雨恒阴。绿秀八炤，丹实四临。公子不至，山客徒寻。

豫章

伊南有材，匪桂匪椒。下贯金壤，上笼赤霄。盘薄广结，捎瑟曾乔。七年乃识，非曰终朝。

栟榈

异木之生，疑竹疑草。攒丛石迳，森苁山道。烟岫相珍，云壑共宝。不华不缛，何避工巧。

杉

桐梓旧丽，松栝称奇。焉如兹品，独秀靑崖。羣木歛望，杂草不窥。长入烟气，永参鸾螭。

柽

木贵冬荣，柽实寒色。停黛峯顶，插翠石侧。碧叶庵蔼，頳柯翕赩。方陋筠檟，远笑荆棘。

杨梅

宝跨荔枝，芳轶木兰。怀蘂挺实，涵黄糅丹。镜日绣壑，炤霞绮峦。爲我羽翼，委君玉盘。

山桃

惟园有实，惟山有丛。丹蘤惊露，紫荣绕风。引雾如电，映烟成虹。伊春之秀，乃华之宗。

山中石橊

美木艶树，谁望谁待。缥叶翠萼，红华绦采。炤列泉石，芬披山海。奇丽不移，【一作徙。】霜雪空改。

木莲

迸采泉壑，腾光渊丘。缃丽碧巘，红艶桂洲。山人结侣，灵俗共游。时至不采，爲子淹留。

石菖蒲

药实灵品，爰乃辅性。却痾卫福，蠲邪养正。缥色外姸，金光内映。草经所珍，仙图是咏。

黄连

黄连上草，丹砂之次。御孽辟妖，长灵久视。骖龙行天，驯凤匝地。鸿飞以仪，顺道则利。

薯蓣

华不可炫，叶非足怜。微根傥饵，弃剑爲仙。黄金共寿，靑艧争年。君谓无妄，我验衡山。

杜若

山中杜若，嘉尔翠质。不奇不俗，载华载实。同衘夕露，共炯朝日。夷陂无二，沈冥如一。

藿香

桂以过冽，麝以太芬。摧阻天寿，夭折人文。讵及藿香，微馥微薰。摄灵百仞，养气靑雰。

赞

铜剑赞【有序　汪本缺】

永明初，始造旧宫。凿东北之地，皆平冈迤陇，尤多古冢墓。有人得铜剑，长尺五寸。余旣借看，叹其古异。

客有谓余曰：古时乃以铜爲兵乎？其可得而闻不？

余笑而应曰：

此证据甚多，殆不俟言。卿旣欲知，辄具言之。余按《山海经》曰：“昆吾之山，其上多赤铜。”郭璞注曰：“此山出金如火，以之切玉如割泥也。周穆王时西戎献之，《尸子》所谓昆吾之剑也。《越绝书》曰，赤墐之山破而出锡，若邪之谿涸而出铜，欧冶铸以爲纯鈎之剑。又汲冢中得一铜剑，长三尺五。及今所记干将者，亦皆非铁，明古者以铜锡爲兵器也。《周书》称穆王时征犬戎，得昆吾之剑、火浣布，长尺有咫，又有链铜赤刀，割玉如泥焉。”

又《左传》：“僖公十八年，郑伯始朝於楚，楚赐之金，旣而悔之，盟曰无以铸兵，故以铸三钟。”杜预注云：“楚金利故也。古者以铜爲兵。”

故《禹贡》云荆扬贡金三品。余以爲古者语质而难解，今者语文而易了。独《诗》云“元龟象齿”，其实象牙也。《书》云“厥包橘柚”，乃黄柑也。金品上则黄，中则赤，下则黑。黑金是铁，赤金是铜，黄金是金。黄金可爲宝，赤金可爲兵，黑金可爲器。

《韩子》称：“昔智伯繇之伐赵襄子，初晋阳襄子金将尽，问於张孟谈，孟谈对曰：吾闻董安于治晋阳也，公室悉以铜爲柱质，君可发而用之。於是发之，有余金矣。”谓此据盖可知焉。

又昔夏后氏，使九牧贡金，铸九鼎於荆山之下。于昆吾氏之墟，白若甘搀之地，图其山川奇怪以形于鼎，使民知神奸，不逢其害，以定其祥。鼎成，三足而方，不炊而自沸，不舁而自藏，不迁而自行。九鼎旣成，定之国都。桀有昏德，鼎迁於商。殷纣暴虐，鼎迁於周。每人主休明，鼎虽小而重；其奸回昏乱，虽大而轻。及周显王三十二年，姬德大衰，乃沦入泗水。秦始皇之初，见於彭城。二十七年，始皇东游，大发徒出之，而不能得焉。後汉武帝宾礼百神於汾阴，得大鼎，时人以爲九鼎，其详不可得而审也。

且荆轲刺秦王之日，匕首击铜柱，铜柱火出。则古者非直以铜爲匕首，亦以爲殿柱也。

且始皇之世，长狄十二见於临洮，身长三丈，足迹六尺。於是始皇歛天下之兵，铸而象之。故《西京赋》云“高门有闶，列坐金狄”是也。

又造阿房之宫，其门悉用鎡石。鎡石噏铁，以防外兵之入焉。

以此推之，明知春秋迄於战国，战国至於秦时，攻争纷乱，兵革互兴。铜旣不充给，故以铁足之。铸铜旣难，求铁甚易。是故铜兵转少，铁兵转多。年甚一年，岁甚一岁，渐染流迁，遂成风俗。所以铁工比肩，而铜工稍绝。二汉之世，逾见其微。及汉建安二十四年，魏文帝爲太子时，铸三宝刀二匕首，天下百链之精利，而悉是铸铁，不能复铸铜矣。

按张华《博物志》亦称铸铜之工不复可得，惟蜀地羌中时有解者。由此言之，斯玅久绝。

余谓不复能铸铜者，正当不能使利如霜雪，光如云霞，陆斩犀兕，水断蛟龙。岂复不能铸铜鑪鋺灯耶？然今太极殿前两大铜镜，卽周景王铸也，制作精巧独绝。晩世今之作，必不及古。犹今镜不及古镜，今钟不及古钟矣。

昔余爲吴兴令，凿池又获铜箭镝数十枚。时有人复於彼山中伐木，得铜斧一口。古铜铸爲兵，岂爲一据？故备言其详以发子之蒙矣。古贵铜贱铁，非独此事。按《皇览?帝王冢墓记》称：“吴王阖闾冢，铜椁三重，汞池六尺，玉鳬之流，扁诸之剑三，盘郢、鱼肠之剑在焉。”秦始皇冢亦以铜椁，水银爲江河。关东贼发之，至铜椁而取铜，深大不可多得，因此穴塞。汉【阙】思王冢，时奢侈，皆生葬取爱幸奴婢蓄榖，爲铜牕以通殉葬者气息，兼以水火。守冢给呼召，数十年乃不复闻声矣。晩世之葬，无复此例。然犹自大奢大富大盛，或倾一国之财，或竭一家之宝，或争爲宏丽，或竞相高尚。前汉奢於後汉，魏时富於晋世。

中原旣夷，至於江左。时天下凋丧，制度日衰。富贵之家，犹或厚葬。然论古论曩，亦减损千万倍矣。世愈贫狭，哀礼愈薄。又往古之事，棺皆不用钉，悉用细腰。其细腰之法，长七寸，广三寸，厚二寸五分，状如木秤，两头大而中央小，仍凿棺际而安之。因普漆其外，一棺凡用细腰五十四枚。大略如此。亦可谓至巧矣。其法旣绝，亦有铜钉。铜钉之体，皆如今柘钉形也。铜钉旣滑，多被发掘。自义熙以来，乃以柘代铜。爰及明器之属，亦多减省，必不得已乃用乌牙焉，相与皆用素棺，不得施漆。及自棺之外，一无所设。旣由贫富之悬，兼以避患之及耳。

故爲此赞，以明古今铜铁之兵刃，葬送之事焉。乃成赞曰：

悠悠开辟，或圣或贤。蚩尤铸铜，爲兵几年。天生五才，实此爲先。旣古旣曩，谁测谁传。纷纶百代，事无不异。况乃金铁，国之利器。风胡专精，欧冶妙思。於昔则出，於今则秘。闻之释经，万物澹薄。在古必厚，在今必恶。徒侈徒异，徒铲徒削。聊举一槩，以明鸿畧。

云山赞四首【有序】

壁上有杂画，皆作山水好势，仙者五六，云气生焉。怅然会意，题爲小赞云：

王太子

子乔好轻举，不待链银丹。控鹤去窈窕，学凤对漓岏。山无一春草，谷有千年兰。云衣不踯躅，龙驾何时还。

阴长生

阴君惜灵骨，珪璧讵爲宝。日夜名山侧，果得金丹道。忧伤永不至，光颜如碧草。若渡西海时，致意三靑鸟。

白云

紫烟世不觌，赤鳞庖所捐。白云亦海外，葐蒀起三山。萧瑟玉池上，容裔帝台前。欲知靑都里，乘此乃登天。

秦女

靑琴旣旷世，绿珠亦绝羣。犹不及秦女，十五乘彩云。璧质人不见，琼光俗讵闻。愿使洛灵往，爲我道音芬。





江文通集卷四


骚

遂古篇【有序】

仆尝爲《造化篇》，以学古制。今触类而广之，复有此文。兼象《天问》，以游思云尔。

闻之遂古，大火然兮。水亦溟涬，无涯边兮。女娲炼石，补苍天兮。共工所触，不周山兮。河洛交战，宁深渊兮。黄炎共斗，涿鹿川兮。女岐九子，爲氏先兮。蚩尤铸兵，几千年兮。十日并出，尧之间兮。羿乃毙日，事岂然兮。常娥奔月，谁所传兮。丰隆骑云，爲灵仙兮。夏开乘龙，何因缘兮。传说托星，安得宣兮。夸父邓林，义亦艰兮。建木千里，乌易论兮。穆王周流，往复旋兮。河宗王母，可与言兮。靑鸟所解，路诚亶兮，五色玉石，出西偏兮。昆仑之墟，海此间兮。去彼宗周，万二千兮。山经古书，乱编篇兮。郭释有两，未精坚兮。

上有刚气，道家言兮。日月五星，皆虚悬兮。倒景去地，出云烟兮。九地之下，如有天兮。土伯九约，宁若先兮。西方蓐收，司金门兮。北极禺强，爲常存兮。帝之二女，游湘沅兮。霄明烛光，向煌煌兮。太一司命，鬼之元兮。《山鬼》《国殇》，爲游魂兮。迦维罗卫，道最尊兮。黄金之身，谁能原分。恒星不见，颇可论兮。其说彬炳，多圣言兮。六合之内，心常浑兮。幽明诡性，令智惛兮。

河图洛书，爲信然兮。孔甲养龙，古共传兮。禹时防风，处隅山兮。春秋长狄，生何边兮。临洮所见，又何缘兮。蓬莱之水，浅於前兮。东海之波，爲桑田兮。山崩邑沦，宁几千兮。石生土长，必积年兮。汉凿昆明，灰炭全兮。魏开济渠，螺蚌坚兮。白日再中，谁使然兮。北斗不见，藏何间兮。建章凤阙，神光连兮。未央钟簴，生花鲜兮。铜爲兵器，秦之前兮。丈夫衣彩，六国先兮。周时女子，出世间兮。班君丝履，游太山兮。人鬼之际，有隐沦兮。

四海之外，孰方圆兮。沃沮肃慎，东北边兮。长臂两面，亦乘船兮。东南倭国，皆文身兮。其外黑齿，次裸民兮。侏儒三尺，并爲邻兮。西北丁零，又乌孙兮。车师月支，种类繁兮。马蹄之国，善腾奔兮。西南乌弋，及罽宾兮。天竺于阗，皆胡人兮。条支安息，西海漘兮。人迹所极，至大秦兮。珊瑚明珠，铜金银兮。琉璃玛瑙，来杂陈兮。砗磲水精，莫非真兮。雄黄雌石，出山垠兮。靑白莲花，被水滨兮。宫殿栖观，并七珍兮。穷陆沧海，又有民兮。长股深目，岂君臣兮。丈夫女子，及三身兮。穿胸反舌，一臂人兮。跂踵交胫，与羽民兮。不死之国，皆何因兮。

茫茫造化，理难循兮。圣者不测，况庸伦兮。笔墨之暇，爲此文兮。薄暮雷电，聊以忘忧，又示君子。

雉案：原电子版自注：“宣城本《隐陵集》五，《释藏》驾七，《广弘明集》三。”

其“共”作“其”，“常娥”作“姮娥”，二“花”字作“华”，“暇”作“遐”，“惛”作“昏”，“簴”作“虡”，今据中华书局《江文通集汇注》（1984）正。

中华版校记：

丛刊本无此篇

毙原作弊，据《广弘明集》卷三、梁本改。

建，《广弘明集》作寻。

养，《广弘明集》作豢。（雉案：今电子版正作豢。）

共（古共传兮），梁本注：一作所。

亦，《广弘明集》、梁本作赤。

穿，《广弘明集》、梁本作结。

子，梁本作兮。（雉案：今电子版正作兮。）

仆尝爲造化篇，以学古制今，触类而广之，复有此文，兼象天问以游思云尔。

闻之遂古，大火然兮。水亦溟涬，无涯边兮。女娲炼石，补苍天兮。共工所触，不周山兮。河洛交战，宁深渊兮。黄炎共鬭，涿鹿川兮。女岐九子，爲氏先兮。蚩尤铸兵，几千年兮。十日并出，尧之间兮。羿乃毙日，事岂然兮。嫦娥奔月，谁所传兮。丰隆骑云，爲灵仙兮。夏开乘龙，何因缘兮。傅说托星，安得宣兮。夸父邓林，义亦艰兮。建木千里，乌易论兮。穆王周流，往复旋兮。河宗王母，可与言兮。靑鸟所解，路诚亶兮。五色玉石，出西偏兮。崑仑之墟，海此间兮。去彼宗周，万二千兮。山经古书，乱编篇兮。郭释有两，未精坚兮。上有刚气，道家言兮。日月五星，皆虚悬兮。倒景去地，出云烟兮。九地之下，如有天兮。土伯九约，宁若先兮。西方蓐収，司金门兮。北极禺强，爲常存兮。帝之二女，游湘沅兮。霄明烛光，向焜煌兮。太一司命，鬼之元兮。山鬼国殇，爲游魂兮。迦维罗衞，道最尊兮。黄金之身，谁能原兮。恒星不见，颇可论兮。其说彬炳，多圣言兮。六合之内，心常浑兮。幽明诡性，令智昬兮。河图洛书，爲信然兮。孔甲豢龙，古共【一作所。】传兮。禹时防风，处隅山兮。春秋长狄，生何边兮。临洮所见，又何缘兮。蓬莱之水，浅於前兮。东海之波，爲桑田兮。山崩邑沦，宁几千兮。石生土长，必积年兮。汉凿昆明，灰炭全兮。魏开济渠，螺蚌坚兮。白日再中，谁使然兮。北斗不见，藏何间兮。建章凤阙，神光连兮。未央钟簴，生华鲜兮。铜爲兵器，秦之前兮。丈夫衣彩，六国先兮。周时女子，出世间兮。班君丝履，游泰山兮。人鬼之际，有隐沦兮。四海之外，孰方圆兮。沃沮肃慎，东北边兮。长臂两面，赤乘船兮。东南倭国，皆文身兮。其外黑齿，次裸民兮。侏儒三尺，并爲邻兮。西北丁零，又乌孙兮。车师月支，种类繁兮。马蹄之国，善腾奔兮。西南乌弋，及罽宾兮。天竺于阗，皆胡人兮。条支安息，西海漘兮。人迹所极，至大秦兮。珊瑚明珠，铜金银兮。琉璃玛瑙，来杂陈兮。砗磲水精，莫非眞兮。雄黄雌石，出山垠兮。靑白莲华，被水滨兮。宫殿楼观，并七珍兮。穷陆溟海，又有民兮。长股深目，岂君臣兮。丈夫女子，及三身兮。结胸反舌，一臂人兮。跂踵交胫，与羽民兮。不死之国，皆何因兮。茫茫造化，理难循兮。圣者不测，况庸伦兮。笔墨之暇，爲此文兮。薄暮雷电，聊以忘忧，又示君兮。

杂词【有序】

予上国不才，黜爲闽山长吏，待罪三载，究识烟霞之状。旣对道书，官又无职，笔墨之势，聊爲後文。

构象台

曰上妙兮道之精，道之精兮俗爲名。名可宗兮圣风立，立圣风兮兹教生。写经记兮寄图刹，画影象兮在丹靑。起净法兮出西海，流梵音兮至东溟。纲紫宙兮洽万品，冠璇?兮济羣生。余汩阻兮至南国，迹已徂兮心未扃。立孤台兮山岫，架半室兮江汀。累靑杉於涧构，积红石於林棂。云八重兮七色，山十影兮九形。金灯兮江蓠，环轩兮匝池。相思兮豫章，戴雪兮抱霜。栽异木而同秀，种杂草而一香。苔藓生兮绕石户，莲华舒兮绣池梁。伊日月之寂寂，无人音与马迹。耽禅情於云迳，守息心於端石。永结意於鹫山，长憔悴而不惜。

访道经

百学兮异文，锦派兮绮分。珍君之言兮皦无际，悦子之道兮迥不羣。澹深韵於白水，俨高意於浮云。轨贤豪於後学，轶望识於前文。兹道兮可传，可传兮皓然。挟兹心兮赴绝国，怀此书兮坐空山。空山隐辚兮穷翠?，水散漫兮涵素壑。海外阴兮气昙昙，江上月兮光灼灼。东南出兮不一山，西北来兮乃双鹤。池中莲兮十色红，窗前树兮万叶落。四壁深兮乃泬?，左右虚兮如寂寞。寂寞兮山室，德经兮道袠。荡魂兮刷气，掩忧兮静疾。信若人兮先觉，聊与子兮如一。

镜论语

巡靑史之残诰，览朱管之遗册。惟鲁滨之一叟，信衔道而探寂。世艰险而多阻，君英明而不革。讲业兮齐衞，论精兮洙泗，子之说兮义已秘。成贾郑之雄理，考黄何之壮思。惜古人之取才，瞰靑云而靖意。意惆怅兮有端，才嶒崚兮可观。宪嬀禹而析法，袭仁谊而求安。不嬿婉於戚施，宁踸踔於马兰。俾後生之庶士，鉴明德之音翰。惟山中兮寂寞，沈忧思兮无从。石红靑兮百叠，山浓淡兮万重。日下兮，【阙二字。】月出兮铜峰。竹色兮拂，户水气兮绕窗。味哲人之遗珍，折片句兮忘老。嘉石门之埋名，怜柳子之躭道。书吴伯於衣袖，镂颜子於心抱。筹出处之叔仲，酌言默之多少。若妙行与上灵，非积学之所绍。至游夏以升降，幸砥心而勿夭。

悦曲池

北山兮黛柏，南江兮赬石。赬峯兮若虹，黛树兮如画。暮云兮十里，朝霞兮千尺。千尺兮緜緜，靑气兮往旋。桐之叶兮蔽日，桂之枝兮刺天。百谷多兮泻乱波，杂磵饶兮骛丛泉。竟长洲兮匝东岛，萦曲屿兮绕西山。山峦岏兮水环合，水环合兮石重沓。林中电兮雨冥冥，江上风兮木飒飒。盟淸泠兮适潺湲，白云起兮吊石莲。客子思兮心断绝，心断绝兮愁无闲。步东池兮夜未艾，卧西窗兮月向山。引一息於魂内，扰百绪於眼前。意春兰与秋若，愿不绝於江边。

爱远山

伯鸾兮已远，名山兮不返。逮绀草之可结，及朱华之未晩。緤余马於椒阿，漾余舟於沙衍。临星朏兮树闇，看日烁兮霞浅。浅霞兮駮云，一合兮一分。映壑兮爲饰，缀涧兮成文。碧色兮婉转，丹秀兮葐蒀。深林寂以窈窈，上猨狖之所羣。羣猨兮聒山，大林兮蔽天。枫岫兮筠岭，兰畹兮芝田。紫蒲兮光水，红荷兮艶泉。香枝兮嫩叶，翡累兮翠叠。非郢路之辽远，实寸忧之相接。欷美人於心底，愿山与川之可涉。若溘死於汀潭，哀时命而自惬。

应谢主簿骚体

山棂静兮悲凝凉，涧轩掩兮酒涵霜。层风激兮绿苹断，积石闭兮紫苔伤。芝原寂少色，筠庭黯无光。沐予冠於极浦，驰予佩兮江阳。吊秋冬之已暮，忧与忧兮不忘。使杜蘅可翦而弃，夫何贵於芬芳。

刘仆射东山集学骚

含秋一顾，眇然山中。檀栾循石，便娟来风。木瑟瑟兮气葐蒀，石戋戋兮水成文。摘江崖之素草，窥海岫之靑云。愿芙蓉兮未晦，遵江波兮待君。

山中楚辞五首

靑春素景兮，白日出之蔼蔼。吾将弭节於江夏，见杜若之始大。结琱鳞以成车，悬杂羽而爲盖。草色绿而马声悲，欷沿袖以流带。

予将礼於太一，乃雄剑兮玉鈎。日华粲於芳阁，月金披於翠楼。舞燕赵之上色，激河淇之名讴。荐西海之异品，倾东岳之庶馐。乘文鱼兮锦质，要灵人兮中洲。

入橘浦兮容与，心{忄尚}惘兮迷所识，视烟霞如一色。深秋窈以亏天，上列星之所极。桂之生兮山之峦，纷可爱兮柯团团。谿崎嶬兮石架阻，??飕兮木道寒。烟色闭兮乔木桡，岚气闇兮幽篁难。忌蟪蛄之早吟，惜王孙之晩还。信於邑兮白露，方夭病兮秋兰。

石簁簁兮蔽泉，雪叠叠兮薄树。车萧条兮山逼，舟容与兮水路。愍晨夜之摧挫，感春秋之欲暮。征夫辍而在傍，御者局而载顾。

魂兮归来，异方不可以亲。蝮蛇九首，雄虺戴鳞。炎穴一光，骨烂魂伤。玄狐曳尾，赤象爲梁。至日归来，无往此异方。

乐府

齐籍田乐歌二首【永明四年籍田诏江淹造歌】

迎送神升歌

羽銮从动，金驾时游。教腾义镜，乐缀前修。率先丹耜，躬遵绿畴。灵之圣之，岁殷泽柔。

飨神歌

琼斚旣饰，绣簋以陈。方燮嘉种，永毓宵民。

牲出入歌

祝详史具，礼备乐荐。有牲在陈，有鼔在悬。腾烛象星，奔水类电。郊燎夙戒，駜彼乘駽。以伺质明，以伫神晏。

荐豆呈毛血歌辞

时恭时祀，有物有则。伊我上圣，实抱明德。牺象交陈，郁尊四塞。黍惟嘉谷，酒惟玄默。荐通苍只，庆覃黎黑。愿灵之降，祚家佑国。

奏宣列之乐歌舞

殷崇配天，周尊明祀。瑞合汾阴，庆同泰畤。靑幕云舒，丹殿霞起。二曜惟新，五精告始。于以享之，景福是履。

齐凤凰衔书伎辞【宋世有此辞齐初诏中书郎江淹改】

皇齐启运从瑶玑，灵凤衔书集紫微。和乐旣洽神所依，超商卷夏耀英辉。永世寿昌声华飞。

铜爵妓

武皇去金阁，英威长寂寞。雄剑顿无光，杂佩亦销烁。秋至明月圆，风伤白露落。淸夜何湛湛，孤烛映兰幕。抚影怆无从，惟怀忧不薄。瑶色行应罢，红芳几爲乐。徒登歌舞台，终成蝼蚁郭。

采菱曲

秋日心容与，涉水望碧莲。紫菱亦可采，试以缓愁年。参差万叶下，泛漾百流前。高彩隘通壑，香氛丽广川。歌出櫂【一作赵】女曲，儛入江南弦。梁鼋非逐俗，驾鲤乃怀仙。衆美信如此，无恨【一作限】在【一作出】淸泉。

诗

侍始安王石头

绪官承盛世，逢恩侍英王。结剑从深景，抚袖逐曾光。暮情郁无已，流望在川阳。平原忽超远，参差见南湘。何如塞北阴，云鸿尽来翔。擥镜照愁色，徒坐隐忧方。山中如未夕，无使桂叶伤。

从征虏始安王道中

秉笏从帷幕，仄身豫休明。君子未获宴，小人亦自营。结轩首凉野，驱马傃寒城。容裔还乡櫂，逶迤去国旌。山气亘百里，山色与云平。乔松日夜竦，红霞旦夕生。徒慙恩原【一作厚】槩，空抱春施名。仰愿光威远，岁晏返柴荆。

从冠军建平王登庐山香炉峯

广成爱神鼎，淮南好丹经。此山【一作峯】具鸾鹤，往来尽仙灵。瑶草正翕赩，玉树信葱靑。绦气下萦薄，白云上杳冥。中坐瞰蜿虹，俛伏视流星。不寻遐怪极，则知耳目惊。日落长沙渚，曾阴万里生。藉兰素多意，临风默含情。方学松柏隐，羞逐市井名。幸承光诵末，伏思托後旌。【选作旍。】

从建平王游纪南城

恭承此嘉惠，【一作德。】末官至南荆。敛衽依光彩，【一作采。】端笏奉仁明。再逢绿草合，重见翠云生。江甸知礼富，汉渚闻教淸。君王澹以思，树羽望楚城。年积衣剑灭，地远宫馆平。锦帐终寂寞，彩色秘音英。丹砂信难学，黄金不可成。迁化每如兹，安用贵空名。流岩惨中怀，凝意方自惊。愿借若木景，长照忧人情。

望荆山

奉义【一作谒】至江汉，始知楚塞长。南关【一作闽】绕桐柏，西岳【一作途】出鲁阳。寒郊无留影，秋日悬淸光。悲风挠【一作绕】重林，云霞肃川涨。岁晏君如何，零泪沾衣裳。玉柱空掩露，金尊坐含霜。一闻苦寒奏，再使艶歌伤。

步桐台

客子畏霜雪，忧至竟悠哉。绮帷生网罗，宝刀积尘埃。思君出汉北，鞍马登楚台。岁彩合云光，平原秋色来。寂听积空意，凝望信长怀。蕙芬自有美，光景讵徘徊。山中忽缓驾，暮云将盈阶。

秋至怀归

怅然集汉北，还望岨山田。沄沄百重壑，参差万里山。楚关带秦陇，荆云冠吴烟。草色敛穷水，木叶变吴川。秋至帝子降，客人伤婵娟。试访淮海使，归路成数千。蓬驱未止极，旌心徒自悬。若华想无慰，忧至定伤年。

渡西塞望江上诸山

南国多异山，杂树共冬荣。潺湲夕涧急，嘈囋晨鵾鸣。石林上参错，流沬下纵横。松气监靑蔼，霞光铄丹英。望古一凝思，留滞桂枝情。结友爱远岳，采药好长生。常【一作当】畏佳人晩，秋兰伤紫茎。海外果可学，岁暮诵仙经。

赤亭渚

吴江泛丘墟，饶桂复多枫。水夕潮波黑，日暮精气红。路长寒光尽，鸟鸣秋草【秋草一作草木】穷。瑶水虽未合，珠霜窃过中。坐识物序晏，卧视岁阴空。一伤千里极，独望淮海风。远心何所类，云边有征鸿。

渡泉峤出诸山之顶

岑崟蔽日月，左右信艰哉。万壑共驰骛，百谷争往来。鹰隼旣厉翼，蛟鱼亦曝鳃。崩壁迭枕卧，崭石屡盘回。伏波未能凿，楼船不敢开。百年积流水，千岁生靑苔。行行讵半景，余马以长怀。南方天炎火，魂兮可归来。

僊阳亭

擥泪访亭侯，兹地乃闽城。万古通汉使，千载连吴兵。瑶磵夐崭崒，铜山郁纵横。方水埋金雘，圆岸伏丹琼。下视雄虹照，俯看绿霞明。桂枝空命折，烟气坐自惊。剑迳羞前检，岷山慙旧名。伊我从霜露，仆御复孤征。楚客心命绝，一愿闻越声。

游黄蘖山

长望竟何极，闽云连越边。南州饶奇怪，赤县多灵仙。金峰各亏日，铜石共临天。阳岫照鸾采，阴谿喷龙泉。残杌千代木，廧崒万古烟。禽鸣丹壁上，猿啸靑崖间。秦皇慕隐沦，汉武愿长年。皆负雄豪威，弃剑爲名山。况我葵藿志，松木横眼前。所若同远好，临风载悠然。

还故园

汉臣泣长沙，楚客悲辰阳。古今虽不举，兹理亦宜伤。山中信寂寥，孤景吟空堂。北地三变露，南檐再逢霜。窃值寰海辟，仄见圭纬昌。浮云抱山川，游子御故乡。遽发桃花渚，适宿春风塲。红草涵电色，绿树铄烟光。高歌傃关国，微叹依笙簧。请学碧灵草，终岁自芬芳。

刘仆射东山集

萧萧云色滋，惟爱起长思。乔木啸山曲，征鸟怨水湄。共惜玉樽暮，愿是【一作使】光阴迟。绅裳视绝云，衔意方此时。诵饰江皋驾，终从海滨诗。

陆东海谯山集

杳杳长役思，思来使情浓。恒忌光氛度，藉蕙望春红。靑莎被海月，朱华冒水松。轻气【一作风】暧长岳，雄虹赫远峰。日暮崦嵫谷，参差彩云重。永愿白沙渚，游衍遂相从。丹山有琴瑟，不爲忧伤容。

无锡县历山集

愁生白露日，思起秋风年。窃悲杜蘅暮，擥涕吊空山。落叶下楚水，别鹤噪吴田。岚【一作瘴】气阴不极，日色半亏天。酒至情萧瑟，凭樽还惘然。一闻淸琴奏，歔泣方留连。况乃客子念，直置【一作视】丝竹间。

外兵舅夜集

丹林一叶旧，碧草从此空。烟光拂夜色，华舟荡秋风。敛意怅何已，极望情思中。瑶澜寂以晏，若采能几终。暮心亦谁寄，江臯桂有丛。

贻袁常侍

昔我别楚水，秋月丽秋天。今君客吴坂，春色缥【一作日媚】春泉。幽冀生碧草，沅湘含翠烟。铄铄霞上景，懵懵云外山。涉江竟何望，留滞空采莲。驻情光气下，凝怨琴瑟前。珠贝性明润，兰玉好芳坚。不以宿昔岨，怀愧期暮年。

古意报袁功曹

从军出陇北，长望阴山云。泾渭各流异，恩情於此分。故人赠宝剑，镂以瑶华文。一言凤独立，再说鸾无羣。何得晨风起，悠哉凌翠氛。黄鹄去千里，垂涕爲报君。

寄丘三公

昔我学冠剑，逢君在三川。何意风雨激，一诀异东西。菊秀空应夺，兰芳几时坚。常恐握手毕，黯如光绝天。安得明月珠，擥涕寄吴山。

卧疾怨别刘长史

四时煎日夜，玉露催紫荣。始怀未及叹，春意秋方惊。凉草散萤色，衰树敛蝉声。凭景魂且谧，卧堂怨已生。承君客江潭，先愁鸿雁鸣。吴山饶离袂，楚水多别情。金坚碧不灭，桂华兰有英。无辍代上朝，岂惜镜中明。但见一叶落，哀恨方未平。

灯夜和殷长史

冬尽彩叶暮，金石亦怀伤。氷鳞不能起，水鸟望川梁。客子仿永叔，寂寞幽意长。卧歇丹丘采，坐失曾泉光。结眉惨成虑，销忧非羽觞。此心冀可缓，淸芷在沅湘。

赠链丹法和殷长史

琹高游会稽，灵变竟不还。不还有长意，长意希童颜。身识本烂漫，光曜不可攀。方验参同契，金竈链神丹。顿舍心知爱，永却平生欢。玉牒裁可卷，珠蘂不盈箪。譬如明月色，流采映岁寒。一待黄冶就，靑芬迟孤鸾。

从萧骠骑新帝垒

鲵妖毁王度，虹气岨王猷。上宰轸灵略，宏威肃广谋。据嶮冒戈堞，乘峤架烽楼。燕兵歌越水，代马思吴州。金笳夜一远，明月信悠悠。云色被江出，烟光带海浮。开襟夹苍宇，拓远局溟洲。折日承丹谷，总驾临靑丘。仄待飈雾晏，方从畎壑游。

惜晩春应刘秘书

烟景抱空意，蘅杜缀幽心。心忧望碧叶，涵影顾靑林。风光多树色，露华翻蕙阴。水苔方下蔓，石萝日上寻。霞衣已具带，仙冠不待簪。徒爲多委郁，精魄还自临。始获琼歌赠，一点重如金。山中有杂桂，玉沥乃共斟。

秋夕纳凉奉和刑狱舅

萧条晩秋景，旻云承景斜。虚堂起靑霭，崦嵫生暮霞。空居寂以欷，左右自幽歌。骑星谢箕尾，濯发慙阳阿。年歇玄圃璧，岁减天津波。金箫哀夜长，瑞琴怨暮多。四时通信黯，春风日夜过。楚水徒有兰，忧至竟如何。

郊外望秋答殷博士

白露掩江臯，靑蒲平地芜。长夜亦何际，衔思久踟蹰。企余重兰贝，淸才富金瑜。独艳始东山，擅丽终西都。云精无永滞，水碧岂暂濡。属我嵫景半，赏尔若光初。折麻异离羣，纫蕙非索居。频赠旣雅歌，还怀谅短【一作知】书。

冬尽难离和丘长史

闲居深怅怅，颸寒拂中闺。宝礼自千里，缣书果君题。山川吐幽气，云景抱长怀。兹别亦爲远，潮澜郁东西。汀臯日惨色，桂闇猿方啼。擥意谁侘傺，屑涕在心乖。杜蘅念无沫，石兰终不暌。冀惣岁暮驾，游衍苍山蹊。

池上酬刘记室

戚戚忧可结，结忧视春暮。紫荷渐曲池，臯兰覆径路。葱蒨亘华堂，葐蒀杂绮树。爲此久伫立，容易光阴度。水馆次文羽，【文羽一作久雨。】山叶下暝露。怀赏入旧襟，悦物览新赋。惜我无雕文，报章惭复素。

吴中礼石佛

幻生太浮诡，长思多沈疑。疑思不慙炤，诡生宁尽时。敬承积劫下，金光铄海湄。火宅敛焚炭，药草匝惠滋。常愿乐此道，诵经空山坻。禅心暮不杂，寂行好无私。轩骑久已诀，亲爱不留迟。忧伤漫漫情，灵意终不淄。誓寻靑莲果，永入梵庭期。

采石上菖蒲

瑶琴久芜没，【一作琼琴久尘芜。】金镜废不看。不见空闺里，纵横愁思端。缓步遵汀渚，扬枻泛春澜。电至烟流绮，水绿桂涵丹。凭酒竟【一作意】未悦，半景方自叹。每爲忧见及，杜若讵能宽。冀采石上草，得以驻余颜。赤鲤傥可乘，云雾不复还。

杂体三十首【有序】

夫楚谣汉风，旣非一骨；魏制晋造，固亦二体。譬犹蓝朱成采，杂错之变；无穷宫商，爲音，靡曼之态不极。故蛾眉讵同貌，而俱动於魄；芳草宁共气，而皆悦於魂。不其然欤？至於世之诸贤，各滞所迷，莫不论甘而忌辛，好丹而非素，岂所谓通方广恕，好远兼爱者哉？乃及【选无乃字及一作致】公干仲宣之论，家有曲直，安仁士衡之评，人立矫抗。况复殊於此者乎？又贵远贱近，人之常情；重耳轻目，俗之恒蔽。是以邯郸托曲於李奇，士季假论於嗣宗，此其效也。然五言之兴，谅非夐古。但关西邺下，旣已罕同；河外江南，颇爲异法。故玄黄经纬之辨，金碧浮沈之殊，仆以爲亦各具美兼善【选作合其美并善】而已。今作三十首诗，斆其文体。虽不足品藻渊流，庶亦无乖商确云尔。

古离别【一作别离】

远与君别者，乃至鴈门关。黄云蔽千里，游子何时还。送君如昨日，檐前露已圑。不惜蕙草晩，所悲道里寒。君在天一涯，【一作君行在天涯。】妾身长别离。愿一见颜色，不异琼树枝。兔丝及水萍，所寄终不移。

李都尉从军【陵少卿】

樽酒送征人，踟蹰在亲宴。日暮浮云滋，握手泪如霰。悠悠淸川水，嘉鲂得所荐。而我在万里，结发【一作友】不相见。袖中有短书，愿寄双飞燕。

班婕妤咏扇

纨扇如团【选作圆】月，出自机中素。画作秦王女，乘鸾向烟雾。彩色世所重，虽新不代【一作似】故。窃愁凉风至，吹我玉阶树。君子恩未毕，零落在中路。

魏文帝游宴【丕子桓】

置酒坐飞阁，逍遥临华池。神飈自远至，左右芙蓉披。绿竹夹淸水，秋兰被幽崖。月出照园中，冠佩相追随。客从南楚来，爲我吹参差。渊鱼犹伏浦，听者未云疲。高文一何绮，小儒安足爲。肃肃广殿阴，雀声愁北林。衆宾还城邑，何以慰吾心。

陈思王赠友【植子建】

君王礼英贤，不恡千金璧。双阙指驰道，朱宫罗第宅。从容氷井台，淸池映华薄。凉风荡芳气，碧树先秋落。朝与佳人期，日夕望靑阁。褰裳摘明珠，徙倚拾蕙若。眷我二三子，辞义丽金雘。延陵轻宝剑，季布重然诺。处富不忘贫，有道在葵藿。

刘文学感遇【桢公干】

苍苍山中桂，团团霜露色。霜露一何紧，桂枝生自直。橘柚在南国，因君爲羽翼。谬蒙圣主私，托身文墨职。丹采旣已过，敢不自雕饰。华月照芳池，列坐金殿侧。微臣固受赐，鸿恩良未测。

王侍中怀德【粲仲宣】

伊昔值世乱，秣马辞帝京。旣伤蔓草别，方知枤杜情。崤函复丘墟，冀阙缅纵横。倚棹泛泾渭，日暮山河淸。蟋蟀依桑野，严风吹若茎。鹳鷁在幽草，客子泪已零。去乡三十载，幸遭天下平。贤主降嘉赏，金貂服玄缨。侍宴出河曲，飞盖游邺城。朝露竟几何，忽如水上萍。君子笃惠义，柯叶终不倾。福履旣所绥，千载垂令名。

嵇中散言志【康叔夜】

曰余不师训，濳志去世尘。远想出宏域，高步超常伦。灵凤振羽仪，戢景西海滨。朝食琅玕实，夕饮玉池津。处顺故无累，养德乃入神。旷哉宇宙惠，云罗更四陈。哲人贵识义，大雅明庇身。庄生悟无爲，老氏守其眞。天下皆得一，名实久相宾。咸池飨爰居，钟鼔或愁辛。柳惠善直道，孙登庶知人。写怀良未远，感赠以【一作还】书绅。

阮步兵咏怀【籍嗣宗】

靑鸟海上游，鸒斯蒿下飞。沈浮不相宜，羽翼各有归。飘颻可终年，沆【一作滉】瀁安是非。朝云乘变化，光耀世所希。精衞衔木石，谁能测幽微。

张司空离情【华茂先】

秋月映【一作照】帘栊，悬光入丹墀。佳人抚鸣琴，淸夜守空帷。兰径少行迹，玉台生网丝。庭树发红彩，闺草含碧滋。延伫整绫绮，万里赠所思。愿垂湛露惠，信我皎日期。

潘黄门述哀【岳安仁】

靑春速天机，素秋驰白日。美人归重泉，凄怆无终毕。殡宫已肃淸，松柏转萧瑟。俯仰未能弭，寻念非但一。抚衿悼寂寞，怳然若有失。明月入绮窗，髣髴想蕙质。销忧非萱草，永怀寄梦寐。梦寐复冥冥，何由觌尔形。我慙北海术，尔无帝女灵。驾言出远山，徘徊泣松铭。雨绝无还云，花落岂留英。日月方代序，寝兴何时平。

陆平原羁宦【机士衡】

储后【一作诸后】降嘉命，恩纪被微身。明发眷桑梓，永叹怀密亲。流念辞南澨，衔怨别西津。驱马遵淮泗，旦夕见梁陈。服义追上列，矫迹厠宫臣。朱黻咸髦士，长缨皆俊民。契濶承华内，绸缪踰岁年。日暮聊总驾，逍遥观洛川。殂【选作徂】殁【选作没一作役】多拱木，宿草凌【选作陵】寒烟。游子易感慨，【选作忾。】踯躅还自怜。愿言寄三鸟，离思非徒然。

左记室咏史【思太冲】

韩公沦卖药，梅生隐市门。百年信荏苒，何用【一作爲】苦心魂。当学衞霍将，建功在河源。珪组贤君眄，靑紫明主恩。终军才始达，贾谊位方尊。金张服貂冕，许史乘华轩。王侯贵片议，公卿重一言。太平多懽娱，飞盖东都门。顾念张仲蔚，蓬蒿满中园。

张黄门苦雨【协景阳】

丹霞蔽阳景，绿泉涌阴渚。水鹳巢层甍，山云润柱础。有弇兴春节，愁霖贯秋序。燮燮凉叶夺，戾戾颸风举。高谈翫四时，索居慕俦侣。靑苕【一作苔】日夜黄，芳蕤成宿楚。岁暮百虑交，无以慰延伫。

刘太尉伤乱【琨越石】

皇晋遘阳九，天下横氛雾。秦赵值薄蚀，幽幷逢虎据。伊余荷宠灵，感激徇驰骛。虽无六奇术，冀与张韩遇。甯戚扣角歌，桓公遭乃举。荀息冒险难，实以忠贞故。空令日月逝，愧无古人度。饮马出城濠，北望沙漠路。千里何萧条，白日隐寒树。投袂旣愤懑，【一作满。】抚枕怀百虑。功名惜未立，玄发已改素。时哉苟有会，治乱就【选作惟】冥数。

卢侍郎感交【谌子谅】

大厦须异材，廊庙非庸器。英俊着世功，多士济斯位。眷顾成绸缪，乃与时髦匹。姻媾久不亏，【选作虚。】契濶岂但一。逢厄旣已同，处危非所恤。常慕先达槩，观古论得失。马服爲赵将，疆场得淸谧。信陵佩魏印，秦兵不敢出。慨无幄中策，徒慙素丝质。羇旅去旧京，感遇踰【选作喻】琴瑟。自顾非杞梓，勉力在无逸。更以畏友朋，滥吹乖名实。

郭弘农游仙【璞景纯】

崦山多灵草，海滨饶奇石。偃蹇寻靑云，隐沦驻精魄。道人读丹经，方士链玉液。朱霞入窗牖，曜灵照空隙。傲睨摘木芝，陵波采水碧。眇然万里游，矫掌望烟客。永得安期术，岂愁蒙汜迫。

孙【选作张】廷尉杂述【绰子荆】

太素旣已分，吹万着形兆。寂动苟有源，因谓殇子夭。道丧涉千载，津梁谁能了。思乘扶摇翰，卓然淩风矫。静观尺棰义，理足未尝少。冏冏秋月明，凭轩咏尧老。浪迹无蚩妍，然後君子道。领畧归一致，南山有绮皓。交臂久变化，传火乃薪草。亹亹玄思淸，胷中去机巧。物我俱忘情，可以狎鸥鸟。

许徵君自叙【询元度】

张子闇内几，单生蔽外像。一时排冥筌，泠然空中赏。遣此弱丧情，资神任独往。采药白云隈，聊以肆所养。丹葩曜芳蕤，绿竹【一作草】阴闲敞。苕苕寄意胜，【一作胜景。】不觉凌虚上。曲棂激鲜飈，石室有幽响。去矣从所欲，得失非外奬。至哉操斤客，重明固已朗。五难旣洒落，超迹绝尘网。

殷东阳兴瞩【仲文】

晨游任所萃，悠悠藴眞趣。云天亦辽亮，时与赏心遇。靑松挺秀萼，惠色留乔【一作芳】树。极眺淸波深，缅映石壁素。莹情无余滓，拂衣释尘务。求仁旣自我，玄风岂外慕。直置忘所宰，萧散得遗虑。

谢仆射游览【琨叔原】

信矣劳物化，忧襟未能整。薄言遵郊衢，总辔出台省。凄凄节序高，寥寥心悟永。时菊耀岩阿，云霞冠秋岭。眷然惜良辰，徘徊践落景。卷舒虽万绪，动复归有静。曾是迫桑榆，岁暮从所秉。舟壑不可攀，忘怀寄匠郢。

陶徵君田居【濳渊明】

种豆在东臯，苗生满阡陌。虽有荷鉏倦，浊酒聊自适。日暮巾柴车，路闇光已夕。归人望烟火，稚子候檐隙。问君亦何爲，百年会有役。但愿桑麻成，蚕月得纺绩。素心正如此，开迳望三益。

谢临川游山【灵运】

江海经邅回，山峤备盈缺。灵境信淹留，赏心非徒设。平明登云峯，杳与庐霍绝。碧障长周流，金潭恒澄澈。桐【一作洞】林带晨霞，石壁映初晰。乳窦旣滴沥，丹井复寥泬。岩?转奇秀，岑崟还相蔽。赤玉隐瑶溪，云锦披沙汭。夜闻猩猩啼，朝见鼯鼠逝。南中气候暖，朱华凌白雪。幸游建德乡，观奇经【一作探】禹穴。身名竟谁辨，图史终磨灭。且泛桂水潮，映月游海澨。摄生贵处顺，将爲智者说。

颜特进侍宴【延之】

太微凝帝宇，瑶光正神县。揆日粲书史，相都丽闻见。列汉构仙宫，开天制宝殿。桂栋留夏飇，兰橑停冬霰。靑林结冥蒙，丹巘被【一作披】葱蒨。山云备卿霭，池卉具灵变。重阳集淸氛，下辇降玄宴。骛望分寰隧，晒旷尽都甸。气生川岳阴，烟灭淮海见。中坐溢朱组，步櫩簉琼弁。礼登伫睿情，乐阕延皇眄。测恩跻愉逸，沿牒懵浮贱。承荣重兼金，【选作荣重馈兼金。】巡华过盈瑱。敢饰舆人咏，方慙渌水荐。

谢法曹赠别【惠连】

昨发赤亭渚，今宿浦阳汭。方作云峯异，岂伊千里别。芳尘未歇席，涔【一作零】泪犹在袂。停舻望极浦，弭棹阻风雪。风雪旣经时，夜永起【一作岂】怀思。泛滥北湖游，苕【一作迢】亭南楼期。点翰咏新赏，开袠莹所疑。摘芳爱气馥，拾蘂怜色滋。色滋畏沃若，人事亦销铄。子衿怨勿往，谷风诮轻薄。共秉延州信，无慙仲路【一作由】诺。灵芝望三秀，孤筠【一作云】情所托。所托已殷勤，祗足搅怀人。今行嶀嵊外，衔思至海滨。觌子杳未僝，【一作未僝聚。】欵睇在何辰。杂佩虽可赠，疏华竟无陈。无陈心悁劳，旅人岂游遨。幸及风雪霁，靑春满江臯。解缆候前侣，还望方郁陶。烟景若离远，末响寄琼瑶。

王徵君养疾【微】

窈霭潇湘空，翠涧澹无滋。寂历百草晦，歘吸鵾鸡悲。淸阴往来远，月华散前墀。链药瞩虚幌，泛瑟卧遥帷。水碧验未黩，金膏灵讵缁。北渚有帝子，荡瀁不可期。怅然山中暮，怀痾属此诗。

袁太尉从驾【淑】

宫庙礼哀敬，枌邑道严玄。恭洁由明祀，肃驾在祈年。诏徒登季月，戒凤藻行川。云斾象汉徙，宸网拟星悬。朱櫂丽寒渚，金鋄映秋山。羽衞蔼流景，彩吹震沈渊。辨诗测京国，履籍鉴都{土廛}。甿【选作萌一作氓】谣响玉律，邑颂被丹弦。文轸薄桂海，声教烛氷天。和惠颁上笏，恩渥浃下筵。幸侍观洛後，岂慕巡河前。服义方无沫，展歌殊未宣。

谢光禄郊游【庄希逸】

肃舲出郊际，徙乐逗江阴。翠山方蔼蔼，靑浦正沈沈。凉叶照沙屿，秋荣冒水浔。风散松架险，云郁石道深。静默镜緜野，四睇乱层岑。气淸知鴈引，露华识猿音。云装信解黻，烟驾可辞金。始整丹泉术，终觌紫芳心。行光自容裔，无使弱思侵。

鲍参军戎行【昭明远】

豪士枉尺璧，宵人重恩光。徇义非爲利，执羁轻去乡。孟冬郊祀月，杀气起严霜。戎马粟不暖，军士氷爲浆。晨上城臯坂，碛砾皆羊肠。寒阴笼白日，太谷晦苍苍。息徒税征驾，倚剑临八荒。鹪鹏不能飞，玄武伏川梁。铩翮由时至，感物聊自伤。竖儒守一经，未足识行藏。

休上人怨别【惠休汤氏】

西北秋风至，楚客心悠哉。日暮碧云合，佳人殊未来。露彩方泛艶，月华始徘徊。宝书爲君掩，瑶琴讵能开。相思巫山渚，怅望阳云台。膏鑪绝沈燎，绮席生浮埃。桂水日千里，因之平生怀。

学魏文帝

西北有浮云，缭绕华阴山。惜哉时不遇，入夜值霜寒。秋风聒地起，吹我至幽燕。幽燕非我国，窈窕爲谁贤。少年歌且止，歌声断客子。

效阮公诗十五首

岁暮怀感伤，中夕弄淸琴。戾戾曙风急，团圑明月阴。孤云出北山，宿鸟惊东林。谁谓人道广，忧慨自相寻。宁知霜雪後，独见松竹心。

十年学读书，颜华尚美好。不逐世间人，鬭鸡东郊道。富贵如浮云，金玉不爲宝。一旦鶗鴂鸣，严霜被劲草。志气多感失，泪【一作泣】下沾怀抱。

白露淹庭树，秋风吹罗衣。忠信主不合，辞意将诉谁。独坐东【一作高】轩下，鸡鸣夜已曦。总驾命宾仆，遵路起旋归。天命谁能见，人踪信可疑。

飘飘恍惚中，是非安所之。大道常不验，金火每如斯。忼慨少淑貌，便娟多令辞。宿昔秉心誓，灵明将见期。愿从丹丘驾，长弄华池滋。

阴阳不可知，鬼神惟杳冥。暂试武帝貌，一见李后灵。同情沦异物，有体入无形。贤圣共草昧，仁智焉足明。变化未有极，恍惚谁能精。

若木出海外，本自丹水阴。群帝共上下，鸾鸟相追寻。千龄犹旦夕，万世更浮沈。岂与异乡士，瑕瑜论浅深。夏后乘两龙，高会在帝台。荣光河雒出，白云苍梧来。侍御多贤圣，升降有羣才。四时有变化，盛明不徘徊。高阳邈已远，竚立谁语哉。

昔余登大梁，西南望洪河。时寒原野旷，风急霜露多。仲冬正惨切，日月少精华。落叶纵横起，飞鸟时相过。搔首广川阴，怀归思如何。常愿反初服，闲步颍水阿。

宵月辉西极，女圭映东海。佳丽多异色，芬葩有奇采。绮缟非无情，光阴命谁待。不与风雨变，长共山川在。人道则不然，消散随风改。

少年学击剑，从师至幽州。燕赵兵马地，唯见古时丘。登城望山水，平原独悠悠。寒暑有往来，功名安可留。扰扰当途子，毁誉多埃尘。朝生舆马间，夕死衢路滨。藜藿应见弃，势位乃爲亲。华屋争结绶，朱门竞弹巾。徒羡草木利，不爱金碧身。至德所以贵，河上有丈人。

华树曜北林，芬芳空自宣。秋至白云起，蟪蛄号庭前。中心有所思，虚堂独浩然。安坐咏琴瑟，逍遥可永年。假乘试行游，北望高山岑。翩翩征鸟翼，萧萧松柏阴。感时多辛酸，览物更伤心。性命有定理，祸福不可禁。唯见云际鹄，江海自追寻。

夕云映西山，蟋蟀吟桑梓。零露被百草，秋风吹桃李。君子怀苦心，感慨不能止。驾言远行游，驱马淸河涘。寒暑更进退，金石有终始。光色俯仰间，英艶难久恃。

至人贵无爲，裁魂守寂寥。唯有驰骛士，风尘在一朝。舆马相跨跃，宾从共矜骄。天道好盈缺，春华故秋凋。不知北山民，商歌弄场苗。

就谢主簿宿

季月寒气重，滋兰错无芳。北风【一作方】漂夜色，河凝暠如霜。怅哉心神晩，烛灭此深堂。芰【一作菱】衣如可赠，宁湿岨云梁。

无锡舅相送衔涕别

心远路已迥，意满辞未陈。曾风漂别盖，北云竦征人。杯酒怜岁暮，志气非上春。若无孤鸟还，沥泣何所因。

当春四韵同王左丞

雷萌山中草，云煦江上花。流烟漾璇景，轻风泛凌霞。我有幽兰念，衔意瞩里斜。友人殊未还，独慰檐前华。

感春氷遥和谢中书二首

江皋桐始华，敛衣望边亭。平原何寂寂，岛暮兰紫茎。芬披好草合，流烂新光生。氷雪徒皦洁，此焉空守贞。暮意歌上春，【一作眷。】怅哉望佳人。擥洲之宿莽，命爲瑶桂因。观书术不变，学古道恒眞。若作商山客，寄谢丹水滨。

咏美人春游

江南二月春，东风转绿苹。不知谁家子，看花桃李津。白雪凝琼貌，明珠点绦唇。行人咸息驾，争拟洛川神。

征怨

荡子从征久，凤楼箫管闲。独枕雕云鬂，孤灯损玉颜。何日边尘净，庭前征马还。

淸思诗五首

赵后未至丽，阴妃非美极。情理傥可论，形有焉足识。帝女在河洲，晦映西海侧。阴阳无定光，杂错千万色。终岁如琼草，红华长翕赩。

师旷操雅操，延子聆奇音。玄鹤徒翔舞，淸角自浮沈。明琯东南逝，精丝【一作思】西北临。白云瑶池曲，止【一作上】使泪淫淫。

秋夜紫兰生，湛湛明月光。偃蹇灵芝采，容裔紫华堂。林木不拂盖，淇水宁渐裳。倏忽南江阴，照曜北海阳。从此长往来，万世无感伤。

白露滋金瑟，淸风荡玉琴。空闺饶远念，虚堂生夜阴。兹夕一何哀，【一作衰。】明月没西林。世人重时暮，道士情亦深。愿【一作赖】乘靑鸟翼，径出玉山岑。

至德不可传，灵龟不可侣。草木还根蔕，精灵归妙理。我学杳冥道，谁能测穷已。须待九转成，终会长沙市。

伤内弟刘常侍

金璧自蕙质，兰杜【一作桂】信嘉名。丹彩旣腾迹，华萼故扬声。伊余方罢秀，叹息向君荣。谁疑春光昃，何遽秋露轻。远心惜近路，促景怨长情。风至衣袖冷，况复蟪蛄鸣。白露沿汉沼，明月空汉生。长悲离短意，恻切吟空庭。注欷东郊外，流涕北山垧。

悼室人十首

佳人永暮矣，隐忧遂历兹。宝烛夜无华，金镜昼恒微。桐叶生绿水，雾天流碧滋。蕙弱芳未空，兰深鸟思时。湘醽徒有酌，意塞不能持。

适见叶萧条，已复花庵郁。帐里春风荡，檐前还燕拂。垂涕视去景，摧心向徂物。今悲輙流涕，昔懽常飘忽。幽情一不弭，守叹谁能慰。

夏云多杂色，红光铄蕤鲜。苒弱屏风草，潭拖曲池莲。黛叶监深水，丹华香碧烟。临彩方自吊，擥气以伤然。命知悲不绝，恒如注海泉。

驾言出游衍，冀以涤心胸。复值烟雨散，淸阴带山浓。素沙匝广岸，雄虹冠尖峯。出风舞森桂，落日暧圆松。还结生不念，楚客独无容。

秋至捣罗纨，泪满未能开。风光肃入户，月华爲谁来。结眉向珠网，沥思视靑苔。髩局将成葆，带减不须摧。我心若含烟，葐蒀满中怀。

窗尘岁时阻，闺芜日夜深。流黄久不织，宁闻梭杼音。凉霭漂虚座，淸香荡空琴。蜻引知寂寥，蛾飞测幽阴。乃抱生死悼，岂伊离别心。

颢颢气薄暮，??淸衾单。阶前水光裂，树上雪花团。庭鹤哀以立，云鸡肃且寒。方冬有苦泪，承夜非膏兰。从此永黯削，萱叶焉能宽。

抒悲情虽滞，送往意所知。空座几时设，虚帷无久垂。暮气亦何劲，严风照天涯。梦寐无端际，惝恍有分离。意念每失乖，徒见四时亏。

神女色姱丽，乃出巫山湄。逶迤罗袂下，鄣日望所思。佳人独不然，户牖绝锦綦。感此增婵娟，屑屑涕自滋。淸光澹且减，低意守空帷。

二妃丽潇湘，一有乍一无。佳人承云气，无下此幽都。当追帝女迹，出入泛灵舆。掩映金渊侧，游豫碧山隅。暧然时将罢，临风返故居。







