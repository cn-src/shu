石匮书后集 - (明清)张岱
　卷一 烈皇帝本纪
　卷二 烈皇后本纪
　卷三 太子本纪
　卷四 烈二王世家
　卷五 明末五王世家（有总论）
　卷六 戚畹世家
　卷七 朱燮元列传
　卷八 孙承宗（鹿善继）、贺逢圣、吕维祺、姜曰广列传
　卷九 文震孟、姚希孟列传
　卷十 毛文龙列传
　卷十一 袁崇焕列传
　卷十二 周延儒、杨嗣昌、温体仁列传（阙）
　卷十三 蒋德璟、黄景昉、吴甡列传
　卷十四 流寇死事诸臣列传
　卷十五 卢象升列传
　卷十六 流寇死战诸臣列传（有总论）
　卷十七 朱之冯、卫景瑗、蔡懋德列传
　卷十八 曹文诏、贺人龙列传
　卷十九 陆梦龙列传
　卷二十 甲申死难列传（有总论）
　卷二十一 勋戚殉难列传
　卷二十二 倪元璐列传
　卷二十三 乡绅死义列传（有总论）
　卷二十四 史可法列传
　卷二十五 左良玉列传
　卷二十六 钱谦益、王铎列传（阙）
　卷二十七 洪承畴、冯铨列传（阙）
　卷二十八 死义诸臣列传
　卷二十九 左懋第列传
　卷三十 郑芝龙列传（阙）
　卷三十一 吴三桂列传（阙）
　卷三十二 乙酉殉难列传（有总论）
　卷三十三 凌駉列传
　卷三十四 江南死义列传
　卷三十五 夏之旭、满之章、何光显列传
　卷三十六 刘宗周、祁彪佳列传
　卷三十七 黄道周、金声列传
　卷三十八 黄得功列传（附刘泽清、高杰、刘良佐）
　卷三十九 丙戌殉难列传（有总论）
　卷四十 张国维列传
　卷四十一 朱大典列传（附吴邦璿、何武）
　卷四十二 王之仁、张鹏翼列传
　卷四十三 张春列传（阙）
　卷四十四 熊汝霖、孙嘉绩、钱肃乐、郑遵谦列传（阙）
　卷四十五 余煌、陈函辉、陈潜夫列传
　卷四十六 江右死义列传
　卷四十七 堵胤锡、何腾蛟列传
　卷四十八 马士英、阮大铖列传（附方国安）
　卷四十九 闽虔两广死义列传
　卷五十 辛卯殉难列传（有总论）
　卷五十一 黄斌卿、张名振、王朝先、阮俊列传
　卷五十二 瞿式耜列传
　卷五十三 陶仰用、朱旻如、蒋武烈、廖应登列传
　卷五十四 张煌言列传（阙）
　卷五十五 甘辉列传（阙）
　卷五十六 孝子列传
　卷五十七 义人列传
　卷五十八 文苑列传
　卷五十九 列女列传
　卷六十 妙艺列传
　卷六十一 宦者列传
　卷六十二 中国群盗列传（有总论）
　卷六十三 盗贼列传



ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




石匮书后集 - (明清)张岱




（晚明史）


弁言

今（五十九）年元旦，游览台南一家书店，见此「石遗书后集」，尽崇祯以后明代史事，计二十余万字。即函报台湾银行经济研究室周宪文先生，回示约为整理。稍加厘订，感发殊宏。作者张岱，明末人；尝参与鲁王浙东光复运动。文学天才极高，生活经验极富，藏书极多，考史极勤。所以此书厚涵着他净化的感情和深刻的见解，史料多特殊、论断具卓识，是南明史不可多得的数据。

目前坊间所见印本，可能是取据旧本影印而成的。因之句读、字迹偶见模糊，阙文、误刊尚仍存在。今乘列入「文丛」的机会，加以标点、分段外，并据「明史」及「文丛」已刊南明史籍校勘之，粗幸略有订正。（黄典权）





卷一 烈皇帝本纪

烈皇帝，光宗第五子也。母曰刘才人。天启二年，封信王。四年，册立嘉定周奎女为信王妃，出居王府邸。

七年八月二十二日，熹宗大渐，召信王入见，谕以“吾弟当为尧、舜之君。”信王惶恐不敢当，但云“陛下为此言，臣应万死！”再嘱以善事中宫及委用魏忠贤等语。王出，上崩。魏忠贤自出迎王入，遍召百官；中外岌岌，恐有他变。百官迟疑，厥明始至殿门；宦者持门，不得入，告以宜服缟。既服缟，又言未成服，宜如常。群臣奔走出入者三，气喘且不续，哀诉宦者，乃得入。既哭临，司礼监太监王体干及忠贤在丧次，独体干语礼部，备丧礼。忠贤独呼兵部尚书崔呈秀入，屏人语移时，面奏信王曰：“大行皇帝某贵妃有遗腹，未诞；请宽登极之期。”信王霁颜许之，暂受监国，以俟圣嗣诞生。诸大臣争之力，乃即以二十四日践天子位；受百官朝，毋贺。朝时，忽天鸣。诏以明年为崇祯元年，大赦天下。加光庙、熹庙徽号，命礼部议生母贞靖贤妃刘氏尊谥及迁祔陵庙重典。以圣母弟和阳卫正千户刘效祖封新乐伯。

九月二十七日，立信王妃周氏为皇后，谕停刑。东厂大监魏忠贤乞辞位，不许。奉圣夫人客氏出外宅。国子司业朱之俊劾监生陆万龄、曹代请祠魏忠贤国学，宜罪；命下狱。忠贤乞止建祠，上优答之。给太师宁国公魏良卿、少师安平伯魏鹏翼铁券。

十月，上以吏科都给事中陈尔翼欲严缉东林余孽，谕曰：“群臣流品，先帝澄汰已久。朕初御极，嘉与士大夫臻平康之理；毋事揣摩形影，以滋争竞。”御史杨维垣劾兵部尚书崔呈秀，呈秀奏辩，求守制；不允。冬至郊天，仍着魏良卿行礼。工部主事陆澄源、兵部主事钱元悫疏劾魏忠贤，贡生钱嘉祯劾忠贤十大罪。疏上，忠贤哭诉于上。上命内侍读嘉祯疏，使听之，忠贤震恐丧魄；遂谪忠贤凤阳司香祖陵，籍客、魏二氏家。忠贤出京，上谕兵部曰：“逆恶魏忠贤，擅窃国柄，诬陷忠艮，罪当死。姑从轻，降发凤阳。不思自惩，素蓄亡命之徒环拥随护，势若叛然；令锦衣卫擒赴，治其罪。”时魏忠贤方宿阜城邸舍，其党密报上旨；知不免，夜同李朝钦自经，崔呈秀亦自经蓟州。所司以闻，上命九卿科道会议。议上，有旨：“逆恶魏忠贤扫除厮役，凭借宠灵，睥睨宫闱，荼毒良善。非开国而妄分茅土，逼至尊而自命尚公。盗帑弄兵，阴谋不轨。逆妇客氏传递声息，把持内外。崔呈秀委身奸阉，无君无亲，朋攘威福之权，大开缙绅之祸。无将之诛，自有常刑。即会议明确，着行原抚按，魏忠贤于河间府戮尸凌迟、崔呈秀于蓟州枭示，仍将爰书刊布中外，以为奸恶乱政之戒。逆孽魏良卿、侯国兴，着会官处决。五虎自呈秀外，李夔龙、吴淳夫、倪文焕、田吉，发附近卫所充军。五彪田尔耕、许显纯，着监候处决；崔应元、杨寰、孙云鹤，发边卫充军：以为附权蠹正之戒。逆妇客氏，送中宫张皇后勘问，以极刑处死。”命逮死各臣赃银尽免之，释其家属。后，魏、崔党次第伏诛戍遣。时魏珰甚炽，上不动声色，剪灭元凶，旁无一人之助；神明独断，宗社再安，天下翕然称之。

十一月，南京守备太监杨朝、浙直织造太监李实、承天太监李希哲、提督太和山太监冯玉、天寿山孟进、漕运太监李明道、崔文升并免。上御日讲毕，召阁臣入便殿，出蓟辽督师王之臣疏，示之曰：“王之臣自云赘员、又云虚拘，非内臣牵制之乎？其尽彻各边内臣。”乃颁谕曰：“先朝于宣、大、蓟、辽、东江诸地，分遣内臣协镇，一柄两操，甚无谓。矧宦官观兵，古来有戒，其概罢之！一切相度机宜，俱听经督节制，无复委任不专以藉其口。”枚卜辅臣，以钱龙锡、杨景辰、来宗道、李标、周道登、刘鸿训入阁办事。罢苏杭织造，谕曰：“封疆多事，征输重繁；朕不忍以衣被组绣之工，重困此一方民。其俟东西底定之日，方行织造。”

十二月，复故建文臣练子宁官。上御便殿，阅章奏，闻香烟心动，疑之；出步阶间，乃定。询内官：“此何自至？”曰：“宫中旧方。”上亟令毁之，勿复进。太息曰：“皇考、皇兄，皆为此误也！”御史杨维垣参太监李永贞、刘若愚佐逆；御史卓迈参李永贞舞文造孽，恶过忠贤。遂下永贞狱，戍显陵。监生王之鼎劾大理寺副许志吉借黄山一案毒害民命，下志吉于理。监生胡焕猷论大学士黄立极、施凤来、张瑞图、李国榗当魏忠贤专权，揣摩意旨专事逢迎，浙直建祠各撰碑颂；宜亟罢，并纠督、抚、按之请祠者。法司引卧碑生员禁言事律，论杖，除名。立极等各疏辩，上慰答之。

崇祯元年（戊辰）正月，命司礼监斥卖魏忠贤田宅，因以赐第请。上曰：“俟东西底定，留赐第以待功臣，榜曰「策勋府」。命内臣俱入直，非受命不许出禁门。翰林院编修倪元璐上「辩东林疏」，御史杨维垣疏驳之；元璐复反复辩论，上是之。时元璐屡言事，大学士来宗道尝曰：“渠何事多言？吾词林故事，惟烧香吃茶耳。”时谓宗道清客宰相。

二月，礼部请试天下举子，命辅臣施凤来、张瑞图为总裁。事竣，赐宴殿前，以二辅臣所馈魏忠贤金爵饮之；二臣归寓，即以病请，许之。谕戒廷臣，不得结交近侍。

三月，以侍读学士温体仁直经筵，以周延儒为礼部侍郎。

夏四月，御史袁弘勋劾大学士刘鸿训，御史高捷、史继之；鸿训罢归。

五月，上召廷臣于平台，谕辅臣曰：“票拟之事，宜悉心商榷。”谕吏部曰：“起废太多，会推宜慎！”责户部措办边饷无术，侍郎王家祯引罪。论边事，兵部尚书王在晋语未详，命中官给笔札录进。谕刑部曰：“天时亢旱，用法宜平允！”

六月，上召廷臣于平台，以插汉故，发帑十万给边吏。刑科给事中薜国观疏营伍之弊，令自宣读；至「关门虚冒」，上善之，复示诸臣。召提督京营保定侯梁世勋，戒以训练士卒。命翰林官：凡值召对，入侍记注。次日，复召廷臣于平台，以御史吴玉「钱粮积弊疏」宣示阁臣。问何不指名？玉对曰：“此夙弊，非一人事，无可指名。”出黄承昊「清饷足饷疏」，问户部侍郎王家祯，何滥增至此？曰：“皇祖入数多、出数少，故太仓粟红朽，内帑又无算。后边臣随请随给，出入不相准。”又读至盐法，阁臣请复祖制「开屯种引」；上然之。出宣府巡抚李养冲疏云：“旗尉往来如织，不赂之，恐毁言之日至；赂之，愁物力之难胜。”上不怿。兵部尚书王在晋曰：“大同焚掠，宜以按臣勘，不烦旗尉。”上曰：“疆场事，仗一喇嘛僧讲款，诸文武何为？卤不轻中国耶！”诸臣退。是大同以插汉讲款，不设备；故上责之。户科给事中韩一良上言：“皇上召对平台，有「文臣不爱钱」之语；然今之世，何处非用钱之地？何官非爱钱之人？向以钱进，安得不以钱偿？臣由县官居言路，以官言之，则县官行贿之首，而给事为纳贿之魁。今言蠹民者，俱咎守令之不廉。然守令亦安得廉？薪俸几何，上司督取，不日无碍官银、则曰未完抵赎；冲途过客，动有书仪；考满朝觐，不下三、四千金。夫此金非从天降、非从地出，而欲守令之廉得乎！科道号为「开市」，臣两月来辞金五百；臣寡交犹然，余可推矣！乞大为惩创，逮其已甚者。使诸臣视钱为污、惧钱为祸，庶几不爱钱之风可睹也。”上召廷臣于平台，命一良诵前奏。上嘉之，超擢右佥都御史。上谕阁臣：“内操军士俱魏忠贤招来，留居禁中，不测可虞；一朝解散，又恐激变。不如善遣之。”因传旨：“内操军士，劳苦特甚，着给假一月，归乡省亲；仍给月粮，从优犒赏。”众军欢悦。

秋七月，起在籍兵部右侍郎袁崇焕到京，晋尚书，为蓟辽总督。召对平台，上曰：“辽左跳梁十载，封疆沦陷，辽民涂炭。卿万里赴召，有何方略？”崇焕对曰：“臣受皇上特达之知，起臣于万里之外。倘皇上假臣便宜，五年而东事可平、全辽可复，以报皇上。”上曰：“五年灭卤，便是方略。朕不吝封侯之赏，卿其努力！”崇焕又奏：“以主持责阁臣，以用人责吏、兵二部，以钱粮责户部，以器械责工部。”上俱严谕，阁部诸臣皆凛凛应命。

八月，蓟辽总督袁崇焕至镇。上谕廷臣曰：“朕欲与大小臣工日筹庶务，而诸司各有职掌，恐不暇给。惟是辅臣左右弼予！自今非盛暑祁寒，朕当时御文华殿阅章奏。”凡御殿，翰林科道各二人备宣读、中书舍人二人侍班。

九月十四日，上召督师王象干至平台槛内，去御案咫尺；曰：“卿三朝元老，忠猷素着！见卿矍铄，知督师袁崇焕荐举不差。有何方略？”象干对曰：“三边之患，近因顺义王与卜、哈二酋不和，兵连祸结，两岁于兹。今日耍着，在连络哈慎及朵颜裔三十六家，安插蓟镇沿边住牧，为我藩篱，东拥关门，以断右臂。二酋既抚，则永无边患。”上曰：“观二酋意，似不肯受抚者！”象干对曰：“从容笼络，抚亦可成。”上曰：“御卤当恩威并济，不可专恃羁縻！”象干又奏曰：“臣统御插酋，二十一年矣。万历三十六年，虎酋聚兵十万欲犯蓟州，皇祖起臣总督蓟辽；臣至密云，遣官往谕，十万之师还解。天启元年，女直攻陷辽阳，熹宗召臣还部；后出镇山海者三年，略无风草之惊：皆调和之力也。”上喜，倾听久之；乃谕象干曰：“卿年虽逾八十，精力尚强，朕心喜悦！卿抚插酋于西、袁崇焕御敌于东，恢复功成，皆赖卿等之力也！”

十月，召廷臣于平台，以「锦州军哗，袁崇焕请饷疏」示阁臣，阁臣求允发。上责户部尚书毕自严。礼部侍郎周延儒曰：“关门昔防寇，今且防兵。前宁远哗，锦州尤而效之，未知其极！”上问延儒若何？对曰：“臣非阻发帑；虽予之，当益求经久之策。”上称善。又责科道官言事失实，即召对商榷，徒具文耳。诸臣俱媿谢。

十一月，召宁阳侯陈光裕、襄城伯李守锜、清平伯吴遵周、诚意伯刘孔昭于文华殿，问京营整理若何？各有所对。上以守锜总督京营。会推阁员吏部侍郎成基命、礼部侍郎钱谦益等，礼部尚书温体仁讦谦益天启辛酉主试浙江、贿中钱千秋，不宜枚卜。上召廷臣及体仁、谦益于文华殿，质辩良久。上曰：“体仁所参「神奸结党」，谁也？”曰：“谦益党与甚众，臣不敢尽言。即枚卜之典，俱谦益主持。”吏科给事中章允儒曰：“体仁资深望轻，如纠谦益，何不先于枚卜时？”体仁曰：“前犹冷局；今卜相事大，不得不为皇上慎用人耳。”允儒曰：“朋党之说，小人以陷君子，先朝可鉴！”上叱之，下锦衣卫狱、削籍。礼部以钱千秋试卷呈，上责谦益，引罪而出；旋回籍，除名为民。遂停枚卜。

十二月，大学士韩爌入朝。上下焚毁非刑诏曰：“非法非刑，惨毒异常，允非盛世所宜有。着遵高皇帝敕旨，概从焚毁！”

二年（己已）正月二十日，上幸太学，行释奠礼，命祭酒坐讲「尚书」「尧典」。召大学士韩爌、李标、钱龙锡、吏部尚书王永光、刑部尚书乔允升、左都御史曹于汴定逆案，谕以「首开谄附、倾陷、拥戴、颂美、建祠并虽未颂祠而阴行赞导者，据法依律，无枉无徇」。上又曰：“忠贤一人在内，苟非外廷逢迎，何遽至此！且内臣同恶，亦当入之。”阁臣以「外廷不知内事」对。上曰：“岂皆不知，特畏任怨耳！”次日，召阁臣，指黄袱所封章疏累累，曰：“此皆媚珰实迹也。宜一一按入之。”

二月，召廷臣于平台，问“张瑞图、来宗道何以不在逆案？”对曰：“二臣无实事。”上曰：“瑞图善书，为珰所爱。宗道祭崔呈秀母称「在天之灵」，其罪着矣。”问“贾继春何以不处？”阁臣言：“继春欲善待选侍，不失厚道；后虽反复，其持论间有可取。”上曰：“唯反复，故为小人；不可失入！”

三月，廷臣上「钦定逆案」，诏刊布中外。以七等定罪：魏忠贤、客氏磔死外，曰「首逆同谋」，崔呈秀等六人；「交结近侍」，刘志选等十九人；「交结近侍次等」，魏广微等十一人；「逆孽军犯」，魏志德等三十五人；「谄附拥戴内监」，李实等十五人；「结交内侍末等」——俱配赎，顾秉谦等百二十八人；「祠颂」——照不谨例冠带闲住，黄立极等四十四人。

夏四月，秦、晋饥，盗起，朝臣捐俸助饷。上曰：“诸臣兴利除害，国家受益多矣；何必言助！”

五月，蓟辽总督袁崇焕上疏，请巡视九边；上允之。是月晦，巡至镇江双岛，与毛文龙盘桓数日；于六月六日设账房于山上，犒军较射，遂缚文龙，数以十二大罪，出尚方剑斩之。疏闻，京师震骇。

六月，御史曹榖奏雪太监王安之冤。上悯之，着还原官，家产仍给与子侄。诏各处媚珰生祠尽行拆毁。给还万诬坐赃银三百两；谕曰：“万冤死堪怜，解到诬坐赃银，给还家属，以旌忠直。”

七月，以司礼监太监曹化淳提督东厂。

十一月，北兵入遵化，直抵京师。兵部尚书王洽以兵薄都城，依律处斩。总督袁崇焕与总兵祖大寿尾其后至城下，但对垒相持，不与战；上疏请入城养病，上不许。召崇焕陛见，劳以裘帽，即命归营。是日，鏖战城北，满桂兵大败。满桂缒城入见，遂言崇焕差喇嘛僧往清议和，杀毛文龙以为信；今勾引入犯，以城下之盟，了五年灭寇之局。上差中使二人召崇焕面议军务，崇焕欲勿行，而难于辞；乃言军中见疑，请以二中使为质。上即令二人留质。崇焕陛见，上命满桂与之面质；满桂尽发其奸状，崇焕免冠请死。上命锦衣卫堂上官拿送镇抚司，立命满桂往统其军。祖大寿引大队夺关而出，奔宁远。北兵攻城，急诏天下勤王。

十二月，山西巡抚都御史耿如杞同镇将张鸿功领兵入卫。至涿鹿，兵哗，大掠；如杞被逮下狱。兵叛散，与河南贼高如岳、李自成合，推高如岳为首，始称闯王；贼势遂盛。上召对阁部大臣，商榷大将，翰林院庶吉士刘之纶、金声特荐布衣申甫。上即召刘之纶、金声并召申甫，见于平台。之纶面陈城内保甲、城外列营，设奇应援，相机调度；大当圣意。甫亦自言深谙兵机，更精车战。上反复驳问，甫应对如流。上大悦，从之。授甫副总兵，理军事；声授山东道监察御史，参赞军务；之纶授协理兵部右侍郎，提督京营重城守御事宜。北兵围城四十余日始西向，分投由良、涿抵湾、由湾抵通，一路抢掠、放火烧舡，至香河扎营。申甫统兵追蹑，遇敌万余，束手无措；敌至叱之，甫与各兵皆自卸盔甲，跪而受戮。金声以阵后脱逃。之纶内不自安，疏请兵以防通、蓟；至遵化，力战死。以司礼监太监沈良佐、内官监太监吕直提督九门及皇城门，司礼太监李凤翔提督京营。进礼部侍郎周延儒为礼部尚书，入阁办事。

三年（庚午）正月，北兵饱扬出关，尸横遍野。前尚宝司卿原抱奇劾大学士韩爌致寇，爌致仕归。陕西盗王子顺等各路蜂起。先是，万历时朝廷念西军劳苦，预给三月粮；崇祯二年大旱，秦粟腾贵，军饷告匮。总督杨鹤、巡抚梅之焕分道勤王，其溃卒畏诛亡命，倡饥民为乱。时东事益急，廷议清核兵饷乘障，兵以减饷而哗。又以给事中刘懋裁定邮传，毋滥用县官钱，谓苏民力也；而河北游民，向藉食驿糈，岁不登，无所得食，溃兵煽之为盗：而全陕无宁土矣。

二月，复故大学士张居正荫。赐故都督戚继光表忠祠。

四月，磔袁崇焕于市，京师百姓争啖其肉，顷刻立尽。

六月，进礼部尚书温体仁东阁大学士。流贼王嘉胤等掠延安、庆阳，城堡多陷。总督杨鹤主抚，不以闻，与陕抚刘广生持牌招抚贼魁黄虎、小红狼、一丈青、龙江水、掠地虎、郝小泉等，俱给牒免死，安置延绥、河西；但不焚杀，其淫掠如故。有司莫敢告，而寇患成于此矣。

七月，左谕德文震孟上言：“吕纯如罗织诸贤，今藉奥援，思起用”；并及吏部尚书王永光。不问。

十月，耿如杞以兵无纪律，狱具弃市。府尹刘宗周与辅臣温体仁不合，三疏乞归；许之。

十一月，川贵总督朱元永宁奏捷，以奢崇明、安邦彦、歹费首级献俘京师。下辅臣钱龙锡于狱。

四年（辛未）正月，刑科给事中吴执御上言：加派、捐助、搜括三者，不可行。上曰：“加派原不累贫，捐助听之好义；惟搜括滋奸，若得良有司奉行，亦岂至病民乎？”不听。上召廷臣及各省监司于平台，问浙江按察副使周汝弼「浙、闽相连，海寇备御之策」。对曰：“去秋，寇犯海上，五日即去。”问江西布政使何应瑞：“尔省宗禄何以不报？”应瑞曰：“江西山多田少，瘠而且贫；抚按查核，有司尚未报耳。”问湖广右布政使杜诗：“尔楚去秋民变树帜，何也？”诗曰：“树帜之后，地方仍安。”问福建布政使吴旸、陆之祺：“海寇备若何？”旸曰：“海寇与陆寇不同，故权抚之。但官军狃抚为安，贼又因抚益恣，故数年未息耳。”上问实计安在？祺曰：“海上官兵，肯出死力；有司练乡兵，筑城要地，多设火器，以战为守：此上策也。”问河南布政使杨公翰、贾鸿洙以「收税耗重，宜斥有司」。鸿洙曰：“近奉上命，已革去矣。”问广东布政使陈应元、焦元溥曰：“尔省所负宣、大兵饷数十万，何也？”应元曰：“近已解纳。”问其数；曰：“七千两。”上少之；曰：“宣、大重镇，急需，其毋玩！”问山西按察使杜乔林：“流氛若何？”对曰：“寇在平阳或河曲，须大创之；但兵寡饷乏耳！”上曰：“前言寇平，何尚阻也？”曰：“山、陕界河，倏去倏来，故河曲被困。”问「河曲之陷」？曰：“贼未尝攻，失于内应。”问：“导贼何人乎？”乔林曰：“大抵出于饥民。”问陕西参政刘嘉遇，对曰：“寇见官兵，即散；退，复啸聚。”上曰：“寇亦我赤子也，可抚抚之！”曰：“今方用抚。”上曰：“前王子顺既降，何又杀之？”曰：“彼抚仍掠，宜其僇也。”“近寇何如？”对曰：“一在延安，一在云岩、宜川。”问广东布政使陆问礼、按察使孙朝肃，时问礼已除南赣巡抚，上曰：“南赣多盗，若何？”对曰：“南赣在万山中，接壤四省。当行保甲、练兵伍，庶足弭贼。”上曰：“此须实效，空言何为！”问：“海寇若何？”曰：“广东海寇，俱至自福建；舟大而多火器，兵舡难近。但守海门，勿命登陆，则不为害。”问广西布政郑茂华、李守俊：“靖江王府争继，何也？”对曰：“宪定王二子，履祥、履佑。履祥早殁，王请立履佑为世子；而履祥有未奏选之妾生子，今已长矣，是以争。”问四川布政使华敦复：“乡绅挟御史，何也？”以「逋赋」对。上曰：“守臣何不弹压？”对曰：“远方有司多科贡，故不能耳。”时云南布政娄九德被劾，问贵州布政朱芹以安位事。对曰：“督、抚臣责安位以四事：一擒故杀王巡抚者，一献蔺部逋人，一贬爵不得称宣慰，一削地；故议未决。”对毕，召各官，谕之“正己率属，爱养百姓；用命有显擢，不则罚随之。”各退谢。召左都御史闵洪学、左副佥都御史张捷、高弘图，谕洪学曰：“巡按贤，则守臣皆贤；若巡按不肖，其误非小！屡饬回道严核，何近日不称职之多也？”又曰：“卿与吏部实心任事，天下不难为。”乃退。翰林院编修黄道周疏救钱龙锡，谪外。

夏四月，上念旱，释前工部尚书张凤翔、左副都御史易应昌、御史李长春、给事中杜齐芳、都督李如桢于狱。释故大学士钱龙锡狱，戍定海卫。

八月，吴执御论周延儒揽权壅蔽；疏凡三上，俱留中。

秋九月，命太监张彝宪总理户、工二部钱粮，唐文征提督京营戎政；王坤往宣府、刘文忠往大同、刘允中往山西，各监视兵饷。

十月，命太监监军王应朝往阙宁、张国元往蓟镇东协、王之心中协、邓希韶西协。

十一月，以太监李奇茂监视陕西茶马、吴直监视登岛兵饷。初，上既罢诸内臣，事委督、抚；然上英察，辄以法随其后，外臣多不称任使者。崇祯二年，京师戒严，乃复以内臣视行营。自是衔命四出，而群相壅蔽，国事日非矣。工部郎中孙肇兴监督盔甲厂，以帑绌疏劾张彝宪；上怒，落职。

十二月，考选科道后，更核在任征输；户部尚书毕自严下狱，熊开元、郑友玄俱谪。吏科都给事中颜继祖上疏救，上切责之。礼部侍郎罗喻义直日讲，以「尚书」「商王布昭圣武」章送阁；温体仁裁其半，以所引京营大阅语也。喻义坚执不可，遂放归。

五年（壬申）正月，刑科给事中吴执御奏荐黄克缵、刘宗周等，御史吴彦芳奏荐李瑾、李邦华等。上以其朋比恶之，下彦芳、执御于理，坐上书不以实律，杖为城旦。

三月，工部右侍郎高弘图上言：“臣部有公署，中则尚书、旁列侍郎，礼也。内臣张彝宪奉总理二部之命，俨临其上。臣今日为侍郎，贰尚书、非贰内臣。国家大体，臣固不容不慎持。且总理公署，奉命别建；则在臣部者，宜还之臣部。”上以军兴饷事重，应到部验核，不听。弘图引疾求去，疏七上；竟削籍。

六月，兵部员外华允诚上言「三大可惜、四大可忧」，刺温体仁、闵洪学；上切责之。允诚回奏，又极言其失，谓私沈演、唐世济等；上怒，夺允诚俸。

七月，以司礼监太监曹化淳提督京营戎政，以司礼监右少监刘劳誉提督九门。令百官进马，三品以上各贡一匹，余合进，俱纳于御马监；实赉金贸之本监也，否则虽骏骥亦却之。川贵总督朱燮元平水西安位，以善后便宜九事奏闻；上可其奏，加燮元少师，赉金币，荫一子锦衣卫指挥佥事世袭。

六年（癸酉）正月，大学士周延儒以宣府阅视太监王坤疏劾，乞罢；不允。左副都御史王志道上言：王坤不宜侵辅臣。上召廷臣于平台，谓志道曰：“遣用内臣，原非得已；朕言甚明，何议论之多也？昨王坤之疏，朕已责其诬妄。乃廷臣举劾，莫不牵引内臣；岂处分各官，皆为内臣邪！”对曰：“王坤直劾辅臣，臣为纪纲法度惜，非为诸臣地也。”上曰：“廷臣不言国家大计，以内臣在镇不利奸弊，乃借王坤疏要挟朝廷，诚巧佞也。”因诘志道者再。周延儒曰：“志道非专论内臣，实责臣等溺职。”上色稍霁曰：“职掌不修，沽名立论，何堪宪纪！”立命志道退。

二月，谕吏部：“荐举潜修之士，科道不必端出考选，馆员须应先历知推。永着为令。”

三月，刑科都给事陈赞化劾大学士周延儒招权纳贿：“游客李元功借丛威人，延儒尝语去辅李标云：「上先允放，余封还原疏，上即改留」；颇有回天之力。今上羲皇上人也；此何语，岂徒小人之轻泄乎？”且引刑科给事中李世祺为证。世祺亦奏延儒实有此言；不问。户科给事中朱文焕亦劾延儒重荷国恩，毫无补救；亦不问。

五月，命司礼监太监张其鉴等赴各仓，同提督诸臣盘验收放。太监张应朝调南京，与胡承诏协同守备。谕兵部：“流寇蔓延，各路兵将功罪，应有监纪。”特命太监陈大金、阎思印、谢文举、孙茂霖为内中军，会各抚道分入曹文诏、左良玉诸营。寻复以阎思印同总兵张应昌合剿。

六月，命太监高起潜监视宁锦、张国元监视山西石塘等路，综核兵饷。大学士周延儒罢。始，延儒与温体仁深相结纳，力延之以进。至是，体仁将夺其位；太监王坤疏攻延儒，体仁无一语相助。凡与延儒为难者，必阴助之；而助延儒者，皆诎。延儒放归。

十月，论囚，上素服御建极殿，召阁臣商榷，温体仁一无所平反。陕西华亭知县徐兆麒赴任七日城陷，竟弃市；上心恻，体仁不为救，人皆冤之。

七年（甲戌）正月，总理太监张彝宪请入觐官役册以隆体统；许之。山西提学佥事袁继咸力争，上不听。

二月，监视登岛太监魏相以给事中庄鳌献上「太平十二策」内撤监视，因求罢；不允。贬鳌献于外。

三月，召大学士何如宠入朝；在道屡引疾，不许。刑科给事中黄绍杰上言：“从来君子、小人不能并立；如宠徘徊瞻顾，则次辅温体仁当知所自处。”上责其率妄，调外。考选推官鲁元宠等、知县胡世安等八人改授庶吉士，一体教习。秦、晋、楚、豫流贼蔓延，廷议以为各镇、抚事权不一，互相观望，宜以重臣开督府，统摄诸道兵讨贼。制曰：“可。”诏进延绥巡抚陈奇瑜兵部右侍郎，总督陕西、山西、河南、湖广、四川军务；视贼所向，随方剿抚。山西自去秋至今不雨，大饥，人相食。

四月，发帑金五万，命御史梁炳赈饥。

五月，陕西按祭副使贺自镜奏监纪太监孙茂霖玩寇。宣府太监王坤奏：“监军纪功罪耳，追逐有将吏在。果如自镜言，则地方官罪不在茂霖下矣。”上不问。

六月，罢各道监视太监。谕曰：“朕御极之初，撤还内镇，举天下事悉以委之大小臣工。比者多营私，罔恤民艰；廉谨者，又迂疏无通论。己巳之冬，京都被兵，宗社震恐，此士大夫负国家也。朕不得已，用成祖监理之例，分遣各镇监视，添设两部总理虽一时权宜，亦欲诸臣自引罪。今经制粗立，兵饷稍清，诸臣应亦知省；其将总理、监视等官，尽行撤回，以信朕之初心。张彝宪俟漕竣，即回监供职。”惟关、宁密迩外境，高起潜兼监两镇暨内臣提督如故。

七月，流贼至凤翔西关口，称奉督、抚檄，安插城内。守臣知其诈，绐以门不敢启，须缒上城；先登三十六人，尽杀之。总督陈奇瑜借辞地方官绅挠偾抚局，以激上怒；命缇骑逮宝鸡知县李嘉彦及凤翔乡绅孙鹏等五十余人，下刑部狱。

八月，召群臣于平台，问谁堪冢宰、总宪者？吏部左侍郎张捷曰：“臣之所举，与众不同。”上许之。勋戚在殿西室、文臣在殿东室，捷旁皇四顾，大学士王应熊目属之；诸臣觉其异。及问所荐，则前兵部吕纯如也。时诸臣或举郑三俊、或举唐世济，捷曰：“总宪世济可，冢宰非纯如不可。”俄入奏，力言纯如之长。诸臣以纯如列「逆案」不可，刑科给事中姜应甲言之尤力；捷失色。上问温体仁，对曰：“谢升可。”上是之。应熊故善周延儒，而纯如又与延儒相比，故体仁阴持之。给事中范淑泰、吴甘来交章劾王应熊、张捷同谋党附，计翻「逆案」。次日，召南京吏部尚书谢升为吏部尚书，以唐世济为左都御史。总督陈奇瑜报降贼一万三千有奇、斩渠十人，余俱延安民，并令还乡。按是贼为洪承畴所逐，窜汉中；川兵扼巴西诸险，贼饥无所得食，故乞降于奇瑜。奇瑜专事招抚，受其降；檄诸军按甲无动，遣官监护降者。诸盗本无降意，徒以饥疲困于险地不得逞，姑从款以纾我师。奇瑜檄所过郡邑，为具糗粻传送之。既度栈道，已出险数万众，渐不受绳束，仍事杀掠，所至罢市。贼遂尽杀监护官五十员，攻陷麟游、永寿，势不可复遏矣。

九月，诏免浙江崇祯三年以前织造。

十月，上数御经筵，遇雪不辍，谕讲官尚书韩日缵、姜逢元等毋忌讳。少詹事文震孟讲「春秋」。上谕：“仲子归赗，此见当时朝政有关，所以当讲。自今进讲，当以此类推。”总理户、工二部司礼太监张彝宪改司礼提督。礼部右侍郎陈子壮尝谒大学士温体仁，体仁盛称主上神圣，臣下不宜异同；子壮曰：“世宗皇帝最英明，然大礼、大狱，臣工犹执持不已。皇上威严，有类世宗；公之恩遇，孰与张桂？但以将顺而废匡救，恐非善则归君之意。”体仁意沮。削总督陈奇瑜籍，听勘。

十二月，进洪承畴兵部尚书，总督河南、山西、陕西、湖广、保定、真定等处军务，其总督三边如故。总督两广熊文灿戴罪自效。先是，文灿令守道洪云蒸、巡道康承祖、参将夏之木、张一杰往谢道山招降刘香老，既而被执。文灿奏「道、将信贼自陷」。上曰：“贼渠受抚，自当听其输诚，岂有登舟往抚之理？弛备长寇，尚称未知；督臣节制何事？”故令戴罪。

八年（乙亥）正月，贼陷颍州。知州尹梦鳌、通判赵士宽俱阖室死之。贼陷凤阳。凤阳无城郭，贼大至，官军无一人迎敌者，遂溃。贼焚皇陵，楼殿为烬，燔松三十万株，杀守陵太监六十余人，纵高墙罪宗百余人。留守朱国巷战，斩贼二十七人，力竭死。贼渠扫地王、太平王入府治，知府颜容暄囚服匿狱中；贼纵囚，获之。贼渠张盖鼓吹坐堂，杖容暄于堂下，杀之；推官万文英等六人、武官四十一人，俱被杀。士民杀死数万，剖孕妇，注婴儿于槊。燔公私邸舍二万二千六百五十余间，光烛百里。贼渠列帜，自称「古元真龙皇帝」；恣掠三日。太监卢九德、总兵杨御蕃以川兵三千救凤阳，南京兵亦至。贼奔，以筵篿卜于神祠，不利；刳神像而去。趋庐州，陷巢县。已攻舒城，知县章可试塞三门，开西门，诱贼入，陷于坑；奔溃，死千人。因掠霍山、合肥诸县，攻六合，聚稚子百十，环木焚之，听其哀号，以为笑乐。又裸妇人数千，詈于城下；少有媿沮即磔之。

二月，巡按凤阳御史吴振缨始以皇陵之变闻。是日，上御经筵，特传免；素服避殿，亲祭告太庙，命百官修省，俱素服从事。逮巡抚凤阳都御史杨一鹏并振缨下狱。一鹏论死，弃西市；振缨遣戍。命侍郎朱大典总督漕运、巡抚凤阳，同洪承畴协剿。候补给事中刘含辉乞蠲陕西八年以上逋租，不许。兵部职方主事贺王盛再劾温体仁庸奸误国，谪外。御史吴履中劾温体仁、王应熊并及监视内臣，上切责之。上以祖训凡郡王子孙有文武才能、能堪任用者，宗人府具以名闻；朝廷考验，授以职，其迁除如常例。礼部右侍郎陈子壮上言：“宗秩改授，适开侥幸之门，隳藩规、溷铨政。”上以其沮诏、问亲，下于理。明年四月，始得释。已而莅官，多不法，公私苦之。

四月，予故辽东总兵宁远伯李成梁祭葬。福建游击郑芝龙合粤兵击刘香老于田尾远洋，香老胁兵备道洪云蒸出船止兵；云蒸大呼曰：“我矢死报国，亟击勿失！”遂遇害。香老势蹙，自焚溺死；康承祖、夏之木、张一杰脱归。

五月，谕户部：暂开捐纳，以济军需。

六月，刑部主事胡江、给事中何楷、宋学显、御史张缵曾各劾温体仁，不听。总兵曹文诏至娑罗塞，寇大至；力竭，自刎。文诏敢斗，前后杀贼万计，为贼所畏。官军闻之夺气。

七月，进少詹事文震孟礼部左侍郎兼东阁大学士。震孟讲「春秋」称旨，既而以疾告，不许。温体仁语之曰：“行相君矣，何避也！”至是，出特简，入政府。召廷臣于中左门，试时政「边才论」。又出各疏，命翰林官拟上。

八月，命湖广巡抚卢象升总理直隶、河南、山东、四川等处军务，统关、辽兵，赐尚方剑，便宜行事；洪承畴剿寇西北，象升剿寇东南。上谕：“致治安民，全在守令。命两京文职三品以下、五品以上，各举堪任知府一人；在内翰林、科道，在外抚、按、司、道、知府，各举州县官一人。过期不举者，议处；失举，连坐。”

九月，枚卜，命吏部举在籍才堪辅弼者，以林焊、孙慎行、刘宗周名上；命即钦取来京。

十月，上罪己，避殿撤乐。下诏曰：“朕以凉德，缵承大统。不期倚任非人，边乃三入，寇则七年；师徒暴露，黎庶颠连。国帑匮诎，而征调未已；闾阎凋敝，而加派难停。中夜思维，不胜媿愤！今年正月流氛震惊皇陵，祖恫民仇，责实在朕。今调劲兵、留新饷，立救元元，务在此举。惟是行间文武吏士劳苦饥寒，深切朕念：念其风餐露宿，朕不忍安卧深宫；念其饮水食粗，朕不忍独享甘旨；念其披坚冒险，朕不忍独衣文绣！兹择十月三日，避居武英殿，减膳撤乐；非典礼事，惟以青衣从事。与我行间文武吏士，甘苦共之，以寇平之日为止。文武官其各省愆淬厉，用回天心，以救民命！”

十一月，大学士何吾驺、文震孟罢。初，吾驺、震孟在直，以工科给事中许誉卿素着直声，欲补南京太常卿；温体仁难之。吏部尚书谢升遂疏纠誉卿，震孟票夺俸，体仁不肯；震孟作色掷笔。体仁夕揭上，而吾驺、震孟朝罢矣。震孟有时望，入相仅三月；而龃龉同官，不竟其用。逮庶吉士郑鄤。

十二月，城凤阳。初，颍州贼将趋凤阳，巡抚杨一鹏请移镇，大学士王应熊拟旨止之。贼陷凤阳、焚皇陵，幽宫不保，诸臣忌讳，不敢闻；寻以獾穴为解。至是，城始成。吏部尚书谢升奏起废张士范等一百六人，不果用。

九年（丙子）正月，林焊、刘宗周应召来京，上召对平台。上问：“方今流寇猖獗，粮饷不敷；又值人才匮乏，不称任使。奈何？”宗周对曰：“皇上求治太急，用法太严，布令太烦，进退天下士太轻。所以有人无人之用，有将不能治兵，有兵不能杀贼。至于饷匮，由于兵增；若有将不能治兵、有兵不能杀贼，何取多兵！今不当议增兵，当议练兵。若流寇，本朝廷赤子；抚之有道，还为吾民。今日急务，尤以收人心为本。”上又问：“外裔如何处置？”宗周对曰：“御外裔亦以内治为本。帝舜之时，苗顽逆命，干羽舞两阶而有苗格。”上顾首辅温体仁曰：“先年敌薄都城，此时可说干羽两阶否？”上不怿而起。传旨：以林焊入阁办事、以刘宗周为工部右侍郎。淮安武举陈启新上言：“欲停科目、举孝廉、罢推知行取，专拜大将，举行登坛推毂之礼，使其节制有司。”上异其言，特授吏科给事中。启新本庸人，时政府觇知上意，必有辟门特达之典，故与曹化淳实左右之；立致省垣，将借以搏击善类。迨启新既得进，惟从事敝车羸马以逢抑上意，而政府有求皆不应：故政府深恨之。总理卢象升师次滁州，与贼战，败之；贼西，渡河。祭酒倪元璐以黄安县学生邹华妾行荐举，列及己名，惊异；纠参。上是之。

四月，武生李琎奏：致治在足国，请搜括巨室助饷。大学士钱士升极言其不可，温体仁从中构之。上切责士升，以密勿大臣欲要名誉。士升遂乞罢，许之。初，士升以助体仁，几见摈公论；至是，复为体仁所构去。御史詹尔选疏救钱士升，上召廷臣及尔选于武英殿，怒诘尔选，声色俱厉；尔选从容不为诎。问：“如何为苟且？”对曰：“即捐助一事，亦苟且也”；反复数百言。且曰：“臣死不足惜，皇上幸听臣，事尚可为即不听臣，亦可留为他日之思。”上怒，讼系直庐，下都察院论罪。关、宁太监高起潜请各捐俸市马，刘宗周疏止之；上不听。宗周寻罢归。令有司务修练储备，毋科扰。命乡、会试二三场兼武经、书算，发榜后骑射。刑部尚书冯英以藐玩，下法司拟罪。

五月，逮滋阳知县成德，下锦衣狱。德性刚激，入前大学士文震孟之门；至是，连章攻温体仁，凡十上，尽发其奸状。母张氏，伺体仁舆出，辄道诟之。德戍延绥。

六月，命司礼监太监曹化淳同法司录囚。

七月，居庸告急，遣内中军李国辅守紫荆关、许进忠守倒马关、张元亨守龙门关、崔良用守固关、勇卫营太监孙维武刘元斌防马水沿河、兵部尚书张凤翼督援兵出师。以监视关、宁太监高起潜为总监，南援霸州；辽东前锋总兵祖大寿为提督，同山海总兵张时杰属起潜。以前司礼太监张云汉、韩赞周为副提督，巡城阅军；司礼太监魏国征守天寿山。寻以国征总督宣府昌平京营、御马太监邓良辅为分守、太监邓希诏监视中西二协、太监杜勋分守。以张元佐为兵部右侍郎，镇守昌平。时内臣提督天寿山者，皆即日往；上语阁臣曰：“内臣即日就道，而侍郎三日未出，何怪朕之用内臣邪！”以司礼太监卢维宁总督天津、通州、临清、德州，内中军太监孙茂霖分守。都城戒严，召廷臣于平台，问方略。时斗米三百钱，上忧之。户部尚书侯恂言禁市沽，左都御史唐世济言破格用人，刑部侍郎朱大启请列营城外为守御，吏科都给事中颜继祖言收养京民细弱；上谕：“莫若蠲助为便。”

八月，以太监张彝宪言，命科道各官分地督运。河南道御史金光宸参督师张凤翼及镇守通州兵部右侍郎仇维桢首叙内臣功为借援，又请罢内臣督兵。上怒甚，召廷臣及金光宸于平台。上叱之曰：“仇维桢方至通州，尔即借题沽名！”着锦衣卫褫冠服，下诏狱。适大风雷电，光绕御座；上凛天变，遽命释之，候旨议谪。诚意伯刘孔昭奏国子监祭酒倪元璐双妻并封，罢官回籍。陕西巡抚都御史孙传庭击贼于盩厔，大破之；擒贼首闯王高迎祥及刘哲等，献俘阙下，磔于市。命总理卢象升总督各镇兵进援京师。

九月，北骑从建昌冷口还，守将崔秉德请率兵遏归路。总监高起潜不敢进，扬言当半渡击之；侦北骑出口，起潜始进石门山，报斩三级。禁文武舆盖器饰之僭。起守制杨嗣昌为兵部尚书。命采平阳、凤翔诸矿，以储国用。

十一月，下左都御史唐世济于狱。世济以「边才」荐故兵部尚书霍惟华，上谓「惟华逆党，世济蒙蔽」；下刑部狱。叙京师城守功，太监张国元、曹化淳荫锦衣卫指挥佥事，各世袭。初，化淳为京营提督，收用降丁；及守昌平，俱散去，至有叩京师城下者，皆称京营兵，莫能辨。

十二月，蠲山东五年前逋租。命吏部指奏数年铨政大弊。吏部覆奏，上责之曰：“以尔部职专用人，推举不效；乃反称纲目太密，使中外束手！且平时升转，必优京卿、甲科；乃云京卿未必胜外官，甲榜未尝胜乙榜。如此游移，岂大臣实心体国之道！”尚书谢升罢。

十年（丁丑）正月，工部尚书刘遵宪因培筑京城，上「加派输纳事例」。分守津通临德太监杨显名参前巡盐御史张养、高钦舜各侵税额，诏逮之。时养先卒，下抚按籍其家。

二月，逮巡按山西御史张孙振。初，提学佥事袁继咸守官奉公，自书卷外，无长物；孙振贪秽不职，诬奏之。贡士卫周祚等诉其冤，命并孙振逮讯。左良玉大破贼于舒城、六安，应天巡抚张国维檄良玉入山搜捕，良玉新立功，骄蹇不奉调；国维三檄之，始自舒城进发，贼已饱掠出境矣。山西总兵王忠以兵援河南，称病数月不进，一军噪而西归；给事中凌义渠劾之，诏逮王忠入都。革良玉职，杀贼自赎。命陕西巡抚孙传庭兼总理河南。

三月，陆文声陈风俗之弊皆原于士子，太仓庶吉士张溥、前临川知县张采倡复社以乱天下；命南直提学御史倪元珙核奏。元珙极言文声之妄，上责其蒙饰，降光录寺录事。溥、采为古学以相砥砺，天下向风；然不为政府所悦。时苏州府推官周之夔亦讦奏溥、采等树党挟持。

四月，命南京守备太监孙象贤、张云汉同兵部尚书范景文清核兵马、器械。总监太监高起潜行部，永平道刘景耀、关内道杨于国俱耻行属礼，上疏求免；上谓总监原以总督体统行事，罢于国、降景耀二级。时监视之设，只多一扣饷之人。监视满，则督、抚、镇、道皆恃以饰功掩过，故边吏皆乐有监视；而上方倚任中官，不察也。谕百官求直言，刑科给事中李如灿上言时事，归咎辅臣；上怒，下汝灿于狱。左谕德黄道周上言：“陛下下诏求直言，清刑狱。然方求言而建言者辄斥，方清狱而下狱者旋闻。非所以开言路、信诏旨！”上切责之。新安所千户杨光先劾吏科给事中陈启新及元辅温体仁，舁棺自随；上怒，廷杖、戍辽西。

六月，大学士温体仁引疾免。初，体仁以摘发钱谦益受主知，遂入相。时上英明，廷臣苞苴亡状，体仁以残刻辅之，圜扉之内累累趾相属。初藉周延儒入，旋以权相轧，周去而温独存。自佐政以来，边徼潢池之警，漫无经画；惟斤斤自守，不殖货贿，故上始终敬信之。

七月，以史可法为右佥都御史，巡抚安、庐、池，太等处军务。时以寇患，故创设。

八月，上登正阳门阅城。以薛国观为礼部左侍郎兼东阁大学士。

十一月，以司礼太监曹化淳、杜勋等提督京营，孙茂霖守蓟镇中西三协，郑良辅总理京城巡捕。

十一年（戊寅）正月，裁南京冗官八十九员。任丘、清苑、徕水、迁安、大城、定兴、通州各有司不法，上内访逮入；责抚、按不先劾为溺职：“近畿如此，远地可知。”命部院申饬。

二月，城芦沟，名拱极城；太监督役，掠涂人受工，民力为惫。巡按江南御史张任学改都督佥事总兵官，镇守河南。任学觊得巡抚，且欲荐故丹徒知县张放，因极诋诸总兵不足恃；盛称文吏有奇才，可御寇。上竟以总兵授之，意大沮悔；寻被逮。上御经筵毕，召詹事府、翰林院诸臣顾锡畴等二十余人，问“保举、考选，孰为得人？”少詹事黄道周对曰：“树人如树木，须养之数十年。近来人才远不及古，况摧残之后，必深加培养。”庶子黄景昉请宥郑三俊；上曰：“三俟蒙徇，虽清何济！”又命诸臣各陈所见。上曰：“言须可行，如故讲官姚希孟欲折漕一年，误矣！”编修杨廷麟曰：“自温体仁荐唐世济、王应熊荐王继章，今二臣皆败，而荐者无恙。是连坐之法先不行于大臣，而欲收保举之效得乎？”上默然。命诸臣出，宴午门之庑。道周等退，各补奏。会南京应天府丞徐石麒亦上言郑三俊清节，得释。三俊为司寇，敝衣一箧，爨烟不给，以拟狱轻得罪。上亦素知之，故得放还。

三月，上御左顺门，召考选诸臣，五人为班递进。问兵食计，知县曾就义曰：“百姓之困，皆由吏之不廉。使守令俱廉，即稍从加派以济军需，未为不可。”上拔第一。未几，即有剿饷、练饷之加。

四月己酉丑刻，荧惑去月仅七、八寸；至晓，逆行，尾八度掩于月。

五月丁卯夜，荧惑退至尾初度，渐入心宿。兵部尚书杨嗣昌借月食火星，以为可化灾为祥，冀以动上意；工科都给事中何楷驳正之。

六月，兵部尚书杨嗣昌改礼部尚书兼东阁大学士，仍署兵部事。时嗣昌母服才五月，工科给事中何楷劾嗣昌忘亲；上切责之。先是，吏部会推阁员，上不允，命并及在籍守制者；盖嗣昌为陈新甲地也。已而特召新甲为兵部右侍郎，总督宣、大。侍讲学士黄道周上言：“朝廷即乏人，岂无一定策效谋者？而必破非常之格，以奉不祥之人！”上不怿。召廷臣于平台，问道周曰：“朕闻无所为而为之谓天理，有所为而为之谓人欲。尔前疏适当枚卜不用之时，果无所为乎？”道周对曰：“天人止是义利，臣心为国家、不为功名，自信其无所为。”上曰：“前月推陈新甲，何不言？”对曰：“时御史林兰友、给事中何楷皆有疏，二人臣同乡，恐涉嫌疑耳。”上曰：“今遂无嫌乎？”曰：“天下纲常、边疆大计，失今不言，后将无及？臣所惜者，纲常名教；非私也。”上曰：“清虽美德，不可傲物遂非。唯伯夷为圣之清；若小廉曲谨，是廉非清也。”道周曰：“伯夷忠孝，故孔子许其仁。”上怒其强说。道周又极诋杨嗣昌，嗣昌出奏曰：“臣不生于空桑，岂遂不知父母！臣尝再辞，而明旨迫切！道周学行人宗，臣实企仰；今谓不如郑鄤，臣始太息绝望！鄤杖母，行同枭獍；道周又不如鄤，何言纲常也！”道周曰：“臣言文章不如郑鄤。”上责其朋比。道周曰：“众恶必察，何敢为比！”上曰：“少正卯亦称闻人；惟行僻而坚、言伪而辨，不免孔子之诛！”道周曰：“少正卯欺世盗名，臣无其心。臣今日不尽言，则臣负陛下；陛下今日杀臣，则陛下负臣！”上曰：“尔读书有年，只成佞耳！”叱去。道周叩头起，复奏曰：“忠佞二字，臣不敢不辨。夫臣在君父之前，独立敢言为佞；岂在君父之前，谗谄面谀者为忠乎？忠佞不分，则邪正混淆，何以致治！”上怒甚，嗣昌乞优容之。上曰：“朕亦优容多矣！”诸臣退。上召回，谕曰：“今内寇外裔、天灾地震，皆朕不才，不能感发诸臣公忠为国之心；不智，不能辨别是非邪正；不文，不能宣布德化；不武，不能削平祸乱：此皆朕之寡昧，即朕之愆尤！正赖卿等匡救不逮。乃有一等机械在心，专于党同伐异、假公济私；朝廷纔用一大臣，百般诋毁。律以祖宗之法，当何如处？看来这裔、寇却还易治，衣冠之盗却是难除。以后再敢如此，立置重典。朕劝诸臣各修职业，共享太平之福！”诸臣叩头出。明日，降道周为江西布政司都事。翰林院修撰刘同升、编修赵士春、都给事何楷、试御史林兰友各疏救道周、劾嗣昌，俱谪调有差。

八月，南京户科给事中张焜芳论前巡盐两淮御史史【范土】侵帑三十余万，命逮【范土】下刑部狱。【范土】奏辩，又发焜芳朋党状；焜芳夺官。

十月，以御史马太清分守蓟镇西协。北骑进喜峰口，直至徐州，破济南府，德藩被害。京师戒严，召孙传庭于陕西、召洪承畴于三边；于是承畴、传庭率诸将合兵五万，先后出潼关入援。以宣大总督卢象升加兵部尚书，赐尚方剑，总督天下援兵；至贾庄遇敌陷陈，死之。

十一月，括废铜铸钱。

十二月，改洪承畴蓟辽总督、孙传庭保定总督；传庭以失聪辞，不许。寻逮传庭系狱。

十二年（己卯）二月，贵州道御史王聚奎劾刑科右给事中陈启新缄默溺职；谪聚奎，并罢右佥都御史李先春，夺吏部左侍郎董羽宸俸二月。以司礼太监崔琳清理两浙盐课、赋税。

三月，召参议郑二阳于平台，问练兵措饷之计。对曰：“大抵额兵之设，原有额饷；但求实练，则兵不虚冒、饷自足用，是核兵即足饷也。若兵不实练，虽措饷何益！”上问「措饷」。曰：“诸臣条奏尽收矣，在得其人。得人，则利归公家；否则，在私室。”上曰：“各处灾伤，奈何。”曰：“裁不急之官，亦可省费”；又曰：“臣见州县残破，急宜下宽大之诏，收拾人上！”上称善，擢二阳都察院右佥都御史。

四月，免高淳去年旱蝗田租，谕释轻系。时上颇于内庭建设斋醮，礼科给事中姜采上言：“宗社之安危，必非佛氏之祸福”；上不听。京城浚濠，广五丈、深三丈；给事中夏尚絅切谏，不听。

五月，出帑金三十万济饷，后偿之。山西按察副使魏士章请遣京官搜括天下钱粮充饷；从之。

六月，礼部尚书林欲揖请核僧道赡地、毁淫祠，括绝田助饷。

七月，戒午门、端门诸内臣延接朝士。

八月，故庶吉士郑鄤磔于市。鄤初选庶吉士，有直谏声，文震孟、黄道周皆与之游。当时欲借鄤以倾震孟、道周，谳驳逾重；而鄤居乡多不法，遂罹惨祸。降贼张献忠复叛于榖城，罗汝才九营并起应之；左良玉大败，失其符印。事闻，革总理熊文灿任，仍视事；降良玉职，戴罪杀贼。初，文灿与杨嗣昌深相结纳；嗣昌冀文灿成功，以结上知。文灿既偾，嗣昌内不自安，请督师南讨；上以隆礼劳遣之。

九月，免河南州县田租有差。时中外交讧，上念穷民罹灾，己卯、庚辰之间蠲贷屡下；而有司骫法，侵蠹如故。以内官监太监杜秩亨提督九门。

十月，彗星见，谕停刑。杨嗣昌至襄阳，入熊文灿军中；诏逮文灿入京论死，弃西市。嗣昌表左良玉为平贼将军。良玉所部多降将，嗣昌谓可倚以办贼，为请于上；故有是命。

十一月，流贼老回回、革里眼、左金玉、南营四股合二万人，分屯英、霍、潜、太诸山寨，突犯安庆、桐城诸路；辽将黄得功、川将杜先春屡战却贼，贼每避两军。贼多购蕲、黄人为间，或携药囊蓍蔡为医卜、或谈青鸟姑布星家言、或缁流黄冠、或为乞丐戏术，分布江、皖诸境觇虚实，时时突出焚掠；相持逾年，毒流四境。

十二月，北兵薄山海关，总督洪承畴出战，报军覆身没。上为辍朝恸哭，赠少保，予谥，荫一子世袭锦衣卫指挥使，加祭九坛；造祠关门，春秋致祭。

十三年（庚辰）正月，逮湖广巡抚方孔昭，命宋一鹤代之。

闰正月，督师杨嗣昌奏辟永州推官万元吉为军前监纪，从之。纪录卓异诸臣。苏州知府陈洪谧多逋赋，不预——寻削籍；松江知府方岳贡亦以逋赋，夺官。命巡城御史煮粥赈饥。发帑金八千赈真定。谕户部以保定、永清等郡县刍粮给畿南饥民，抵秋以偿。发帑金六千赈山东。

二月，风霾亢旱，下诏求直言。平贼将军左良玉大破张献忠于太平县之玛瑙山，献忠精锐俱尽，止骁骑千余自随，遁走兴、归山中；寻自盐井、兴、房界上。左良玉屯兴安、平利诸山，连营百里；诸军惮山险，围而不攻。献忠得以休息，养疮痍、收散亡，兵复振；遂与罗汝才、过天星等七股入蜀。

三月，分赈畿南二万金。是月雨，免两河积逋；其灾甚者，缓征之，免八年、九年十之三。宿州、沭阳、通州等县灾，免逋赋有差。策贡士于建极殿，赐魏藻德第一。先是，上召贡士四十八人于文华殿，上问边隅多警，何以报仇雪耻？藻德对曰：“使大小诸臣皆知所耻，则功业自建”；娓娓数百言。藻德，通州人，更自言戊寅守城功；上心识之，得拔第一。诏撤各镇内监还京。督师杨嗣昌次荆门，立大剿营、上将营。

四月，罢郧抚王鳌永，以袁继咸代之。命考选大典须科贡兼取，以收人才之用；已而以吏部考选不列举贡，遂命贡士并岁贡士二百六十三人俱补部寺司属、推官、知县，不为例。江西巡抚都御史解学龙荐举布政司都事黄道周，上以道周党邪乱政、学龙徇私滥举，俱逮下理，廷杖论戍；户部主事叶廷秀请宽之，并杖削籍。监生涂仲吉发愤上书，上怒，下狱杖戍。

五月，上以两京及山东西、河南、陕西各处告饥，命地方有司设法赈济，招徕流徙；抚按躬行州县，定殿最以闻。召九卿科道于平台，问守边、救荒、安民三事。通政使徐石麒以「守边在农战互用，救荒在劝民输粟，安民在省官用贤」对；上是之。

六月，大学士薛国观罢。初，国观以温体仁援，得入阁；同官六人皆罢，独国观秉政至首辅，上颇向用之。至是，因拟谕失旨议处，致仕。刑科给事中袁恺劾国观纳贿有据，并及吏部尚书傅永淳、待郎蔡奕琛等，遂下镇抚司讯。初，上召国观，语及朝士婪贿；对曰：“使厂卫得人，朝士何敢黩货！”东厂太监王化民在侧，汗出浃背；于是专侦其阴事，以及于败。下左副都御史叶有声于狱，以通贿国观也；时株连颇众。

七月，发帑金三万赈顺天、保定。张献忠既西，罗汝才屡为官军所败势孤，率党走合于献忠，共谋渡川西。诸将贺人龙、李国奇、张应元、汪云凤、张奏凯等会师击之，应元、云凤营于夔之土地岭待人龙兵，三檄不至。初，督师嗣昌以左良玉跋扈难制，而人龙屡破贼有功，请以人龙代良玉，佩将印。既而以良玉玛瑙山捷，度未可动，复奏留良玉佩印如故；别加人龙总镇衔，须后命。人龙初闻大将之拜，踊跃动三军；既报寝，乃怏怏。良玉知其故，意深恨之。故当献忠之遁归，千余残寇可尽，乃良玉以夺印怀惭、人龙复以归印觖望，遂逡循不复深入，致献忠复炽；皆嗣昌失两帅之心，玩寇故也。

八月，发仓粟赈河东饥民，帑金三万赈真定、山东、河南饥民。

九月，谕灾荒停刑；又恐人心肆玩，其事关封疆及钱粮、剿寇者，限刑部五月具狱。御史魏景琦论囚西市，御史高钦舜、工部郎中胡琏等十五人已论辟；忽内臣本清衔命驰免，因释十一人。明日，景琦回奏被责，下锦衣狱；盖上以囚或有声冤者，停刑请旨，景琦仓卒不辨也。

十月，出帑金万两，市旧棉衣二万给京师贫民。

十一月，流贼张献忠、罗汝才破剑州，渡绵河而西；督师监军万元吉以总兵猛如虎为正总统、张应元为副总统，屯兵安岳城下，以遏贼归路。

娟娟羣松下有漪流晴雪满汀隔溪渔舟可人如玉步屧寻幽载瞻载止空碧悠悠神出古异澹不可收如月之曙如气之秋

十二月，贼走攻泸州，城陷。泸州三隅皆陡绝临江，止立石站一路可北走；贼既走绝地，元吉谋以大兵自南捣其老营，伏兵旁塞险要，蹙贼北窜永州，逆而击之。兵至，贼营先移渡南溪；官军隔水，追之不及。

十四年（辛巳）正月，故大学士薛国观奏辩袁恺诬奏出于礼部主事吴昌时主使，上不听。流贼李自成破河南府，焚福王宫殿；福王及世子俱缒城走。次日，自成迹福王所在，执之，并执前兵部尚书吕维祺。维祺遇王于西关，谓王曰：“名义甚重，毋自辱！”王见自成，色怖，泥首乞命；自成责数其失，遂遇害。贼置酒大会，以王为，杂鹿肉食之，号「福禄酒」。维祺骂贼，不屈死。世子逸走，遇乱兵劫之，裸而奔于怀庆。是时群盗辐辏，自成自称闯王，雄诸贼。变闻，上震怒，逮总兵王绍禹磔之，籍其家。

二月，张献忠、罗汝才走宣城，侦襄阳无备，简二十骑持符伪为官兵，夜至城下。守者验符信，启关。贼既入，挥刀大呼，杀门者。城中先伏贼百余，俱起应之；城中大乱，门洞开，贼大队驰至。知府王承曾突围走，兵备副使张克俭、推官郦曰广死之。贼焚襄王府，执襄王；献忠据坐王宫，坐王堂下，劝之以卮酒曰：“吾欲断杨嗣昌头，而嗣昌远在蜀；今当借王头，使嗣昌以陷藩伏法。王其努力，尽此一杯酒！”因缚王杀之，投尸火中。福清王常澄逃免；潜遣人索王尸，已烬，仅拾颅骨数寸以归。贼杀宫眷并贵阳王常法，尽掠宫女，发银十五万以赈饥民。襄阳守兵数千、军资器械山积，尽为贼有。平贼将军左良玉、郧抚袁继咸发兵驰援，贼渡江而走。

三月，督师大学士杨嗣昌自缢于军。嗣昌以连失二郡、丧两亲藩，度不免，遂自尽。监军万元吉自署行营，命猛如虎驻蕲、黄，防献忠东逞。上以襄阳失陷，左良玉违制避贼，削职、戴罪剿寇；逮郧抚袁继咸入京。进陕西总督丁启睿兵部尚书，代杨嗣昌督师讨贼；启睿督秦师至潼关。

四月，召前大学士周延儒、张至发、贺逢圣入朝。至发辞不出，逢圣不久以病归。初，延儒既罢，丹阳监生贺顺、虞城侯氏共敛金属太监曹化淳等营复相。至是，得召用；主事吴昌时之力居多，延儒德之。左良玉自襄阳进击李自成至南阳，自成北出，屯于卢氏。贡士牛金星向有罪，当戍边，降于贼，自成以其女为妻；金星荐卜者宋献策善河洛数。献策长不满三尺，见自成，献图谶云：「十八孩儿，当主神器」。自成大喜，拜军师。

五月，赦兵部尚书傅宗龙出之狱，以右侍郎都御史督陕西兵讨贼。

六月，故刑部右侍郎蔡奕琛狱中上言：“去夏六月，同邑诸生倪襄——为庶吉士张溥门人，归语知县丁煌，夸溥大力，可立致人祸福，因言及臣旦夕必逮；未几而王升彦果劾臣矣。一里居庶常，结党招权，阴握黜陟之柄，从所未闻。”上令丁煌指证，下倪襄于狱。

八月，左良玉大破张献忠于信阳，斩其首将沙贼，夺其马万余，降众数万；献忠负重创，易服夜遁：良玉军声大振。故大学士薛国观有罪，赐死。国观性褊刻，自佥宪骤登政府，温体仁实荐之。上常忧用匮，国观对以「外则乡绅，臣等任之；内则戚畹，非出自独断不可」。因以李武清为言；遂密旨借四十万金。李氏尽鬻其所有，追比未已。戚畹人人自危，因皇子病，倡为九连菩萨之言云：“上薄待外戚，行夭折且尽！”上大惧。国观又忤太监王化民，遂败。辛酉，上幸太学——以重修告成也，正一真人张应京请扈从临雍；先期，司礼监太监王德化奉命率群臣习仪于太学：时比之唐鱼朝恩讲经、元李邦宁释奠事。

九月，陕督傅宗龙率兵四万次新蔡，与闯贼遇；裨将贺人龙、虎大威皆战败，走陈州。宗龙穿堑筑壕以拒，贼亦穿壕二重以困之。宗龙兵食尽，徒步率散卒走；至项城，贼追之，被执。至城下，勒宗龙呼门。宗龙骂曰：“我大臣也，杀则杀耳，岂能为贼诈城以缓死！”贼劈其脑，死城下。事闻，诏复兵部尚书、太子太保。

十月，特设裕国足民奇谋异勇科，「咨访征辟，称朕破格旁求之意」。太监刘元斌、卢九德率京营兵与总兵周遇吉、黄得功合追贼于凤阳，及之。元斌留四十日不进，城门昼闭，纵诸军大掠，杀樵汲者以冒功；已而欲攻城，索赂乃免。

十一月，禁朝臣私探内阁、通内侍；于是待漏俱露立，毋敢入直舍。陕西巡抚都御史汪乔年率马步三万，总兵郑家栋、牛成虎、贺人龙将之，趋河南。先是，乔年于陕西发李自成祖冢，得小蛇，即斩蛇以徇；誓师，兼程进兵，以轻骑万余抵郏县。时襄城新破，乔年迟疑不敢进；襄城贡士张永祺率邑人出迎，官军屯于城下。自成闻之，解郾城之围，来迎战。乔年安营未定，有二将先逃，官军大溃；贼乘之，一军尽覆，乔年以百人入城居守。五日，襄城复陷，乔年自刎未殊，被执见杀。自成深恨诸生，遂劓刖百九十人；又购永祺，匿免，屠其族人九家。自成乘胜破南阳，总兵猛如虎死之，唐王遇害；杨文岳屯杞县，丁启睿屯汝宁。太监刘元斌率京军救河南，闻南阳陷，乃拥妇女北去；俄上命御史清军，元斌仓皇悉沈之于河。

十二月，戍黄道周、解学龙。谕停内操，随罢提督京营内臣。李自成连陷淆州、许州、长葛、鄢陵；鄢陵知县刘振之自刭死之。自成、汝才合兵陷禹州，徽王遇害。复图开封，巡抚高名衡、总兵陈永福等竭力守御。周王贮库金于城头，禽一贼者予百金、斩一首者五十金、战殁者恤其家五十金、伤者以轻重为差，杀贼甚众；永福射中自成左目。自成屯朱仙镇，邓州知州刘世振死之。

十五年（壬午）正月朔，上朝毕，召大学士周延儒、贺逢圣、谢升入殿；曰：“古圣帝明王，皆崇师道。卿等，朕之师也；宗社奠安，惟诸先生是赖！”命东向立，上降座西向揖之；各媿谢。上从御史杨仁愿言，谕东厂所缉止谋逆、乱伦，其作奸犯科，自有司存；并戒锦衣校尉奉使需扰。李自成攻开封益急，起孙传庭兵部侍郎，总督陕西兵剿寇。

二月，发帑金二万赈山东，免直省十二年以前税粮，有司混征者罪；百姓欢呼称庆。

三月，李自成合群盗八十万围陈州，兵备副使关永杰率士民死守。贼周围四十里，更番进攻；永杰力竭城陷，战死城上。乡绅崔泌之、举人王受爵等咸手刃数贼，被执，骂贼死。贼怒，屠陈州。上命成国公朱纯臣同浙江提学副使王应华修孝陵及泗州、凤阳祖陵；三百年枯木大至数十围者，发掘殆尽。

四月，礼科给事中倪仁祯上言：“臣等初拜官，例候阁臣谢升；言及兵饷事，忽曰：「皇上自用聪明，察察为务，天下俱坏」。升位极人臣，敢归罪天子如此！”上怒，命削升籍。周延儒奏词臣一员佐兵部；从之，着为令。免四川贡扇三年。宥马士英，起兵部左侍郎兼右佥都御史，提督凤阳。士英初抚宣、大，以总监王坤论罪；故太常少卿阮大铖为营救，得起用。陕督孙传庭檄召诸将于西安，固原总兵郑家栋、临洮总兵牛成虎、援剿总兵贺人龙各以兵来会。传庭大集诸将，缚人龙坐之旗下而数之曰：“尔奉命入川讨寇开县，噪归。猛帅以孤军失利，献贼出柙，职尔之由。尔为大帅，遇寇先溃，致秦督、秦抚委命贼手，一死不足塞责也！”遂命斩之，诸将莫不动色。因以人龙兵分隶诸将，刻期进讨。人龙，米脂人，初以诸生效用，佐督、抚讨贼，屡杀贼有功；总全陕兵；叛将剧贼多归之，人龙推诚以待，往往得其死力。襄城之役，朝廷疑人龙与贼通，密敕传庭杀之。贼闻人龙死，酌酒相庆曰：“贺风子死，关中落吾手矣！”张献忠陷舒城，时舒城无令，参将孔庭训以兵千人同编修胡守恒率民共守；七阅月，廷训降于贼，勾贼攻城。守恒倡舒人死守，贼以洞车穴城，穿者数处，守恒督军民补塞之。贼射书胁降，守恒燔其书于城上。越三日，城陷；贼执守恒，刃其腹，被数十创以死。献忠屯舒城，改曰「得胜州」。

六月，免开封、河南、归德、汝州去年田租。谕各省直停刑三年。进蒋德璟、黄景昉、吴甡东阁大学士，且责吏部：“会推大典，自当矢公矢慎！今称诩徇情，如房可壮、张三谟、宋玫并与推举，此岂大臣之道！”次日，召廷臣于中左门赐馔，上青袍，皇太子、定王、永王绯衣侍。上诘吏部尚书李日宣曰：“朕屡谕「诸臣有宁背君父，不背私交；宁隳职业，不破情面」两语。昨枚卜犹滥举如此，况其他乎！”日宣奏辩。上又责吏科都给事中章正宸、河南道御史张煊。阁臣力为救解，不听。明日，下日宣等六人于理；日宣等戍边，可壮等削籍。命侯恂以兵部侍郎总督援剿官兵讨贼，与孙传庭协力援开封。

七月，以司礼太监齐本正提督东厂、王承恩提督勇卫营。贼围开封，守臣告急；诏援剿总兵许定国以山西兵渡河援之，定国兵溃于覃怀。时督师丁启睿、保督杨文岳合左良玉、虎大威、杨德政、方国安诸军次于开封朱仙镇，启睿督诸军进战。良玉曰：“贼锋方锐，未可击也！”启睿曰：“汴围甚急，岂能持久；必击之。”诸军不听。左良玉以其兵南走襄阳，诸军相次而走。督师营乱，启睿、文岳俱奔汝宁。贼渡河逐之，追奔四百里，丧马骡七千；兵数万俱降贼，启睿敕书、印剑俱失。事闻，诏逮启睿下狱、文岳革职听勘。

八月，刑部尚书郑三俊改吏部尚书、范景文改刑部尚书，进刘宗周左都御史。刑科右给事中陈启新匿丧被劾，下抚按讯之；寻遁。召还黄道周，仍任少詹事。时周延儒承上眷最深，凡上怒莫能回，延儒能片言解纷。先是，道周在狱，人谓必不可救；延儒以微词解之，得减放。至是，见上，偶言及“岳飞自是名将；然其破金人事，史或多溢辞。即如黄道周之为人，传之史册，不免曰：「其不用也，天下惜之」！”上默然。甫还宫，即传旨复官。

九月，开封困久，城守不支。巡抚高名衡、推官黄澍以开封北枕黄河，恃引河水环濠，用以自固。更见贼垒卑下，思决堤；势如山岳，自北门入，穿东南门出，水骤高三丈，士民溺死数十万。巡抚高名衡、陈永福咸乘小舟至城头，周王府第已没，从后山逸出西城楼，率宫眷及诸王露栖城上，雨中七日。督师侯恂以舟迎王，总兵卜从善以舟师至城上；推官黄澍从王乘城，夜渡达达堤口，诸军列营朱家寨。贼乘高据筏，以矢石击汴人之北渡者。城中遗民尚余数万，贼浮舟入城，尽虏以去；河北诸军，以大炮击沈其前锋，夺回子女五千人。旧河故道，清浅不盈尺，归德隔断在河北，邳、亳以下皆被其灾。开封一城屋庐宫殿，尽属波臣；断垣矗水上，数堞隐见而已。黄澍以守御功，诏授御史。孙传庭率兵至南阳，李自成逆之，传庭设三伏以待。贼溃东走，诸将追之，斩首千余级；贼尽弃甲仗军资于地，官军争取之，无复步伍；贼反兵乘之，官军大败，丧材官将校七十有八人，贼倍获其所弃辎乘。传庭以兵败，上书自劾；诏传庭图功自赎。是月，诛兵部尚书陈新甲。初，周延儒为营解甚力，因奏国法「大司马，兵不临城不斩」。上曰：“僇辱亲藩七，不甚于薄城乎？”不听。

十月，诛司礼太监刘元斌。赐京师贫民米布。

十一月，周延儒荐大学士王应熊自代。已而延儒败，上知其非，入朝陛见请老，许之。发帑金十万资饷。

闰十一月，诏曰：“比者灾害频仍，干戈扰攘，宵旰靡宁；皆朕不德所致也！自今日始，朕敬于宫中默告上帝，戴罪视事，以赎罪戾。”下礼科给事中姜采于理。先是，上戒谕言官，又时有匿名书「二十四气」之说，隐诋朝士。采言：“诽语腾谤，必大奸巨憝恶言官而思中之；谓不重其罪，不能激皇上之怒、箝言官之口。后将争效寒蝉，壅闭天听，谁向皇上言之哉？”上怒，立置之狱。上召廷臣于中左门，问御敌及用督、抚之宜。左都御史刘宗周曰：“使贪使诈，此最误事；为督、抚者须先极廉。”上曰：“亦须论才。”宗周退。御史杨若桥举西洋人汤若望演习火器。刘宗周进曰：“唐、宋以前，用兵未闻火器。自有火器，辄依为劲，误专在此。”上色不怿曰：“火器，终为中国长技。”命宗周退。群臣以次对，上色解。宗周又进，请释姜采、熊开元；云厂卫不可轻信，是朝廷有私刑也。上遽怒，仰视屋梁曰：“东厂锦衣卫俱为朝廷，何公何私？”宗周抗论不屈。左副都御史金光宸言宗周无他意；上益怒责。宗周免冠谢，徐起退。先是，行人右司副熊开元求独对，召入德政殿。开元所奏，大抵摘周延儒之失；上怒，下镇抚司诘主使。延儒引退，手敕慰留。初，开元出朝，礼部仪制司主事吴昌时力沮之，虽补牍未敢尽；在狱列款具奏，镇抚司格不以闻。寻廷杖姜采、熊开元，仍下镇抚司；刘宗周削籍，金光宸降调。吏部尚书郑三俊、刑部尚书徐石麒各疏救，不听。贡士祝渊奏宽刘宗周，下渊于刑部狱。吏科都给事中吴麟征等疏救采、开元，不听。徐石麒罢；以采、开元竟具狱，不廷讯也。开元至十七年始释狱，采戍边。李自成围汝宁，城陷，执总督杨文岳、分巡佥事王世琮于城头。文岳、世琮厉声骂贼，贼怒，缚文岳、世琮等以大炮击之，洞胸糜骨以死。世琮初授河南推官，屡却贼，射矢贯耳不动，号王铁耳。贼屠士民数万，燔烧邸舍无遗，掠崇王由樻及世子诸王妃嫔以行。

十二月，贼逼荆州；偏沅巡抚陈睿谟弃荆州，奉惠王走湘潭。先是，北骑进口破蓟州至山东，连破济南、兖州诸府，德王、鲁王俱遇害。总督赵光抃与敌战于罗山，大败，折兵二万；周延儒抑不以闻。敌势猖獗，延儒自请行边视师，上饯之午门。是时京师戒严，数百里无行踪。起祁彪佳为河南道御史，单骑至京陛见；上慰劳之。彪佳疏救刘宗周；上怒甚，责彪佳回奏。彪佳复奏释圣怒以开言路；上意解，不之罪。起倪元璐为兵部右侍郎，兼程至京，即日召对。元璐面奏守边事宜，上褒美之。上以首辅陈演荐，升元璐为户部尚书兼翰林院学士。南人无为户部者，上破格用之；再辞，不允。

十六年（癸未）正月，李自成围承天，知府开门迎贼。巡抚宋一鹤时守城，下城巷战，手刃贼数人，死；钟祥知县萧汉自经死。改承天府曰「扬武州」。发显陵；大声起山榖，若雷震，贼惧而止。自成攻郏县，知县李贞婴城死守。及破，纵兵大杀；李贞大声叱贼曰：“驱百姓死守，知县也；妄杀何为！”骂贼不已。自成怒，碎磔之。诏停会试，期以本年十月举行。

二月，督师阁部周延儒至关门，敌饱扬去，陆续出口，畏不能堵截；受经略范志完贿，尾其后，放空炮数声。北兵于沿途驿步、城墙大书「官兵范免送」！天下笑之。

三月，免直隶、山东残破州县去年田租。改礼部仪制司主事吴昌时为吏部文选司主事，署郎中事。昌时好结纳，通司礼太监王化民等，欲转铨司；吏部尚书郑三俊尝以问乡人徐石麒，答曰：“君子也。”三俊遂荐于上。盖石麒畏昌时机深，故誉之；而三俊不知也。

四月，京师解严。始举计典，至二十八日大察，二十九日挂榜；例转给事中范士髦等四人、御史陈尽等六人。故事：例转一科二道；吴昌时特广其数，意胁台省，为驱除地也。河南道御史祁彪佳刻吴昌时紊制弄权，山东道御史徐殿臣、贺登选各疏参之。

五月，吏部尚书郑三俊以荐吴昌时，引咎罢。大学士周延儒放归。给事中郝絅复劾“吏部郎中吴昌时、礼部郎中周仲琏窃权附势，纳贿行私；内阁票拟机密，每事先知。总之，延儒天下之罪人，而昌时、仲琏又延儒之罪人。”御史蒋拱宸、何纶交劾之。进修撰魏藻德为礼部右侍郎兼东阁大学士。阅京营刀甲车矛于观德殿，命勋武臣子弟骑射。以内官监太监王之俊提督京城巡捕练兵。上召保定巡抚徐标入对。标曰：“臣自江淮来，数千里见城陷处，固荡然一空；即有完城，仅余四壁。蓬蒿满路，鸡犬无声，曾未遇一耕者。土地人民，如今有几！皇上亦何以致治乎！”上欷歔泣下。标又言屯田及车战诸策，上善之。是月，给事中吴甘来上言：诸抚臣借名「护藩」，实弃城走；乞敕谕各藩并核王永祚等弃城之罪。上不问。

六月，进孙传庭兵部尚书，总制应、凤、江、皖、豫、楚、川、黔剿寇军务，仍总制三边，铸督师七省之印。诏除河南五年被陷地方税粮；其省直残破州县自十六年为始，一切三饷杂赋俱蠲免。召山东武德道兵备佥事雷演祚入朝。先是，总督范志完在山东纵兵淫掠，演祚面奏之；上命逮讯。

七月，召演祚及志完，面质于中左门。问志完兵淫掠，又金银数千两、鞍马百匹行贿京师状，演祚历历有指。因召问演祚云：“尔所言称功诵德、遍于班联者，谁也？”曰：“周延儒招权纳贿，如起废、清狱、蠲租，自以为功。考选科道，尽收门下。凡求总兵、巡抚，必先通贿幕客董廷献，然后得之。”上怒，即命逮廷献。又问志完：“鞍马何所馈？”志完谢无有；且曰：“是日臣在大王庄，副总兵贾芳名等御敌，乘大风却之。”上斥其妄。问御史吴履中：“尔在天津，察志完云何？”履中对如演祚言。寻诛志完。以史可法为南京兵部尚书。出千金资太医院疗疫。时京师自春徂秋，大疫，死亡略尽；又出金二万，下巡城御史收殡。上自讯吴昌时于中左门，极刑梭夹，至折胫乃止；遣缇骑，征周延儒至京听勘。

八月，以司礼太监王承恩督察京营戎政、韩赞周守备南京。

九月，擢山东漕储副使方岳贡为左副都御史，寻进东阁大学士。督师孙传庭军乏饷，兵噪于汝州。贼率精骑大至，传庭问计于诸将。高杰请战；白广恩曰：“我师困，宜驻师分据要害，步步为营以薄贼易耳。”传庭恐贼遁，曰：“将军何怯，独不如高将军邪？”广恩不怿，引所部八千人去。贼前锋名三堵墙——一红、一白、一黑，各七千二百人来薄；官军接战，陷贼伏中。贼乘之，官军大败，陷泥淖，死者数千人。高杰立岭上望曰：“不可支矣！”麾众退，诸军尽西走。贼驱大队疾追，一日驰四百里至孟津；官军死亡四万余人，尽丧其军资数万。传庭与杰收散亡数千骑，走河北。初，贼驱难民诱官兵，斩获皆良民也；传庭不知其诈，奏“贼闻臣名，皆惊溃。臣誓肃清楚、豫，不以一贼遗君父。”识者忧之。至是，果败。传庭回军潼关，众尚四万；自成袭之，传庭没于阵中。渭南知县杨暄被执，不屈死。陷商州，商雒道黄世清不屈死。陷临潼，陕西巡抚冯师孔陷阵死。陷西安，察使黄絅自尽死，长安知县吴崇义、指挥崔尔达俱投井死，秦府长史章世炯自经死，乡绅右都御史三原焦源溥骂贼磔死，副使祝万龄自经死，礼部主事南居业骂贼死，宣抚焦源清、参政田时震俱不受伪职死，御史王道纯大骂贼、不屈死，解元席增光、举人朱谊泉俱投井死，山东佥事王征七日不食死，都司吏丘从周骂贼死。

十月，上自用铜锡木器，屏金银；命文武诸臣各崇省约，士庶不得衣锦绣珠玉。会试天下学子，以陈名夏为会试第一人。

十一月，殿试，赐杨廷鉴状元及第。以罗山事，逮兵部尚书张国维至京，下狱论死。李自成发金数万招榆林诸将，以大队继之。兵备副使都任及故总兵王世显、侯世禄、侯拱极、尤世威、惠显等，敛各堡精锐入镇城，大集将士问之曰：“若等守乎、降乎？”各言：“效死无二！”遂推世威为长，婴城死守。贼围数重，逾旬不克。贼以冲车穴之，城崩数十丈，贼拥入；副使都任阖室自经死。总兵尤世威纵火焚其家百口，挥刀突战死。诸将各率所部巷战，杀贼千计。贼大至，杀伤殆尽，无一降者；阖城妇女俱自尽，诸将死事者数百人。贼屠榆林，遂捣宁夏；宁夏总兵官抚民迎降。三边俱没，贼无后顾，长驱而东矣。凤阳陵有声如雷者数月；又陵上松柏生虫大二寸许，食其叶立尽，远望一片枯黄之色。

十二月，前大学士周延儒赐死，吏郡文选司郎中吴昌时伏诛。延儒当中外交讧，竟无能为上画一策。其罢内监、撤厂卫，内臣恨之，乘间媒蘖；上俱不信。迨延儒视师，诸珰尽发其蒙蔽状，上始信之。吴昌时事发，圣怒益不可回。逮至，羁郊外僧寺，赐绳，勒令自尽；三日后，始许收殓。李自成陷甘州。先是，凤翔、兰州开门迎贼；贼渡河，庄浪、凉州二卫俱降，遂围甘州。乘夜雪登城，巡抚甘肃都御史林日瑞、总兵郭天吉、同知蓝台等并死之，杀居民四万七千余人。大内有密室，刘诚意留秘记，鐍键甚固，诫非大变不启。是年秋，女直兵围城；上启视，室中惟一匮。发之，得画三迭：一画文武百官数百，手执朝服，披发乱走。上问内臣，答曰：“或恐官多法乱。”一画兵将倒戈弃甲，穷民襁负子女逃窜状。上又问内官，答曰：“想是军民背叛。”上色变。展第三图，一帝者像，酷肖圣容，跣足被发，悬梁作自经状。上不怿，亟命毁之。

十七年（甲申）正月朔，大风霾；占曰：「风从干起，主暴兵城破」。凤阳地震。李自成称王于西安，僭国号曰「顺」，改元「永昌」。贼掠河东、河津、稷山、荣河、绛州，一路俱陷。自成伪牒兵部约战，言三月十日至。兵部执牒者，则京师人，自涿州还，值逆旅客，予十金代投；以为诈，斩之。上忧寇，临朝而叹曰：“卿等能无分忧哉！”大学士李建泰进曰：“主忧如此，臣敢不竭力！臣晋人，颇知寇中事；臣愿以家财佐军，可资数月粮，愿提兵西行。”又曰：“进士石愿单骑走陕北，连甘肃、宁夏之兵，外连羌部，召募忠勇，劝输义饷，剿寇立功。否，亦内守西河、扼吭延安，使贼不得东渡。”上悦，曰：“卿若行，朕当仿古推毂。”上欲用石，建泰曰：“候臣西行，酌而用之。”癸丑夜，星入月中，占为「国破君亡」。大学士李建泰出师，上临轩授建泰节敕；上亲赐卮酒曰：“先生之去，如朕亲行！”建泰顿首起行，上目送之，良久返驾。是日大风扬沙，建泰御肩舆，不数武，杆折；识者忧之。授进士凌駉职方司主事，随辅臣监军；赦李政修罪，亦军前效用。进士程源私谓监军凌駉曰：“此行兼程抵太原，收拾三晋，犹可济也。若三晋失守，无能为矣！”建泰道闻山西烽火急，因迟行。行至广宗，绅衿城守不纳；攻三日破之，杀乡绅王佐、笞知县张弘基。

二月朔，上视朝，忽得伪封；启之，其词甚悖，末云“限三月望日，至顺天会同馆暂缴。”一时相顾失色；朝罢，遂不复言。李自成陷蒲州及汾州。怀庆不保，福世子出奔至卫辉，依潞王。自成至太原，太原无重兵为守；山西巡抚蔡懋德遣牙将牛勇、朱孔训出战，孔训、牛勇陷阵死，一军皆殁。蔡懋德知事必不支，策马赴敌死；藩、臬、府、县各官四十六员咸死之。贼至忻州，官民迎降；遂攻代州，总兵周遇吉出奇奋击，连战十余日，杀贼万余。贼合诸路贼进攻，遇吉兵少食尽，退守宁武关。贼陷怀、抵固关，分趋真定、保定。上至是，始闻山西全陷，命迹访诸王。遣内官监制各镇；兵部言：“各处物力不继而事权纷拿，反使督、抚借口。”上不听。真定兵叛降贼，知府丘茂华闻警，先遣家人出城，总督徐标执茂华下狱。标中军伺标登城画守御，劫标城外，杀之；出茂华，茂华遂檄属县叛降贼。诏征天下兵勤王，命府部大臣各条战守事宜。上候于文华殿，都察院左都御史李邦华、少詹事项煜、庶子李明睿各言南迁及东宫监抚南京。上骤览之，怒甚；曰：“诸臣平日所言若何？今国家至此，无一忠臣义士为朝廷分忧，而谋乃若此！夫国君死社稷，乃古今之正；朕志已定，毋复多言！”大学士陈演乞休，许之。始上忧秦寇，演谓无足虑；至是不自安，求去。寇薄宁武关，传檄五日不下，且屠；总兵周遇吉悉力拒守，战三日，力尽死之；遂屠宁武。贼犯大同，兵民皆欲降，命城守不应；总兵宋三乐自刎，巡抚卫景瑷、督理粮储户部郎中徐有声、朱家仕俱死之，文学李若蔡合家九人自缢——先题曰「一门完节」。李自成入大同六日，杀代府宗室殆尽，留伪将张天琳守之。天琳杀戮凶暴；阅两月，阳和军民约镇城军民内应，杀天琳。召兵部尚书张国维、庶吉士史可程、进士朱长治、陈川、诸生张于中左门；言三策，首请太子监国南京，择耆臣辅之。以张国维为募兵督饷兵部尚书，至浙江练兵催饷赴援京师。宣府告急，召文武大臣科道于中极殿，问今日方略？奏对三十余人，有言守门乏员，当考选科道；余皆练兵加饷，习闻常语也。命襄城伯李国祯提督城守，守西直门；各门勋臣一、卿亚二。初议敛民兵，魏藻德曰：“民畏贼，如一人走，大事去矣！”上然之。大学士范景文、左都御史李邦华、少詹项煜请先奉太子抚军江南，兵科给事中光时亨大声曰：“奉太子往南，诸臣意欲何为？将欲为唐肃宗灵武故事乎？”景文等遂不敢言。上复问战守之策，众臣默然。上叹曰：“朕非亡国之君，诸臣尽亡国之臣尔！”遂拂袖起。钦天监奏帝星下移。诏封总兵吴三桂平西伯、左良玉宁南伯、唐通定西伯、黄得功靖南伯，给敕印。前吴麟征有弃宁远之议，今事势危急，始从之；征吴三桂、王永吉率兵人卫。又召唐通；通以八千人入卫，即同太监杜之秩守居庸。贼犯保定，大学士李建泰已病，中军郭中杰缒城降贼，兵溃。贼入保定，建泰降；与李自成通谱，自认为侄。御史金毓峒守西门，贼执之，毓峒奋拳殴贼帅仆之，跃入井中死；妻王氏自经，子罂、妇陈氏皆投井死。初七日，李自成宿阳和，遂长驱向宣府。巡抚朱之冯悬赏劳军守城，无一应者；三命之，咸叩头曰：“愿中丞听军民纳款！”之冯乃夺士卒刀自刎，乡绅张罗彦自杀。八日，大风霾，昼晦。十二日，上召对，惟问兵饷；以举朝无人，常泣下。廷臣长策，惟闭门止出入，余无一筹。十四日壬寅，日色两旬无光，是夜风色阴惨，沙尘刮天。南京孝陵夜哭。上下罪己诏，诏曰：“朕嗣守鸿绪十有七年，深念上帝陟降之威、祖宗付托之重，宵旦兢惕，罔敢怠荒。乃者灾害频仍，流氛日炽；忘累世之豢养，肆廿载之凶残。赦之益骄，抚而辄叛；甚至有受其煽惑，顿忘敌忾者。朕为民父母，不得而卵翼之；民为朕赤子，不得而怀保之。坐令秦、豫丘墟，江、楚腥秽；罪非朕躬，谁任其责！所以使民罹锋镝、蹈水火，殣量以壑、骸积成丘者，皆朕之过也！使民输刍挽粟，居送行赉；加赋多无艺之征，预征有称贷之苦者，又朕之过也！使民室如悬磬，田率污莱；望烟火而无门，号冷风而绝命者，又朕之过也！使民日月告凶、旱潦洊至，师旅所处、疫厉为殃；上干天地之和、下丛室家之怨者，又朕之过也！至于任大臣而不法，用小臣而不廉；言官首鼠而议不清，武将骄懦而功不奏：皆由朕抚驭失道，诚感未孚。中夜以思，局蹐无地！朕自今痛加创艾，深省夙愆：要在惜人才以培元气，守旧制以息烦嚣；行不忍之政以收人心，蠲额外之科以养民力。至于罪废诸臣，有公忠正直、廉洁干材尚堪用者，不拘文武，吏、兵二部确核推用。草泽豪杰之士，有恢复一郡一邑者，分官世袭，功等开疆。即陷没胁从之流，能舍逆反正、率众来归，许赦罪立功；能擒斩闯、献，仍予通侯之赏。于戏！忠君爱国，人有同心；雪耻除凶，谁无公愤！尚怀祖宗之厚泽，助成底定之大功！思克厥愆，历告朕意。”起复太监曹化淳守城，又命收葬魏忠贤骸骨。十五日，大风，日色益晦，正阳门外关神庙旗杆劈开。贼自柳沟抵居庸关——柳沟天堑，百人可守，竟不设备；总兵唐通、太监杜之秩迎降。抚臣何谦伪死，私遁；总兵马岱自杀。时京师以西诸郡县望风瓦解，将吏或降或遁。伪权将军移檄至京师云：“十八日，至幽州会同馆暂缴”；京师大震。十六日，贼陷昌平州，诸军皆降；总兵李守鑅骂贼不屈，手格杀数人，拔刀自刎。贼焚十二陵享殿。贼骑过昌平，太监高起潜弃关走西山，贼分兵掠通州粮储。上方御殿，召考选诸臣，间裕饷安人；滋阳知县黄国琦对中旨，授给事中。余以次对；未及半，秘封入。上览之色变，即起入，诸臣立候；移刻，始知为昌平失守也。贼自破中原，旋收秦、晋，久窥畿辅空虚，遣其党辇金钱、毡罽饰为大贾，列肆于市；更遣奸党挟赀充衙门掾史，专刺阴事，纤悉必知。都中日遣拨马探之，贼党即指示告贼；贼掠之入营，厚贿结之。拨马多降贼，无一骑还者。有数百骑至齐化门，迤平则而西；列卒诘之，曰：“阳和兵之勤王者”，实皆贼候骑也。十七午时，有五、六十骑弯弓贯矢，大呼开门；守卒发炮，击退之。须臾，贼大至，环攻平则、彰义二门；城外三营皆溃降，火车巨炮、蒺藜鹿角，皆为贼有。贼反炮攻城，轰声震地。诸臣方侍班，襄城伯李国祯匹马驰阙下，汗浃沾衣，内侍呵止之；国祯曰：“此何时也，君臣求相见不可得！”上召入，因命内臣俱守城。哗曰：“诸文武何为？且言官止内操，我甲械俱无，奈何！”或曰：“我辈月食五十万，效死固当！”乃请如己巳岁所派数，俱乘城，凡数千人。上括中外库金二十万犒军。是日，细民有痛哭输金者，或三百、或四百，各授锦衣卫千户。十八日，黄沙障天，忽而凄风苦雨；良久，冰雹雷电交至。贼攻城，炮声不绝，流矢雨集；仰语守兵曰：“亟开门，否且屠矣！”守者惧，空炮向外。贼驱居民负木石填濠，急攻；我发万人敌大炮，炮反后坐炸裂；守者惊散，尽传城陷，阖城号哭奔窜。贼驾飞梯，攻西直、平则、德化三门，势甚危急。太常少卿吴麟征单骑驰入，欲见上；至午门，遇大学士魏藻德止之曰：“兵部调度，兵饷已足，公何事张皇邪？藻德且出阁，上方休，公安从入！”麟征流涕固请，得以非时见；藻德挽之出。是日，封刘泽清东平伯。时左谕德杨士聪、卫胤文入直，语阁臣：“左良玉、吴三桂俱封而遗刘泽清，且临清地近，可虞也！”阁揭上，得封。李自成对彰义门设坐，晋王、代王左右席地坐；太监杜勋侍其下，呼城上人“莫射！我杜勋也。可缒一人下以语！”守者曰：“留一人下为质，请公上！”勋曰：“我杜勋无所畏，何质为！”提督太监王承恩缒之上，同入见大内，盛称“贼势重，皇上可自为计！”守陵太监申芝秀自昌平降贼，亦缒上入见；备述贼犯上不道语，请逊位。上怒，内臣请留勋；勋曰：“有秦、晋二王为质；不反，则二王不兔矣！”乃纵之出，仍缒下叱之。诸；勋语守珰王则尧、褚宪章辈曰：“吾党富贵自在也！”初，闻勋殉难，赠司礼监太监，荫锦衣卫指挥佥事，立祠；至是，方知勋固从贼为逆也。勋出，攻益急。上下诏亲征，召驸马都尉巩永固，谋以家丁护太子南行；对曰：“臣等安敢私蓄家丁！”乃罢。申刻，彰义门启；盖太监曹化淳献城开门也。是夕，上不能寝。内城陷，一阉奔告；上曰：“大营兵安在？李国祯何往？”答曰：“大营兵散矣，皇上宜急走！”其人即出，呼之不应。上即同内官监太监王之俊幸南宫，登万岁山，望烽火烛天。徘徊踰时，回干清宫。朱书谕内阁，命成国公朱纯臣提督内外诸军事，夹辅东宫；内臣持至阁。因命进酒，连进数觥，叹曰：“苦我民尔！”以太子、永王、定王分送外戚周、田二氏；语皇后曰：“大事去矣！”各泣下。宫人环泣，上麾去，令各为计。皇后拊太子、二王恸甚，遣之出；后自经。上召公主至——年十五，叹曰：“尔何生我家！”左袖掩面，右挥刀；断左臂，未殊死，手栗而止。命袁贵妃自经，系绝；久之苏，上拔剑刃其肩，又刃所御妃嫔数人。召王之俊，对饮。少顷，易靴出中南门，手持三眼鎗；杂内竖数十人，皆骑而持斧。出东华门，内监守城，疑有内变，矢石相向。时成国公朱纯臣守齐化门，因至其第，阍人辞焉；上太息而去。走安定门，门坚不可启，天且曙矣。上御前殿，鸣钟集百官，无一至者；仍回南宫，登万岁山之寿皇亭，自经。太监王之俊跪帝膝前，引带扼脰同死。上披发，御蓝衣，跣左足，右朱履；衣前书曰：“朕自登极十七年，上邀天罪，致卤薄城三次，逆贼直逼京师；是皆诸臣误朕也。朕无颜见祖宗于地下，将发覆面，任贼分裂朕尸；可将文武尽皆杀死，勿坏陵寝，毋伤我百姓一人！”又书一行：「百官俱赴东宫行在」！犹谓阁臣已得朱谕也。十九日昧爽，天忽雨，俄微雪；须臾，城陷。贼先入东直门，杀守门御史王章，守卒蚁坠。兵部侍郎张伯鲸走匿民舍，贼骑塞巷，大呼民间速献骡马。贼经象房，群象哀鸣，泪下如雨。兵部侍郎王家彦自经于民舍。贼千骑入正阳门，投矢令人持归闭门，得免死；于是，俱门书「顺民」。上之出南宫也，使人诣懿安皇后所，劝后自裁；仓卒不得达。宫人号泣出走，宫中大乱；懿安皇后青衣蒙头，徒步走入成国公第。午刻，李自成毡笠缥衣乘乌驳马，牛金星宋企郊等五骑从之，从西长安门入；弯弓仰天大笑，手发一矢，中坊之南偏。至承天门，顾盼自得，复弯弓指门榜，语诸贼曰：“我一矢中其中字，必一统！”射之不中，中「天」字下，自成愕然；牛金星趋而进曰：“中其下，当中分天下。”自成喜，投弓而笑。自成入宫，问帝所在，大索宫中不得；牛金星进曰：“此必匿民间，非重赏严诛不可得。”乃下令，献帝者赏万金，封伯爵；匿者夷族。自成登皇极殿，据黼座。牛金星檄召百官，期二十一日俱集于朝，禁民间讳「自成」等字。自成同刘宗敏等数十骑入大内，太监杜之秩、曹化淳等前导；自成责其背主，当斩。秩等叩头曰：“识天命，故至此！”自成叱去之。内臣献太子，自成留之西宫，封为宋王；太子不为屈。二十三日，改殡先帝后。同时殉节死者，则有大学士范景文、中允刘理顺、新乐侯刘文炳、惠安伯张庆臻、宣城伯卫时春、驸马都尉巩永固、户郡尚书倪元璐、左都御史李邦华、左副都御史施邦曜、刑部侍郎孟兆祥、子进士孟章明、右谕德马世奇、简讨汪伟、右庶子周凤翔、大理少卿凌义渠、太常少卿吴麟征、太仆寺丞申佳胤、户科给事中吴甘来、御史王章、陈良谟、陈纯德、吏部员外许直、兵部员外金铉。李贼舁先帝后梓宫于东华门外，兵部郎中成德以鸡酒哭奠梓宫前，归即自杀。襄城伯李国祯泥首去帻，奔赴号哭。贼执国祯见自成，以头触柱，血流被面；自成以好语诱国祯使降，国祯曰：“有三事从我即降：一祖宗陵寝不可发，一葬先帝以天子礼，一太子、二王不害。”自成悉诺之。三日后，贼以天子礼葬先帝；国祯斩衰送至陵，掩圹后，遂自缢死之。弘光元年，福王践祚南都，上尊谥曰「烈皇帝」、庙号曰「思宗」。

石匮书曰：古来亡国之君不一，有以酒亡者、以色亡者、以暴虐亡者、以奢侈亡者、以穷兵黩武亡者。嗟我先帝，焦心求治，旰食宵衣；恭俭辛勤，万几无旷！即古之中兴令主，无以过之！乃竟以萑苻剧贼，遂至殒身！凡我士民，思及甲申三月之事，未有不痛心呕血，思与我先帝同日死之之为愈也。盖我先帝惟务节省，布衣蔬食，下同监门。遂以宫中内帑，视为千年必不可拔之基；祖宗所贻，不可分毫取用。致使九边军士数年无饷，体无完衣；其何以羁縻天下哉！臣尝谓：中兴之主与创业无异，捐金百万，全不介怀；如我光宗皇帝，一月之内，发帑金三百余万。神宗皇帝四十八年之郁积，正欲得一豁达大度之主以疏壅滞，以救败亡；可惜吾光宗皇帝之受祚不长也！陶朱公之救中男，不遗长子而遗少子；亦正是此意也。先帝起信邸，知民间疾苦，不肯轻用一钱。故省织造、省燕会、省驿递，使天下无所不节省；而又日贷之勋臣、日贷之戚畹、日贷之内珰，天下视之，真谓帑藏如洗矣。而逆闯破城，内帑所出不知几千百万；而先帝何苦日事居积、日事节省、日事加派、日事借贷！京师一失，无不尽出以资盗粮，岂不重可惜哉！故为天下求一拨乱反正之主必如秦皇、汉武之倜傥轻财，方克有济；使斤斤自守如汉之文帝、唐之德宗，又何足以拯溺救焚，再造斯世也哉！嗟乎！痛定思痛，不得不重为吾先帝一下轮台之悔也！

又曰：先帝焦于求治，刻于理财；渴于用人，骤于行法：以致十七年之天下，三翻四覆，夕改朝更。耳目之前，觉有一番变革；向后思之，讫无一用：不亦枉却此十七年之精励哉！即如用人一节，黑白屡变，捷如弈棋：求之老成而不得，则用新进；求之科目而不得，则用荐举；求之词林而不得，则用外任；求之朝宁而不得，则用山林；求之荐绅而不得，则用妇寺；求之民俊而不得，则用宗室；求之资格而不得，则用特用；求之文科而不得，则用武举：愈出愈奇，愈趋愈下。荐举，盛典也；倪文正，贤者也。其所举用者，当不啻如何郑重；乃登之荐剡者，则一顽钝不灵之内弟。其他不肖之人，更可知已。以先帝一片苦心，仅足为在廷诸臣行私示恩之地，真可为痛哭流涕长太息者矣！及至流贼临城，先帝日日召对，诸臣林立。言某事当做，则群应之；以某事当不做，毫无筹划，但有伊阿！先帝见之，每日必哭泣而起，掩袂进宫。有君如此，乃忍负之；在廷诸臣，亦可谓忍心害理之极矣！揆厥所由，只因先帝用人太骤、杀人太骤：一言合，则欲加诸膝；一言不合，则欲堕诸渊。以故侍从之臣，止有唯唯、否否，如鹦鹉学语，随声附和已耳。则是光帝立贤无方，天下之人无所不用；及至危急存亡之秋，并无一人为之分忧宣力。从来孤立无助之主，又莫我先帝若矣！「诸臣误朕」一语，伤心之言。后人闻之，真如望帝化鹃，鲜血在口；千秋万世，决不能干也！呜呼痛哉！呜呼痛哉！











卷二 烈皇后本纪

烈皇后周氏，顺天籍，南直人。天启四年，册为信王妃。七年，信王嗣统，后正位宫中。后与烈皇帝同起藩邸，一反熹宗所为：宫中常服布衣、茹蔬食，与先帝同尚节俭；一切女红纺织，皆身自为之。

崇祯甲申，闯贼薄都城，帝率亲军四百余骑，抵前门。门者疑内变，欲反炮拒击。乃从白家胡衕遶出城上，见守备单弱，亟诣成国公朱纯臣等问计；而阍人坚拒，帝浩叹而去。语周后曰：“大事去矣！”泣数行下。宫人环泣，帝挥去，令各自为计。皇后顿首曰：“妾事陛下十有八年，卒不听一语，至有今日！”皇后抚太子、二王恸哭，遣之出，分送外戚周、田二家；后自经。帝召公主至——年十五，叹曰：“尔何生我家！”左袖掩面，右挥刀断其左臂，未殊死；手栗而止。命袁贵妃自经，系绝；久之苏，帝拔剑刃其肩，又刃所御妃嫔数人。急走后宰门，望贼势甚盛。帝仍回南宫，登万岁山，乘龙遽去。后贼从襄城伯李国祯言，以天子礼葬烈帝、烈后于天寿山田妃之陵。

石匮书曰：古云：人至于死，而万用尽矣；圣人以之昭节揭轨，垂万世焉。夫妇之间，一情欲感耳；圣人以之立纲陈纪，配天地焉。信斯言也，则可以语吾烈帝、烈后矣！烈帝不幸，以身殉社稷，而烈后慷慨以身殉。烈帝自秦、汉以来，亡国之君所未尝经见者也。厥后叔宝丽华，不出景阳之井；北地妻子，可入昭烈之庙。龙髯鹃血，犹系人思。则是古今得天下之正，无过吾高皇帝；而失天下之正，亦无过吾烈皇帝！于烁皇明，千秋万，为不可几及也已！











卷三 太子本纪

献愍太子慈烺，年十六。甲申三月十九日，逆贼李自成袭破京师，烈帝、后身殉社稷；太子被获。拥见李贼，李贼命之跪；太子骂曰：“我为若辈屈耶！”不跪！贼曰：“汝父焉往？”答曰：“死于寿宁宫矣！”贼又问：“汝家何以失天下？”答曰：“以误用奸臣周延儒等。”贼曰：“汝也明白。”太子引颈前曰：“何不速杀我！”贼曰：“汝无罪，吾不妄杀。”太子曰：“如是当听吾一言：一不可惊我祖宗陵寝，二速以礼葬殡我父皇母后，三不可杀戮我百姓。”太子又曰：“一班文武官吏，皆不忠不义之徒；明日来朝，宜尽杀之！”贼皆唯唯。留置营中。

四月初三日，先帝梓宫发引，犹命太子出送。十三日，贼与吴三桂战败奔归，太子得脱。被获，打马草者两月，不知其为太子也；走脱，养于民家。

后闻三宫主受创不死，命周奎收养，又命择婿配之。太子至周奎家，访问其妹。兄妹见，即抱头哭；街市哄然。周奎不敢隐，缚太子出献摄政王，命都督谢弘仪收管。百姓闻先帝太子尚在，馈送牲牢、礼币者甚众。摄政王恐生他变，命旧讲官谢升识认。升承旨，力言不是。复令宫主认之，宫主见太子，泪下；周奎掌其颊，宫主惊走，亦言不是。遂发刑部拟罪；主事钱凤览力争太子是真，被收即讯。法吏曰：“易言则生，不易则死！”凤览曰：“太子是真，断不可易。”竟坐诛死。太子亦即遇害。后数日，谢升于白日见凤览，仆地咋舌而死。

石匮书曰：祖宗朝以太子监国留都，不特以潜邸亲政，谓可谙炼民瘼；实以南北辽廓，巡方略地，万一属车有失，则六朝遗业犹可凭河而守也。毅宗早听李邦华计，使太子抚军江南，则黾池奋翼，事犹可为；亦何至狼狈若此耶！况吾太子见贼不屈，自堪与北地争烈！而猥使一载子婴，衔璧道左；乃可谓昭烈之后，其皆刘禅哉！











卷四 烈二王世家

永王慈照，烈帝次子；定王慈炯，烈帝三子；崇祯十年封，未之国。

甲申国变，闯贼入城，获二王于宫中，犹未变服。贼令行君臣礼，二王直立不肯，仅相对一揖；贼发伪将刘国能抚养。四月二十三日，贼与吴三桂战败，跄踉西走，或见挟太子暨二王俱去；又闻匿迹民间，未有的耗。弘光谥永王曰永悼王、定王曰定哀王。

先是甲申冬，有男子祝发为僧，法号大悲，自称先帝子定王；诣南都水西门小民主二家趺坐，命王二疾报兵马司肃驾来迎。事闻，诏都督蔡忠往勘。男子见忠，辞益倨傲；曰：“凡有官来，宜以礼见！”忠为屈膝，曲致诏意。男子坐马入；有旨：“戎政赵子龙、锦衣卫掌堂官冯可宗与蔡忠会讯中军都督府。”男子傲曰：“皇帝难做，非我所欲。今欲中兴，而庸庸弗任”；举弘光忌讳数节昌言之。且曰：“此何时，乃欲以荒淫坐致太平乎？我闻潞王贤明，人心依向，诸大臣宜奖成让德。不然，恐不能长据此座。”复牵引钱谦益、王铎二大臣，责以此事。讯者以其所供上闻，弘光复命九卿科道官会讯都城隍庙，事不果真。或曰；此有感时政、激失心而出此者。寻正法于市。

丁亥，复有所谓定王者，走浙于潜癸未进士俞文渊家。文渊藏之深处，而号召山泽诸残校起；曰：“此真先帝遗肉，前此百万欲为之死不可得。今乃当面失之！”因诧为龙凤之姿及夸神应诸状，远近颇欲就义；而为其仇人告变，地方官四出搜捕——所谓定王者，是日在姚志卓营中获免；文渊兄弟子侄共九人，一日遇害。

辛卯十一月，又有奸人出首定王于南直某寺中为僧，供是甲戌进士路迈所匿。定王出见清官，南面席地坐，云“吾高皇帝获元太孙买的里八剌，俱待以不死。今事已大定，我心灰死，但愿出世为僧；清主岂有反不见容之理？”语音慷慨。地方官递送至京，并逮路迈，抄洗其家。传闻于十二月二十四日定王遇害。又言定王至山东，路上有壮士十八骑破槛车，扶定王上马，奔逸而去；不知所之。

石匮书曰：国变后，四海人民之望太子、二王，不翅鹖旦之求明矣。乃王子明之在南都，使人欲认不能、欲哭不敢，是何生之不辰邪！因想当年蜀僧归骨，建文诸旧臣日请下狱；而吴亮痛哭，卒以身殉，而终不敢明言。其一种哽噎不平之气，与今日异耶、否邪？











卷五 明末五王世家（有总论）

我明自靖难之后，待宗室，其制愈严愈刻。在诸王之中，乐善好书者，固百不得一；而即有好饮醇酒、近妇人，便称贤王，遂加奖励矣。当其一出藩封，两长史、一承奉，如古之三监，王不得纵意自为。而一藩宗禄，出于本郡太守；故见太守如见严师畏友，得其和颜悦色，便属异数。而本郡乡绅，亦畏之如虎；受其欺凌，不敢与校。所属宗人，不许其擅离境外。有住居乡村者，虽百里之外，十日必三次到府画卯；一期不到，即拘墩锁下审理所，定罪议罚。故宗室之人，大略皆幸灾乐祸；国家稍有变故，无不怀「时日曷丧，予及汝偕亡」之愿矣。甲申北变之后，诸王迁播，但得居民拥戴，有一成一旅，便意得志满，不知其身为旦夕之人，亦只图身享旦夕之乐。东奔西走，暮楚朝秦，见一二文官，便奉为周、召；见一二武弁，便倚作郭、李。唐王粗知文墨，鲁王薄晓琴书，楚王但知痛哭，永历惟事奔逃；黄道周、瞿式耜辈欲效文文山之连立二王，谁知赵氏一块肉，入手即臭腐糜烂。如此庸碌，欲与图成，真万万不可得之数也。余故以我朝得天下之正，无过太祖；失天下之正，无过思宗。崇祯甲申三月，便是明亡。而幸吾先帝不系子婴之组，不入景阳之井；身死社稷，决烈光明！四海之内，无不痛心疾首，思与先帝同日死者。作史于此获麟绝笔，岂不圆成我大明之天下「以正始、以正终」，轰轰烈烈，可与日月争光？而后乃缀附弘光，痴如刘禅、淫过隋炀；更有马士英为之颠覆典型、阮大铖为之掀翻铁案，一年之内贪财好杀、殢酒宣淫，诸凡亡国之事，真能集其大成。故主之思，涂抹殆尽！余故以五王之事迹，仍散见于各藩之世家；而若夫成败之始末、迁播之方隅、羁縻之岁月、拥戴之臣工，则未之详也。为作明末五王世家。

福王世家（马士英、阮大铖立于南京，年号弘光）

福世子由松，福王常洵长子也。献贼避闯贼入蜀，蹂躏河南；城破，福王殉。世子逃出，附潞王舟至淮安，寓清江浦，编户杜家。世子为人佻傝轻狂，无藩王态度；淮安人不加礼貌。

甲申北变，南都诸大老议立新主。阮大铖深恨东林，欲报复之；与马士英谋曰：“东林党人，恨入骨髓；不杀尽东林，不成世界。幸喜有一与东林为世仇者，近在淮安；若立为天子，则东林人必杀尽乃已。”士英曰：“谁与东林为世仇者？”大铖曰：“向年福王未出藩封，为东林人所排挤摧偪；妖书、梃击种种诬陷，贵妃、福王深受屠毒。今世子在淮，若迎正大位，必报复旧仇；则东林可杀也。”士英曰：“国变之后，桂、惠、瑞三王未有消耗，而福世子又非人望所归，如何得立？”大铖曰：“南都兵柄，在君掌握。第以军中欲立福王，以此为辞，人皆箝口矣。”士英曰：“非君智囊，孰能办此！”于是集朝中文武公侯、巨卿大老，备卤簿迎福世子于淮甸。及至南京，即欲正位。京畿道御史祁彪佳言：“今当草昧，名位未定；暂受监国，此是正理。”于是暂称监国。不踰旬日，即朝贺称尊，改元弘光。以马士英为东阁大学士兼理戎政尚书事，兵部尚书史可法等升迁有差。起王铎、姜曰广与钱谦益等入内阁办事。祁彪佳以巡抚出守苏、松、常、镇。

北京破，各镇统兵官黄得功、刘良佐、高杰、刘泽清皆拥兵南下。高杰先至，欲寄家眷于扬州；百姓闭门抗拒，杀伤多人。朝命史可法以阁部至扬，分汛立营，安插四镇。事平之后，即以可法坐镇淮、扬，以为北门锁钥。

马士英在朝，即剡荐阮大铖；有旨赐冠带，召对平台。诸朝臣交章劾之，留中不省。大铖以沿江要害备陈入告，遂以操江部院委任大铖。大铖进疏，请以六等定罪，察核北京投降闯贼诸臣；遂逮周铨、周钟、项煜、光时亨等，置之重辟，决不贷。时朝臣股栗。

为时无几，高杰以伪皇后童氏送至南京；弘光不认，下狱论死。又无几，有伪太子王子明事，命内外诸臣及曾任东宫讲官者严加识认。诸臣以其应对舛错，皆斥为假冒。独问官刑部主事钱凤览上疏力争，谓看验皆实；上怒，下狱。法吏讽之曰：“苟易汝言，则生矣！”凤览抵死争之，坚不可易，竟坐诛死；而王子明坐死，待决。靖南伯黄得功飞疏奏曰：“太子真，固不可杀；假，尤不可杀。若真，则诸奸趣承阿附，皆无实言；若假，则留置狱中，事久论定。俟东宫确有下落，杀之未迟。如若糊模妄杀，本镇提兵到阙，必尽诛杀吾半信半疑之太子者！慎之，毋忽！”王子明得留系狱中，不敢即杀。马士英以夙憾，遣缇骑逮湖广巡按御史黄澍。澍以宁南伯左良玉兵势，杀缇骑；即发檄诋士英之奸邪，提兵向阙以「除君侧之恶」。士英大惧，悉发南部精锐，屯匝芜湖；复命靖南伯黄得功移镇芜湖，截关死守以御左兵。此时清兵南下，淮、扬告急，马士英但以堵截芜关为第一急务；史可法羽檄星驰，置之不理。扬州一失，门户尽毁；南京一路，如入无人，马士英携家口辎重、歌儿舞女潜遁江南。弘光力追士英不及，误走芜湖，遂投靖南营内。

是时弘光既遁，南都百姓拥太子王子明出狱，舁居大内。途遇王铎，群起殴之；曰：“是主杀先帝皇太子者！”奋拳毒殴，遍体受伤，须尽落；忻城伯赵之龙拘系去，收之狱中，乃得免死。清王子到教场，匝营天坛，百官朝见；子明含璧出降，坐之席次。九王子责弘光无道，贪位灭亲，欲妄杀太子；自罹天诛，无所逃死。

花马刘率先降清，诡言逃至芜湖，与得功合兵以图恢复。得功裨将田雄，潜发一矢，中得功咽喉；得功拔矢叹曰：“吾部下小子如此，不可为矣！”遂拔刀自刎。田雄缚弘光同花马刘献俘南京；时正炎暑，弘光向忻城伯索一蚊帐，不可得。解至燕京，看守太医院。逢节日，赐宴一席，弘光畅饮极乐；随赐弓弦，勒令自尽。

石匮书曰：我朝天下，不亡于正德，应亡于天启。若我先帝，勤俭精明、锐意图治，宵衣旰食、惕厉焦劳；其奈有君无臣，社鼠城狐，共亡其国：实是中兴之令主，反为亡国之孱王。天道至此，颠倒极矣！但其正命殉亡，身死社稷；千秋抱痛，万姓悲思。汉、唐、宋末代之君，所不能效其万一者也。余故于甲申三月，遂痛明亡。乃以弘光、永历仅列世家，不入本纪；此则痛思先帝，真同鹃泣。世有罪我，窃附麟书。

唐王世家（黄道周、郑鸿逵立于福建，年号隆武）

唐王聿键，为唐定王第七世孙袭封也。先是，崇祯间，贼四讧，王忧之。丁丑，上书请特奉敕收诸砦义勇以靖乱；廷议以为非所当言，从谋叛例，发南京高墙。王在禁，益读书；博极今古，走笔数千言。如是八年，所著书盈尺。性剀挚推诚，人乐为用。甲申国变，出高墙。乙酉，南都复陷，王抱愤南走。遇户部郎中苏观生于嘉禾，观生说以大计，宜称尊号以收人心，图恢复。会郑鸿逵师溃镇江，以所部潜归闽，便护王行。于是尚书黄道周等率诸臣劝进，以闰六月之一日行监国礼；遂于次月即皇帝位，改元隆武，驻跸福州称行在，改福州府为天兴府。首下登极、分封、亲征三诏，皆出自御笔；远近捧读，无不流涕，愿为效死。群臣进爵有差，以原任大学士何吾驺为首辅。拜观生为大学士，开储贤馆。而以封疆剿恢尽委三郑，皆封侯。复设兰台馆，特开乡试；又覆试，得一百数十人，御定叶瓒为元。封介弟聿为唐王。

先是，鲁王以海避难台州，亦于七月受起义诸臣之请，监国绍兴，当清战力。而靖江王傲，擅弄兵，絷巡抚瞿式耜，以总兵杨国威为先锋；上命两广总制丁魁楚讨平之，更立靖江王亨歅，而封魁楚平粤伯。寻杀知县朱健之弃城者。令兵科给事中刘中藻奉尺一诏书下鲁。鲁文武咸以势当敌，不宜内自哄，且鲁未有大号；而唐以叔父尊，叔父未有子，可以监国为后，合力以御清兵：开诏便。而阁部熊汝霖及国舅张国俊、中书谢龙震数人又以唐、鲁皆我高皇帝初分封支等，闽僻安遽大，未尝以一矢相助，乘厄而欲下之，不可以为名；且唐何忍撤蔽，以自露于清；吾宁独瘁，以听天之所与：不开诏便。适唐镇郑芝龙密表于鲁，愿释唐而私驰驱鲁；识者曰：“彼私于鲁，何必不私于清；贰唐者，不可信！”而监国误听之，击案曰：“有如言开诏者，与众弃之！”遂令道臣王绍美、沈彩往，与叔父平；而江上文武，则大率密表潜称臣于八闽矣。

丙戌三月，闽令御史陆清源赉饷三万两，犒江上诸师，猝为马士英中军张体元所劫；杀清源，复遣诸科部来监水营师。总之，不以闻监国，而监国亦故不知也。诸文武颇以一家事，恐外唐势必前后踬；而唐乃尽取鲁温、台之粟，以官郡邑。江上师不下二十万，逡巡饥。五月，不战溃。

先是，闽京尚讲门户；阁臣黄道周素与郑芝龙不协，每事抵牾。于是诸臣交章论芝龙逗遛以附道周；而道周论事固执，不能善用郑氏。阁臣观生力劝上出师赣州，以信天下。科臣金堡至，请上仿汉高皇帝故事，自称使者，单骑走赣杨、万军，并敕诸路并进；不省。乃芝龙果与清约，俟挤鲁钱江，当尽撤岭上以待；固不欲帝出，且挟以自重。阁部道周同定卤侯郑鸿逵不进，道周以二十余骑前导，被执；至南京，死之。而兵科给事中张家玉同永胜伯郑彩师出杉关，向江右；甫解抚州之围，辄入关自保。上不得已，移跸延平，以示车驾且旦发；阁臣观生领诸部兵先出南安，以声慰赣州。时总兵黄志志独治战舰三百余号，令游击罗明为先锋，顺流下；清牵缆纵焚之，明大败，赣州竟无援。

清既走鲁，且跨仙霞岭如无人，下浦城。八月，清兵将至延平，上乃微服走汀州；为清镇李成栋所逐，遂遇害。上无子，弟唐王聿走广州；广州立之，国号绍武。甫四十余日，城破，见害。

上才长于文辞，恭己俭约如韦布。内无妃媵，止皇后曾氏相随；每有大事，辄商之。不设监寺，尝呼内庭，便衣冠与群臣语，尔汝如家人。特好古今典略；开兰台馆，命礼部尚书曹学佺主之，修「先帝实录」。所赐姓朱成功，郑芝龙子也；芝龙降清，成功独不从，断洛阳桥，称兵以拒父兵，出没海上。

石匮书曰：唐王任意竟行，未免受卤莽决裂之报。当其请缨御贼，则径自出境；流离入闽，则径自称尊；敌未临城，则径自逃窜。登极三诏，徒自夸张，毫无实际；则所筹皆纸上空言、所行则蒙皮弱质，欲以羁縻天下、恢复皇图，盖断断不能者也。是以在闽之日，亦受制强藩，几同汉献；称制之后，欲并吞鲁地，妄效祖龙。中途受缚，国破家亡，则何所拯救哉！唐王多读书史，倘见「北地王传」，自应媿死矣！

（附）唐王聿传（顾元镜、王应华立于广东，年号绍武）

唐王聿，隆武第四弟也。隆武改元，封聿为唐王，主唐祀。

丙戌闽败，王浮海至东粤。十月，桂王已监国端州；大学士苏观生素不能于平粤伯丁魁楚，遂拟尊王以抗桂。于是倡言唐介弟宜立，与布政使顾元镜及乡官侍郎王应华、吏部郎中关捷先等，以十一月之朔，请王监国。使主事陈邦彦奉笺观肇庆，未返；五之日，辄称尊号，改元绍武。群臣朝贺，以军国专任观生。及邦彦奉谕示观生，观生不省。于是超拜主事，简知遇，为兵部戎政尚书；王应华为右佥都御史。督所抚石、徐、郑诸姓水师，与肇庆之师战三水。肇庆败，续杀其巡抚林佳鼎及监军夏四敷、总兵龙伦，王冲厚无所裁。观生洁清，寡远略。元镜、捷先时以推立功，拜东阁大学士兼兵部侍郎。覃恩无数，滥及不率，而号令不出四门；诸豪健闭围，傲未服。

清抚督佟养甲及镇将李成栋自闽下潮、惠，率开门降；随用两府符印，伪邮广州，报清骑不至以解其疑。观生顾信之。十二月望，王方视学阅射，群臣朝服候。行礼未毕，俄报清兵至；观生曰：“潮方奉启颇安，此妄言为贼间惑众，斩之！”三报，斩三人，则清李成栋以十七骑斩东门入。或告观生：此花山义砦就抚来；观生喜。须臾，清兵满塞道。王急变服，从后庭踰垣出走，匿大学士王应华家；嗣恐迹至，复间走洛□里，为逻者所得。时宿卫可万人，变起仓卒，不及呼；而市民犹执槊摧清骑二人。剃发令下，不如令数百人，皆见杀；妇女以贞自裁，不可数。于是大学士元镜独先缴印露顶，谕居民称：「逆藩授首，百姓安枕」云云。是日殉难，为大学士苏观生、太仆卿霍子衡——一家九人、国子监司业梁朝钟、行人司行人梁万爵，各有传。十八日，凡诸王之附居广州者，皆见害于演武场。而唐王独拘系东察院，清使人馈酒食；王曰：“吾若饮汝一勺水，何以见先帝地下！”竟不食；因逼令自尽。

石匮书曰：死一君，复立一君，践祚继统，视为儿戏。亦如文天祥所谓「立君以存宗社，存一日则尽臣子一日之责。蕞尔须臾，所不计也」；益王既殂，卫王继立。苏观生得其死所以了生平，则亦已矣；若以成败利钝责备观生，是犹责文天祥以燕馆徒生、责张世杰以崖山空死也。设身处地，亦复奈何！

桂王世家（丁魁楚、瞿式耜立于肇庆，年号永历）

永明王由榔，桂王第四子也。神宗五子：泰昌嗣立，福王常洵封河南，桂、惠、瑞三王同日出封；桂，国于楚之衡州。癸未，贼张献忠惧闯自成之逼，南走，遂陷武昌；故辅贺逢圣死之。贼自长沙、岳州，取路入蜀。时桂、惠二王并避难梧州，桂王薨于梧。王长子早夭，三子安仁王由亦夭。四子由榔，初封永明王。永明有弟二人，未封；尝陷贼营，献忠逼之朝，且拟易己姓官之，一曰「张龙」、一曰「张虎」。二人不肯拜，大骂；见害。

丙戌九月，闽败，寻赣州亦不守。两广总制丁魁楚及广东巡抚王化澄、升任广州知府严起恒、都指挥使马吉祥等檄广西巡抚瞿式耜，率诸臣笺请永明诣肇庆；于十月之十日午刻，先行监国礼。闻广州苏观生等奉唐王称尊，即于十一月之十有八日即皇帝位，受群臣朝贺，以明年丁亥为永历元年。尊嫡母张、生母王并皇太后，册封王妃为皇后；诸臣进爵有差。上谦仁浑大，丰姿冲远。时使给事中彭耀通情于广州，唐杀耀，而遣兵部侍郎汤来贺致书肇庆，且曰：“让为上，和次之，战最下矣！”上不报，而因唐使陈邦彦袖敕观生。监军道林佳鼎、总兵龙伦轻与广州战，全军没。会广州为清兵所袭；十二月之十八日，上释肇庆，走粤西。清镇李成栋追至峡江，适巡抚瞿式耜方练兵峡江，壁垒望驾，得保桂林；已而峡江战败，清兵益进。

元年（丁亥）二月之望，上复释桂林，奔全州；而式耜与参将焦琏留守桂林。时平乐、阳朔等处皆望风降清，清收我叛卒合攻桂林，众寡不敌，城且破；琏独巷战胜清,清兵退去，城全。诏加式耜吏、兵二部尚书，封临桂伯；封琏为新兴俟。时总兵刘承胤者号「铁棍」，驻武冈州，迎跸。上至武冈仓皇，有周老者以布衣为日进膳，上颇甘之。承胤挟势骄蹇，政事傍落；督师何腾蛟露章劾之，请移跸，不果。久之，承胤将劫驾降清；皇太后藏密诏于面中，驰赐腾蛟。腾蛟救至，上出走；承胤辄叛归清，以清蹑驾。武冈陷，兵部侍郎傅作霖、吏部郎中侯伟死之，都御史米寿图、吏部郎中李若星为乱兵所杀。幸斗门陈将军与清战，上得离武冈，几为所及；从靖州憩南宁，依征蛮将军陈邦傅。封邦傅庆国公，邦傅复骄蹇抗制。

二年（戊子），皇子生。清金声桓反正于南昌；未几，李成栋亦反正于广州，诏封声桓豫国公、成栋惠国公。已，清陈友龙反正于靖州、郝尚久反正于潮州。成栋恭表迎驾；八月，上诣端州。成栋提兵踰岭攻赣州，不利；退走信丰，渡河沈水卒。中权杜永和总其军；追者至，与仗，大败。时死于乱军者，为兵部侍郎张调鼎、监军道姚生文等四人。诏封成栋养子元胤为南阳伯，扈驾；而使杜永和督守广州。

三年（己丑），清使平南王尚可法、定南王耿仲明合攻东粤。冬十二月，清兵至南、韶，总兵罗成耀弃城走；清顺流而下，诸城不固。朝议：出师三水挠兵，以便驾行。

四年（庚寅）正月十有七日，帝释端州西奔，而以李元胤留守。二月，上至梧州。永和守广州力，清不得入。时□□伯张月总陆师、总兵吴文敏统水师，连与清战，皆胜；迄十阅月，为仲冬之二日，力竭城陷。永和与大将李明忠、张月、吴文敏等航海保琼州，总兵杨有光没水卒；独总兵范承恩被执降清。未几，肇庆亦陷；李元胤见执于钦州，死之。久之，杜永和亦以琼州降。乃是月之五日，广西亦陷。先是，清定南王孔有德兵出广西，王令大镇马蛟别路入，先破平乐，总兵朱旻如扼战不克，杀妻子、自刭；而有德自提大兵抵桂林。留守瞿式耜，初与开国公赵应选、卫国公胡一清等同镇桂林；适二镇并移屯柳州，式耜单不可守。翰林院侍读兼兵部侍郎张同敞知桂林必败，泅水入城，与式耜共难；及城破，咸赋诗从容就死。靖江王与世子亦被执，见害。上释梧州，历浔州，庆国公陈邦傅半道间起，欲劫上为功于清；上猝以宫眷先去，邦傅窜皇嫂安仁王妃，劫百官眷属及赀囊尽。而上踉跄，颇又为交趾境上人所拦；邦傅疾通清兵逼驾，交趾释驾而与清仗，上得从容保南宁。邦傅遂叛，杀新兴侯焦琏降清。时秦王（孙）可望使人护帝于南宁。先是，献忠之踞蜀也，盗尊号，设官属，颇自制。丁亥，清发奋王以兵攻之，献忠中箭死。其部养子十人皆冒张姓；孙可望等四人功多，辄伪自称王以拒清；发奋王终不能有其地——可望为平东王、王某为抚南王、刘文秀为定北王、李定国为安西王。时刘文秀守蜀城，战胜吴三桂于叙州；而可望与安西窥云南。抚南早卒，裨将冯双鲤统其军。可望既下云南，以沐天波为中军，定国颇为所制。时闻桂藩正位肇庆，移跸桂林；己丑，可望以兵出富州，令其侍郎杨畏知、尚书龚彝致书桂林，不称臣、不奉年号，署平东王字号，书中以合师剿寇为名，意在请封。陈邦傅方驻南宁，怯可望，请封秦王。阁臣严起恒等十三人力争，谓“可望从贼，大乱所由始；且未建尺寸功，倔强如故。不可许。”邦傅竟擅作伪敕，封可望为秦王；意以恃可望，即得罪无虑。敕中有云：“朕将率天下臣民，尊礼如古仲父。秦王总统天下兵马钱粮，节制诸文武，以监国亲王体统行事”；仍伪铸秦王印以给之。可望亦知出邦傅不真，故令礼部誊黄；始用永历年号，自称「监国秦王臣」表谢；仍布告云、贵、楚、粤诸勋镇。朝廷不敢问。至兵驻贵州，遣总兵郝九仪等即南宁护驾，实欲借以詟众自大。此时朝廷尚有朋党，都御史袁彭年、吏科给事中丁时魁、工科给事中金堡、兵科给事中蒙正发、礼部侍郎刘湘客好弹射，不顾情面；举朝惮之，目以为「五虎」。后上夺于群议，以彭年掌案久，反正有功，免议；而四臣皆下狱，堡与时魁皆戍而余俱徒。可望所遣九仪骄恣；居数月，忽称秦王令旨，清君侧十三人及内官；意实衔沮封故事也。上不得已曰：“朕实未知之。”九仪乃擅使人伺阁臣，起恒方刺舟拜客，击之落水死；礼部尚书郭之奇逃，兵部侍郎杨鼎和、吏都给事中刘尧珍及科臣吴霖、张载述皆见杀，内监张福禄、全为国皆凌迟，而兵科金堡以先得罪遣免。帝内悼者数日。冬十月，清有德以兵破柳州；赵应选、胡一清弃城走，合保南宁。清乘胜攻南宁急，上释去；清追之，距三十里而近，忽烈风起，摧林木房屋，人不能正立，追者疑不进。上得所谓土司安龙所者，以其名善，改为安龙府居焉。安龙无险，上居此，再凤凰见，土兵畏不敢犯。于是可望至土司，将入朝，拥二百甲士从，中怀叵测；上传谕曰：“可望来意，朕已悉知。今日晡矣，须明日。”明日，可望入，局促中乱，不知所云，成礼而出；叹曰：“吾见此公，未免气尽！”尝请国宝至其府；上曰：“姑与！”令中书捧至。可望猝索观；中书曰：“必斋戒设坛而后观宝！”可望色变曰：“如是乎！”中书惧，退而自缢死。明日，可望遽观宝，忽雷震殿角，如欲临其首者；可望惊，使人护还之。时安西李定国方征缅及小西天资其粮仗，未及扈驾。

六年（壬辰），可望出师，敕李定国率鄂国公马进忠等战清黄沙，大胜之，杀清将李养性等；壁大榕江，与清有德复战严关。时清将李虾头发矢，会定国裨将炮发而毙；有德势大促，退保桂林。七月之二日，定国围桂林；有德亲登城观营，见近城顶高，两旗矗，知定国据险厄，举止失措。定国用象阵，以象攻城门，门开；有德遽杀其妻，举火焚，亦自刭。定国俘其母子以归；获叛将陈邦傅父，剥其皮为寝具。于是平乐、南乐等处，传檄定。有德枭将线国安、金节等皆惊退去，而清守梧将士亦登舟东去。八月，定国进攻楚，冯双鲤领前军已至湘潭；十一月，清谨亲王以兵援楚过洞庭，双鲤畏避，入可望军。而定国战衡州败绩，走竹山；谨亲王追之，定国军返射，洞王喉而死。清师败，军中得遗盔，始知之。清法，王死，一军无生者；多罗贝勒定远大将军鼓其余众，力御定国；定国释衡州，退武冈，保永州。时桂林闻定国退去，藩臣蒋先达、镇将徐天佑、臬臣徐定国咸弃城走；久之，清不至，定国复入守之。清线国安至，城空，复陷。可望以定国失事具罪之，定国不敢归。

七年（甲午），定国锐师间道疾驰东粤，直抵肇庆，袭清远；清坚壁以老之，定国完师退。而可望方撤安龙，烟火数百里，上几危；定国至，乃免。定国复拔平乐，退南隘。复攻桂林，中军文武材筑火于地，方欲崩城，而误药发自焚；国安乘势进击，定国复保南隘。

八年（乙未），可望使人召定国；定国疑，必不应。可望遣冯双鲤以兵三千名曰助战，实阴图之也；定国知其意，走浔州。将渡湖，冯师追及；定国曰：“汝等总以效死我明；果不失初意，从我入粤东，功不朽。必欲相逼，定国先自沈以明无他！”众感泣，遂以三千人为先锋，疾下清高、雷、廉三府。分兵三道：一令天威营攻肇庆，清守坚，不破；一令义胡营攻高明，擒郭虎；而亲率兵攻新会，困数月，城垂陷者数，城中人相食几尽。适清兵援者至，且即休；两王力尽即出，出定国后。定国师老气惰，且内顾，恐可望有变；中疑，一战败归。清兵追至南宁，定国一夜开门走，即安龙；与百官奉上跸间道直走云南，即可望居故黔南府为宫殿。戒备已宁，可望知之，以兵反战定国，不胜；可望兵益散，走武冈。进封定国为晋王，屯贵州，设要害以扼清兵。

十年（丁酉），清突入贵州，定国不战弃去，尽以其民入云南；而令大将漳平伯周

金汤固南宁，墐户墉。

十一年（戊戌），可望愤失权，阴窃定南孔之子庭训降清；降表犹尊明主，但欲控大国以报仇。清受其降，故不令督师复出而他遣；明将军营云南，遂阴通于可望所最亲为内间，开门纳清兵。定国不及战，以上脱走。清于己亥三月之二日入城，屠六日乃已。

石匮书曰：甲申北变之后，遂有唐、鲁、楚起于闽、浙；而此时遂有谚曰：“唐楚鲁（糖醋卤），甜酸苦。”曾不移时，而三藩皆灭；而自两粤流移，相持日久，无过永历。而总记永历所盘桓之处，席不暇暖，又即迁移；守不多时，又即旋失：困苦流离，亦已极矣！然闻其多畜常侍、流配谏官，犯颜直谏毫无二心如金堡者，亦遭斥逐；他可知矣。迨后走遍天涯，仍为俘馘；欲如海外鲁王考终正命，不可得已！为之三叹。

鲁王世家（张国维、朱大典立于浙东，年号鲁监国）

鲁王以海，鲁王干山弟也。干山殉难，鲁王袭封。甲申北变，鲁王迁播至越，疏请安置台州。

乙酉，清兵至武林，鲁王于是年六月至绍兴监国，画江死守一年。江上兵散，遂弃绍兴，走依张名振于石浦。

已而闽事大坏，唐王走汀州，不返。郑彩以舟师自保海上，名振乃以监国诣彩；且曰：“隆武一家，好为之！”彩乃扶监国复起，恢建宁、兴化二府及福州诸下县，困省围垂破；而清以其督陈锦援之，复破建宁，而福围亦解。是时沈宸荃、刘沂春、吴钟峦、朱永佑、李向中同张名振、阮俊扈监国航至舟山；舟山为黄斌卿汛地，请曰：“主诚即次则可；恐久居，接壤宁波与清兵近，恐不安！”众疑斌卿为唐不与鲁，势必不利监国；于是平西将军王朝先与荡胡侯阮俊，且将私起攻斌卿夺其地，安监国。监国为敕劝谕之，令毋内自残，语极温；斌卿感泣，方拜敕倒地，而朝先已使人伺间举刀陷斌卿背，离其体矣。监国心伤之，不言。遂以参将府作行宫，进张肯堂同沈宸荃皆大学士。初，熊汝霖以阁部扈驾，为郑彩所劫，随拜钱肃乐为大学士。肃乐病卒琅琪山，继以马思理；亦病卒，而拜宸荃、沂春二人。时沂春子苦请沂春去，监国放沂春。而肯堂者，以唐都察院左都兼吏、兵二部尚书加少保，奉命督斌卿西征之师；唐败，留舟山。监国心怜斌卿，乃特相肯堂，与宸荃同事。以朱永佑为吏部尚书、吴钟峦为礼刑二部尚书，兵部尚书李向中、户部尚书孙嘉绩。平西伯王朝先，统陆师；荡胡侯阮俊，统水师；定西侯张名振，总统水陆两师。是后，边海郡县咸弄兵遥应，舟山暗出粟接济；苏、松、宁、绍等处郭外一二里，清不及问。至居民，岁两输不怨。

辛卯，清乃大举治舰，分三路入海：一从吴淞、一从台温、一正出定海关。监国以八月之朔，亲出视师而又祭海，严以待战。十七日，清兵出定海，阮俊令水师江天保以四水船迎击，败清；沈其十三舟、掳十余人，断其右臂而归之曰：“俾知我王师之不杀也！”俊易清，以为不复出定海，而分其劲师应南北二路，诫半月可复还协城守；俊自当定海之冲。阅五日，清兵复出定海，天大雾，迷咫尺不能辨，不意其猝接。阮俊傍哨舟，兵少不能战，急呼奋所坐最大船压之；而风止，船不可动。俊负奇力，兼有四长：一观桅之毫发，准所向无不的；一乘风犁船，其法最捷；一连炮四、五，一发水中；一手掷火桶，桶之发无不立焚。时清兵尽裹俊船，不敢上，俊乃手举火桶；仓猝触清桅，激反入俊舟，俊急跃水以解。清兵争钓起之，盖犯火以水淬之无生者。俊被缚，瞪目无一言；三日卒——为此月二十有一日也。于是清兵直薄城下，城中守御力，炮伤清卒千人。相持十日为九月之朔，清布云梯杂进。城上以鸟鎗的取之，无不立倒；投火焚云梯，清兵退。次日，乃去城六、五里，埋大炮十二门，环发。初以裸妇厌之，不甚中；久之，西门崩城丈余，急筑板塞，塞复陷数丈。城中火药不继，遂陷。时水师之御吴淞，得胜归；方拟协力，而势不及矣。定西侯张名振扶监国南泛，宫嫔不及从。初，张后既失所，张国柱以献于清；随有张妃、陈妃侍。监国生世子二：长三岁，弘□；次二岁，弘。二妃与宫眷十余人，抱二孤投井。一内官失其名，观宫人入井尽，而自扼其傍。大学士张肯堂守北门，同一妾投缳雪交亭。先一日，门人苏兆人依肯堂园亭，自缢死；肯堂降四揖，因自题「绝命词」二首，有「传与后人青史笔，衣冠二字莫轻删」之句，遂举火焚其家人二十余口。名振家东门，有母七十余岁，及至亲戚属共五十余人皆自焚。其幕下士顾心复，南直人，以诸生自缢学宫。大学士沈宸荃，先与同官李长祥不合，挂冠走舟山乡僻；不见害。礼、刑二部吴钟峦服酒不死，乃冠带拜文庙，投缳死。吏部尚书朱永佑被执，清劝之降；永佑曰：“肯降，不俟今日！”语不择音。胁间先洞一槊，然后砍其首去；家人不逃，伺间收其尸，葬舟山。兵部侍郎李向中亦被执，清帅曰：“李兵部高谊，归我，可得复理舟师。”向中不肯，毒骂见害；家口俱絷至杭，其门人某为捐重资赎回。通政司参议郑遵俭，遵谦从兄也；被执，不屈死。兵部职方司郎中李开国，绍兴人，亦以诸生起；时以公务出外，念母，追入城，与母俱自缢。礼部主事董玄亦以越诸生起，先一日自缢，家人救苏；次日城陷，潜走学宫，与钟峦同义。又刑部主事林瑛，福建人；兵科给事中董志宁，宁波人；皆以诸生起，同缢学宫。又温人林伟远，以儒士起义其乡；事败，脱走舟山——失记其官，亦缢学宫。刘世勋，丁丑武进士，为挂印安洋将军；城守时身被数箭，城陷，自刭。子诸生炳，历官兵部主事，不屈见杀；家人俱自焚死。张名扬，定西名振之兄，为屯田总镇；不屈，见杀。又总镇马泰，台州人，任城守，督战力；城陷，阖门焚死。百姓皆忠义，无一室不自焚。或持槊于道，清曰：“弃槊活汝！”必迎刃冲数武，自尽死；余不及尽记。独户部尚书孙嘉绩，先以病死；其子延龄降清，皆归里。

石匮书曰：从来求贤若渴、纳谏如流，是帝王美德；若我鲁王，则反受此二者之病。鲁王见一人，则倚为心膂；闻一言，则信若蓍龟：实意虚心，人人向用。乃其转盼则又不然；见后人，则前人弃若弁毛；闻后言，则前言视为冰炭。及至后来，有多人而卒不得一人之用，闻多言而卒不得一言之用。附疏满廷，终成孤寡；乘桴一去，散若浮萍。无柁之舟，随风飘荡，无所终薄矣！鲁王之智，不若一舟师；可与共图大事哉！

（附）楚将军华堞传

楚王护国将军华堞，字用章；读书审大义。性慈恺，以至诚与人；凡伪进肝膈，亦涕泣从之。崇祯中，流贼张献忠破陷楚地，狼藉郡县，官兵不振。华堞叩阙上疏，自请联络山砦义勇，身先击贼；诏授宣谕将军。北都陷，与楚通城王盛澄东避吴之洞庭。

乙酉，南都失守，苏、松次第开门降。华堞间道走杭，谒潞藩，说以城守之计；曰：“我太祖高皇帝廓清之功，度越前代；德泽深美，二百八十年未厌也。大王以大国之遗，作屏皇家，休戚共之。而国祚悯至于此，抚膺北睇，何以为生！今以大王之贤，远近所共闻；天下绝智殊力，方将凭附以勤其效死之义。周之子孙，能无眷然！嘉、湖为武林门户，水陆呼吸，可通金陵；而背负钱江，以为险阻。宋人半壁，亦尝有年。而况闽、粤、滇、蜀延袤万里，犹吾故物。大王诚檄下三吴，与父老并奋；选将搴旗，勿谓中兴绝业，非大王指顾事也！念先帝劳苦国事，卒以身殉；海内必有怀思而起者。而吾支姓万亿，既属公事，敢不同心！吾见大王朝秉钺而夕马棰从耳。失今不为，时事一去，万世不姓朱矣！他日求尺寸地为死所，岂可得哉？”王不省，顾以不扰民、全城为义。华堞又曰：“理有大小，务有缓急。今日之事，不宜以杀人为讳，以取誉为能；当顾其大者、急者矣！屠妻子，任盗贼，犹当为之。持踵而泣，妇人之义也；非所望于大王！”时陈洪范久为清间，舣舟北关外，以待清兵；力说王无战，封府库、籍户口，北出郊迎便。王因曰：“公休矣，余匪其才。此百姓之心，已不可任；吾谁与为之！”华堞作色曰：“忠义虽性成，在乎鼓舞之而已。朱家子孙谢勿力，彼何望而不跂向他氏。果提三尺剑，誓与国俱亡存；即孱弱可遣，此谁非衣食吾祖者哉！”王曰：“兵弱矣，糗馈且何从？吾为此，不失为知几。”华堞呜咽曰：“勤大义者，成败非可逆料。今总兵方国安所部数万，屯御教场；而郑鸿逵溃卒，尚可呼集。发布政司存金，益以盐运司所贮；即不足，贷商钱、敛急公，犹可支数月之用。此五营旧额出东、义，皆健；又召募良人，当一日至。线索在手，控纵间耳。毋以兵食阻大计！”语久，王意惓，终不悟。华堞出，叹曰：“王不观古事，有诸王以其国奉人而得长世者哉！有可为之势，顾自弃此国仇，何足与论事！”拂袖起，裂冠带，掷地下；易缞麻，誓曰：“不复中原，以此见先帝！”旁观者皆为涕泣。王果降清，至北都，见害。

闰六月，各郡乡鄙不约，一日称兵，与清逆；大江以南，不下数千部。有王教主起海宁，领数百人，最先指武林，屯东门三十里外；华堞潜出迎之，下拜：“公等为江南反戈第一，二祖列宗之灵，式凭之矣！”及教主夜袭城，孤无援；次日，辄坏。华堞闻之，抚手曰：“嗟乎！吾必以其众也，而寡失之！”

时通城王盛澄兵起湖州，华堞往共事；恢复郡县，旋复失之。华堞战不利，单身走江东。闻徽州初陷，金声、温璜死之，清守不固；华堞至徽，鼓创残战，恢复诸县。郑遵谦欲称制王之，不果。久之，诸县旋复陷。

鲁王监国绍兴，华堞入谒；诏以原衔出督浙直陆师。华堞招贤硕、募勇士，以忠节感人，故慕从者众。久之，为监国诸臣所忌。十月，钱、冯诸部咸议合从，各割兵就其节制，进浙西，出敌背项，奉华堞为盟主，已移屯瓜沥。御史陈潜夫疏上，止之；华堞复还萧山。寻封新安王，华堞不拜。唐藩称帝闽中，驰敕封华堞为楚王，亦不拜；曰：“臣无功，无以王为！”

明年六月，清兵渡钱塘，华堞亡走长兴山中；欲复有所为，不果。清兵迹之，愤，自刭北岕山石磴之上；至今犹有血迹存者，盖缞麻如故。

石匮书曰：楚王见人粗布麻衣，惟有恸哭；盖欲效申包胥之以泪存国，此其意也。奈孤掌独拍，不能成声。及见劲敌，束手无措；怒螳当辙、逐鹊争巢，亦何益哉！但其耸涌潞王，语语硕画；此时一失，后不及为。存其议论，亦见平林白水，尚亦有人；事之无成，盖天数也！











卷六 戚畹世家

张国纪，河南祥符人；天启后父也。天启元年，选中贵人，以国纪为中军都督府都督同知。寻封太康伯。魏珰用事，欲动摇中宫，授意许显纯以犯人徐自强口词，株连国纪。上曰：“皇亲张国纪，滥用匪人，本当送国子监演礼三年；姑着自行改省！”六年十月，刘志选劾国纪；上曰：“张国纪恶迹多端，朕前姑令自新，如何全不省改！还着洗心涤虑，日就令图，慰朕敦睦戚臣至意。勿得执迷不悛，自取罪责！”煎偪日甚。以魏珰败，获免。毅宗践祚，复加恩礼。

甲申三月，上特遣司礼徐高加国纪太康侯，宣诏求助。国纪辞以贫薄，不能输助。闯贼破城，国纪被缚，父子俱受极刑死；其家产亦尽。

周奎，顺天籍，南直人。信王登极，封嘉定伯；子孙十余人俱袭锦衣，一门熏灼。

崇祯甲申三月，上特遣司礼徐高加奎嘉定侯，随宣旨求蠲金助饷。徐高泣谕再三，见其坚辞，艴然而去云：“老皇亲如此鄙吝，朝廷万难措手，大事必不可为矣！即广积多资，后来何益！”奎乃自具一疏，勉蠲万二千金。

闯贼破城入，思宗死社稷，奎尚守府第，宴然不动；有兵数人到府，奎厚犒之即去。已而有贼百余人，踞其室；奎夫人卜氏自缢，诸子皆缚去，辱奎特甚，家业一空。复有权将军者至，诸贼避去；权将军见奎，颇怜之，乃以小屋数间拨与奎住。子鉴，夹死；铉，一夹未死。侄铭，削发遁；被获，亦受夹。甥嗣于奎，名铎；一夹，献银六百两：俱不死。幼子镮、钟、孙澄、清、泽，俱存。

田弘遇，广陵人，毅宗田贵妃兄也；封都督。妃有宠，弘遇窃弄威权，京城侧目。南海进香，携带千人，东南骚动。闻有殊色，不论娼妓，必百计致之；遣礼下聘，必以蟒玉珠冠，餤以姬侍。入门三、四日，即贬入媵婢，鞭笞交下。进香，复命歌儿舞女数百余人，礼币方物，载满数百余艘。路中凡遇货船客载，卤掠一空；地方有司，不敢诘问。崇祯十五年，田妃死，宠遇稍衰；又以弱妹送入宫闱，以备行幸。

甲申国变，不知所终。

石匮书曰：国朝遇外戚，恩礼有数；虽极宠眷，而终不使任事莅民，故多所保全。高后创大业，以兵乱，外家无封者。永乐后本中山王女，以王勋世其家；而彭城、惠安又各以军功封爵，余官止都督继世而已：不亦隆杀有体哉？迨后二张骄横，身就三木。而末叶李武清、周嘉定、田都督之富贵豪华，为欢无几，旋至灭亡。然而戚畹椒房，亦当知所自处矣！











卷七 朱燮元列传

朱燮元，浙江山阴人。万历壬辰进士，授大理寺评事。五载，迁寺正，出为苏州知府。

苏财赋甲天下，凡属邑赋应输府藏者，邑先为赢羡，资吏干没。燮元立条程，使邑自封识，不关决吏手；即属邑，亦无名征民羡余矣。是时税使横征，课及蔬鲜。葛成等万余人擒委官，当市糜煮之，人噉一碗；拥至中贵署，将缚出屠戮之。诸大吏惊惶，不知所出。时燮元已升川南道，苏人咸曰：“非朱太守，不能戡此乱！”诸大吏飞檄委之。燮元出署中臧获暨牙役数百人杂入人丛中，授以意。太守单骑至，好言慰谕；诸臧获及牙役齐声言：“太守言是，吾辈当跪听之。”数百人先屈膝，众皆举头抢地矣。不数言，而立解散去。

四载，迁广东提学副使。铁面古执，粤中津要不敢为士子延誉。御史某以巡按至，自贵倨；于公所录外，强以二十人檄藩司，令与省试。燮元大怒曰：“我奉命专治士，若何为者，敢挠我法！谓我难弃一官耶？”尽除其名，复榜为首者数人于市。御史恨刺骨，忮害无所得；人多直公而薄御史者，御史以事罢去。而燮元在粤满六载，念其父母年高，弃官归里。

家食者十年，力行孝养：时官至三品，而封公有所指使，虽至鄙亵，不敢少避。客至，与封公剧饮，常身自行酒。封公命携黍肉以饷其长年，必亲至田畴，虽盛暑不敢张盖。遂遭母丧。服阕，起观察陇右。行部过首山，见一老者，心异之；载与俱归，燮元遂师焉。数月，尽得其风角、占侯、遁甲诸书并古兵法。临别，拊其背曰：“幸自爱，异日西南有事，公贵极人臣矣！”

又二年，迁四川右布政。时朝廷以三殿工，采木于蜀，命右使董之。盖蜀山险邃，大木所都平时斩伐，置大壑中，候暴涨得出，必五、六载，方达涪州；然非夤缘，又不得中选，多系无辜，掠□追恐。燮元知其事，趋驾至涪，第其上下而简料之；凡五日赢一千七百余章，累得尽释。乃以不及选者，给商榷值，以佐水衡，民无扰焉。蜀田沿永乐故册」，多为豪强所隐；燮元遍料蜀田，正其经界，每亩均征三厘，岁省赋七万五千有奇。明年，转左。燮元既感首山老人之言，夜观参井之墟，有大兵气；急议敷军实、募材勇，人多笑其迂。及秋，而蔺酋反。蔺酋者，奢氏，其种猓猡也；洪武中归附，命为宣抚司，世守其土。数传至奢从周，无子，奢崇明以疏族得立。崇明性阴鸷，佯为恭顺；凡有征调，罔不应命，人渐狎之。子奢寅，有逆志，负韰，招纳亡命。闻匈奴大举入寇，遂上疏请提兵三万赴援；遣其将樊龙督兵至渝城，倍增其额。巡抚徐可求点兵发饷，饷弗继，鼓噪揜杀，巡抚以下属官无一免者；遂陷重庆。报至成都，举国惶骇。燮元以辑瑞就道，蜀王自出国门同百姓遮留之；燮元慷慨以讨贼自任，众大喜。于是遣使发石砫、罗网、龙安、松潘、威茂、建昌诸土汉兵，疾入守。复会计粮饷，饬器甲、灰炮、木石诸具，又束薪积水置城上。事甫集，贼果长驱泸、叙，诸郡邑瓦解，稗木、龙泉诸隘口俱失。燮元乃急敛四门，屯兵登陴而守。贼薄城下，牛马、旌旗蔽山野；燮元令土司坤汝常乘贼、指挥常恭等火炮助之，贼稍却。是日斩贼先锋一人，阵斩亡算。次日，贼数千人障革裹竹牌进，矢石不得近；燮元命架七星炮、火箭、火砖冲击之，杀数百人，贼复却。至暮，钩梯数千攀城欲上，势危急；燮元遍诫土卒，但放炮礧石，亡哗。迟明，贼尸陵城下。是时冬，濠水涸，贼帅降民持篾兜束楚载濠土，垒如山；上架篷荜，形类行屋，以避锐石。贼伏弩仰射，城中垂帘自蔽；矢石到，帘即堕。燮元私念竹木青润，兜虽载土，遇火立焦灼；乃夜缒士，持刍涂膏，杀守者纵火。火大举，山隤，贼气大阻。燮元又遣人决都江堰水下濠，濠满；贼乃治桥，得少息。因戢获城中奸细与贼通者二百人，悬其首于陴上示之；贼益骇愕，乃于城四面立望楼，高与城等；楼近则势□，贼众益急。燮元曰：“贼设瞭望，必四出卤掠，其中虚也。”遂命死士五百人，突出奔贼营；贼果无备，斩其三将，烧望楼而返。贼围城八十余日，终不能下。比岁且尽矣，城中人伏腊不祭、王正不贺。贼城外日发诸人冢墓，城上望见皆泣。燮元按剑誓众曰：“吾与诸君业死守至今日，前劳何惜！愿益固志亡懈！”会有俘民自贼中来者，亦言贼旦夕欲东，须「旱船」一决胜负耳。城中闻言，不知旱船为何物。正月上元，忽林中大噪而至，视之有物如舟，高城丈许、长五百尺；楼数重，簟茀左右，板屋如平地。一人披发仗剑，上载两旗，曰「开基定鼎」、曰「安顺剿逆」；中数百人，各挟机弩毒矢。牛数百头，运石毂行；旁设两云楼，翼如双翅，俯视城中。城中老幼妇女皆哭；元曰：“此吕公交车也，破之非「炮石」不可。”炮石者，巨木为杆柱，置轴柱间，挽索运杆，千钧之石飞击如弹丸，贼舟遂不得近；然仰高临下，甚困。元复引敢死士，以大炮击牛，中其当轭者；牛骇返走，乘势纵兵击之，大胜。当是时，诸道援兵相继至，或转战得至城下，或败溃以去；然贼兵亦日益增，四面立屯，无退意。城中渐蹙，裨将刘养鲲来告曰：“寇深矣，难以力争。有诸生范祖文、邹蔚然者，被胁贼营，遣孔之谭来，约贼将罗干象欲自拔效用，可急使也！”燮元遣之谭复往。夜半，干象缒而入；燮元卧戍楼，呼与饭。干象衷甲佩刀，气矫举不下。及见，燮元长九尺、腰十围，饮可数斗、馔兼数十人，与干象饮啖自若，惟与谈浙中西湖山水景物，不及兵事。既醉，就榻呼干象同卧。干象趺坐榻侧，燮元鼾齁达旦，未常反侧。昧爽，酲解，干象长跽榻前曰：“公天人也，干象死心服矣！愿为公效死。但纵干象归内应，公擒贼必矣。”燮元以手摩眦，昂首应曰：“尔要去，去！”缒而出。后贼营举动，纤悉无不透知者，盖得干象为之间谍也。踰数日，又使牙将周斯盛诈降贼，许以内应，贼以名马、美人馈之；乃令斯盛潜出盟而质其来，设伏俟之。崇明果自至，甫悬一人上，松潘守兵不知，大噪；崇明惊走，伏起，获其从者数人，崇明仅以身免，乃谋远遁。燮元侦知，造水牌数百面，投锦江顺流下，令有司沈舟斩筏、断桥梁，严兵以待。贼夜半果逸，干象等内变，贼营四面火起，崇明父子惊窜，干象等皆来归，余贼奔溃；成都围凡百有二日而解。邸报通，擢都御史抚蜀，得专征伐。贼遁，缘江郡县得水牌者皆预设备，四出截杀；贼死者以万计，被缚递俘者不绝于道。贼渡泸，我兵以乏饷不及追。而时水西宣慰安位、安邦彦亦起兵犯黔。奢酋归，与之缔盟，交犄为逆；又渐招合诸裔，猓势复逞。燮元以三月大出师，复江安。五月，复建武、长宁、重庆，杀樊龙。六月，复泸州。七月，遵义复陷；燮元督诸将吏分兵进讨，贼亦殊死战，不能胜。至明年三月，晋燮元兵部左侍郎，总督三省。燮元曰：“我之久不得志于贼者，贼以合、我以分也。”于是列营纳溪，阳为进取，而阴令大兵会长宁。四月，我兵壁青山崖，乘雾夺险而入，与石砫兵会永宁。五月破蔺州，烧其九凤楼，扫其巢；二贼复狼狈走。我兵以其间，尽平诸裔落，降者抚定之。时出兵穷追，而贼转展入深箐，不可即得。然永、蔺已定，开疆千有余里；诸将吏请郡县之，以为封赏地。燮元曰：“不然。永、蔺深山密箐，狐鼠自嗥，不可幅也。若以外四里沃壤归永宁卫，隶叙州；内四里深险硗瘠，分给降将，使各守其土：为计甚便。若为要功地，多置州县以罔朝廷，则吾岂敢！”是时黔抚王三善方覆师于大方，奢寅乘势复扰蔺州。燮元乃重贿降裔阿友、阿引等，授以方略，佯使得罪叛去，悬赏购之；急投寅。寅卤莽不疑，悉置部下；因以间约死士，斩其腹心将。贼见羽翼凋落，疑有桑雍；遂拷掠阿友，身备五毒，以利刃穿其右足一昼夜。阿友至死不承，乃释之。寅益不自得，长夜痛饮；阿引等乘其醉，刺杀之，以首来献——时天启七年二月也。先是，朝廷以黔事急，加兵部尚书，赐尚方剑，镇贵州；至是，寅诛，移镇渝川，遂以父丧归。

明年戊辰，毅宗践祚，录平蔺功，荫一子世锦衣指挥使。九月，诏起燮元，仍总督贵、湖、云、川、广五省军务，巡抚贵州。十二月，抵黔，经略黔事。于次年六月，檄滇兵下乌撒、蜀兵出永宁，扼各裔要害；而亲移师驻六广，逼大方。八月，奢崇明号大梁王、安邦彦号四裔大长老，歹费、小阿乌谜、阿鲊怯等各号元帅，大举趋永宁，先犯赤水。谍知之，授意守将许成名佯败奔永，诱贼深入；榷其抵永，令林兆鼎从三岔入、王国祯从六广入、刘养鲲从遵义入。邦彦等分头四应，力既不支；罗干象以奇兵绕出其背，贼大溃，奢崇明、安邦彦、歹费等悉受创，汉兵斩其首以献。当是时，各裔无不詟伏，而安位之势日孤、地日蹙。燮元不欲穷兵，乃移檄安氏，赦前罪，许其内附。位竖子，不能自决；其群目复集溃兵，追胁诸小种号二十万，以抗王师。乃大会诸将，遍诫之曰：“水西地深昧，多山险、丛箐篁；蛮烟棘雨，莫辨昏旦。林多蝮蛇猛兽，深入难出，以此多败。必扼住要害，四面迭攻，渐次荡除；使贼乏粮，贼必自毙。”诸将受命。于是焚蒙翳、剔岩穴、截溪流；发劲卒驰骋百余里，或斩樵牧、或焚积聚，暮还归屯，使不可测。凡百余日，所得首卤万余级，生口数万。每得向导，辄发窖粟就食；而贼饥甚，斗米六千钱。刘养鲲遣其客入大方，烧其宫室，悬榜而出。安位大恐，乞降；弗许。要以四事：一、贬爵；二、削水外六目之地归朝廷；三献故杀王巡抚者凶首；四、开通毕节等驿路。而位皆唯唯，遂率裔目纳款。会黔人岁食楚饷百万，不乐罢兵，杀其使、夺其所献马；燮元立斩数人，乃定。而水西亦厌兵，再遣使乞降；燮元为奏请，诏许之。乃条陈便宜九事：“不设郡县，置军卫；不易其俗，裔汉相安：便一。地益垦辟，聚落日繁；经略既正，裔不得以民不耕地渐侵轶：便二。黔地俭瘠，仰食于外；今自食其土，省转输之劳：便三。国用方匮，出太府金币以劳诸将，不足；以爵酬之，爵转轻。不若以地，于国无损：便四。既许世其土，各自立家计，经久远，永为折冲：便五。大小相维，轻重相制；无事易以安，有事易以使：便六。春夏治农，秋冬治兵；耀旗河上扬威武，使贼日备我：便七。从兵民之便，愿耕者给之；且耕且戍，卫所自实，无勾军之累：便八。军耕抵饷，民耕输粮。以屯课耕，不拘其籍；以耕聚人，不世其伍，使各乐其业：便九。”上从其奏。七年，论戮邦彦功，加少师，荫一子世锦衣指挥佥事。八年，一品再考满，加左柱国。九年，出师诛摆金、两江、巴香、狼坝、火烘五洞叛苗，悉平之；水西益孤。又通上下六卫并清平、偏镇四卫道路凡一千六百余里，设亭障、置游徼；商贾露处，道不拾遗。滇中沐氏土舍普名声乱，朝廷命讨之，名声伏诛。十年，安位死，无嗣，族属争立；朝议又欲用兵，郡县其地。燮元上书，力争之；遂传檄裔目，布上威德，谕以出降。诸裔感燮元诚信，争纳土，献重器。燮元分裂疆土，众建诸裔，使其势小力分，则易制——各欲保土地、传子孙，则不敢为逆。上奏曰：“臣按西南之境，皆荒服也；杨氏反播，奢氏反蔺，安氏反水西。而滇之定番，弹丸小州，为长官司者十有七；二、三百年，未闻有反者。非他酋好逆而定番忠顺也，盖地大者，跋扈之资；而势弱者，保世之策也。今臣分水西之壤，授诸酋长及有功汉人，咸俾世守。凡裔俗虐政苛敛，一切除之，使参用汉法，可为长久计。”制曰：“可。”西南遂底定焉。

十一年，燮元薨于黔，年七十有二。凡黔、蜀之民讫于四裔，咸为罢市行服、立祠。讣闻，天子震悼，赐祭九坛，遣官视葬。

燮元性极俭朴，衣必布素，重澣不易。生平无姬媵声伎，并无记室校书；章奏书檄，皆手自书之。署中惟一、二老仆，几上惟破书数帙及笔研隃麋而已。开门日进薪水之外，未尝携一缣、一缗入署。在黔、蜀二十年，公费赎锾数十万尽籍之于朝，并不染指。内江有弁康氏者，隐士也；兵未起时，尝语人曰：“蜀且有变，平之者朱公也。”及乱，屡召之不至；凡有军事，密以咨之，无不奇中。燮元在黔，犹时时致书为之画策。黔事平，忽不知其所往，后人有见之秦、蜀间者。此亦首山老人之流，岂所谓幽赞者邪！

石匮书曰：蔺酋窃发，使其得破成都，据蜀为窟穴；顺流而下，岂止黔、楚中祸哉！朱少师既以辑瑞就道，有叱驭去尔；乃旋车受事，死守睢阳，不独完城，复得歼渠。是犹剌猬以身为肉，入虎口而反食之者也。功之在蜀，伏波、武侯以后，得公而三之矣。乃天启之季，政在妇寺；少师宁失侯封，而决不归功帷幄。其孤忠大节，不更压倒时辈也哉！











卷八 孙承宗（鹿善继）、贺逢圣、吕维祺、姜曰广列传

孙承宗，北直高阳人；万历甲辰进士，廷试第二人。承宗铁面剑眉，须髯戟张；声如鼓钟，殷动墙壁。方严果毅，嶷如断山；开诚坦中，谈笑风发：望而知其为伟人杰士。年三十余，为举子，伏剑游塞下，历亭障、穷阨塞，访问老将退卒，通知边事要害。凡史官在禁近者，皆媛媛姝姝，俯躬低声，涵养相度，谓之「女儿官」；承宗独不然，讲筵献替，务为激切恺直以耸动人主。讲罢，有军国大事，大珰传语问难，阁臣相顾失色；承宗拂衣奋袖、矫尾厉角，指画其是非可否。中人各有所挟持，无以夺也。

天启二年，入阁办事。时广宁失陷，熹宗手握首辅衣袂而泣；于是遣大司马王在晋行边。在晋议于八里铺筑墙百里，以限华彝；而宁前道高出疏请移山海关于永平，弃山海以外悉以予敌。廷臣恐慑无策。御史方震孺独疏请阁臣摄枢部事，特简承宗摄之。承宗曰：“守宁远者，所以守关门也；退处于关，则永平震撼；永平震撼，则京师动摇。八里铺去关门未及一舍，是以山海为孤注也；万万不可！”廷论壮之。承宗请行边，天子御门饯送；诏书郑重，以汉诸葛亮、唐裴度为比。出镇之初，关门三十里外斥堠不设；经营四年，辟地四百里、徙幕逾七百里，楼船、铁骑东巡至医无闾。将兴师大举，妈牙有日矣；逆奄魏忠贤窃柄，忌承宗拥重兵于外，汰其兵将，每事掣肘。自辛酉至甲子，诸将校哨边所斩零级至一千八百五十有奇；承宗进诸将厉之曰：“凡我所恢复，计是鵰剿几何，第籍之汇报而不叙。”故事：边吏零支级满二百五十者准一大捷，则恩荫被矣。承宗之不伐若此。三年间，塞外谍报老憨毙者凡三，诸将校又促承宗代叙。承宗曰：“不见狄青不报侬智高乎？”及承宗被谗去，未及一年，魏珰始以老憨毙，封伯爵；则承宗之老成持重、有大臣风度，不可及也。承宗受三方布置之命，甲子冬，单骑至通州，具疏请面对军中密事。时魏广微翻局甚急，闻之大骇；创危言动珰：“孙阁部提三万人马欲扫除君侧，其意当在上公。”逆珰胆落，半夜开宫门，召趋大司马以校尉八人胁职方郎云：“过已时不还关，则督师兵曹俱斩！”广微又大言曰：“若世宗有此悍臣，砍首何待！吾衙门中与少司马互作奸耳。”承宗叹曰：“老臣思面对剖别贞邪，或不至流毒海内。视师一出，君门远于万里；奈何！”崔呈秀劾之，李蕃又劾之；比承宗于李怀光、王敦称兵向阙，叛逆显然。熹宗在宫中，独注念孙先生不置口；故虽陷以糜饷欲毁其家，而熹宗眷顾不衰，仅勒休致。承宗归里，闵诸贤之骈戮，作「三十五忠传」以寄感慨。

崇祯己巳冬十月，东兵薄蓟门，畿辅戒严；仍命承宗领兵马，帅十八路援兵进保通州。承宗闻命即行，抵危关，收悍将，复遵、永四城。调度诸将追逐迅扫，庐帐远遁；关门雄壮，屹然万里长城。乃妒功疾能之辈，百计阻挠，遂复撤回；卒使东兵大入，遍掠畿南。

戊寅冬，高阳失守，入城南老营中，用苇席藉地，望阙叩头。叱持缳者趣缢我，乃绝；子孙十九人，皆力战从死。事闻，先帝震悼；薛国观犹靳其恤典，弗肯予。久之，用弘光诏书，追赠太傅，定谥曰「文正」。先后出镇事迹，详在定兴鹿善继「两督师记略」。

承宗生长北方，游学都下；钟崆峒戴斗之气，负燕赵悲歌之节。作为文章，伸纸属笔，蛟龙屈蟠，江河竞注。奏疏书檄，摇笔数千言，灏溔演延；幕下书记多鸿生魁士，莫得而窥其涯涘也。文集百卷，兵火之后，苕上茅元仪往吊，得之颓垣败屋中；南司马范景文刻之金陵。剞劂甫竟，以乙酉之兵毁焉。

鹿善继，保定定兴人。万历癸丑进士，授户部主事。善继以便宜扣留金花，以充辽饷；神宗怒，勒令补还。善继力持不可，得旨降调。泰昌初，复其官，改兵部职方司主事。天启二年，孙阁部督师关外，善继请从。阁部当关四年，常倚之为左右手。历武选郎中，告归。崇祯间，起尚宝司卿，升太常寺少卿。寻复告归。丙子秋，北兵攻定兴。善继郊居，以其邑在涿州、保定之间，背障神京，虑孤城不支，则敌势益张；遂入城督兵助守。已而城陷，善继死之；盖先于阁部二年。事闻，赠大理寺卿，恤典特优。甲申，追谥「忠节」。

贺逢圣，号对扬，湖广江夏人；万历癸卯举人。屡上春官不第，迁应城儒学教谕。丙辰，成进士，廷试第二人；授编修，升国子监司业、洗马。

天启甲子，逆奄魏忠贤用事，湖广建生祠，属逢圣作上梁文；则正色拒曰：“方为天子讲官，不敢交结近侍。”忠贤衔之。丁卯，削籍归里。家居，屏迹不见当道；不以私干人，人亦不敢干以私。与乡人处，好以德化人。间尝遇盗，以好语劝谕，其人卒改节；有王彦方之风。逢圣素与熊廷弼不协，及东事败，朝议尤归罪经略；同乡荐绅为讼冤，逢圣援笔起草，不以夙嫌废公议。

崇祯初年，补南京国子监祭酒，升少詹。甲戌，以侍读学士教习庶吉士。逢圣为人刚方清正，言动皆可师法。是科状元刘理顺同在馆教习，与逢圣意气相投，同辈称为「一圣一贤」。寻升礼部侍郎，晋尚书。丙子，兼东阁大学士。戊寅，致政归。明年，天子遣官存问。

庚辰，再召入，与首辅不合；壬午，请告归。癸未，闯、献二贼交窥江、汉，武昌议募兵守城，而库藏空诎；楚王有积金百万，三司长请金数十万以饷军士，不应。逢圣倡议捐资募兵，佥谓宜募士着；适承天、德安溃兵俱下，楚王尽募之为军锋，以长史徐学颜领之，号「楚府兵」。张献忠缘江而上，悉师破汉阳，临江欲渡；总兵武大震议撤江上兵，撄城守。参将崔文荣曰：“守城不如守江，守江不如守汉。磨盘、煤炭诸州深不及马腹，纵之飞渡；而撄城坐困，非策也。”议者不从。贼果从煤炭州而渡，直偪城下。文荣御之，少有斩获；贼攻武胜，以文荣率诸军拒之，多杀伤。越数日，楚府新募兵为贼内应，开门逆贼；文荣跃马持矛大呼，杀贼三人，贼攒矛刺之，洞腋死。逢圣与文荣同守武胜门；城陷，逢圣驰归，衣冠北向再拜，以巨舟载其家属出墩子湖，至中流凿舟，全家溺死者十二人。逢圣尸沈百七十日，不坏。十一月壬子，始浮出水面；乡人礼葬之。事闻，上震悼，下礼部议恤；以国变不果。弘光赠宫保，谥「文忠」。

吕维祺，江南新安人。万历癸丑进士，官南京兵部尚书。居官必尽其职；而尤好讲学，所在以教人为务。上疏言三不负，谓上不负天子、中不负知己、下不负所学也。

崇祯辛巳，流寇攻雒阳；分守北城，出家财饷军。势危甚，谕子弟门人以「与城存亡」义。众劝沮之；曰：“我国大臣，受恩深厚，讵可不死！且生平所学谓何？吾志已决，无多言！”亡何，众溃城破，左右劝更衣，缒城避民舍；勿听，唯呼天大恸，誓死不移。贼至，挟之去。过福王，呼曰：“纲常名义，愿大王无为贼屈也！”及贼营，厉声曰：“我官为大司马，恨家居不能以兵杀贼，至此惟一死耳。我死不愧天地、不辱君父，复何憾哉！”贼胁之跪，不屈；北向拜曰：“圣恩未报，臣力已竭矣！”复西向拜。已，延颈就刃。贼皆啧啧，称为忠臣。

姜曰广，字居之，号燕及；南昌新建人。万历己未进士，改庶吉士。邹忠介以荐李三才，为廷论所指；曰广出揭直之。甲子，授编修。奉使朝鲜，不携中国一物往，不取朝鲜一钱归；奉旨阅视岛帅毛文龙还。乙丑，分考礼闱。权奄魏忠贤用事，令其甥傅应星纳交于曰广，峻拒之；复令其孙魏抚民晋谒，亦不见。坐门户，落职为民。

丁卯冬，起原官。次年，升中允。己巳，东兵大入，上特简马世龙为武经略；世龙拥兵不战，曰广力言于朝，罢之。庚午，补讲官，于书义中谏上「勿任牲，勿用左右小人」。其秋，主应天乡试，得士最盛。历南祭酒、少詹事、掌翰林院印教习馆员、南京吏部右恃郎，改北。丁丑，以事降职。壬午，补南尚宝卿，升詹事。先是，曰广在讲筵，见时事日非，进谏甚切；上尝谓阁臣曰：“姜曰广言词激切，大见不平。朕知其人，每优裕之。”

甲申三月，先帝升遐，曰广与南京兵部尚书史可法立君未定，诸帅受太监卢九德指，奉福世子至江上。于是南京文武大臣，并集内官宅；韩赞周出簿，令各署名。曰广言：“不可如此草草，贻羞史册；须来日为文祭告奉先殿，乃举行。”明日，至奉先殿，诸勋臣语侵史可法，曰广厉声呵之；于是，内外皆侧目之矣。弘光立，以曰广为礼部尚书兼东阁大学士，曰广辞；改礼部左侍郎，入直。刘孔昭廷讦吏部尚书张慎言，上疏求罢；不许。马士英荐阮大铖，得召见，曰广争之不得，再求罢；不许。乃上疏言：“前见文武交竞，既惭无术调和；近睹逆案重翻，又愧不能寝弭！遂使先帝十七年之定力，顿付逝波；皇上数日前之明诏，竟同反汗。梓宫未冷，增龙驭之凄凉；制墨未干，骇四方之观听。恐天下忠臣义士，闻之必将杜口裹足。且群起责臣，谓遭际圣明，备员政地，不能持危扶颠；臣将何辞？然后始求罢斥，则亦晚矣！臣为此言，诸臣必谓臣照应门户，摧折人才；臣有此心，天地鬼神殛之！臣所惜者，朝廷之典章；所畏者，千秋之清议而已。伏望皇上慎重名器，谨守纪纲。并斥臣归田，容臣得以颜面上先臣冢墓；臣死不朽！”又言：“祖宗会推之典，行之万世者也。昨者翻案之举，出自内传。夫斜封墨敕，种种覆辙，史册昭然。臣观先帝之善政虽多，而以坚持逆案为第一；先帝之害政亦间有，而以频出中旨为乱阶：用部臣内传矣，用部臣、勋臣内传矣，用大将、用言官亦内传矣。论其尤者，所得阁臣，则淫贪巧滑、奸险刻毒之某某也；所得部臣，则阴邪贪狡之某某也；所得勋臣，则稚狂之某某也；所得大将，则纨裤支离之某某也；所得言官，则贪刻无赖之某某也。凡此，皆力排众议，简自中旨者也；乃其效亦可睹矣。且皇上亦知内传之故乎？总因鄙夫热中仕进，一见摈于公论，遂乞哀于内廷。宫禁之中，岂详外事！但见甘言悲词之请，不能无动于心。而外廷主持清议之人，亦有贪婪败类之事；授之口实，反唇相稽；而内廷遂以为攻之者尽皆如此也，则遂许之矣。间以其事情密闻于上，及得上之意旨，又转而授之。于是创一新方，但求面试。至于平台一对，演习旧闻，言言中窾；膏唇放溜，语语投机：立谈取官，下殿待旨。尤可恨者，在阴持会推之柄，阳避中旨之名。国维扫地，决廉耻之大防；利口覆邦，长便佞之恶习：而天下事从此不可为矣！臣昔痛心此事，亦于讲义敷陈；未及畅言，犹存隐恨。先帝一误，皇上岂堪再误哉！臣愿皇上深宫之暇，取「大学衍义」、「资治通鉴」，于君子小人之际，反复观之；必能发圣性之天明，破邪谋于先觉；国耻可得而雪，中兴可得而期也。”三疏求罢，上温旨慰留。而四镇合疏诋之，宗室镇国中尉朱统奏：“曰广定策时，有异心。”求去益力。以皇太后至京，加太子太保；寻致仕。

明年，南京陷，潜里中二年。会大帅举事，曰广赞成之甚力。洪都之围，曰广先自投缳，死之。

石匮书曰：思宗末季，大老满天下；而致仕在籍能捐驱报国、殉流贼之难者，四君子之外，少有焉。是则位高齿茂，至首揆八座而不肯死，则天下无可死之人矣。余见吾乡两大老膜拜贝勒，伏地不起，恭敬万状；自谓可保百年矣。乃不出两月，而余龄顿尽。偷生片瞬，做此丑态；死若有知，其怀恨亦何极哉！











卷九 文震孟、姚希孟列传

文震孟，直隶长洲人，字文起，号湛持；宋文丞相裔也。曾祖征明，祖彭。震孟生而嶷岐，面长盈尺，剑眉插鬓。二十一，举于乡。初名从鼎；有兄从龙者好任侠，以盗败；震孟为之百计援救，几累革籍；更今名。为贤书三十年，萧然四壁，闭户读书。少工临池，求书者接踵至。

天启壬戌，始举礼部，为廷对第一人，授修撰。本年十月，见妇寺用事，主柄下移；遂伏阙上疏曰：“为国步綦艰、圣衷宜启，敬陈勤政讲学之实，以裨治本、杜乱原事。职闻古语有谓「厝火积薪以为安者，可为痛哭」！乃今日之势，岂惟厝火，几于燎原矣。边塞凶氛正炽，朝廷隐祸方深。徐、淮一震，则江北、江南将为蹂躏之地；黔、滇不守，则东楚、西楚且虞恇扰之忧。蹙地丧师，无岁不有；败军杀将，所在相闻。此诚大小臣工尝胆卧薪之日，而因循格套，粉饰虚文。即皇上具为尧、为舜之资，亦毫无启心、沃心之助。将使祖宗金瓯无缺之宇宙，日销月削，势将瓦解；东支西溃，又同河决。此皆诸臣误国，以至于此。今日非皇上独奋精明、大破常格，以鼓舞豪杰之心、发舒忠义之气，天下事固未知所终也。盖常人之情，激于震发；则富贵之士，皆可引于功名、安于颓靡；即道德之士，未免流于朽腐。皇上昧爽视朝，寒暑靡辍，于政非不勤矣；而勤政之实未见也。鸿胪引奏，跪拜起立，第如傀儡之登场，了无生意；则皇上之聪明，何由开畅！职意祖宗之制：唱六科，则六科必当以次白事；唱西台，则西台必当以次白事；奉旨「某部知道」，则某部之正卿、亚卿又必当以次白事。职纠弹者纠弹，职条奏者条奏：剖析机宜，献替可否。皇上冯而听焉，与辅弼大臣面商而裁决焉；雷厉风行，断不踰顷。不惟圣智日以明习练达，即在廷诸臣亦且可以征其气节、可以试其仓卒。当事者日精思于职守之内，而无有轶志；事外者亦兴起于景色之新，而各有奋心。若仅仅揭帖之纸，长跪一诺、北面一揖，周旋进反，祗毕朝仪；安取此鸳行豸绣、横玉腰金者为也！经筵日讲，临御有期，于学非不讲矣；而讲学之实未见也。史臣进讲，铺叙文辞，第如蒙师之诵说，无少开悟；则皇上之睿智，何自周通？职闻祖宗之朝，君臣相对如家人父子；军国重事、闾阎隐微，无不咨询，无不洞达。故虽深居九重，而情形毕照。若仅尊严若神，上下拱手，精神不振、提醒不灵：恭默之容，或久而生倦；疲倚之众，亦怠而欲休也。皇上之神情，既与群臣不相浃洽；则退入内廷，而耳目所触发、德性所熏蒸，自不越于中涓、常侍之口颊。夫大君临照之体段、帝王宏远之规模，又岂若辈之所能解乎！于是无名滥予，而藩封之踰额，屡烦中旨之传宣。且以一藩之越礼，吁咈盈庭；以致诸藩之停封，恩膏久壅。国典、家范，尽蔑之为弁耄：此何礼也！有罪不诛，而失机之成案，更来众喙之纷纭。恣罗织者，既引绳而批根；护善类者，复因枝而惜叶。国宪刑章，悉付之于葛藤：此何法也！危如山海，而阁臣一出，共偷安于无事，全虚庙算；何以张挞伐之威！惨如黔围，而抚臣坐视，竟严谴之莫施，每事优柔；何以成臂指之势！乃近日中朝举动，则更有可异者：空人国以庇私党，几似浊流之投；詈道学以逐名贤，有甚「伪学」之禁。唐、宋末季，可为永鉴！去者为荣，则仕者不贵。职史官也，本无言责。但念世受国恩，更蒙宠拔，目击时事阽危、人心玩愒，每当食长叹，中宵涕零；故不避谴诃，胪陈时弊。倘蒙睿览，稍见施行，职虽坐妄言生事之罪，所甘心矣！”十八日疏入，适有皇女之庆，未入御览；而群小侧目切齿。二十五日，宫中喜宴，为偶人之戏；宴毕，魏忠贤进曰：“前新状元文书中所称傀儡，即此偶人也；以比万岁，殆不可赦！”上曰：“何故比我？”忠贤对曰：“渠见万岁身材短小，奴辈朝夕扶持上金台，遂以相比。不杀之，无以示天下！”二十八日，讲筵毕，忠贤传上语：“新进士文震孟出位妄言，藐视朕躬，与杖八十！”辅臣韩爌应曰：“皇上首取文震孟冠多士，海内方庆得人；岂宜遽加摧折？”忠贤云：“既是皇上首取士，便当尽忠；何得放肆如此？”爌云：“新进书生，不谙事体，直以此为尽忠耳。”忠贤云：“比至尊于傀儡，可谓忠乎？”爌云：“疏中语意自明，何敢指拟皇上！”忠贤声色愈厉。爌云：“此大事，诸讲官俱来一言。”讲官郑以伟进云：“文震孟家世忠孝，即宋文丞相之裔；宁敢指拟皇上！”忠贤曰：“谁为文丞相？非今三忠祠神耶？”众曰：“然。”讲官盛以弘慷慨云：“尔来新政，惟首取得士，差快人意。今必欲处之，即朝廷亦非吉祥善事；我辈尚当面奏力请。”忠贤云：“若更面奏，便着锦衣卫拿了！”比上复出，众遂不敢言而退。疏到阁，止票拟「罚俸一年」；中旨改批「切责」！遂罢职回籍。忠贤蓄恨，必欲杀之。丙演三月，逮周顺昌，有击杀缇骑事。诘门更端究主使，阁票所拟「巨魁」，盖明指震孟也；徼幸获免。至冬，复有顾同寅事；马牛不及，炼成狱，厕及震孟名。已传旨逮问，又徼幸中止，仅予削夺。群小犹指震孟名，语忠贤曰：“此人非可留者！”忠贤乃大书其名，揭于坐屏。丁卯六月，忠贤欲兴大狱，籍海内名流五十余人，勒令自尽；首震孟名。事尚未发，会有传震孟已削发披缁，不知所往；忠贤因使两骑至苏侦踪迹。而朝事已变，震孟始得安。

明年戊辰，崇祯改元；以左谕德兼侍讲，充经筵讲官。震孟在讲筵，反复敷陈，皆关切时事。旧例以「春秋」多忌讳，置不讲。上特命进讲，震孟以专家与其选，每进讲，尝当上意。及官史局，尝较对「光宗实录」，疏言：“「册立」、「梃击」、「红丸」三案，皆祖邪说；请改定。”有旨申饬前案。震孟为上所眷注已久，遂以少詹超拜礼部侍郎兼东阁大学士；盖特简也。宣麻之日，朝野称庆，咸以司马君实相期。数十年来，阁臣多有内应外援；震孟自以受知主上，一切不顾。而首辅温体仁素不能容人，时方撤镇守中官、罢内操，外廷多归功震孟；于是有「新参居功」之谮，闻于上前。已而首辅票拟，同官皆不以为然；震孟语稍寓讥讽，遂以深文中之，与次辅何吾驺同日罢去。震孟在政府仅两月，未竟其用，天下惜之。

归，半年而卒；科道官为请恤、请谥，数年犹相格不下。弘光朝，始谥「文肃」。

震孟姊子詹事姚希孟，与震孟同学同官，酷似其舅。震孟尝曰：“吾甥舅如桧柏旋叶，无殊共饱霜雪耳。”

姚希孟，字孟长，号现闻；长洲人。生未周岁，赠公颖庵逝世；母文太君方二十有二，坐荼蓼中，乳血杂哺。时以征徭之累，从父借雏鷇弛担；祖母施太孺人尚在，抱希孟跻公堂对簿。是日正希孟周岁，踞堂上，弄饴笑视太孺人。太孺人归，哭告文太君；文太君乃益哭，然心喜是儿有福是堂上人。既三岁，撄疾几废矣，诸大母环卫之。忽闻庭中声鍧然，如大鸟翼击而去。质明，遂瘥。自是岐嶷，善占对。外大父文卫辉公甚器之，尝曰：“外孙与吾儿，异日当比圭廊序。”遂与舅父文震孟同学。震孟万历甲午登贤书，困于南宫十九载；而壬子希孟举于乡，又七载己未希孟成进士。又三载壬戌，而舅震孟始为廷对第一人，与希孟同官翰林。是时给谏杨涟、御史左光斗与希孟同道相勖，每言「世界即有缺陷，只此方寸却缺陷不得耳」。

庚申后，有「停封」、「红丸」、「移宫」诸秘事，杨、左先后发疏，皆从希孟质疑义，希孟亦匡直不辞。由庶常，授简讨为史官，修两朝「实录」。是时名贤尽起田间，叶文忠当国，邹忠介、赵忠毅、王庄毅、冯恭定、高忠宪皆在九列；而震孟以鼎甲硕望，与希孟翱翔其间。及同邑周忠介、嘉善魏忠节日夕讲析善首之堂，商榷古今，娓娓不倦。亡何，震孟以建言归，王庄毅、冯恭定先后去国；希孟亦请假予告。

里居二年，杨忠烈上疏讨逆，万工部殴死；而逆珰手滑，希孟与震孟日夕惋叹。周中丞起元引贾彪事，劝希孟北上；希孟曰：“吾不为范滂足矣！至河而反，是何人乎」！入问文太君，太君欣然曰：“尔行。观尔志行沈笃，祸必不及。”奉太夫人抵畿，而杨、左并褫，忠毅、忠宪同日解职；举朝泛泛，方颂玉玺河清，致符命之奉。乙丑二月，勉就房考，所获多天下名士。先是，党祸既发，诸君子就槛中，累累无一免者。希孟出对朋友，凝涕在睫；入侍太君，怡怡汤药如平时。太君亦微闻外间有异，疾日笃，遂不起。希孟绝水浆三日，扶榇出国门，徒步哭，趾血目肿。舟行至淮上，得削夺之命，星驰归。即金泾阡之旁，诛茆庐墓，不入城市。于是缇骑四出，银铛相望；希孟念袁夏甫在土穴中穴垣视母，翳我独无；亦大恸祈死。丙寅三月，缇骑至吴门逮周忠介，齐民数万为呼冤，捽旗尉杀之。当事者愠，欲迁祸于震孟及希孟；而朝议惮吴民，恐东南遂叵测，仅戮五人，余置不问。希孟始放迹湖山，高啸缥缈，幽探林屋，自号「闰生道人」；自谓得生之余也。丁卯秋，熹宗不豫，逆珰谋遍籍海内清流五十余人，勒令自尽；首震孟，次即希孟。事未发而新主登极，海内庆更生矣。

明年戊辰，崇祯改元；以太子赞善征，陟三阶以右庶子充经筵日讲。希孟在讲筵，本正叔、淳夫之意，竭诚悟主。又善为言词、娴威仪，法巽并致；每出班，黼扆必为改容。是时，诸奸人又谋翻案急，阁中诸老以次罪去，群小议先去希孟、次及震孟。庚午秋，典北闱，而冒籍之衅发矣。攘柄者犹谓冒籍不足以阱希孟，遂移冒籍而诛文议，下二武生狱。久之讥上，希孟以宫詹坐镌秩。忌者犹虑希孟以文行被主知，乃阴摘讲章语深中之；遂废置，不复起用。

丙子五月，示微疾端坐而逝；震孟实纪其事。越十二日，震孟亦逝；人益奇之。弘光朝，追谥「文毅」。

希孟局量恢廓，才识通敏。见万历以来数十年邪正消长之势，欲以宽大持之，尝以裴中立、韩稚圭自许。其于世务，凡人才、兵农、河渠、漕屯之事，无不讲究。尝语当道诸君子：「宜先实事，后虚声」；故人皆以「救时宰相」目之。而不究其用，为世所惜。

石匮书曰：逆珰之欲甘心于两太史也，盖无顷刻忘。后且将以卢杞大狱，一网打尽；而缇骑之先至吴门，非向马之嚆矢乎？乃万姓怒呼，几沼吴地。于是缇骑虽猛猛如虎，不敢轻离巢穴矣。故五人者，于周吏部则为焦头烂额，于两太吏则为曲突徙薪也。人畏虎，虎亦畏人；石压笋，笋能斜出：其亦奈之何哉！











卷十 毛文龙列传

毛文龙，浙之钱唐人。少无赖，有口才，习为姑布术；立庄岳相人，取其直：杭人呼之曰「呆」。自杭至京，鹿鹿无所遇；走边塞，潦倒行伍者二十余年。

天启改元，与丹阳诸葛云程遇，畅谈边事，遂知其能；剡荐于辽东巡抚王化贞，委任称使，授标下游击。五月十一日，差往河东探戢难民；至三岔河，驾船至猪岛、鹿岛、禽岛，安抚数处。有辽左廪生王一宁者来会，自言辽城陷后，往朝鲜借兵报仇，朝鲜礼遇甚厚。文龙即定盟，走通朝鲜；进次弥串堡，议袭镇江，遂约镇江中军陈良策内应。鸡鸣，薄城下。破城安抚，不拾民间一芥，民大感悦；数百里内，望风来归者不绝；后见兵力单弱，朝鲜请兵不应，人皆解体。朝议授王绍勋镇江副总兵、毛文龙参将，住镇江，联合南卫东江，观望进取。女直乘其无备，以纩骑四万袭之，镇江复陷；文龙奔朝鲜。

壬戌三月，兵部议：“毛文龙寄身海岛，如有应援，可出其不意，潜师捣虚。有此可用之众，不图接济，得毋灰忠臣义士之心乎？当速发衣粮，使其兵食不乏。宜授文龙以总兵职衔，与王绍勋等同心协力，共图征剿。”制曰：“可。”八月，文龙任事，遣部将陈忠等斩获撄桃、涡汤站等处贼级有差。随上「制敌灭敌」一疏：“欲羁縻西卤、联络朝鲜，于三方布置，以广宁之守为正、登津之战为奇。且从各岛入金、复、海、盖，彼此击应，使有率然之势。”上允行之。癸亥十月，文龙报凉马大捷、报牛毛再捷；甲子四月，又报斩贼将金重德等，又报败女直兵于高岭松沙牌、禽头目太奈等，献俘奏捷；加左都督，仍赏大红蟒衣一袭。户科给事中杨文岳奏「海外献俘，中途更换」；巡抚李嵩参「文龙驻须弥岛，去女直二千余里；女直犯宁远三月，文龙茫然不知，何谓牵制」？上皆不问；以文龙提兵海外、联络往来，作后劲于关门也。

熹庙崩，思宗践祚；诸文臣视东江之师为赘旒，饷道屡绝。文龙亦退保皮岛，日以参、貂交结当道。海岛无事，惟招致商贾，以接济粮储；请械、请饷，呼应不灵。督师袁崇焕莅事，适当女直主病死。崇焕差番僧喇嘛镏南本座往吊，谋以岁币议和；女直许之，乃曰：“无以为信，其函毛文龙首来。”与幕下士谋，乃上疏巡视海外诸岛，查核兵饷。初，疏谓“臣出海外，不敢轻敕印，乞供奉宁远公署。”后疏谓“臣幕士周锡圭谓臣海外行事，岂可不奉敕印；并乞奉尚方以行。”上许之。乃至双岛，文龙往宁远晋谒，崇焕迟之两日。见江上战船将士，皆傲视不顾；谕以“督师亲至地方，尔辈何不晋谒？”对曰：“未奉将令，不敢晋谒。”崇焕愕塞，不发一言。但日与幕客数人沿江闲步，拾沙际文石，攫夺为戏；或呼酒席地，小饮成狂。兵船侦探见者，皆曰：“督台轻狂若是！”皆不以为意。踰两日，报毛帅归岛。次日，进见，倨慢无礼，崇焕亦第忍之；乃索其兵将名册，以给犒赏。文龙不肯进册，漫应曰：“本镇所带亲丁，现在双岛者三千五百余人耳；明日领犒。”崇焕乃约次日犒军，登岸较射。乃传令中军，带亲丁四面摆围。崇焕坐账房犒赏军士，文龙来谢，坐语良久。崇焕曰：“明日不能踵别；国家海外重寄，合受焕一拜！”拜已，相约减从。山上亲丁，仍于山上摆围；文龙从官百二十人俱绕围兵，内丁千名截营外。崇焕乃命各从官过见，慰劳之曰：“各将官海外劳苦，粮多不敷，使汝等空乏，情实可悯！汝等亦受我一拜！”拜已，众皆感泣。遂问将官姓名，有言毛可公、毛可侯、毛可将、毛可相，百二十人俱姓毛。崇焕曰：“汝等岂可都姓毛？”文龙应曰：“皆是小孙。”崇焕作色，向文龙曰：“此便欺我！此辈皆异姓之人，今皆姓毛。吾闻天子方可赐姓；汝今擅改人姓，欺君罔上，罪莫大焉！”顾各官曰：“汝等还该复还本姓，为朝廷出力，自立功名；何得为毛氏子孙，为此欺罔之事！”因大声向文龙曰：“我到此数日，披肝沥胆，望尔听我训诫。岂意汝狼子野心，总是一片虚词；目中已无天子国法，岂容宽假！”语毕，西向叩头请皇命，褫文龙冠带；数之曰：“女有应斩十二大罪：兵马钱粮不经查核，夜郎自据，横行一方，专制孰甚！当斩一。说谎欺君，杀降诛顺；全无征战，却占首功，欺诳孰甚！当斩二。刚愎撒泼，无人臣礼；牧马登、莱，问鼎白下，大臣不道！当斩三。每岁侵饷银数十万，每月给米三斗五升，克减军粮：当斩四。私开马市，潜通岛裔：当斩五。命姓赐氏，不出朝廷；走使舆台，滥给扎付，犯上无等：当斩六。劫掠商人，夺船杀命；积岁所为，劫赃无算。身为盗贼：当斩七。部将之女，收为姬妾；民间之妇，没入为奴。好色诲淫：当斩八。逃难辽民，不容渡海，日给碗饭，令往掘参；畏不肯往，饿死岛中。草菅民命：当斩九。拜魏忠贤为父，迎冕旒像于岛中；至今陈汝明一伙，盘踞京师。交结近侍：当斩十。女直攻破铁山，惨杀辽人无数；逃窜皮岛，掩破为功：当斩十一。开镇八年，不复守土，观望养寇：当斩十二。”又曰：“我今日案罪杀文龙，若不能恢复辽东以还朝廷，愿试尚方以偿尔命！”又谕各官曰：“毛文龙十二罪，汝等说当与不当？若杀之不当，汝等上来，先杀了我！”延颈就戮。众官皆相视失色，叩头乞哀。文龙神色颓丧，不复能言；但云：“文龙自知死罪，只求恩赦！”崇焕曰：“若不正法，这东江一块土，终非皇上所有！”西向叩头，请尚方剑，斩文龙首于帐前。随唤东江各官进见，谕曰：“我今日只斩文龙一人，以安海外兵民；这是杀人安人。尔等各官照旧供职，各复原姓，为国家报效；罪不相及也。慎勿疑惑！”又将东江兵四万八千分为四协，仍颁赏有差。次日，复登山试演，委中军收回所赐文龙尚方剑、符验，乃抵宁远待罪。疏入，举朝惊骇。后女直大举入犯，直薄都城；崇焕尾其后入援，遇敌不战。山海总兵满桂战败，遂入城，请陛见；言“崇焕许皇上五年灭寇，难践其语。故勾引入犯，遂以岁币啖敌，欲为城下之盟；故先杀文龙，以为信物。”上大怒，下狱处死。故时人谓其杀毛文龙，比之秦桧之杀岳飞。

石匮书曰：有客从皮岛来，余问毛将在岛何事？客曰：“日急京中邸报耳。”余曰：“邸报奚急也？”客曰：“阅邸报，方知边事。”是一语可以定东江之案矣。文龙僻处海岛，去女直远甚；揜袭战功，以罔当宁。恐羽书不合，故急邸报耳。掩饰支吾，久当自败。袁崇焕之杀文龙，特为文龙覆其拙耳。夜台有知，方德袁无已；乃谓桧之杀飞，是耶、否耶？











卷十一 袁崇焕列传

袁崇焕，广西藤县籍，东莞人。万历己未进士，为邵武县令。

天启壬戌，升兵部职方司主事。时广宁失陷，王化贞与熊廷弼逃归，画山海关为守；京师各官言及辽事，皆缩朒不敢任。崇焕独攘臂请行，与阎鸣泰同出监军山海。巡抚刘策议于山海关外掘壕堑，筑备城关；左山右海，山麓硗确，不受锄锸。崇焕创言守关当于关外守之，筑城与掘壕俱不便，请罢。阁部孙承宗自请至关相度形势，是崇焕言，掘壕议遂寝。朝议遂以孙承宗为经略，于关外恢复八城；崇焕移镇宁远。

丙寅，北骑四十万偪宁远城，城中戍守数千人，兵势单弱；城外有红炮数门，无敢发者。崇焕事急，敕唐通判亲自发炮。凡放红大炮者，必于数百步外掘一土堑，火着线，即翻身下堑，可以免死；唐通判不晓其法，竟被震死。炮过处，打死北骑无算；并及黄龙幕，伤一裨王。北骑谓出兵不利，以皮革裹尸，号哭奔去。捷闻，上大喜。拜崇焕为都察院右佥都御史，巡抚辽东；寻晋兵部右侍郎。辽东人谣曰：“苦了唐通判，好了袁崇焕！”丁卯，养病归。

崇祯践祚，起兵部尚书，加太子太保，令地方官敦趋就道；遂于元年七月十四日至都。上御平台，特宣崇焕并辅臣尚书、九卿等召对。上语崇焕曰：“女直跳梁十载，封疆沦陷，辽民涂炭。卿万里赴召，有何方略？具实奏闻。”崇焕对曰：“臣受皇上特达之知，注臣于万里之外。倘皇上假臣便宜，五年而东患可平、全辽可复，以报皇上。”上曰：“五年灭寇，便是方略；朕不吝封侯之赏。卿其努力以解天下倒悬！”辅臣韩爌、刘鸿训、李标、钱龙锡等奏曰：“崇焕肝胆识力，种种不凡，真奇男子也！”宗焕奏曰：“臣在外调度，所有奏闻，一凭阁臣处分；阁臣不可不着力主持！”上顾谕阁臣，阁臣奏曰：“敢不承命！”宗焕又奏曰：“边事四十年蓄聚此局，原不易结；但皇上宵旰于上，正臣子枕戈待旦之秋。臣尽心竭力，约略五年。但五年之中，须事事核实：第一钱粮、第二器械，户、工二部俱要悉心措置，以应臣手。”上顾谕两部尚书，王家桢、张维枢奏曰：“敢不承命！”宗焕又奏曰：“臣承命在外，止以灭寇为事。五年之中，事变不一，还要吏、兵二部俱应臣手：所当用之人，选与臣用；所不当用之人，即与罢斥。”上顾谕两部尚书，王永光、王在晋奏曰：“敢不承命！”宗焕又奏曰：“圣明在上，各部公忠，毫无不应臣手；但臣之力，制东事而有余，调众口而不足。一出君门，便成万里；忌功妒能，岂遂无人！即凛然于皇上之法度，不致以权掣臣之肘，亦能以意乱臣之心。”上曰：“朕自主持，不必以浮言介意”，宗焕又奏曰：“有皇上主持，臣不孤立。诸臣果能实心任事，悉如臣请，臣若不能成功以复故土，何颜复见皇上！但臣学力疏浅，望皇上指示教训！”上起立曰：“卿条对井井，不必谦让！”阁臣奏曰：“此臣作法自别，向为县令，不取一钱。天生此臣以为社稷，用佐皇上中兴。乞皇上假以便宜，撤回王之臣、满桂尚方剑，单赐崇焕，以一事权。”上然其言，传谕兵部。上复呼崇焕近前，温语谕之曰：“愿卿早平外寇，以舒四海苍生之困！”崇焕举手加额曰：“皇上念及四海苍生；此一语，皇天后土，实式临之！臣所学何事、所做何官，敢不仰体皇上，早结此局！臣之作用，仿汉之赵充国则无异。勿烦皇上焦劳，惟皇上宽心！”上曰：“卿所奏，更见忠爱。卿宜严明号令、抚恤士卒，与文武同心，何难灭寇！”崇焕奏曰：“谨遵明旨，铭之肺腑。前去告谕官军，以宣皇上威德，灭寇必矣！”遂叩头出。是年八月，至镇，上疏请巡视九边。

明年五月晦，巡至镇江双岛，与毛文龙盘桓数日；于六月六日设账房于山上，犒军较射，遂缚文龙，数以十二罪，出尚方剑斩之。疏闻，京师震骇。崇焕随奏：“臣守宁远，寇被臣创，决不敢侵犯臣界。只有遵化一路守戍单弱，宜于彼处设一团练总兵。”遂以王威为请。兵部以王威新奉部劾，不肯即予，留难移时。北骑果于遵化入口，崇焕与祖大寿率蒙古壮丁万余骑进援蓟镇。北骑至蓟镇，与崇焕兵遇；不战，离城数里札营。次早，直趋京师，崇焕尾其后，亦至京师城下；即上疏，请入城养病，稍痊出战。上不许；召崇焕陛见，劳以裘帽，即命归营。是日，北骑绕城北；山海总兵满桂方到，兵未成列，北骑袭之，大败，全军覆没。满桂侄杀入阵，救出满桂。满桂创重，伏马上驰出阵；至城下，请入陛见，遂言“崇焕于女直主殂，差喇嘛僧往彼议和，杀毛文龙以为信物；今勾引入犯，以城下之盟，了五年灭寇之局。”上犹未信。有二内官被掳，囚营中逃归；言亲见崇焕差官往来，语言甚密者；又言城上瞭望，有见敌兵与我兵嬉笑偶语，往来游戏者；又言满桂战不利，差人往崇焕营速其放炮，及放炮皆无钱粮者。上大怒，即遣中使二人召崇焕面议军事。崇焕欲无往而难于辞，乃以军中见疑，请以二中使为质；上即以二中使留质军中。崇焕陛见，上命满桂与之面质。满桂见崇焕御前赐坐，拉之下跪，尽发其通敌奸状；并言其接济寇粮，凿凿有据。崇焕见满桂色变，遂不能辩，免冠请死。上命锦衣卫堂上官拿送镇抚司，即令满桂往统其军。祖大寿闻崇焕下狱，即引大队人马夺关而出，径奔宁远。北骑以崇焕死，饱掠去；满桂以创重毙。

明年四月，镇抚司谳其狱具。上曰：“袁崇焕斩帅以践约，市米以资盗粮。今勾入犯，对垒不战。又坚请入城养病，意欲何为？本当族诛；姑开一面之网，袁崇焕即着会官凌迟处死，妻子流三千里口外为民。”遂于镇抚司绑发西市，寸寸脔割之。割肉一块，京师百姓从侩子手争取，生噉之。侩子乱扑，百姓以钱争买其肉，顷刻立尽。开膛出其肠胃，百姓群起抢之；得其一节者，和烧酒生啮，血流齿颊间，犹唾地骂不已。拾得其骨者，以刀斧碎磔之。骨肉俱尽，止剩一首传视九边。

石匮书曰：袁崇焕短小精悍，形如小猱，而性极躁暴。攘臂谈天下事，多大言不惭；而终日梦梦，堕幕士云雾中而不知其着魅着魇也。五年灭寇，寇不能灭而自灭之矣。呜呼！秦桧力主和议，缓宋亡且二百余载；崇焕以龌龊庸才，焉可上比秦桧！亦犹之毛文龙以么魔小卒，焉可上比鄂王！论者乃取以比拟，不特开罪鄂王，亦且唐突秦桧矣。











卷十二 周延儒、杨嗣昌、温体仁列传（阙）











卷十三 蒋德璟、黄景昉、吴甡列传

蒋德璟，号八公，福建晋江人。天启壬戌进士，改庶吉士，授编修。历升詹事府正詹事，修「大明会典」，充副总裁；教习庶吉士。

崇祯庚辰，升礼部右侍郎，知起居注。四月十三日，上传召对平台，德璟在列。上以北骑在义州已经半月，垂问筹划；复将御笔「灭寇雪耻」四字，传示群臣。德璟出班奏曰：“我皇上「灭寇雪耻」四字，就是中兴大有为根本。臣每见皇上传谕户、兵各部及申饬各边督、抚等官，睿虑精详，无不周密；只是各边未有力行。就如练兵一事，申饬再三；其实兵何曾练，只是将花名文册点操一番，花刀、花枪全无实着。臣每读「会典」，见太祖高皇帝教练军士律，以弓弩刀鎗分别试验，立行赏罚：此是练军之法。凡卫所总小旗补役，以并枪胜负为升降；凡袭替官舍比试，必须骑射娴习，方准顶袭：此是练将之法。当时百战百胜，只是兵练得精。高皇帝身在兵间十有七年及登大宝三十余年，这四十七年间所为圣子、神孙帝王万世之计，那一件不是周到？难道二、三百年来并无一兵，到皇上才要设兵；难道本无一饷，到皇上才要加饷？”上起听，曰：“闻所未闻！”璟对：“军即是兵，总计内外卫所三百余万军，兵尽足用。且养军之屯田盐粮甚多，二、三百年并不曾加派，饷尽足用。如今只将祖制振举，件件实做，自可灭敌。”上曰：“再奏，从容奏来！”璟奏：“今全盛天下，何忧小丑！肃皇帝时，北有俺答，南有倭奴蹂躏浙、直、福、广诸省，亦极猖獗。只用俞大猷、戚继光诸好将官，无不扫靖。以皇上神武同符世宗，灭此亦何难！臣尝纂有「俞大猷剑经」、「戚继光练兵书」，的是今日练兵要着。”上曰：“「练兵书」，朕亦看过。”璟对：“是书虽经御览，只各将官不曾实行。中间练刀、练枪、练火器诸技，各有教师训课如父兄子弟一般，所以可用。”上曰：“「练兵书」还说练胆。”璟对：“练胆是第一义；兵若无胆，如何站住。然必技艺精熟。继光云：「艺高则胆壮也」。”上曰：“今敌在义州，作何筹划？”璟对：“义州距锦州九十里、锦州距宁远六十里，宁远入山海关至京近千里。北骑在沈阳，相距甚远，决不从关内外来；只恐占住义州，径至大宁仅二百六十里，便可犯蓟、犯宣，却是可虑！”上曰：“里数亦不须算，只说目前要着。”璟对：“总不外「练兵」二字。练兵虽平日工夫，对临时亦只此一件。即今锦州八城，要战要守，总须兵站得住。与敌上阵，总要兵精；兵如不精，别无奇策。传闻兵十万，虚冒每有一半，蠹饷不赀；此是最病痛处。皇上每患饷银之少，在臣却患饷银之多。祖制各边养军，只屯、盐、民运三项，原无京运银两；自正统间始有京运数万两，至万历末亦止三百余万分运各边。自戊午后，渐渐加派至九百余万，名曰「辽饷」；又有「剿饷」，并旧饷约计二千余万，比万历末加至五、六倍。民穷财尽，而兵反少于往时。且兵食米面、马食草豆，今本色津运甚多，郄多置之浥烂；而动辄索银，解去千万，正不知作何销耗？到得临敌，又只是借名鼓噪；挟赀窜逃、逗遛劫掠，无所不至。就如贾庄之战，总督战死，两总兵径行逃归；依旧充为军官，立功戴罪。如此行兵，谁肯用命！”上曰：“两总兵何名？”璟对：“臣偶记不真。”上曰：“汝记得的！”璟对：“似是杨国柱、虎大威两个奴才。今天下之大、豪杰之多，何患无将。国初中山王徐达、开平王常遇春诸名将，都是高皇帝驾驭得好。禁中颇、牧，何患无人！且古来大将，如宋岳少保、韩蕲王，皆出自行伍。其所以破卤之法，皆用步兵。盖金以骑难当，惟步兵用藤牌及火器，可以制之。”上曰：“马亦少不得。”璟对：“马政自当修举。国初设两京太仆寺及各边行太仆寺、苑马寺，好马良多。今以万乘之尊，日日市马，安望富强！至卫所官军，尤为急着。文皇帝设军卫七十二，计军可四十万；畿内八府军二十八万。又有中都、太宁、山东、河南班军十六万，春秋入京操演，得居重御轻之势。今班军只是做工，虚冒包揽，不可胜诘。且自来累朝征讨，皆用卫所官军；军有父母妻子，与乌合不同。自嘉靖末募兵，至今遂置军不用；以致加派日增，兵民俱困。臣家福建海边，幼时见海贼登岸，无不惊怕；后各家练几个勇军横槊海上，贼便不敢登岸。以此知军之可用。”上曰：“这奏亦有可采。”璟又奏：“如今京营十余万，亦是卫所军卒。既可行于京师，则各省自然行得，总只在赏罚严明。皇上昨表章关外守将金国凤，大家无不感奋！唐太宗有「雪耻酬百王，除凶报千古」之句；彼英主尚能擒颉利诸卤，况皇上神武百倍太宗，何患小丑！惟愿宪章二祖，修复初制，自然指日中兴。”奏毕，俯伏；起，归西班。是年，圣驾幸学、郊天、耕耤、享太庙，皆璟引导；祈雪山川坛，委璟行礼：记注详悉，备载悫书。

壬午五月，枚卜阁臣，上以吏部廷推多拘资格，凭借奥援；不列外官，多徇情面。是以宸衷独断，以召对称旨，特简词臣蒋德璟、黄景昉、外任吴甡同升礼部尚书、东阁大学士。德璟辈受事一年半载，赐坐三次、赐宴二次、赐骑马游西苑一次；召对六十余次，每呼「先生」而不名。其间申救李日宣、张瑄、章正宸、房可壮、宋玫、张三谟、黄道周、刘宗周、金光宸等，拯救正类，力可回天。璟当召对，每以「加派太多，民不堪命」及各边虚冒情弊，激切敷陈；随将九边十六镇山川险要、屯盐民运、新旧兵饷、塞外部落纂为「御览备边册」十二套，次第进呈。复请停钞法，罢采北直、山东、河南、浙江桑穰二百万斤，蠲免召买米豆一百万户，乞裁减练饷七百三十万两，诸多戆直。遂于甲申正月间拟票科臣光时亨疏有「向前聚敛小人，倡为练饷及搜括诸议，以致民穷祸结，误国良深」等语，上震怒，面加谴责；璟叩头待罪。同官陈演等申救，乃蒙恩宥；随即出直，具疏以足疾求斥。后连控二疏，上准回籍调理，仍赐银币、乘传以行。离京数日，舟在津沧，都城忽陷；遂易小舟，潜居村落，与地方官急议恢复。及闻吴三桂杀贼远遁，逡巡归里。

弘光监国，遣行人张廷榜趋召；以疾力辞。后上「恢复机宜」八款，以效忠悃。家居，考终。

生平博览群书，所学甚富，著作甚多。尤精于诗学，为作「原诗」一篇，考核精详；具见胸中博洽。使职居侍从，如虞世南为唐之行秘书，则晋江二相亦为吾明之行秘书矣。

黄景昉，字太稚，号东崖；福建晋江人。天启乙丑进士，选庶吉士。楚御史吴裕中建言廷杖，景昉躬抚之榻前。比没，楚人无敢临其丧者；景昉独解橐赙之，人服其胆。时珰焰方张，即请假归，以避其锋。

戊辰，思宗登极，始入都，授编修。历官中书、知起居注、编纂诰敕；诸所撰诰敕，尤为时所传诵。庚午，典试三楚。辛未，丁祖忧。

甲戌，还朝；升左中允，充日讲官。丙子，转左谕德，复典畿闱。其在经筵，奏对剀直，语侵政府；首揆蓄怒。戊寅，转右庶子。召对平台，因奏：“考选未尽公道，如推官成勇、朱天麟，廉能最着，不获预清华选。”遂俱得旨改馆员科道者十数人。大司寇郑公三俊以诖误系狱，景昉面救；又复疏陈，极言其清正，得释系。首揆益加嫉忌，景昉即以封差行。抵饶州，尽却淮府馈赠，信宿即行；省贫藩无算。庚辰，差竣报命，转少詹事，同詹翰官入对。时太监高起潜拥重兵关外，骤撤回，未至；中外虑有他变，无敢言及者。又黄道周谪江右幕员，抚疏荐及之，至蒙逮系；举朝震恐。景昉面对时，即昌言御前，以「纔撤回监视，而辽抚即有警报，疑此中或有隐情」；复以「用舍喜怒之间，须再加斟酌」为言，实为黄道周稍寓规讽。两班听者，皆为咋舌。辛巳，以詹事署掌府篆，复以原官改掌翰林院印。黄道周狱久未解，为阴请之政府司寇甚力，始得从编戍去。

壬午，会推阁员，召对中极殿称旨，遂钦点升礼部尚书兼东阁大学士，入直办事。在阁受事半载，赐坐三次、赐宴二次、赐骑马游西苑一次；召对六十余次，每呼「先生」而不名：皆异数也。

癸未，见时事日非，遂怀去志。缘先帝性明察，而于大机宜顾屡多违拂，喜怒旋更；所施行，往往惟意。以此，终不能有所济，惟有急求引退而已。具疏求去，得旨驰驿归。

北变之后，家居二十年，以壬寅岁视履考终。所著「湘隐堂集」二十四卷、「瓯安馆诗」三十卷、「续咏」十二卷、「左史唯疑」十六卷、「国史唯疑」十二卷行世。

吴甡，号鹿友，扬州兴化人。万历癸丑进士，知邵武县事，调繁晋江。壬戌，考选授山西道御史，弹劾不避权贵。

思宗二年，钦定逆案，召廷臣于文华殿。先是，御史毛九华劾礼部尚书温体仁有媚珰诗刊本，上问体仁；体仁谓出自钱谦益诬论。又出御史任赞化参体仁疏，其语亵；上不怿，谪赞化于外。吴甡出班言：“上因温体仁，前削章允儒，降房可壮、瞿式耜，今又斥任赞化，班行无色。乞召还言官！”不听。体仁大拜后，心恶甡；甡亦缄默，以避其锋。

体仁去位，甡始入职。浮沈十四、五年；至壬午，始与蒋德璟、黄景昉三人同大拜，升礼部尚书、东阁大学士，入直办事；未转侍郎，遽加尚书，出自特眷。时因召对，三人力言黄道周「清修博学」并永戍穷苦状。上意动，遂有赐环命。初，会推时，忽有昔人封还诏书遗意。

癸未，叙辅佐勋，晋太子少保、户部尚书兼文渊阁大学士，给三代诰命，荫一子入监读书。后见时事日非，在揆扉止十有五月，遂执意乞归；癸未，得请。

未几，即值国变。三人皆不与难，时人服其见几。

石匮书曰：思宗枚卜宰相，廷臣会推，皆以情面资格，血战玄黄；上乃自出虚公，梦求良弼，特相三君子于崇祯末。盖三君子者，处则为慧业文人，出则为救时宰相；乃运遭阳九，数月揆扉不究其用，殊为可惜！但三君子皆学富五车，文起八代。谈言微中，可以解纷；用以拯救正人，挽回冤狱：则三君子之相业，不在杨士奇、李东阳之下矣。











卷十四 流寇死事诸臣列传

傅宗龙

孙传庭

杨文岳

宋一鹤

冯师孔

徐标

刘熙祚

金毓峒

关永杰

蔡道宪

徐学颜

李贞

黎弘业

钟鼎铉

吴从义

王行俭

张绍登

杨暄

萧汉

费曾谋

刘振之

阮之钿

王汉

赵士宽

黄宗昌

林日瑞

▼傅宗龙，贵州人。万历庚戌进士，由巴县令，拜侍御史；巡浙直盐政，以才能着。崇祯初，陞都御史，巡抚顺天。次年，总督蓟、辽，以诖误削籍。

十年，奢寅乱四川，王三善陷大方死。诸臣无敢任其事者，推毂宗龙往抚西蜀；所陈兵事数十余疏，悉中机宜，朝野倚重。未几，陞兵部尚书；一年解职，下狱论死。

十四年，流寇破河南、归德诸郡县，京师震动。诏赦宗龙，出之狱，以兵部右侍郎兼副都御史，督陕西兵讨贼。宗龙拜命，师未入境，贼先军于枣以待。陕西总兵贺人龙、江南总兵虎大威与战，杀伤相当；贼乃秣马蓐食，更番迭出，以罢我师。日中盛暑，士卒饥甚，休卧树下，为贼所乘，师大败，退次汝州；壁垒未备，贼又乘之，又大败，死者相藉。二帅不能支，向宗龙曰：“贼锐不可当，姑避之，以图再举。”宗龙曰：“吾受命讨贼，义不旋踵。二将军能为我决战，则幸甚；否则有捐躯报国已矣，又将焉往！”二帅曰：“兵家有趋吉避凶法，明公欲委肉虎口，无为也！”二帅引骑兵奔陈州。宗龙敛步兵，穿堑筑壕以拒贼。贼亦筑壕二重以困之。宗龙兵食尽，乃杀马骡以飨士；马骡又尽，杀贼，取其尸分噉之；营中火器、弓矢俱尽。宗龙简疲卒尚有六千，夜漏二下，潜勒军突贼营，溃围出。诸军星散，宗龙徒步率散卒，且战且走。将至项城，贼追之，被执；至城下，贼呼于门曰：“我秦督官军也，速开门纳秦督！”宗龙大呼曰：“我秦督也，不幸堕贼手；左右皆贼耳，毋为所绐！”贼唾宗龙；宗龙骂曰：“我大臣也，杀则杀耳；岂能为贼诈城以缓死！”贼抽刀击宗龙，中脑而仆；稍甦，犹厉声骂贼。贼割其耳鼻，死城下。事闻，复宗龙兵部尚书，赠太子太保。

一时死难诸臣，则有南赣兵备副使王孙兰、四川巡抚龙文光、庐州知府郑履祥、保康知县石惟坛。

▼孙传庭，太原人。万历己未进士，以商丘令考最，授吏部验封司主事。

崇祯丙子，陕西巡抚甘学阔削籍听勘，以孙传庭代之。丁丑，陞兵部右侍郎，总督河南。

戊寅十一月，北骑进口，京师戒严。召洪承畴于三边、召孙传庭于陕西，合兵五万出潼关入援。改承畴为蓟辽总督、传庭为保定总督；传庭以失聪辞，上不许。寻逮传庭下狱。

十六年，流贼围开封急，汪乔年师败死之，京师大震。孙传庭于狱中上书，请讨贼赎死；诏赦传庭，以兵部左侍郎总督陕西，提兵剿寇。时朝廷疑陕西总兵贺人龙与贼通，密敕孙传庭设计斩之；遂用人龙部将高杰、陈勇、高汝利等振旅出关。李自成方破开封，长驱至郑州，一日拔之，遂由虎牢关入洛；闻王师已出潼关，悉起师逆之，遇于汝州。传庭设三伏以待，牛成虎将前军、左勷将左、郑嘉栋将右、高杰将中军；成虎佯北以诱贼，贼奔逐入伏中，成虎还兵而斗，高杰、董学礼突起翼之，左勷、郑嘉栋左右横击，斩首千余级。贼溃东走，追之。贼尽弃甲仗、军资于地，官军争取之，无复步伍；贼觇官军嚣，反兵乘之。左军先溃，诸军继之，丧材官将校七十有八人；贼所丧资仗，反倍获之。传庭以兵败，上书自劾；诏传庭图功自赎。李自成、罗汝才合兵破汝宁，连陷荆、襄、鄢、郢，席捲河南，有众百万；僭立名号，兵势日盛。传庭按兵不出；有诏趋之，限其作速剿寇。

癸未六月，进传庭兵部尚书，总制应、凤、江、皖、豫、楚、川、黔剿寇军务，仍总制三边，铸「督师七省」之印。七月庚子，传庭发兵潼关，分道进讨，以总兵牛成虎、副将卢光祖为前锋，会河南总兵卜从善、陈永福合兵洛阳之下池塞，檄左良玉以兵自九江赴汝宁夹击。八月丁丑，牛成虎率诸将前驱，遇贼于洛阳，击破之；再败之河岸，追奔至汝州，伪都督四天王李养纯率所部来降。知贼併兵守宝丰，传庭进军宝丰，合围；贼坚守不下。自成以轻兵来援，战于城东；白广恩、高杰、卢光祖分兵逆战，却之。癸卯，复以精骑数千直攻官军，诸将复击走之；传庭曰：“宝丰不即下，而贼救大至，则背腹受敌矣！”亲督诸军悉力拔之，斩伪州牧陈可新等数千级，遂以大兵捣唐县。时贼家口尽在唐县，贼发精骑来援；官军已入城，尽杀贼家口，贼满营痛哭。壬寅，传庭自朱仙镇而南，大雨六日，粮车日行三十里、又道淖未至，士马俱饥。或劝传庭旋师就运道；传庭曰：“军已行，即还亦饥，奚济乎！要当破一县就食耳。”甲辰，传庭复郏县，县俱穷民，集骡羊二百余，顷刻立尽；食不继，传庭军饥甚。壬子，兵譟于汝州，降贼李际遇阴通贼。癸丑，贼率精骑大至，传庭问计于诸将，高杰请战；白广恩曰：“我师困，宜驻；分据要害，步步为营，以薄贼易耳。”传庭恐贼遁，曰：“将军何怯，独不如高将军耶！”广恩不怿，引所部八千人去。贼前锋名「三堵墙」——一红、一白、一黑，各七千二百人，来薄官军。接战，陷贼伏中；贼乘之，官军大败，陷淖泥死者数千人。高杰立岭上，望曰：“不可支矣！”麾众退，诸军遂西走。贼驱大队疾追，一日驰走四百里至于孟津；官军死亡四万余人，尽丧其军资、器仗。传庭与杰收散亡数千骑，渡垣曲，走河北。

初，贼驱难民诱官兵，斩获皆良民也。传庭不知其诈，奏“贼中有逃归者，言贼闻臣名，皆惊溃。臣誓肃清楚、豫，不以一贼遗君父。”上信之，因召对群臣，出传庭疏示众。兵部侍郎张凤翔独言：“贼素狡多诈，示弱不可信。且传庭所统皆良将劲兵，不如为陛下留此家当。”上目慑之。群臣窥上意，争请命传庭进剿。未几，果覆师；乃削传庭职，充为军官，扼守潼关，众尚四万。十月，贼一只虎陷阌乡；趋至潼关，获督师大纛。贼以纛绐守关者，乘间突入，潼关陷；传庭奔华阴。李自成间道缘崖出潼关后夹攻，官军大溃。

贼既入关西行，一只虎复陷华阴，传庭及白广恩退屯渭南；贼合众十万陷渭南，传庭没于阵中，失所在。

▼杨文岳，四川人。万历己未进士，官至河南总督。

闯贼围汝宁，监军孔贞会以川兵屯城东，文岳以保定兵屯城西。贼兵进攻，相拒一昼夜，川兵溃，保定兵不支；次早，四面环攻，戴板扉以障矢石；云梯如墙而立，鼓百道并登，执文岳及分巡佥事王世琮于城头。文岳、世琮厉声骂贼，贼怒，缚文岳、世琮，以大砲击之，洞胸糜骨以死——世琮初授河南推官，屡却贼，射矢贯耳不动，号「王铁耳」。贼屠士民数万，燔烧邸舍无遗。

同时死难者，则有归德府推官王世琰。

▼宋一鹤，宛平人；为湖广巡抚、都御史。一鹤贪懦巧谄，以杨嗣昌父名鹤，投揭自署其名曰「一鸟」。流贼围承天，知府开门迎贼；一鹤守下城，巷战死之。

钟祥知县萧汉，有贤声。贼戒其部曰：“杀贤令者，死无赦！”乃幽之寺中，戒诸僧曰：“令若死，屠尔寺！”僧谨视之。汉曰：“吾尽吾道，不碍汝法！”遂自经死之。

湖广陷，一时死难者，则有襄阳兵备副使张克俭、黄州副使樊维城、襄阳府推官郦曰广、随州知州徐世淳。城破，贼入城，世淳埋印署后，勒马巷战；矢贯于颐、刀属于颊，眼鼻横断，堕马，右手握印箱、左手掣佩刀；贼铍刀交下，陷胸穴股以死。

▼冯师孔，河南原武人。万历丙辰进士。

崇祯癸未，以副都御史巡抚陕西。十月，贼陷临潼；关中人心，所在瓦解。师孔闻报，急入西安保守。贼至城下，师孔督兵出战，不利；人劝之曰：“盍去诸！”师孔曰：“地方官死地方，礼也！”登陴抗守，被执不屈，死之。

西安陷，一时司道死难者：布政使赵建极，万历己未进士，永宁人；按察使黄纲，天启壬戌进士，光州人；督粮道蔺刚中，崇祯辛未进士，陵县人；冀宁道毛文炳，崇祯戊辰进士，郑州人；冀北道朱家仕，崇祯戊辰进士，临洮人；巡宁道毕拱辰，万历丙辰进士，掖县人；宁武道王胤懋，崇祯辛未进士，霸羁州人；商雒道黄世清；庆阳兵备道段复兴；庆阳知府董琬；甘肃兵备道林日瑞，万历丙辰进士，铜山人；总兵郭天吉；同知蓝台；太原知府孙康周，安丘人；太原同知李之清，庐陵人；中路同知吴镕；通判朱如宝，四川人；蒲城宗室知县朱一统，平定州人；安邑举人知县房之屏，大兴人；中□知县华堞，渭南进士；知县杨暄，高平人。

▼徐标，山东济宁人。天启乙丑进士，以佥都御史巡抚保定。流寇猖獗，上召保定巡抚徐标入对；标奏：“臣自江淮来，数千里见城陷处，固蕩然一空；即有完城，仅余四壁。蓬蒿满路，鸡犬无声，曾未遇一耕者。土地人民，如今有几！皇上亦何以致治乎！”上欷歔泣下。标又上言「屯田」及「车战」诸策，上善之；遂令之任。

甲申正月，贼至真定；知府丘茂华先遣家人出城，标执茂华下狱。标麾下中军伺标登城画守御，劫标城外，杀之；出茂华。茂华檄属县叛以待贼。

标居常以忠孝自砺，彙古今忠孝廉节，刻成一书进呈；赐留览，有敕奖谕。

▼刘熙祚，字仲缉，常州武进人。天启四年举人；谒选，除兴宁知县。兴宁俗刁悍，民有茹「断肠草」恐吓人。得所欲，乃服解药；否者死：而为所诬者，家立破。熙祚严为之禁，犯者死勿问；而又令民得输草以代赎锾，冀绝其种。或曰：“草可尽乎？”熙祚曰：“不然；但使吾在事，而草不为毒。继吾者，同心行之勿懈，此风可绝矣。”兴学校、诘姦盗，境内乂安。擢湖广道监察御史，巡按湖南；至永州，会部院庄祖诲催饷四集，贼乘之。部院先行，委熙祚殿后。贼望见偏裨跪白马前，知为重臣，突执熙祚，拥之去；熙祚大骂，不屈。贼缚至宗师馆，备加楚毒；以绳曳足，倒拖地上，破腹刳脏而死。有绝命诗，授小史陈纬置髻中佚出；纬走郴，遇部将，出诗镌之。弘光朝，赠左都御史，谥「忠毅」。

▼金毓峒，字鹤沖，保定完县人，万历庚辰进士司徒铨仲子；举万历乙卯科乡试。与从子肖孙读书郎山，相对慨然，辄有澄清之志。已而中崇祯甲戌进士，官中书舍人。

辛已秋，以「陈漕务」称旨，授湖广道监察御史。寻上宽徵徭、诛骫师、解党锢、慎铨法诸疏，四上而四报可。其解党锢一疏，尤诤于群小罗织清流之日，而为海内所传诵。出按秦川，闯逆方窥函榖，不敢入。及峒复命，贼果逾关，举朝以不久任为恨。

甲申春，召对便殿；旋草诏命，监宣、大军。宣、云告陷，随奉命督禁旅，往扼畿南要害。峒冒矢石驰至保郡，散家赀千金犒士卒，为固守计。而是时峒之从子振孙以剑术登武科，相见泣下，为誓死；士卒皆流涕——振孙者，肖孙弟也。贼围急，振孙登陴，挟矢殪渠帅数人；兄弟私誓曰：“一旦有变，必从季父游地下！”峒闻之，谓肖孙曰：“死易，存孤难；我以弱子为託。”肖孙拜受命。峒妻王氏，尽出簪珥、冠帔以犒士，士益奋。贼相顾谓曰：“此固曩时按秦御史也！”欲引去。而三月十九日之信至，峒痛哭，誓与城俱死；悬银牌以赏击贼者，得级无数。二十四日辰刻，城南楼火起，贼乘焰登城，遂陷。振孙跃马赴贼曰：“城头杀尔帅者，我也！”格斗毙数人而死，贼支解之。峒裂皆骂，提剑斩一绿衣贼；负印，北叩首曰：“臣力竭矣！”投三皇庙古井死。王孺人缢死，姪孙妇罂妻陈氏及侍儿桂春皆投井死。贼大索两孤，肖孙备受砲烙惨刑，体刺剟无完肤；终以得免。三日后，肖孙收峒骸骨如生。人义峒之死，而益称肖孙之不负所託。

▼关永杰，字人孟，山西蒲州人；崇祯辛未进士。初任绍兴府司李，升南京兵部武选司主事。寻以佥事为河南监军。

贼自关陕流毒楚、豫，积二十年；初掠亭聚，既窥城堡。壬、癸之交，每至一城，不即挺杀，为限射城，不如期者必屠勿赦；百姓久不见敌，闻伪仁义之声，争先缚守令，开门迎。时永杰以睢陈道兵备副使驻陈州——陈州距睢阳百八十里，李贼陷睢阳，以令至陈；陈既寡守具，而故民不足守。永杰本拟保境待援，而士民合诣永杰，请必毋守，开门迎降便；永杰持义不可。众曰：“即不能有，竞自破钥矣！”永杰知不能守，单骑巡城；号曰：“百姓即愚无知，顾诸生岂无通大义，率先拜牛酒哉！”诸生摇手去。及城陷，永杰入其署，引缳为大呼者三，自缢死。赠太僕寺卿、祭葬。

▼蔡道宪，福建晋江人。崇祯丁丑进士，授湖广长沙府推官。

癸未八月，流贼寇长沙；长沙人民先走，李干德奉吉王、惠王走衡州，总兵尹先民、何一德降贼，巡抚王聚奎单骑走江夏。贼至城下，呼蔡推官曰：“吾军中皆知尔名，速降，毋自苦也！”道宪挽弩射之。献贼怒，攻三日夜而城陷；执道宪，百计诱降不屈，磔之。健卒林国俊等九人，追侍道宪不去。贼劝道宪降，国俊曰：“如吾主可降，亦去矣，不至今日。”贼曰：“尔主不降，尔亦不得活！”国俊曰：“若我辈愿生，亦去矣，不至今日。”贼并杀之。内四卒奋然曰：“愿少延旦夕，葬主骸而后受刃！”贼义而许之。于是四卒解衣裹主骸，葬之南郭。葬毕，四卒自经。百姓裹残骸葬之，为立庙于长沙，题曰「忠烈」。

▼徐学颜，浙江永嘉人。以恩贡选楚府长史；危言正色，王敬惮之。豪宗有不率者，理格势禁之，不少阻。摄江夏篆，以寇氛震邻，筑砲台以资守御。满三载考，王与抚、按交荐之，晋兵备副使。

癸未六月，流寇陷武昌，学颜与贼斗。贼断学颜左臂，学颜右手持刀斗愈力，大声骂贼；执支解之，阁门殉难者三十余人。事闻，赠按察使，予祭一坛，有司治葬；建祠于乡，录一子入监读书。

▼李贞，□□人，以进士为湖广郏县（原误，当作河南汝州）知县。癸未二月，闯贼攻郏县。贞率士民坚守一昼夜，杀伤贼甚众。贼百道环攻，一鼓而拔，纵兵大杀。李贞大声叱贼曰：“驱百姓死守者，知县也，妄杀何为！”见自成，唾骂不已。自成怒，褫其衣，倒悬于树。贞大呼曰：“高皇帝有灵，我必诉之上帝以杀贼！”贼断其舌，碎割之。母乔氏及妻俱死。

▼黎弘业，广东顺德人；天启辛酉举人。年甫十九，应省试。直指监粤东闱事，梦顺德报册第一人官至太僕；觉，异之。是日放榜，弘业首唱；注视之，不言其故。而弘业出李司李应升之门，直指乃语所梦；弘业应曰：“业通籍止此乎？”则屡踬春官。

崇祯甲戌，授和州知州。在官廉干，与乡御史马如蛟交厚。时流寇自庐州三掠其鄙，弘业具方略，上之道臣，请固圉；不省。乃与如蛟鼓义，垒城浚濠；躬擐甲冑，登埤严昼夜。如是数月，不懈。冬，贼以十万突城，弘业同如蛟喋血誓众，分门死守。贼以坚，且释去。大雪连日，迷惑耳目；贼运芦积城南，高垛丈余，纵焚，守者惊。而贼从北门悬城入，如蛟死之。弘业犹巷战，连败。贼遂纵掠，不甚求弘业。弘业急返州堂，题诗壁间，引佩刀自刭，手震不当喉，喷血仆地。有吏目甲随数壮士至，扶起；大呼：“等死，不如触贼刃死！”弘业负创上马，吏目前挺，沖乱刃，不胜创，吏目走；独返州堂，绝吭死之，印犹在臂。贼入，见其绝命辞：“为官不负民，为臣不负君；忠孝诚已尽，生死安足论！”贼谕众曰：“此忠臣也，勿犯其妻子！”署中闻弘业死，母李氏、妻杨氏、三女、一妾皆自尽。凤阳巡抚朱大典以闻，赠太僕寺卿，廕一子入监读书；谕祭葬，祔「名宦」庙食。

▼钟鼎铉，广东新会人；崇祯甲戌进士。将之任，所知以乱止之；曰：“吾不赴任，赴难也！”

弘光乙酉五月，来守嘉兴。时清兵南下，金陵不守，直抵嘉兴；百姓争开门纳降，鼎铉不能强。闰六月，乡绅屠象美起义，鼎铉仍署府事，鼓舞协赞颇劳。及象美为乱兵所杀，复与将军陈梧登埤守御。七月，清兵来攻；陆中军领卒五百人、水兵二百人至斗门，望而反走，殿者被伤百余人。于是监军推官朱尔吉领乡兵数千人战清门之姚车，败绩死；梧乃领三关兵出御北门之外杨家村，稍胜，夺清马。再战，复败。时各属以兵至者，为孝廉钱旃、为御史陆清源、为玺卿朱大定、为推官倪长玕。二十三日，吏部尚书徐石麒缒城而入，主其事。清兵益逼，复出战北门外麻雀墩，大败；于是阖门而守。清以砲攻城，声震；各属援兵以义来，咸怯去。梧亦伪託请兵，走平湖。二十七日，城西被击裂，清以桅作梯，蚁上；而东门开，百姓走。鼎铉方协守西门，归，自缢鼓楼之下。死时，从死为门役及皁隶二人。

石麒殉难，诸生王鲲、张翊、常三益、都司孙光旸俱死之。

▼吴从义，号岁青，山阴人。以北籍，试大兴。少好气节；为诸生时，疏参魏忠贤，以是知名，贡入太学。崇祯庚辰，年四十，成进士；授长安令。

秦地兵荒洊至，千缗不得升粟；从义下车，请台使设法赈贷，秦民赖以生者数十万。流贼李自成蹂躏豫、楚，督师孙传庭丧师睢阳，潼关不守，长安势若纍卵。从义躬练乡兵，婴城固守。时适继娶胡夫人送至署，家人以合巹请；从义曰：“此何时耶，而暇为此！其迟之。”新夫人到署二十余日，不一顾及。城陷，从义神色不改，胥役促携檄出走；从义曰：“城亡与亡，吾将安适！”留一门子，语曰：“汝素忠谨；吾当投井以报天子，汝报吾家新夫人：尚未成礼，可归母家！”言毕，投井死。流贼入城，知令死，叱兵丁毋犯其署；且给廪饩，家口得以全活。事闻，赠山西按察司佥事，廕一子入监读书。

▼王行俭，南直宜兴人。崇祯丁丑进士；授户部主事，历升四川重庆知府。癸未，献贼至，城陷；胁降之，不屈。骂不绝口，支解之。

▼张绍登，江西南城人。年十八，甫万历丁酉贤书。屡上春官不第，就应城令。甫期年，丙子冬，献贼躏楚，大攻应城；绍登募乡兵御之。踰三日，有缙绅子为内应，开门纵贼入。绍登守北门，缚致县署；令下跪，不屈，遂加极刑。诛金贝，绍登伪曰：“是何难，释我入内衙，即与汝！”贼纵之。众拥入，至隙处，绍登佯指示；猝以所佩印击贼，伤数人。众怒，拉出堂，乱刀砍杀之。贼曰：“我躏州县伙矣，未有若此令者！”事闻，赠尚宝卿，荫一子入监读书。

▼杨暄，山西高平人；崇祯庚辰进士。授陕西渭南知县，陞兵部主事；未离任，寇至。城陷，不屈，死之。弘光中，赠按察司佥事。

▼萧汉，江西南丰人。崇祯庚辰进士，授钟祥知县。为人清介，不入一贽，绝请谒；居官年余，犹负债不得塞。癸未，钟祥陷，贼虏闻其清名，欲降之。汉不屈，曰：“天生「汉」，必不为「贼」！”引佩刀欲自裁，贼夺之不得死。禁一寺，环以卫卒。令曰：“汉死，斩卒！”且诫汉曰：“从我，食汝！”阅三日，不得死；偶得僧坏剪，冲喉死。衣襟有血书曰：“一死报君！”邑人建祠祀之。

▼费曾谋，江西铅山人；文宪宏孙也。守遗训，洁身砺行，贫窭益坚。由恩贡，于崇祯辛已授通许县知县。到任甫五十日，贼攻城，悉心守御。身被数创，力竭城陷，投井死之。按臣苏京疏请建祠。

▼刘振之，慈谿人。以崇祯庚午举人，为河南鄢陵县令。城破，振之衣冠北向，再拜自经死。有誓死诗曰：“遭际万分艰，成就一个是；但抛七尺躯，天下无难事！”

▼阮之钿，南直怀宁人。以崇祯恩贡，举贤良方正科，授湖广榖城知县。时总督熊文灿议抚贼张献忠等，之钿力谏：“贼狼子，不可从！”文灿不听，豢之。已而果反；以之钿初议，怀恨杀之。临难题壁，有「不负贤良方正」等语。家人无处觅尸，观题壁处，知其死所，负以归葬。事闻，赠太僕寺卿，廕一子入监读书。

▼王汉，莱州掖人；崇祯十年进士。除高平县令，调河内。邑大饥，汉贷万金易粟于淮、徐，浮河而至；且捐俸减粜，煮粥以赈。在任加意修城垣，募壮士。巨寇刘二将以正月三日攻济源，济源告急；汉佯不应，于除夜出贼不意，赴之。以元旦登天坛山，擒刘二。乘大雪至山西，破妖僧智善。夜半渡河，破贼杨六郎。会李自成攻汴甚急，外救弗前；汉乃率亲兵至金龙口、柳林诸处，以大砲、火炬为疑兵，遣死士入城中，声言「宣大及左镇兵来援，各数十万至矣」！自成惊走。当是时，汉威名震河北。上闻，皆奉旨优叙。

十五年三月，以减俸行取入都。与苏京、王燮同召对于德政殿称旨，命三臣皆以试御史监军；汉监左镇，督湖、川、郧兵与督臣侯恂援汴。时兵部奏援剿兵十万，以十之四属二臣，以其六属汉；汉所监凡五万九千，然已溃散，兵部以空名使之。汉乃请自立标营兵千人、骑二百，报可；乃简保营兵百余人，募邯郸、鉅鹿壮士三百人，又取故河南所练义兵及修武、济源素从征剿者五百人，及亲故子弟合之共千人。八月朔夜半，袭贼于范家滩，斩一红甲贼目。檄诸将合剿；汉自走襄阳，督左良玉兵救汴。至潼关，而巡方之命下。会汴城陷没，汉乃督诸将自柳园夜半渡河，伏兵西岸，檄卜从善等夹击之，斩九十余级，遂入汴；大张旗鼓为疑兵，追贼至朱汕镇，连战皆克。

擢都察院右佥都御史，巡抚河南。汉乃广间谍、收土豪、议屯田，布置井井；而刘超难作。超，永城人，以武举至大将，与其乡御史魏景琦、举人乔明楷、总练生员王奇珍有宿雠；一旦擅杀三家百余口，遂据永城。汉疏请讨之，奉密旨以策授汉；遂提兵以十六年正月十九日直抵永城，环而攻之；以二十日四鼓夺其北门。超在东门，倚楼为寨自保；汉见兵大捷，乃单骑入北门，大呼勿杀百姓。天忽雨，兵少却，拥突门下，汉为贼刃所及，参将陈治邦、游击连光耀及家人刘玺、张金皆战死。游击马魁复力战入城，负汉尸以出，面如生。以汉尸至夏邑棺殓，河北士民皆哭失声。上闻嗟悼，赠兵部尚书，廕一子锦衣卫百户世袭。后擒刘超至京师磔之，传首九边。

▼赵士宽，以官生为凤阳府通判，驻颍川，行法不挠。崇祯七年正月，贼犯颍；宽适往寿州，一日夜驰三百里，归颍城守。甫入而围合，守具咄嗟立办。已而州之大家先逃，城内大扰，贼乘以入。宽赴黑龙潭水死，妻崔氏与二女同缢，州役从死者十数人。赠光禄寺丞。

钱祚徵，以举人历官至汝州知州。汝为贼出入孔道，又有土贼聚至万人，依山为巢。祚徵至，则简乡勇、衙兵得千余人，佯为守城计；忽夜半开门出，从间道踰山榖，步行抵其巢。贼方纵酒，不为备；急击，大破之。祚徵策贼众难尽诛，乃释其俘，招之；仍令民千家立一寨，有警相救。贼屡失利，其魁鲁加勤等遂诣州降，汝人少休。十四年正月，贼犯汝州；祚徵中流矢，力疾乘城督战。二月四日，大风霾，城上以砲击贼，风逆火反，楼堞尽焚，贼乘之入；祚徵被执，大骂不屈，为贼击刺无完肤死。

唐启泰，以举人官至宜阳知县。十四年，贼陷宜阳，启泰不屈遇害。

三人皆掖人，皆官中州；因并传之。

▼黄宗昌，莱州即墨人。天启壬戌进士，除雄县知县。下车，即收豪族之奸横者置之法。又有中涓之党，乘中涓死，尽攘其所窃宫帑，因而杀之，贿结权贵，无敢问者。宗昌捕之，论如律；百方请嘱，不听。调清苑。

崇祯改元，奏最，入为山西道御史。首劾权奄以殿工矫旨进衔者六十一人，再劾周延儒贪秽；奉旨诘问，夺俸。巡按湖广，时岷王为校尉彭侍圣及善化王长子企鉅等所弒，其事隐莫白，诏法司及抚按鞫问，三、四年不得要领；乃命中官、驸马各一人前往会讯。而抚臣以东警入援，宗昌独决其狱。复奉旨，责问前诸臣失出之罪，宗昌疏纠一守道、一知府、一同知受贿庇逆；而上以宗昌不纠在先，降四级调用。其时延儒已大拜矣，宗昌既归，而复以清苑逋赋连及候讯；会诏蠲，得释。

十五年冬，即墨被围，宗昌率士民登陴固守，仲子基中流矢死。明年，延儒赐死，掌宪李公邦华荐宗昌，未及用而京师陷。宗昌将南赴，以土贼围城，不得出。家居二年，握发以终。

▼林日瑞，铜山人。万历丙辰进士，授庐州推官。陞户部主事。历官陕西左佥部御史，巡抚甘肃。

甲申春，闻国变，以三千人勤王，家丁张飞虎为将。离任所三日，遇李贼，飞虎被杀。日瑞退肃州，兵散，走文庙，欲自裁；而贼追及，劈胸而死。数日后，西陵镇哀其忠愤，起攻贼，歼其众千人。弘光中，赠兵部尚书，谥「忠简」，廕一子入监读书。

石匮书曰：余自遭乱后，见一死真匪易事！乃以成败论人，犹訾其死为无益者，则「春秋」责备之过也。向使李陵、卫律能效死彊埸，自当黄金写像，世世祀之。而后乃封王胡地，辫发毳裘；迴视彼截骼醢胾、裹尸马革者，其人品不大天壤哉！











卷十五 卢象升列传

卢象升，南直宜兴人。天启壬戌进士，授户部主事。司饷临清，有黄衫庞眉趋马前曰：“公有剑骨，出三十当奇贵。然剑室露铓，其能从吾养骨乎！”象升谢遣之。履道上雪，绝迹；再召之，已去。

迁大名守。开、滑壤接晋、豫，盗窟匿影，分部几千人，猝然焚劫，散则仍归各郡；官兵不能诘。象升曰：“此秦徵也，须斩其萌芽！”身率材官骑士射，阴识其可用者四百人。伺元夕盗渠置酒高会，急趋击之，断头槊上。自是，几南偃息，桴鼓不惊。爰以边才，擢大名兵备道。时为崇祯六年庚午，清兵入都城之三年、秦寇躏楚豫之六年，士马刍粮徵发旁午，民生嗷嗷，守令坐绌；象升益以兵计自励。贼入邢，依山为营，象升直压其垒门扼阻，不敢出刈我榖。象升率三骑，登摩天岭觇贼，黑蝎子数十骑骤至。蝎子善射，发三矢，一矢貂领毛堕、一矢中军殪；一矢从象升眉间过镞，眉有血痕。贼望似三眼，骇曰：“卢公神人也！”不敢逼。象升射杀二人而还，贼宵遁。

甲戌，郧毁六邑，奉命抚郧。郧治在万山中，素称闰镇，荒落不得比大邑村堡；北连宛雒、西接汉南、西南通巴蜀，为盗贼盘据要地。象升募士兵、立山寨、并村落，设险清野；蹊隧埋火器，触机辄发。郧人有起色，而象升又晋楚抚矣。乌林关、石泉坝、康家坪、狮子山等捷，斩首五千级；然失业之民，所在裹入，贼势愈炽。诸将参、游而下，犹任力战；至总戎，辄拥声伎、贽金奥援，骄蹇不奉法，杀略良人以冒功赏：川兵竟叛杀邓玘，中土萧条矣。贼忽阑入汉中，烧绝栈道；大军独向楚、蜀，一面进讨，势易扑灭。贼饥求抚，督臣陈奇瑜漫许之；修栈以渡贼出，愈不可制。

己亥九月，晋象升兵部右侍郎，总理直隶、河南、山东、四川等处军务；统关辽兵，赐上方剑，便宜行事。当是时，尾贼追剿则道毙，居中策应则隅溃；贼至始调兵，兵至始请饷，往往后机。省直战守之兵合计十万，月糜饷二十六万；分之，止得兵万六、七千；众寡、饥饱、劳逸、分合之数，皆贼操其胜。象升刑牲祭告，与大帅左良玉、祖宽、杨世恩等沥酒为誓，音仪慷慨；众皆踊跃，踦德黄、踣罗信、剽承襄、历刂南阳、刳汝雒，首功数千级。贼气稍阻，南窜围滁；象升星驰解之。料贼必奔豫，设两伏再克。初，贼与官军遇，辄自杀妇女老弱饵我；以得级足厚赏，不穷追。比战，贼号哭，称「卢捨命」云。

丙子，东骑入古北口，破昌镇。象升督楚师入援，暑毒裹疮，骑四十日；值东骑饱飏去，未及战也。廷议：复以象升督宣、大。自辽瀋失事，宁、锦称雄镇；榆关道险，故敌不敢犯，宣、大独当其冲。象升至，炼精锐，立军令状，豫备战援，督府自认战兵七千、宣镇五千、大同万。晋兵时调灵、陕，未能成军。兴屯鼓铸，设法精密，秋获余粮四百石。象升解任后，道臣贺鼎即以屯铸被谗，逮繫焉；三镇匮饷六十七万，鹄人泣露、泥马嘶风，僵仆属望。象升草疏为卜、哈二酋求开马市，上为报可；稍获马利，以资匮乏。象升初欲守开平故垒，扼辽瀋之吭；不果。因条议各镇兵马，画疆策应：“北骑由保蔚州犯金马，则云扼于前、宣袭其后；北骑由应朔、浑源犯紫白，则晋扼于前、云袭其后；北骑由忻、代、太原犯龙固，则晋兵会宁武镇兵由间道扼于前而云仍袭其后；至龙固、紫白、金马等口，亦如居庸形势，扼险于内，以俟外援。北骑大势尽趋乎晋，则督标镇旅併力合击，务使北骑进不能深入内地、退不能回犯宣疆。边外岔道迤西，有大口趋石匣峪；合河口近地，有支径通芦沟桥。各增兵画守，人有固志焉。”时枢臣杨嗣昌新从墨缞起，与象升意不协。先是，高平令侯弘文监军入楚，激昂有意气；象升檄募滇兵三千。甫就道而象升又调边任，继事者非其经手，不为措饷，兵遂譁；弘文论繫。象升发愤上言：“行间用人，要在英略。彼鷃飞鳖步，顾惜升斗，于缓急何当！弘文解县绶、佩府佐空衔，与土司将龙在田散私财，募精甲八千；椎牛装剑，不惜鬻妻子以啖士。一旦置之理，使海内怀奇负义者，动色相戒。首鼠百端，贼何由平邪？愿镌臣官数级以赎弘文！”而嗣昌勿善也。宁督方一藻怵惕持款议，嗣昌阴主之。象升执言：“讲市不讲赏，许插不许奴。”时北骑住营马肺山，遣哨求成，正与宣东、西二协相对。象升亲屯右卫，分师青边、羊房等堡，犄粗生势。北骑见有备，引去。会词臣黄道周力陈不可款者五，嗣昌议寝不行。五月，象升闻讣奔丧，得代去。

九月，北骑由墙岭入，蓟督吴阿衡——椒香戚宠、侈兼何孟，厨设银铛百灶，客至，百餚咄嗟立办——以豪勇闻，仓猝出师，歼焉。国人汹汹，仍命象升督诸援师，晋大司马。陛见，陈三可忧：“山陵，国脉也；通、德二仓，国储也；腹地空虚，国腑脏也。臣枕戈待战，惟中枢勿掣臣肘耳！”麻衣战袷，嗣昌益啣之。关、宁帅意不欲战，监臣高起潜朋挺扼象升；宣、云一旅不盈万，兵力遂单。北骑挟二马或至三马，日行百里，不税；由易州走平山为一道、由新城入河间为一道，其自涿鹿走定兴者号最众。赵郡多土垣，傍为冰壑；甲橹刍茭，十邑九绌。敌朝以之，则夕以堕耳。象升战庆都，斩馘百余；顾默念「敌深入锋锐，我兵自战其地，各内顾易溃。须厚集其阵，伺敌饥，饱疾力战，可以得志」。奉旨切责。象升遂分兵援平山，率众至保定决战。定抚张其平闭关，不设刍粮，从女墙缒饷千金；时商贾道断，村民兽骇，持金无可籴买。进军藁城，象升语监军词臣杨廷麟曰：“三日不食，何以遇戎；君往恒，商战守计！”至鉅鹿，关、宁诸军距舍五十里；象升入荒祠，据土几作书檄之，使来合战；不报，夜移舍上清源以遁。象升蹴诸军屯贾庄，阵师篙水；或请阻水为栅，象升曰：“吾欲故致之！”弯弓驰马，直入敌营口；裨将止之，象升挥剑击其手。自辰至申，馘获百计，小将杨进朝挟名酋一人以来。是夕，象升方拜疏驰闻；明日，北骑数万麇至，象升力战死之，年三十九。是役也，敌众我寡，若关、宁师从外来击，当决胜；镇帅虎大威、杨国柱懦猾，战不力。祖宽称健斗，有罪繫狱；象升疏出之，配以标卒。象升死，而诸将皆溃围以出，无殉者。督府之任，语饷主客也、语将昆弟也，以空名弹压其间，故令不行。国家宜倣藩镇之意，使粮茭得自收放、将吏得自更置，庶缓急足恃；然难言之矣。败闻，要人欲诬象升不死；获尸，群譁。嗣昌遣帐下督三人往验，信，驳杖，裂肤断筋；其二人模稜。有俞姓者，原业贩貂，人呼之俞貂鼠；仰首言曰：“卢公实死行间，气英英不腐，必为神。我没其节，则受鬼诛；宁人诛！”卒杖毙。按臣仍驳验。顺德守于颖曰：“日者守臣在定州城门外洗泥土，抱其尸，左颐后胸刀痕深寸许，身中四箭，凝血犹渍麻衣上。设祭哭，军民雨泣；容谁欺乎！”事乃雪。象升不死，北骑必不敢深入齐；即深入，必不敢与守关将吏市。「出其赀重，伺敌饥，饱疾力战」；是其志也。

象升三赐尚方，未曾戮一裨将。上命公卿各荐士一人，象升止荐教职冷曹；世以此讥之。然忧谗弭谤，其所遇时则然。象升有「十骥咏」，名千里雪、五明骥、玉顶赤、桃花骢、豹花骢、紫骝、银青、燕色驹、赭白、菊花青。理楚时，亲率骁骑五百，逐贼入南漳；猝遇大贼战败，追至沙河，阔五、六丈，策辔奋矟一跃而过，即五明骥也。昔周孝侯处投隙奥主，卒死于氐；史氏言之，有余恫焉！卢司马战功半天下，晋、赵、楚、豫户为尸祝，为庸臣齮龁以死。凭弔先贤，宁直古今人无不相及而已乎！事闻，赠太子太保，赐谥「忠烈」。

石匮书曰：本朝无总理官；有之，自卢忠烈始。盖当时以流寇猖獗，乃至洪承畴耑制西北、卢象升耑制东南，颇得要领。倘能重以事权，使二人得究其用，则中原千里亦何遂至陆沈耶！无奈边事张皇，临期更换；方用御寇，而又命巡边：手忙足乱，未免失之仓卒矣。用违其才，而使两事皆紊；枢部之罪，其可赎哉！











卷十六 流寇死战诸臣列传（有总论）

岳武穆曰：“文官不爱钱，武官不怕死，则天下太平矣。”我思宗烈皇帝反其语曰：“文官爱钱不怕死，武官怕死又爱钱。”盖先帝真见其一朝人物！凡为贪官汙吏者，刑法惕其前、死亡偪其后，毫不畏惧；而利之所在，性命以之。此时虽有汤镬在前，彼亦且冰顾之矣；则是「文官爱钱不怕死」之说也。先帝深知时病，切中膏盲；如扁鹊诊脉，料其必死，则亦无物可以救药之矣。至如「武官好钱」，则更进于是。文官攫钱，如穿窬之盗，尚畏人知；武官攫钱，如嚮马之贼，明使人见。文官爱钱，尚畏官评；武官爱钱，直无王法！遇贼不战，谁敢以畏缩罪之？见物即取，谁敢以贪横绳之？怕死之言，犹是盛世黜陟之爰书；不怕死之言，反取为脱巾鼓譟之口实。在先帝时，遂有唐通、白广恩、左良玉辈，乳虎饿鹰，弱肉强食；百姓遂有「贼过如梳，兵过如篦」之语。故宁可见贼，不愿见兵也。弘光登极，四镇横行，草菅多命；史阁部职司弹压，见其暴虐，亦敢怒而不敢言。鲁藩监国绍兴，方国安立四十八营兵、号四十八万，蹂躏江东，几成泥酱；打粮送扎，惨不可言。江上诸营，即贤如王武宁、张阁部，亦不能尽除此习。而郑遵谦以螳螂怒臂，亦思当辙；虎踞小亹，拘囚饷户，城市村落搜括无遗：遂使江东父老，有「时日曷丧」之悲！武官爱钱之祸，一至于此！而崇祯时，见贼则鸟兽散；弘光时，闻北兵渡河，四镇俱前途倒戈。而钱唐衣带水，有数骑浴马江，所谓四十八营及武宁阁部、义兴诸藩镇，梯山航海，一哄而散，靡有孑遗。夫人谁不怕死，亦未见怕死若斯之甚也！故凡见有贼至，则撄城以守；城破，则巷战以殁——如周遇吉、朱三乐之辈，生为虎将、死为国殇，非古今为将之道哉！视彼秋蚊啑血，嚵嚼可憎；举手一挃，非糜则散：犹悻悻然号于世曰：「吾将军也」！清夜思之，不直哑然一笑哉！

周遇吉

尤世威

朱三乐

李守鑅

马岱

崔文荣

刘忠嗣

贺赞

丁启宗

刘国能

王国昌

▼周遇吉，字萃宇，辽东人；锦州卫指挥使，任山西代州三关总镇。闯贼至宁武关，遣降将通融约降，以三日为限：一日守令迎，二日乡绅迎，三日百姓迎，男妇悉出城罗拜；不如命者屠之！融说司道献册纳款，不夺其官。诸人嗫嚅，不出一语。遇吉唾其面曰：“咄，汝以我为降将军耶？先斩尔头，以为降贼者榜样！”遂砍融头，开门出战；以大砲击贼，杀伤数千人。会火药尽，或言贼势重，且与款；遇吉曰：“战三日，杀贼且万，若辈何怯耶！能胜之，一军尽为忠义；万一不支，缚我以献，若辈可无恙也！”于是开门奋击，杀贼又数千人。贼惧欲退，或为贼谋曰：“我众彼寡，但使主客分明，以千击一，蔑不胜矣。请去帽为识，见戴帽者击之，不数日可尽。”贼引兵迭战，脱帽以自别；我兵大败。遇吉阖室自焚，挥短刀力斗，体被流矢如猬毛。力尽见执，不绝口骂；磔于市。遂屠宁武城。自成既杀遇吉，叹曰：“使守将尽周将军比，吾亦安能至此！”弘光赠少保，谥「忠武」，立庙祀之。

▼尤世威，榆林人。崇祯初年，为总兵官。闯贼攻榆林，发数万金，招榆林诸宿将。兵备副使都任集诸宿将王世显、侯世禄、侯拱极、尤世威、尤惠显及将士等问之曰：“若等守乎？降乎？”各言“效死无二！”遂立世威为长，主号令，缮甲兵。贼遣伪官说三日，不听。贼四面环攻，城上强弩叠射，更发大砲击之；贼尸山积。李自成大怒，益发贼合围之。诸将力战杀贼，贼死者万人。贼攻益力，以冲车环城穴之，城崩数十丈；贼拥入，城遂陷。副使都任阖室自经死；世威纵火焚其家百口，挥刀突入阵，力战死之。诸将各率所部巷战，杀贼千计。贼大至，杀伤殆尽，无一降者。阖城妇女，俱自尽；诸将死事者数百人。榆林为天下劲兵处，频年饷绝，军士饥困；而殚义殉城，志不少挫。阖城男子妇女，无一人屈节辱身者。自成遂屠榆林，髫寸不留。

▼朱三乐，西北人；为总兵官，镇守宣府。闯贼至，扬言降者不杀。百姓万余人，向辕门哀告，请献册投降，以救一城生命；三乐坚执不肯，据城死守。一日巡城，指红裔大砲曰：“汝曹能发一砲，我死亦甘心？”众不应。三乐自起举火，兵民自后掣之；三乐愤甚，拔佩刀自刎。

▼李守鑅，龙骧卫指挥使，为居庸昌平总兵官。闯贼破居庸关，守鑅提戈出曰：“吾不杀尽死贼，誓不生还！”冲入其阵，抵死格斗，杀伤数百人；为乱贼所杀。

▼马岱，山西人；为总兵官，守居庸关。流寇至柳沟——柳沟天堑，百人可守，竟不设备，总兵唐通、太监杜之秩迎降，抚臣何谦伪死私遁。岱勒马，驰至其家，先杀妻子、后杀妾媵，策马至山海关，与贼死战；力竭，死之。

▼崔文荣，山西人，为武昌参将。献贼将犯武昌，议撤江上兵，撄城守。文荣曰：“守城不如守江，守江不如守汉；磨盘、煤炭诸洲浅不过马腹，纵之飞渡而撄城坐困，非策也！”议者不从。贼果从煤炭洲而渡，直逼城下；文荣御之，小有斩获。贼攻武胜门，文荣率诸军拒之，多杀伤。次日，楚府新募兵为贼内应，开门迎贼。文荣跃马持矛大呼，手刃三贼；贼围住，攒矛刺之，洞腋死。

▼刘忠嗣，后卫人；指挥同知，英勇有志略。闻寇氛，即留心城守。及贼至城下，力不能支；忠嗣先令妻女自缢，仍登陴抗贼。及破，明叛将谢嘉福执之，索印于其宅。忠嗣怒叱，夺其刀，手刃两贼；被众缚去，遂肢解之。

▼贺赞，保定卫人；京营副总兵。生平以义侠闻。父总兵虎臣征西被围，讚率壮士五十骑出入围中，敌莫敢撄。莅京营，常以忠义励士卒。寇入居庸，六大营皆安列城外，望风投顺；讚独率所部迎击于高梁桥，贼奋勇乱射，讚与马俱死河之上流。

▼丁启宗，紫荆参将。贼檄到之日，到处开门迎降；行牌紫荆取印。启宗愤然，批其牌曰：“我只有「平寇印」一颗，再无别印。”遂迎战于塔鸦驿。力尽，被缚，至死不屈；衣尽裂，竖其体曰：“我丁启宗也。”

▼刘国能，初名闯塌天，与李自成同为贼。事母至孝，母以其为贼，不乐；国能请自拔归明。乃诣豫抚常道立投诚，道立招抚之；从左良玉杀贼，招降射塌天李万庆等贼四千余人，屡有战功。杨嗣昌命国能守叶县，闯贼破叶，国能自刎死；其妻先死。其子方八岁，闯贼入城，抱置膝上，欲收养之，不从；自解所佩小刀，亦刎死。

▼王国昌，陕西泾阳诸生。少谈兵，每下榻读书，辄以器盛两米稃身傍，以两手砻插之，令肌理坚健。习槊为文，得意时或起舞；或一弄槊，愤则狂叫，跃起七、八尺：同学者苦与为邻。

时流寇老回回初起，道梗，尝护巡抚李乔子归应天；遇贼辄败之，称「租公兵」云。盖国昌行兵盛气，行阵每不裹甲；而弟祚昌沈细，尝佐国昌出，止其轻战，故所向无失。久之，贼大队踵至。国昌轻裹疾起，提五百步兵出；诸壁不敢进，国昌独驰深入。祚昌促及，遥呼：“莫进！进必遇伏！”国昌不听。追二十余里，果遇伏。祚昌奋杀贼百余人，阴泽被围，贼益至；兄弟突围出，祚昌殿。当追，而国昌身不被甲，竟受一矢洞胁，不起。道路嗟叹曰：“此儒生死王事者也！”

石匮书曰：余读「离骚」「山鬼」、「国殇」与「云中君」、「河伯」、「洛神」同列九歌，诚见彼豪人烈士，战死沙场；无定河边之骨，真与草本同香！而古战场之血，化为马燐，其光燄尚在也。自闯、献跳梁，峨冠大纛开门迎贼者，不知凡几；而世有阖室自焚、挺戈战死——如周遇吉、尤世威诸君子者，又皆一二不读书、不识字之人为之；天下人亦何贵乎读书识字也哉！











卷十七 朱之冯、卫景瑗、蔡懋德列传

朱之冯

卫景瑗

蔡懋德

▼朱之冯，顺天大兴籍，南直徐州人；天启乙丑进士。初授户部主事，陞员外；降江西布政司理问。历升刑部郎中，出佥事江西，转山东副使。寻升都察院右佥都御史，巡抚宣府，赞理军务。

甲申三月初一日，昌平兵变，都城戒严；之冯遗书兵部金铉，矢以死殉，且以弟与子见託。李贼至榆林，屠戮最惨，巡抚冯思孔被杀，山西巡抚蔡懋德殉城。初二日，至宣府，宣府叛将白广恩贻姜瓖书约降；监视太监杜勋绯袍八驺郊迎三十里，军民聚谋藉藉。之冯悬赏劳军守城，无一应者；三命之，咸叩头曰：“愿中丞听民纳款！”之冯单骑巡城，见大砲曰：“汝曹试发之，可杀贼数百；虽杀我，我无恨矣！”众又不应。之冯不得已，自起燃火，兵民从后掣其手。之冯乃夺士卒刀，欲自刎；而门开，贼入矣。盖李贼有令，以兵迎者必屠，故所至无敢举一虚砲云。之冯被擒，骂贼见磔。时居庸巡抚何谦，城陷亦自杀。弘光中，赠之冯右都御史，谥「忠壮」。

▼卫景瑗，陕西韩城人；天启乙丑进士。除河南府推官，执法不阿。考授山西道御史，劾阁臣周延儒、铨臣曾楚卿，救工科曹靖元；朝论称之。巡按真定，丁父艰。服阕，补河南道御史，巡太仓，严革陋规。时枢臣杨嗣昌议加剿饷，景瑗上疏言不可；弗听。给事中傅朝佑、李汝璨疏劾首辅温体仁，上怒，下二人诏狱；景瑗为讼冤。会召对，极言「二臣从国家起见，愿皇上赦出，以作敢言之气」！忤旨，左迁行人司正。历尚宝丞、大理丞少卿。

壬午，升都察院右佥都御史，巡抚大同，裁缺丁、铸火器、戢豪宗，声绩甚着。甲申二月，贼李自成陷太原，督臣王继谟望风遁。贼至宁武，镇臣周遇吉告急；瑗趣大同镇姜瓖提兵往救，瓖持两端不行。宁武陷，遇吉死之。三月一日，贼至大同，瓖以城降，执景瑗去见自成，不屈。据地坐，大呼皇上而哭；自成曰：“忠臣也，勿杀！”景瑗起，以头触石，血淋漉。贼拘之营中六日，景瑗自经于海会寺；冠服南面哭，稽首而绝。延安推官顾咸正为之誌曰：“「纲目」书刘公韐自经于金军，以为金不能以威屈韐，而韐自经云尔。卫公有老母，又当贼方阳慕公不杀，若可以无死；而公持义坚决，从容自裁，可不谓之得正矣？若夫封疆之故，盖难言之。其时边兵缺饷已八月，而镇臣内叛；虽有善者，无如之何矣！”南京赠兵部尚书，谥「忠毅」。

▼蔡懋德，苏州昆山人。万历己未进士，任杭州推官。秩满内召，授仪曹郎；出为江西督学。已，备兵嘉、湖。策海寇刘香据温失利，必折入海；豫遣偏裨邀击。香果以三巨舰指盐塔山，见兵盛而退。巨寇屠阿丑流毒四省，以计擒之。其分守湖南，值湖贼窃发，用计先后擒贼渠齐天王等。四省会剿，懋德督率狼兵洗高紫、两源之寇：凡九奏捷音。三年拮据，八城晏然。烈皇帝知其才，召对称旨，擢佥都御史，巡抚山西。

时叛寇警报叠至，悉力防御。壬午冬，方扼守河上，忽北师入口，即整旅勤王；旋奉命扼防龙固。至癸未夏，方撤防回省；及秋而闯贼临河矣。拜疏南驰，驻防蒲、泽。会督师孙传庭以数十万众败于潼关，三秦瓦解；长河二千五百里之防，山西独当之。懋德南北策应，大庆、风陵两挫贼锋。大将高杰领兵入晋，所在劫掠；懋德谕以大义，约士卒以军法，幸免譁叛。至冬，保德州告急，驰归省，守城。河道将闻警奔溃，平阳遂陷；本欲自将往援，为宗绅士民所尼，留守太原。忽奉旨革任听勘，或劝懋德因此解任或移镇候代。懋德不可，遂誓众死守。贼马步号五十万，懋德登陴御贼，杀伤甚众，裨将朱孔训、牛勇战死。已而战东南角楼，砲裂焚燬；风霾徒作，对面莫辨。懋德知事不可为，草遗疏，藏衣幅间。守门将张雄为贼内应，贼遂入城；遂出遗疏授赞画知县贾士璋，引佩刀欲自刎，为众所夺。中军应时盛扶掖上马，欲卫之出城。懋德跃下马，曰：“吾封疆之臣，应死封疆，汝辈自去！”遂至书院三立祠，惟时盛相随；懋德南向自缢，躯轻气未绝，解铁甲覆其身，候气绝，亦自杀。文武将吏，与同死者，方伯、朱忠等四十六人。太原破后四十日，而京师陷。懋德平生学道，以品望重于时；然在封疆屡立战功。晋阳之不守，盖天不祚明，非人力之所能为也！世之论者，谓学道儒生必不娴军旅，岂通论哉！

先是，有随州知州王焘，亦崑山人，万历戊午举人。贼首八大王合众数万围随州，焘亲冒矢石，颇有斩获。后贼众益增，关厢守将王必用先挟家丁遁，城遂陷。焘自缢死，事在崇祯戊寅二月。时朝廷咎其以一死塞责，故无卹典。弘光时，谥懋德「忠襄」，随州亦得谥「忠愍」，赐祠额曰「双忠」，祀于乡。

石匮书曰：闯贼自盟津渡河，长驱直入，真有前途倒戈之势；使无二、三忠烈点缀其间，亦不成其为世界矣！自京师一破，而天津以南绝不闻封疆之臣有死封疆者；则是三中丞之河岳日星聚于半壁，烈帝有灵，亦稍为吐气矣！











卷十八 曹文诏、贺人龙列传

曹文诏

贺人龙

▼曹文诏，陕西人。崇祯初，为山西副总兵。

四年五月，叛贼王嘉胤渡河，掠菜园沟；文诏击却之。三月，败贼于粟园。四月，败贼于河曲，斩贼一千五百余级，获兵械、马骡数千。六月，又败贼于阳城，获王嘉胤，斩之。其党复推王自用为首，号曰「紫金梁」；其党自相名目，有老回回、八金刚、闯王、闯将、八大王、扫地王、闯塌天、破甲锥、邢红狼、乱世王、混天王、显道神、乡里人、活地草等，分为三十六营。七月，总督杨鹤以玩寇下狱；曹文诏等诸将击贼，连败之，奔东北。是役也，合督府四镇之兵穷追半月，先后数十战；贼败，潜遁山榖，延安、庆阳千里内暂安焉。十月，贼党黑煞神、过天星、蝎子块、紫金梁等数十部，据中都；洪承畴发官军，攻围两月不下。诏与延绥巡抚张福臻至，遂克之。

五年，贼寇宁塞，洪总督从鄜州间道疾至庆阳；文诏以临洮兵至、贺虎臣兵亦至，会于西澳夹击之，大小十余战，追奔数十里，斩首千余级。以西澳之捷，为流寇用兵以来战功第一。贼既败，承畴与文诏先荡蕩平。而铁角城乃边盗薮，郝临庵、可天飞为官军所败，独行狼跳入其伍，耕牧铁角城为持久计；闻他盗尽平，甚惧。承畴命文诏击破之，斩可天飞，其一贼亦生得就诛；而西人自此得稍息矣。

六年五月，进曹文诏正总兵，加都督同知。是月，连败贼于忻、代间，斩首千五百级。二月，又败贼于榆社。时文诏屡捷，张应昌逗留不进，紫金梁、老回回等从榆社北奔。四月，文诏又败山西贼于阳城，斩千余级。五月，夜袭贼于遍店，贼亡走，堕山榖者无算，由邯郸南走。

八年二月，洪承畴次汝宁，虑凤阳贼再入河北，令文诏邀之应、随间，贼不敢渡。四月，承畴率诸将自汝入秦，檄文诏以师会。承畴次灵宝，文诏自南阳至；以商、雒为贼薮，令文诏出阌乡，直捣商、雒，自驰兴安防其奔轶。五月，文诏夜至五峪，贼伏险以诱；文诏击败之。贼逃终南山，文诏追之；至娑罗寨，寇大至，力竭自刎。文诏敢斗，前后杀贼万计，为贼所畏；官军闻之夺气。

文诏在镇原杀贼，与平凉兵备徐如翰同事，曾道其勇敢善战，世所罕有。一日，贼据平凉山榖数万余人，人莫敢近。文诏提兵从城外过，如翰于城谯设酒款文诏曰：“贼遍山榖，意在平凉；将军可坐视不救乎？”文诏掀髯畅饮，尽酒一斗许；酌一卮于席末曰：“我杀贼归，饮此酒，当未寒！”乃上马呼麾下士直冲而上。但闻妇女儿稚号泣，声震山榖；血光射天，烈日惨澹。贼皆奔溃，追逐三十里而返。到城谯下马，浴血而立；乃解甲取水盥涤，坐席复饮，卮中酒果未寒也。如翰言其雄快，虽古之名将，未必遂能过之。

▼贺人龙，米脂人。崇祯二年，延安盗起，人龙以诸生效用；佐督、抚讨贼，题授守备。四年，延绥巡抚洪承畴命人龙劳降者酒，降者入谢，伏兵斩三百二十人。

七年，陕贼陷陇州，人龙赴援，大败之。贼先锋高杰降于人龙，人龙委以腹心，所向必克。八年，升副总兵。

十三年，献贼入蜀，川抚邵捷春檄人龙至夔州。人龙所统陕兵，骁勇善战；而多拥降丁，思得总兵名号，以统辖之。捷春为请于督师大学士杨嗣昌，嗣昌许之，为请于朝；议夺左良玉「平贼将军」印，以予人龙。而良玉适有玛瑙山之捷，为难遽动，遂寝其事。人龙觖望，益跋扈不用命；多纵军士淫掠，所至州县苦之。贼自夔州山后抄掠，檄人龙以奇兵攻尖山寨，斩首七百余，生擒自来虎等七千人，夺甲仗、马骡亡算。贼犯夔州，人龙赴援，贼闻四走；人龙追至七箐坎，破其殿后兵，直捣中坚，斩首千二百，俘六百人。次日，又袭之于山榖，贼惊溃；斩首五百余级，生擒贼渠掠山虎等十六人，贼之精锐俱尽。人龙身经百战，士马精强。叛将剧贼多归之，人龙推诚以待，尽得其死力；虽诏逮叛人，亦匿之勿与。陕督傅宗龙汝宁之败，以人龙不救、径走陈州，益疑人龙阴与贼通；乃密敕总督孙传庭图人龙。传庭至陕，檄召诸将于西安议军事，人龙以兵来会；传庭大集诸将，缚人龙，坐之旗下而数之曰：“尔奉命入川讨贼，开县譟归，猛帅以孤军失利。献贼出柙，职尔之由。尔为大帅，遇寇先溃，致秦督、秦抚委命贼手，一死不足塞责也！”因命斩之。诸将莫不动色。人龙死，军中大譁。传庭委曲谕旨，以人龙部将高杰、陈勇为总兵，领中军；高汝利为副总兵。简三边劲骑二万余，分为二十队，悉授人龙大校李本深等为参将以领之，众心乃安；遂振旅出关。贼闻人龙死，酌酒相庆曰：“贺风子死，关中落吾手矣！”

石匮书曰：自流寇跳梁以来，一时称善战者有三将军焉：左将军良玉、曹将军文诏、贺将军人龙，其勇气则同。而三人皆有大疵，良玉以跋扈而失之纵、文诏以韰倮而失之轻、人龙以跳荡而失之躁。故以是成功，亦以是受祸。古之大将，难得全才；吾于三将军益信之矣。











卷十九 陆梦龙列传

陆梦龙，字君启，号景邺；浙江会稽人。母冯氏，梦篝灯化为龙，因以命名。万历庚戌进士，授刑部主事。淮抚李三才以盗用皇木，反戍七商；梦龙改商戍，戍其奴。三才强辩；出两疏折之，为天下传诵。梃击事起，少司寇张问达造司问处法；梦龙曰：“斩张差、毙寺人，法正矣。”少司寇竟以此结案。

川贵总督以梦龙才，请监黔师；转偏沅道。抵贵阳，督、抚委点军。黔兵积弊，投报核，则彼此雇以应，十不二、三；稍急即譟。梦龙张榜：三日不至，则痛决其长。一日至者七军，号三千。梦龙令各为聚，鱼贯集贡院。往见督府还，公案坐大门。先第一队，禁阑入者，按名对册，验疤痣、手指罗纹，时呼队伍自相辨识，点入贡院。各兵待已核者出，则更番应之，贡院闭不得出。第七队高拱北，兵号四百五十，止十四人；再核之，实止五人，遂斩拱北。遍各营，清冒可万人。复委转饷；梦龙至清平，昼夜立雨中，转输得三万石，清其盗匿及干没者千五百金还伍：督府称其能。贼犯普定，巡方檄监军议事，梦龙止携书记管夫十人往。巡方见，即命渡河觇贼，以总戎黄越兵三千与俱。晓发，雾大作，不辨人马；训者云：“满路俱贼”，梦龙登蒋义寨小山四视，顾将佐曰：“日旋高，雾旋薄；使贼见我虚实，则我危矣！”命士下击贼，黄越兵无应者。梦龙大言：“不下山击贼，贼骋而上，立尽矣！”乃麾部将王伟、主簿吴家相率郎正国等八人，再呼黄越帐下儿郭千觔、林汝弘二人共击贼。贼望山上十骑驰下，即敛入砦，且将奔；而后骑无至者。梦龙与僕二人、胥一人大喊驰而下，命将士助喊，噤不能出声；家相望见，呼曰：“贼如绵羊，易杀耳。顾数骑不足，愿益济师。”梦龙复登山，下马砍士使前；连砍四、五人，始拔寨起，贼乃大溃，以首级献者无算。嗣是威名日着。丙寅，三山苗叛，思州告急。梦龙即率中军吴家相及部下壮士二十九人，连骑抵思州。见太守胡柟，问曰：“闻君设「狮子哨」于苗中，果否？”太守曰：“有之。”曰：“此去哨几里？”曰：“四十里。”“哨去贼巢几里？”曰：“二十里。”监军曰：“毋驻，策马即往。”四鼓至哨，哨长向腾龙迎至。语曰：“吾将捣巢！”腾龙大惊曰：“二百年来，两集黔、楚兵，兵且数万，俱持久；粮尽罢去。今寥寥数人，何言捣巢？”监军曰：“吾意决；若但司导！”腾龙且泣且止曰：“某不敢担！”监军曰：“吾岂望若担耶！”叱将士及哨兵上，咸失色。监军手令旗，授家相曰：“将士有不进者，自后砍之！”乃请饭而行。监军曰：“破贼后食！”诸将士错愕曰：“将主孟浪，中军亦孟浪；吾属无噍类矣！”监军攀鞍上马即行。过贾角山，山下临险峻，石则丛篁亚生；左途径尺，而陂浮若劫灰。马陷继以步，援而上，人皆牛喘；荆棘丛蔓，衣靴绽裂。渡两溪，溺一人。更进，又有谿亘之，临崖难下。吴家相请监军止此，而家相率兵入；监军曰：“汝入，岂复有从汝者乎！”跣谿涉溪，遂上岭。家相见贼甚众，势不敌；乃趋入巢，夺其鼓，乱挝曰：“陆监军大兵至矣！”贼惊，不及持刀弩，乱奔。家相举火，尽烧其巢而出。报功督府，以二十九人名上；奉旨纪录。丁卯，入粤闱，诸司纠监军建魏珰祠；梦龙曰：“铲吾名不与，巡方强之！”遂于十五日明远楼饮罢，佯中风行。

庚午，丁内艰。服阕，起兖东道，署东平篆。以奇兵袭破东平巨盗，手刃渠魁，陈善等，数千贼奔曹、濮；兖西悉平。东平城圯，梦龙议筑；父老曰：“当先筑堤。”梦龙曰：“堤亦筑，城亦筑。”父老窃笑之曰：“何从得费？”梦龙率役百人，身先版筑；无木伐河柳，无石取和尚林之垒为键。堤完城筑，东人称神。

亡何，调陕西固原道；与督师洪承畴为同舍郎，颇倚重。流贼自豫入秦，甲戌五月，犯固原；六月，犯秦州；七月，入静宁州。梦龙督师堵截，俱弃城遁去。至八月，犯绥德，非梦龙所辖地。闻报，大怒曰：“毛贼敢跳梁若此！”引兵疾驰。得侦报，贼营老虎潭仅千人；梦龙檄别将贺奇勋、石崇德为犄角，而身率三百人疾窥老虎潭，而贼已三、四万矣。梦龙欲趋高稍自固，得所檄兵；而贼伏发，矢槊交下。有卒大呼且走，梦龙立斩之。仓卒命发砲，砲炸自击；贼亦乘势猬集，围数匝。贺、石两将破围入，皆战死。梦龙大呼，驰骤贼围，手刃数贼，遂遇害——此崇祯七年八月朔也。越三日，得遗蜕于战场，面中刀一、发际中刀四；颈中矢一、右臂中矢二，镞俱入骨。雨洗血净，而貌如生；啮齿穿龈，犹有怒色。洪督师以梦龙越境轻敌，不肯叙题，相持久之。疏入，御批：“陆梦龙越境杀贼，忠烈可嘉！依部覆，赠太僕寺卿，予廕、给祭葬。”

石匮书曰：陆太僕居平颇自负，好谈兵，未免伤于果敢；盖其性则有然也。曾见其于万历戊午后凡死难者，俱作一小传，中有驳语曰：“某言拒敌死，验其伤皆肩背，则是逃也，非拒也。”及观太僕受创，皆在头面；则是于生死之际，尚不肯少食其言。太僕之果敢，其英灵亦可畏也哉！











卷二十 甲申死难列传（有总论）

夫生死之于人，亦大矣！而老子曰：“民不畏死，奈何以死惧之？”则是于死之外，更有甚于死者。故同一死也，而人复于死之中，生分别焉、列等第焉。曰：若人也，于死而无媿色；若人也，于死而有媿色。犹之烈妇人以身殉节，撊然曰：余拚一死；淫妇人以身殉淫，亦撊然曰：余拚一死。死则无异，其所以处死者，则有异也。吾思宗烈皇帝，以死殉社稷者也；千古帝王之死，至烈皇帝而真无媿也。烈皇帝之臣之死，以死殉烈皇帝者也；千古臣子之死，至烈皇帝臣子之死，亦应无媿色。而今试论之，其真无媿色者，能有几人？烈皇帝之世，有君无臣。凡所以求贤者不一途、用人者不一格，然终烈皇帝之世，讫无一人焉起而应之！为爵禄者，死护爵禄；为利名者，死护利名；为门户者，死护门户。后之殉难诸君子，虽不为爵禄、利名、门户而死；然其所以不得不死者，亦仍为爵禄、利名、门户也。推此一念，虽名为君父死，而此中真有不可以对君父者矣！救火者死于火，抢火者亦死于火；二者同死于火，不可谓抢火之死与救火之死同其一死也。吾观死事诸君子之材略，皆有大智慧、大经济、大学问；使其当闯贼未入都之前同心戮力，如拯溺救焚，则吾高皇帝二百八十二年金瓯无缺之天下，岂遂败坏至此！而无奈居官者，一当职守，便如燕人之视越；遍地烽烟，皆谓不干己事。及至火燎其室，玉石俱焚，扑灯之蛾与处堂之燕，皆成灰烬；则烈皇帝殉难诸臣，以区区一死，遂可以塞责乎哉？昔宋司马之卬之死，「春秋」以不死其官，故书其官而不书其名。以将相大臣事权在握，安危倚之；乃临事一无所恃，而徒以鼠首为殉者，君子弗取也！语曰：“起死者与生者言，而使生者不愧其语，则死亦可以无恨。”夫诸君子皆见烈皇帝而不能不愧其言者也，皆死而不可以见烈皇帝者也。

范景文

刘理顺

成德

汪伟

李邦华

马世奇

孟兆祥

金铉

王章

凌义渠

施邦曜

吴麟徵

陈良谟

许直

王家彦

吴甘来

周凤翔

陈纯德

申佳胤

赵撰

▼范景文，号质公，河间吴桥人；万历癸丑进士。除东昌府推官；以清望，擢吏部郎。天启间，北人附逆阉专政，即家起景文掌文选事。景文叹曰：“彼欲砺剑血人，而以我为镆鎁乎！”未浃月，即移疾求去；天下高之。

阉党败，起太常少卿，以佥都御史巡抚河南。莅事踰月，即提兵入卫；四方勤王之兵先抵城下者，以中州为首。升兵部侍郎，镇昌平；进南京参赞尚书。时贼在英、庐，留都岌岌，景文定营制、治楼船、炼火器，屹然保障，贼卒不敢渡江。会武陵夺情，国论腾沸，景文自南率九卿论劾；先帝震怒，除名为民。已而复思之，特起为工部尚书。癸未，奉命祀十二陵。

甲申，拜东阁大学士。时贼势孔亟，景文蒿目时艰，中夜辄涕零；叹曰：“身为大臣，不能仗剑为天子击贼，虽死犹负国！”十八日，召对，时已不食三日矣；饮泣入告，声不能续。十九日，城陷，诣朝房，拒门自经；阁吏抱持解之。入僧舍，草遗疏，赋绝命诗；时传车驾出城，故诗中有「翠华迷草露，淮水涨烟澌」之句。遂拜阙号哭，赴演象所投井死。

景文不闻鼎湖之信，顾传蜀道之行。斯时倘以扈驾为名，尚可以无死；而景文决然一死，不复狐疑，盖由其素志已定也。彼隐忍偷生者无论，亦有本欲死而一时稍迁延，后遂不及死，卒不免辱身败行；然后知决然一死者之无憾矣。夫成仁取义，固非怀濡忍之志、萌计较之私者，所能窃附而为之也。弘光诏赠太傅，谥「文贞」。

▼刘理顺，号湛陆，河南开封杞县人。万历丙午举于乡，累试春官不第。至崇祯甲戌，十上公车，行年五十三岁，始成进士。应殿试，外传策问题，诸进士皆宿搆入对。理顺独无所闻，详览制诏，内有一事，条对甚悉；其一事，上所增入者也。上见大喜，擢第一，授修撰。理顺为人，端方正直，言动皆可为法；馆师贺逢圣深器重之，同馆诸门人尊为「一贤一圣」。

甲申，官至左中允兼翰林院侍读。三月十九日闻召，肃衣冠入。平旦，门未启，大理卿凌义渠、侍郎吴履中至，传报闯贼入城，相顾愕然。俄传上崩，理顺抚膺恸曰：“理顺荷上特简，生不能出一奇殄乱，致逆寇披猖、国家沦丧，臣之罪也。请先死！”还寓，大书于壁曰：“成仁取义，孔、孟所传；文信践之，吾何不然！”乃携其妻妾及其子孝廉某并婢僕等共十二人，阖门缢死。贼至其宅，曰：“此吾乡杞县刘状元，居乡极好；吾辈奉李将军令来护卫，刘公何遽死也！”数百人皆下拜，涕泣而去。京师人传臣死君、妻死夫、子死父、僕死主一家殉难者，以刘状元为最。（南京）赠詹事府正詹事，谥「文正」。

▼成德，号玄升，顺天怀柔籍，山西霍州人。崇祯辛未进士，授嵫阳知县。德为姚文毅所取士、又善文文肃，乌程素不快德；兖州守尝以派饷属邑有所私，德与之力争，守亦恨德。会巡方御史，守之同乡，又乌程私人，遂劾德；得旨，逮问。复抗疏力诋乌程，廷仗者三，下狱坐赃谪戍。而德之家寓居顺义，时戎马内侵，破其城，家人皆避入地窖；父文桂曰：“岂有男女并入一窟中乎！”终不以颠沛违礼。贼至，遇害。及贼去，窖中知父死，于是德之妹及妄萧氏、童氏皆缢死。后十日，德出狱，至家一恸甫毕，旋赴戍所；而妻刘氏终以追赃逼死于家。

在戍籍七年，赦还，补如皋知县；寻升兵部武库司主事，转车驾司员外郎。见年来封疆多变，人皆隐忍苟活，愤发于中，有「养节义、明廉耻」一疏，谓“宋臣张栻言仗节死义之士，当于犯颜敢谏中求之。在朝廷之上，有以养之而已。”又曰：“今者廉耻道丧，由于赏罚不明：死贼者褒扬不亟，则媚贼者服狗彘之衣冠而恬不愧也！”言甚激切，上为之动容。闯贼犯阙，德志在必死，贻书宫谕马世奇曰：“老母、舍妹俱在此争欲先引决，弟止之，以「慷慨」、「从容」二义为告。弟志在为其难，惧变起仓卒，无以自明，故复以此相商也！”及闻先帝晏驾，往东华门茶棚下号恸，触阶几死，归寓自尽。母张氏及一妹、一妾皆缢死。

夫臣子之于君父，非可以报施言也；然而知此义者鲜矣。若德之正气直节而受杖荷戈、家丧亡而身垂死，久乃得补郎署；国家之于德，亦已微矣。卒乃临难捐躯，尽室陨命。呜呼，难哉！岂非天性忠义，九死不移者欤？南京赠大理寺卿，谥「文毅」；母张氏，赠淑人。

▼汪伟，号长源，徽州休宁人；其先徙应天，为江宁人。崇祯戊辰进士，授慈谿知县。为政无赫赫名，亦不喜事上官；而一时循良，无出其右。

时烈皇帝念国家多难，当预储扬历中外、安攘文武之才，为异日揆席地；乃诏择推知治行卓绝者，入翰林。伟以异等授翰林院简讨；寻充东宫讲官，记注起居。伟素慷慨敢任事，又以破格拔擢，益感激思报称；每得四方警报，辄抚膺流涕。壬午，东兵直入，长驱淮上，而逆闯势益炽；则上「江防疏」，首言“布置之法，宜于沿江要害，如武昌、九江、太平，采石以至江北浦口，或驻节建牙、或声援策应，络绎联合，期于无隙可乘。而操臣与南枢臣，军中事宜，缓急相应。又宜借盐课、截漕艘，改下江、广、浙直各处物料本色，以济军需。”皆一时硕画。疏上，天子为动容。癸未，同考礼闱。

甲申春，逆贼犯阙，谓其继妻耿氏曰：“吾死决矣！”出，问乘舆所在；绕宫门者三，则宫人皆逃出矣。还寓，耿氏先自缢死；伟从容作书与其长子观生，具袍笏北向拜阙、南向拜母，乃自缢。书曰：“呜呼！我生不辰，丁此国难。讲读之官，既无事权可为；一得之长，亦不见用：惟有一死以自靖而已！继室耿氏，少年节烈，矢志不移；乃于城陷之日，恬然从我而死，使万世之后，知我朝复有赵昂发也。吾儿读圣书，须以忠孝自勉，勿辱先人！老母不能终养；幼子晋生年甫四岁，不能抚之成人：皆吾儿事也。柩不得还，以吾夫妇衣冠招魂，葬之华山张家岗，俾魂魄常得依吾父母也。凡我亲友，俱为致声：天下事有可为，不可失忠孝念头也！”时观生已中壬午举人。晋生，耿氏出；耿氏死，年二十三，以晋生託其弟耿元吉，匿之长班家，后得归。弘光朝，赠詹事府詹事，谥「文烈」；耿氏，赠恭人。

盖烈皇帝朝特简推知入翰林死节者，惟伟一人。而孟进士章明、顾钱塘咸建、刘南昌曙三人，又皆以伟门人死节。

▼李邦华，字懋明，吉安吉水人；万历甲辰进士。令泾县，有能；擢监察御史，巡按浙江，声望尤着。时门户之隙已萌，群小争攻东林诸正人；邦华为邹南皋门人、又同里，人多忌之。丁已，例迁山东参议，病免。

久之，天启中，起废籍为光禄少卿；未任，升都察院佥都御史，巡抚天津。寻入为兵部侍郎，协理京营戎政。时逆珰用事，崔呈秀等欲举诸名贤一网尽之，作「天鉴」、「同志」、「点将」等录；「天鉴录」，邦华名居前。枢辅孙承宗拥重兵在关外，请入朝，面奏边事。或言承宗且兴晋阳之甲，邦华为内主；珰惧甚，矫旨勒孙还镇。倪文焕遂疏论邦华；削籍，谪戍岭南。

崇祯改元，起原官；寻升本部尚书。己已之警，日夕练京营兵，焦劳备至，然竟以是免。己卯，起南兵部尚书，忧去。

壬午，起原官，掌都祭院事。癸未，东兵大入，且饮马长淮；大帅左良玉拥重兵，有跋扈之形，东南震动。邦华多方设处，以数十万饷资之，遂得帖然。是岁献贼破武昌，骎骎及江右；邦华于是有「保东南裕安攘」疏，谓“长江衣带，非仅仅守九江、守安庆，可恃无恐也。为今日计，宜增兵以扼险，江抚驻九江、赣抚驻吉安，以壮虎豹当关之势。往来策应，责在监司。”上嘉纳之。会掌院刘宗周以救科臣熊开元忤旨罢职，朝论谓总宪百司之长，非端方元老不堪任；特简邦华代之。凡大事大狱，悉谘之；不时入奏禁廷，天语商榷，多秘莫闻。

既贼氛炽，关、陕、山西相继沦陷；甲申春，遂称兵犯阙。邦华知势危急，与勋臣李国祯各有揭请太子南迁，固根本；以科臣光时亨参驳，不果行。及城陷帝崩，邦华闻，拜文丞相祠；复返寓，闭门书版曰：“堂堂丈夫，圣贤为徒；忠孝大节，矢死靡他！”遂缢死。南京赠兵部尚书，谥「忠文」。

▼马世奇，字君常，常州无锡人。崇祯辛未进士，选庶吉士，授编修；累迁左春坊左谕德兼翰林院侍讲学士，掌司经局印。尝奉使山东、湖广、江西诸藩，餽遗一无所受。典江西试、分校礼闱，所拔多知名士。

甲申，逆闯横行中原；召对，世奇奏言：“向因杨嗣昌、宋一鹤、左良玉等兵所在劫掠，百姓怨恨，贼反借剿兵安民为辞；愚氓被惑，遂望风叛降。今当以收拾人心为本，敕督、抚、镇将约束部伍为急；不然，势将不可救！”又言：“泗陵，显陵被寇，诸藩惨祸不一。凡为臣子，皆有不共戴天之义；而犹洩洩蹻蹻、依违两可，宁使败坏封疆，不肯破除门户。国家之事，岂容再误乎！”贼犯阙，知势不可为，与驾部郎成德相约以死。及城不守，世奇曰：“此我卒命时也！”家人泣曰：“如太夫人何！”世奇曰：“不死，亦辱太夫人！”同朝或过邸中，语世奇：“闻上南幸，死不如扈从！”世奇曰：“吾意决矣；且主上安得南，必死社稷。”谓二妾朱氏、李氏曰：“吾死，分也；汝等奈何！”二妾皆自缢死。乃望阙拜恸，以司经局印授其僕曰：“皇上果得出，持此赴行在。”又遥拜太夫人，遂端坐自经而死。世奇至都，尝梦中吟文信国诗「从今别却江南日，化作啼鹃带血归」。世奇殉国之志素定，故兆先见于梦云。南京赠礼部左侍郎，谥「文忠」；朱氏、李氏，皆特赠孺人。

▼孟兆祥，山西泽州人，家河间之交河。天启壬戌进士，授大理寺评事，升吏部稽勋司主事；历验封考功文选主事、验封考功员外郎，晋郎中。给假回籍，起考功郎。兆祥峻节自树，中官某者有关说，拒不从。遂以事，降行人司副；寻升光禄寺丞、少卿、左通政、太僕寺卿。癸未，升通政使。是年八月，子章明登进士第。

甲申，升刑部右侍郎。贼至，守正阳门。城陷，不屈死。子章明，往哭收葬父尸，亟归。别其夫人曰：“吾不忍大人独死，吾往从大人！”夫人曰：“尔死，吾亦死！”章明以头跄地曰：“谢夫人！然夫人死，须先死！”乃遣其家人尽出门外，止留一小婢在侧。夫人自缢，章明扶掖之。夫人咽蹙，章明不顾；取笔写二诗，复大书壁上曰：“有侮吾夫妇尸，吾必为厉鬼杀之！”夫人气绝，舁一扉置夫人，加以绯服。又舁一扉置夫人左，亦服绯自缢；嘱小婢曰：“吾死亦置扉上。”弘光时，兆祥赠刑部尚书，谥「忠贞」；章明赠侍御史，谥「节悫」。

▼金铉，号在六；北京留守卫籍，常州武进人。年十八，举天启丁卯顺天乡试第一；崇祯戊辰进士。授扬州府学教授，日进诸生，讲濂、洛之学；燕居言行，俱有规格：人比之胡安定。升国子博士。

庚午，迁工部主事。时上方锐意综核，内臣张彝宪奉敕总理户、工两部钱粮，特建公署。铉虑开交结之渐、决廉耻之防，疏请罢之；不报。未几，彝宪檄两部司属谒见，如部堂体；铉又疏：“彝宪妄自尊大，以皇上迪简之臣子，而屈抑刑余之下臣。委质圣朝，不敢匍匐中贵之庭，致干交结之条。”有旨切责。差抽分杭州南关；榷徵有法，远人德之。寻移疾归。铉自此绝意仕进，杜门却扫；深究性理之学，益自刻励。与刘中允理顺、陈仪部龙正友善；仪部称其学行，古人所难。

甲申三月，贼攻城急；铉跪母章太夫人前曰：“儿世受国恩，职任车驾；城破，义在必死。得一避地，可以藏母，幸速去！”太夫人曰：“尔受国恩，我独不受国恩耶？事急，帘下井是吾死所。”铉恸哭，即辞太夫人，往验火药局。十九日，归至御河桥，闻贼入城；铉望寓再拜，即投入御河。从人拯救，铉齧其臂得脱，急赴深处；时河水浅，俛啮入泥泞死之。家人报至，章太夫人遂投井死。铉妾王氏，随太夫人死。其弟茂才錝哭曰：“我母死，我必从死！然母未归土，不敢死也！”遂棺殓其母。既葬三日，复投井死之。弘光赠铉太僕寺少卿，谥「忠节」。

▼王章，号芳洲，常州武进人；崇祯戊辰进士。授诸暨知县，有神君之颂。会鄞令缺，鄞境多盗贼，台使者以章才，调往。诸暨民奔走号呼，惟恐失之；鄞人来迎者，诸暨人争逐之。久之，乃得赴新任；诸暨人肖像祠之。及治鄞，鄞人德章亦如诸暨。稍迁工部主事；考选授陕西道御史，巡按甘肃。

甘肃边徼重地，章由嘉峪抵天山，单骑躬行抚赏，番人畏威怀德。巡未竣，而封事数十上，多关军国大计；至劾内臣杀良冒功、纠甘抚剥民侵饷罪、藩差扰驿陷良，皆侃侃无所避。庚辰，忧归。

服阕，补河南道。甲申，贼势张甚，章陈「保江南策」；都御史李邦华谓章具文武才，题授巡视京营。及真定等郡破，京师震惊，调营兵五万军城外，襄城伯率之；而章督在城兵，为守御计。三月，贼薄城，各官分门坐守；章巡察防御，昼夜不息。贼攻广宁门（俗称彰义门），章急督战。城破，遂入守阜成门（俗称平则门）；亲冒矢石，连发二砲，伤贼甚众。城陷，与同事科臣光时亨并走城上。遇贼奄至，连呼“下马！下马！”时亨即下马，章张目叱之。贼槊中股，坠马被执；有降贼为伪官者谓章曰：“若降，即大用。”乃仰天大恸，骂曰：“汝无父无君，何面目见我；更说我降！”左右持刀伤其膝，欲令章屈；章坐地大骂，遂遇害。弘光朝，赠大理寺卿，谥「忠烈」，廕一刀伤其膝，欲令章屈；章坐地大骂，遂遇害。弘光朝，赠大理寺卿，谥「忠烈」，廕一子锦衣世官。而光时亨卒以降贼，弃市。

章次子之栻，字瞻卿；入闽，为兵部职方司主事。请终丧，许之；因寓义乌。浙东陷，被擒，不屈以死。

章父子死，皆烈烈在人见闻。盖常州言父子死节者，称王氏；镇江言父子死节者，称眭氏。

▼凌义渠，浙江乌程人。天启乙丑进士，官大理寺卿。

贼偪都，尽焚其平生所着述及所评隲诸书，服绯正笏，望阙拜，复南向拜讫，遗书上其父，有「尽忠即所以尽孝，能死庶不辱父」等语。寓中绳械，都为僕人藏过；乃取短练数尺，命二僕勒之。僕泣不忍，客赵生曰：“公志决矣，何不早完其节！”为繫之窗楞，义渠奋身绝吭而死。（弘光朝），赠刑部尚书，谥「忠清」。

▼施邦曜，号四明，绍兴余姚人；万历己未进士。除武学教授，升国子监博士、工部营缮司主事。甲子，典云南试；升员外郎，管通惠河道，升屯田司郎中。丁卯，出为漳州知府；升本省布政司参政、四川按察司使。戊寅，擢南光禄寺少卿；转北光禄寺卿、通政使，免官。

癸未，起都察院左副都御史。邦曜见人心瓦解，寇贼所至，非降则逃；所以然者，由官吏朘削、早失民心，以致临事溃散，此有司罪也。察司之责，在巡按御史。于是有「实图察吏安民疏」，大略言“巡按权重，宪纲所载。明言奸贪蠹政害民者，遂即拿问；有六品以下官有犯，取问明白，从公决断，以实奏闻。今巡按考察官吏，但呼名过堂，未见拿问一人；即有一、二参劾，需之复命。近即有不时参劾之旨，不过取一、二卑寒者塞责。今民命倒悬，在于呼吸，安得为此具文！考察官吏，必须当面发落，某官称职留任、某官不称职斥逐、某官奸贪蠹政害民拿问。巡历府县，立时分别；庶几人情震竦，民生渐苏。然其要又在反求诸身，必赃罚不取、土仪不问、谢荐不收，先自治而后可以治人；否则受赃之律，身先犯之，恶能以法绳人！”又曰：“得一良吏，胜得一良将；去一贪吏，即是去一民贼。”奏上，天子嘉之，敕巡按御史依奏着实举行。

甲申春，逆贼犯京事急，邦曜即以死自誓。及贼入，于室中从容自缢。书曰：“惭无半策匡时难，唯有孤身报国恩！”时先帝升遐，九列中最先自尽者，倪文正与公；皆越人。后又得一周文节，二十有一人之中而绍兴乃居其三。

▼吴麟徵，号磊斋，嘉兴海盐人。天启壬戌进士，授建昌府推官。丁艰，起补兴化。以治行高等，徵拜吏科给事中。同官章正宸、庄鳌献以建言下狱，麟徵上疏力救。庚辰大计，与掌河南道祁彪佳矢志澄清，略不假借；时论快之。故事：掌吏垣者，计事竣，即擢太常。麟徵以失执政意，久不调；至甲申三月，始升太常寺少卿。

时寇警且迫，麟徵以十二日受事。十五日，奉命守西直门。十七日，寇至城下。西直当贼冲，攻甚急；厉气登陴，指麾守御，矢集如猬、砲落案前，麟徵神色不变。是夜天微雨，亲督士卒以土石塞城门；宦寺驰骋城头、欲擅启门，中枢密遣卒出城，峻拒不许。十八日，以重赏购建儿缒城杀贼百余人，已而贼大至。十九日，贼从德胜门入，麟徵拒户自经，为家人所解，扶掖归；贼已据其邸，因入道左三元祠。时传天子蒙尘，有劝公扈从南下者；不应。同官来招之降贼，怒挥之户外，遂自经；家人又救醒，泣而请曰：“明日待祝孝廉至，可一诀！”张目许之。祝存廉者，名渊，同乡人；以保奏刘宗周被逮留京师。渊晨至，麟徵与诀曰：“我登第时，梦有隐士刘宗周，题文信公零丁洋诗二语于壁曰：「山河破碎风飘絮，身世浮沈雨打萍」。今山河破碎，不死何为！”相对泣下。因作书诀家人曰：“祖宗二百七十年宗社，一旦而失；身居谏垣，无所匡救，法应褫服。殓时，用角巾青衫，覆以单衾、藉以布席足矣。茫茫泉路，咽咽寸心；所以瞑予目者，又不在乎此也。罪臣吴麟徵绝笔。”书毕，投缳死之。渊为视含殓，乃去。

▼陈良谟，浙江鄞县人。崇祯辛未进士，授云南大理府推官。举卓异，入为四川道监察御史。

甲申三月，闻变，作缳梁上，欲自尽；书其几曰：“为子为臣，不能两尽；慷慨从容，同归一死！”有妾时氏，怀娠三月；而良谟年踰五十无子，召妾谓曰：“吾无子，汝幸有娠；倘生男，以延陈氏血食。”时氏曰：“先主人死，以绝君念！”遂投入其缳。良谟另作一缳，与之同尽。

良谟父没官云南，贫不能归榇。壬戌谒选，求大理府推官，始得归；人称其孝。弘光时，赠太僕寺少卿，谥「恭愍」；时氏，赠孺人。

▼许直，号若鲁，南直如皋人。山祯甲戌进士，吏部文选司员外郎。

城陷，长班促报名；直曰：“俟吾死，汝往报名！”时传先帝从齐化门出，客羊君辅劝曰：“天子南迁，公等宜扈跸偕行，共图光复；奈何以有用之躯，轻一鸿毛掷耶？”直唯唯。既而出门一望，曰：“当此四面干戈，驾将焉往？”比闻煤山信，号恸欲绝。羊君辅从旁慰解，诸僕环跽而哭，动以「亲老子幼」；直曰：“有兄在，我无忧也！”是夜，寝羊君辅于别室，呼僕授家书，报其封公；遂更服冠带，拜君父毕，作诗六章，有「微躯自恨无兵柄，杀贼徒殷报主心！丹心未雪生前恨，青史空留身后名」之句。命僕取绳繫之，僕股栗不能举手。直斥之出；遂自经。比死，一手持练尾、一手上握，神气如生。弘光时，赠太僕寺卿，谥「忠节」。

▼王家彦，号尊五，兴化莆田人；天启壬戌进士。授开化知县，调兰谿；以卓异，擢刑科给事中。丙子，忧去。服阕，补吏科。在谏垣十年，强击无所避；权贵敛手。时闽贼刘香老等劫掠同安镇，几扰省会；家彦于是有「闽省海防」疏，言“旧制有卫所军，无别兵、亦无别将，而统于各卫之指挥。每寨设号船，联络呼应；复又添设游击等官，虽支洋穷澳，戈船相望。今防御之策，莫若复旧额而练民兵。”识者以为至论。又见群盗蜂起，皆因民困而吏不卹；上疏力言之，以为“今日之吏，催科急者考卓异，督责严者称循良；不肖者以束溼济其饕餮，贤者又为文法所缚，不得展布。由是民穷无聊，起为盗贼；一夫倡乱，千百成群。宜少宽文网，令有司加意抚绥，以遏乱源。”其他所陈，皆关切利弊，裨补军国，为救时之要策。庚辰，升大理寺丞，历少卿、太僕寺卿、户部侍郎。癸未，转兵部右侍郎，协理京营戎政。时戌事废弛，国势日蹙；家彦竭力补救，不遗余策。

甲申，贼犯阙，家彦守安定门，备御甚力。因中官有与贼通者为内应，城遂破。贼得家彦，欲降之，家彦不屈；贼忿甚，提刀段斩之。或云城陷，有讽其亡者；家彦正色叱曰：“国破身死，吾何足惜！但主上存亡不可知，恨不追随乘舆，触死辇前耳！”言毕，自刎死。南京赠太子少保，谥「忠端」。

▼吴甘来，号苇菴，江西新昌人。崇祯戊辰进士，授中书舍人。壬申，擢刑科给事中，历兵科至户科都给事中。甘来在谏垣十余年，知无不言，弹劾不避权贵。

甲申三月十七日，贼薄城急，兄礼部员外吴泰来至寓，执甘来手泣曰：“时势至此，奈何！”甘来曰：“有死，无二义也！”十九日城陷，传闻圣驾南出；甘来曰：“上明且决，必不轻出！”乃疾趋皇城，不得入。返寓，家人进饮食，却之。有劝甘来潜遁者；甘来曰：“今不能调兵杀贼，顾欲苟全求活耶！”遂作书以后事嘱其兄弟子姪。见几上有疏草在，曰：“留此恐彰君过！”取火焚之。姪家仪奔至，相与恸哭；曰：“我不死，无以见志。汝父死，无以终养。古者兄弟同难，必存其一。使皇上在，则土木袁彬、靖难程济，皆可为也。否则，求真人于白水、起斟寻于有仍，庶几庭闱无子而有子、庙堂无臣而有臣矣。”遂冠带北向拜者五、南向拜者四，赋绝命诗一首，引佩带自缢。南京赠太常寺卿，谥「忠节」。

▼周凤翔，浙江山阴人。崇祯戊辰进士，改庶吉士，历官左春坊左谕德。静默宁澹，与范质公、徐九一相友善。

甲申三月，都城陷，凤翔谓吴给事甘来曰：“臣子义在必死；然必得一视大行梓宫，缟素恸哭，乃无憾！”甘来然之。二十一日，赴东华门茶棚下，举哀欲绝；即投金水桥下。水浅不死，复匍匐至寓，作书辞父母曰：“国君死社稷，臣子无不死君父之理。父母生我、育我、教我，以有今日。男幸不亏辱此身，贻两大人羞！吾事毕矣，罔极之恩，无以为报，矢之来生！”北向拜君，复南向拜父母，自缢死之。留诗，有「碧血九原依圣主，白头二老哭忠魂」之句。（南京）赠礼部右侍郎，谥「文节」。

▼陈纯德，号澹玄，永州零陵人；崇祯庚辰进士。是年，二甲进士俱蒙召对称旨，即除翰林、科道等职；纯德以奏对详明，授福建道御史。

癸未，督顺天学校；方抵任，以遵化警，不能前。回京，贼入京，纯德自缢死之。其同以进士召对者，特旨除翰林五人、科道各五人，共十五人；而死者惟纯德一人。南京赠纯德太僕寺少卿，谥「恭愍」。

▼申佳胤，广平永年人。崇祯辛未进士，除仪封知县。仪封小邑，民谨朴易治；佳胤减省条教，一意休息之。大河界邑中，多剧盗；乃修保甲之令，又广置耳目、设购募，盗皆奔他邑。县有大豪张甲，为奸猾，把持一切讼狱事，前后数令莫敢问；佳胤至，立案之罪至死，境内震慑。霖雨河决，佳胤亲负薪实土塞之。满三载，举治剧，徙杞。杞壤大而俗侈，好浮伪慢上，多豪贵人居间请託；佳胤清严自持。士大夫家居，僮隶数千指，纵横自如，囊橐奸宄或入民舍取器物，伤纤弱；严收首恶数人，立诛之。而其时盗大起，有扫地王者，率贼万人环攻杞。佳胤登陴固守，手剑斩贼一人，乃退。更谋之父老，筑砖城。

以治行尤异，擢吏部文选司主事；以清鉴称于时。会东兵入，佳胤条上便宜数端，上优旨答之。转考功员外郎，当大计，为协理；贬黜无所回避，权贵多不乐之。会佳胤之师文文肃与韩城有隙，中以微法，并及佳胤；降南京国子监博士，迁大理寺副。

甲申春，升太僕寺丞，以牧事出巡近畿。闻贼薄居庸，分兵自常山入畿南，郡县望风奔溃；佳胤将入都，或劝之以京师且危，幸在外，可无与。佳胤慨然流涕曰：“我固知京师当不支，其如皇上何！”遂疾驰入都——时三月十二日也。遍谒大臣，画战守之策，皆不省。佳胤知必死；十八日，聚宾客，为次子行冠礼曰：“此宋尹衡州所谓冠带见先人于地下也！”十九日，城破，至王恭厂井中，自投下，死之。命其僕归报太安人曰：“不敢辱身以辱吾亲！”南京赠本寺少卿，谥「节愍」。

▼赵撰，号镇所，云南昆明人。天启甲子举人，除贵州龙泉知县。壬午，以御土贼功，行取。

癸未，授四川道御史。巡视中城，捕贼谍以闻，杀之。城陷，贼获譔，械之、譔瞋目大骂；贼刀杖齐下，磔其尸于白帽衚衕。以远方乙科，无为之请卹者；附记之，以表节烈。

石匮书曰：甲申死难而不独以死难着者，则别之于独传；而死难之外更无别事可记者，则不得不尽之于死难矣。盖以其死难，故亦足以传也。若更以死难诸君子而复议其一筹莫展、不能免先帝于轮台之难，谓区区一死不足以塞责，则何以处夫不死者与不死而降者哉！











卷二十一 勋戚殉难列传

刘文炳

巩永固

卫时春

▼新乐侯刘文炳，海州人；以皇亲得封。闯贼破外城，先帝召文炳同驸马巩永固各率家丁二十余人，欲于崇文门突围而出；见贼数十万，城以外无隙地，返驾回宫。文炳叹曰：“身为戚臣，义不受辱，不可不与国同难！”其妹适李皇亲家，年未三十而早寡；文炳召之曰：“尔家非避难地，宜早来归，可以同命！”妹乃归。十九日城陷，呼妻妾、子女及其妹悉避楼上，撤其梯，纵火焚之。大小男女共十六口，皆啼号呼文炳；文炳曰：“汝等先去，我即来矣！”遂就缢，共燔火中。祖母瀛国太夫人，即帝外祖母也，年九十余；投井死。弟都督刘文耀，亦投井死。弘光元年，追谥文炳「忠壮」、谥文耀「忠果」。

▼驸马都尉巩永固，顺天大兴人。崇祯癸未，公主先卒，柩尚在堂。外城破，先帝召永固率家丁突围出，不得。永固归，杀其爱马、焚其弓刀铠甲，到公主柩前，大书壁上「世受国恩，身不可辱」八字。以黄丝绳缚其子女五人于柱，命外举火，遂自刭从之。弘光元年，追谥「贞愍」。

惠安伯张庆臻，河南永城人；以皇亲得封。京城破，尽散家财于邻里亲戚。置酒，一家聚饮；积薪四围，全家燔死。弘光元年，追谥「忠武」。

▼宣城伯卫时春，定远人。在朝侯驾，闻闯贼破城入，急归呼其妻妾、子女、婢僕辈十八人，共投宅后大井中；尸骸填塞，井口为满。

石匮书曰：闻闯贼入城，公侯将相及戚畹勋卫，无不投诚归顺；而后以勒饷追赃，极刑拷掠，如猩猩喀血，至血尽而命亦与之俱尽。与四君子所死则一，而所以处死则相去天壤矣。盖四君子者，义不反顾，早自见机；得攀附龙髯，而名且与河狱、日星相为终始。视诸人之死于桎梏桁杨与死于斧凿刀锯，真蝇蚋蚊蛇等耳！衹争一刻，而坐失千古；夜台有灵，诸人其亦知自痛也哉！











卷二十二 倪元璐列传

倪元璐，字玉汝，号鸿宝；浙江上虞人。天启壬戌进士，馆选庶吉士。元璐初第时，权珰窃柄，群奸肆行；元璐独屹然孤立。丁卯，典试江右，命题深刺时事，几陷不测。

先帝龙飞，升翰林院侍讲，有「请毁三朝要典」及「辨东林」三疏，天下传诵，纸贵洛阳。辛未，分校南宫，杨廷麟为本房首拔士，大有声誉。晋侍读，充经筵日讲官。元璐陈「制实制虚」十六策，上为拈之屏间，出入顾视；每叹曰：“奇才！奇才！”乙亥，晋国子监祭酒，定齿冑礼，命诸子侯入学，所教士有法，尝言：“吾痛君父之道不明，而华裔之防渐隳！”于是进诸士，发明「春秋」。方大厉铎钟，而忮者嗾人以并封紊制劾去；遂家居者六年，朝夕承太夫人欢。

壬午八月，北骑取八城，将攻关；河决开封，贼出河北取覃怀、彰、卫。当事者谓元璐向负才名，请试盘错；乃诏起兵部右侍郎。元璐以太夫人年逾八十，辞不就。有诏敦趣，适北骑大入，破河间、临清，循兖、济诸城，无不下者；元璐长跽告太夫人曰：“自琼州公以来，再世禄食。今天子有急，奈何？”太夫人裂所衣襦示之曰：“为尔旃也，岂曰无衣！”元璐乃毁家召募得数十人，及弟瓒率诸家丁往，可数百；趣淮上，问淮抚觅盐徒助之，无有应者。叹曰：“吾即不破贼，朝夕必达，不以边事独遗君父！”乃身率十骑，持满夹趋，冲险出济北；十余日，至京师。上闻之甚喜，曰：“固知是吾倪讲官也！”即日召见。元璐为条奏制敌御寇彼己情形曰：“臣沿途遇兵将，辄称北骑难杀；而难民皆云北骑可图。盖兵将见形、难民见情也。北骑绵亘数十里，冲突颷忽，所向无前者，形也。女直人无多，辽人过半，归营疏略，夜即酣淫熟寐，又中怯畏死，失利则阖营恸哭；辽人每凌西裔，心志不咸：此其情也。难民入敌中，故得知之。夫攻形用力，攻情用谋。今行间诸臣，无为掩伏侦间之事者。故零捷时有，而大获无闻；防守有余，而剿击不足：非不用力，势使然也。今北骑三股，分东、西二路：东路皆东人，西路皆西人及辽人。从定州移方顺桥稍西，度其必俟两帜相望，西路从保定突冲良、涿，转掠过东，合营出口。臣愚谓宜乘其未合，尽集各路大兵并攻东路，勿击首尾，直捣中坚；辎重难民所在，猝击冲之，必乱。东路既溃，西路不敢复东，不得不趋固、龙二关，罣于险隘；合山西、宣大、保定三路重兵遮追夹击，庶成大创，去不复来。今贼分、兵亦与分，恐贼合、兵不得复合。彼併力奋死，孰复有谁何之者乎！”又言：“御寇机宜，以九江为中权、武昌为前茅、淮扬为后劲。先在遏之，使不得下；然后厚集兵饷，力满气充，非旦夕可计功也。”上温谕褒美之。时辅臣周延儒自请督师，而陈演谋攘首揆，以贿敌搆之；且虑上属意元璐，乃告上曰：“天下不治，由兵农不合。今廷臣可任者惟倪元璐、冯元颷耳；使元璐为大司农、元颷为大司马，彼此参合，不日可治。”上心然之，即日命元璐为户部尚书、冯元颷为兵部尚书。元璐以浙人例不为户部，固辞。上召至中左门，谕以“祖宗成宪，固不敢变；今用人为急，毋固逊！”元璐乃勉受命；因曰：“必使臣者，臣有三做：一实做，与兵部合算，先准饷以权兵，因准兵以权饷；彼此相权，则数清而用足。一大做，求民间大利大害，一举兴除，勿以数小小生节报数。一正做，以仁义为根本、礼乐为权衡，苟政有厉民者，臣必为民请命。”乃退与冯元颷商互稽之籍，先定簿正、次定簿差，请以饷部兼职方，得以察核诸将士。时郡邑残破，蠲免多，外解不时至。元璐遶夜持筹，漏三下，绕床不少休；因酌道里以给兵食，驰书告督、抚，使自生节以佐司农之不逮。日数百函，纤悉备至。故终元璐在部，士无譁者。乃当宁营营苦不富强，而矿砂、楮币之说日聒于御，元璐数争之未得也；柄臣又以是困之。元璐叹曰：“若使传说化为胶鬲、夷吾化为孔桑，则吾宁就东海老耳！”西人汤若望挟伎巧，亦以开採进，元璐面折之；而大珰阴为内主。乃上疏曰：“古称铸山埒于煮海，原其利害，实相逕庭。其说有六：海挹注而已，山须发凿劳费：一也。民多山居，百年坟墓、千家闾井，或望其气，钁锄及之：二也。形势所在，动伤地脉：三也。自万历中年矿使为祸，海内惋痛；今复驿骚，群心易摇：四也。臣观「万历会计录」，据其所得，子母出入，常不偿失；当时进奉，总属民脂，非由地宝：五也。有矿卒必有矿贼，此辈一聚，不可复散，即与寇通：六也。”时遣中使从浙直收买桑穰，元璐告辅臣蒋德璟曰：“此事吾不能独力，愿公分任之！”乃先疏曰：“凡民间自取桑穰，皆因剪落余条，于桑无害。今钦限迫急，朝使威严，所司望风，势必就桑取皮，先蚕毁叶；此何等时，复堪骚动！”上犹豫；德璟疏亦入，乃辍不行。而噂沓者日益进，谓词臣不任钱榖，劝上撤大司农还讲幄。上曰：“倪尚书好官，肯任事。但时势甚艰，未能速劾；即撤，谁代之者？”诸臣结舌。上一日品诸臣至计臣，笑曰：“计臣却好，有心思做文字。且公忠体国，无如计臣者。”而诸臣排之不已，以楮币爌砂为太祖、神宗时盛事，鼓舞不倦，行之在人；捨此，则计臣坐穷矣。上沈思久之，乃诏“计臣元璐，着以原官照旧专任讲职。”元璐笑曰：“是吾志也！”甲申二月，上御经筵，元璐因陈生财大道。上疑讽己，辄诘曰：“今边饷匮绌，生众为疾，作何理会？”元璐徐曰：“皇上圣明，不妨经权互用。臣儒生，止知因民之情，藏富于国耳。”上不怿，元璐不引谢。翌日，上谓辅臣曰：“从来经筵，有问难而无诘责；昨日偶尔，是朕之过也！”元璐在经筵久，上方留意启沃。每当元璐直讲，必前席倾听；常于讲中直箴延儒、体仁之失，上怒，以手麾书，仰面倚几坐。元璐益抒词朗切，上乃稍前就案，卒霁容受焉。

三月，贼犯阙急，劝上出东宫，循康王故事；不听。又请以六十金募一士，得五百敢死，可破围，召勤王师；亦以为无及。是日闻贼踰城，乃束带向阙北谢天子、南谢太夫人；四拜毕，索酒入斋，与关神对酌三觥。出就厅事，南面受缳；题案云：“南都尚可为！死，吾分也；慎勿棺衾，以志吾痛！”遂缢死。顷之，贼至，问公安在，则陈尸于堂矣；各称「忠臣」，叹息而去。

弘光元年，旌公忠第一，赠光禄大夫、太保、吏部尚书，谥「文正」；予祭六坛，有司造葬；建祠京师，曰「旌忠」

黄道周曰：“呜呼，以天子十七载之知，不能使一词臣进于咫尺；以五日三召之勤，不能从讲幄致其功：卒抱日星与虞渊同陨。呜呼，岂非天乎！吏称陆宣公为相，其所听信，迺不如其为学士时。崔与之避位，智于文天祥；叶梦鼎之弃官，贤于谢枋得：是皆不然。天下之治乱、主臣之离合，皆有物焉司之。至于安身立命，或席藁以为胙封、或晨夕以为终古，七尺之根，丽于两极，何可夺也！公当日相亦歾、不相亦歾，顾不以相歾者，使天下悽怆，思所以板蕩之故。且使先帝在天顾念曰：「吾旧讲官也！是多谤者，吾迺今知人」。

石匮书曰：倪太史得君，如彼其专也；行乎国政，如彼其久也；迺当死贼猖狂之际，卒不能出一策焉，下先帝于轮台之难。此臣之所以痛心疾首，重惜吾先帝，并惜吾太史也！盖君死社稷，而臣死君；千古得死之正，无过此两人，应无遗议。但论死于不能死之人，则死为泰山；论死于能死之人，则死又为鸿毛矣。呜呼，若吾太吏者，岂可以一死卸其责哉！











卷二十三 乡绅死义列传（有总论）

闻之君臣大节，惟在致身；忠孝大纲，难于死义。以故须漕碎体、弘演纳肝、蕩阴被矢、侍中溅血，如此忠烈，其来尚矣。间尝论之，弘演以使旋复命、侍中以护驾蒙尘，主辱臣死，固其分也。若夫罢职归田、优游林下，苟能以义卫志、以智卫身，託方外之弃迹，上可以见故主、下不辱先人，未为不可。乃气激倾辀、志坚化碧，不惜一死，追附攀髯：袁景倩之父子，并歼石头；江万里之夫妻，同沈止水。甚者一门仗剑，阖室自焚。虽祖宗豢养之深恩，亦思宗感格之明效也。与彼反躬事仇、回面改嚮，速若反掌者，不几天壤相去哉！呜呼，石窌西河，尽有吾君之痛！风车云马，犹闻杀贼之声。予盖辑乡绅死义之传，而益叹吾思庙君臣成仁取义之正也；虽与日月争光可也！

胡守恒

马如蛟

张罗彦

刘会昌

尹洗

韩东明

高泾

徐复仪

焦源溥

王徵

沈迅

杨卓然

宋玫

张瑶

李梦辰

戚勋

王与胤

陈士章

毕拱辰

葛凝秀

杨进

韩子宣

王征俊

樊邦正

相希尹

张梦鲤

陈寓策、李开先

李若葵

▼胡守恒，号吉云，舒城人。崇祯戊辰进士，考选庶吉士，授编修。守制家居。

壬午三月，张献忠合回、革诸贼攻舒城。时舒城无县令，参将孔廷训以兵千人，同编修胡守恒率士兵共守。七阅月，廷训降贼，勾贼攻城；守恒誓以死守。贼怒，以洞车穴城，穿者数处；守恒督军民补塞之。贼射书胁降，守恒燔其书于城上。越三日，城陷，贼执守恒，刃其腹，被数十创以死。舒人见者，无不流涕。

▼马如蛟，字腾仲，号讷齐，和州人；天启壬戌进士。除山阴知县，正靡俗，革吏弊：所食米，悉自和辇致。戊辰考最，入为福建道御史。己巳，巡按四川。辛未，巡漕，以武闱事累落职。归，佐其父为德于乡赈贫乏，岁施槥至数百。人贷其钱者，多不责偿，前后焚券至数百。

乙亥春，贼寇全椒陈家市；如蛟率士民请于知州黎弘业，抽丁守城。如蛟自招兵二百余人，操练听用；运各乡榖入城并瀋阳右卫仓粮，足支数年。购工铸大小铳砲百余，弓弩器械具备。十二月二十六日，贼犯和州，如蛟撄城固守。二十八日，贼用梯攻城，城上发砲，击杀百余人。贼复顶方桌掘城，城上掷薪燃之。已而风雪渐急，城上人不能支，多散走。如蛟出家中大银，募人出城杀贼。贼已蚁附而登，如蛟奔回家，垒其居室，举火焚之；如蛟妻妾、兄运尹如虬、生员如虹及奴婢，死者十有四人。如蛟持戈，走匿江上芦围中，为贼所杀；弃尸江面，状貌如生。事闻，赠太僕寺卿，廕一子人监。

▼张罗彦，北直清苑人；罗俊、罗善、罗辅等兄弟六人。罗彦崇祯戊辰进士，授行人，历吏部文选司郎中，升光禄少卿。癸未，兄罗俊成进士；而最幼弟罗辅是年亦登武进士。罗彦曰：“余先人以戮力邀大爵，乃复蒙恩如许，顾何以答隆遇！”

明年甲申，逆贼李自成以其众陷山西，遂由居庸入犯阙；令别将刘宗亮等寇畿南数郡，败燕京之援，期日会。时真定营卒恨巡抚徐标不从贼，诱杀之以应贼，反为贼守保定，势益孤。间有称贼「仁义吊伐之师」者，罗俊兄弟大言誓众：“谁非明太祖衣食至今日，何忍缓急去之！且保定为神京前蔽，必巩此门户以通呼吸。”顾城守甚难，久无保督、新守未至，镇帅且尽以兵去，人心惑乱；罗俊、罗彦以忠义相激发。顾其弟罗辅负殊力，善射，挽强弓骤发百矢弗难，而颇多命中，众持为先登。于是约同知邵宗玄合官绅士民遥拜阙，盟于北城之上，计乡丁及门夫可二千人。而贼可数万，既破河间，伪牌数至；罗彦等不为动。已而新守何复及太监方正化次第至，协力守；则阁部李建泰众散，但以亲兵百人护其饷入城也。建泰军中有孔甲者，为贼说降，罗俊辄斩之以徇。三月，贼围城急，罗彦悬重赏一砲贼（？）。建泰恐伤贼，止勿发。邵宗玄愤争之不得，至欲堕城以死；罗彦驰解之，建泰赧而下。时贼闻光禄欲死城，令卒环仰面而骂，一舟（？）射书劝降；罗彦城上碎其书，掷还之。乙未，都城陷，罗彦一号欲绝。罗俊曰：“此城又当北门矣，宁辛苦无失，以待天下勤王！”誓死不去。壬子，攻西北益急，则倾赀赏士，至出其佩带褕翟、珥服之属且尽：中一贼者，立与数金；为贼所中者，立与数金。贼砲矢齐发，云梯继进，鹰钁数千且穴城而入。城上砲火矢石迸下，贼死，拉去堆烧者无算。贼宗亮不得志，自杀其伪将数人，令日午不克，撤围去；而建泰虑城破不免，与其中军郭中杰谋，悬士阴约贼领后小白旗为号，贼乃从是入，于是西南城陷。罗辅猝欲保其伯兄溃围出，图再举，罗彦不从；则身返巷战。遇贼，手起应弦而倒，纵马赴贼，贼无不辟易者，所击杀数十人。须臾，贼围之数重，身洞矢数百十，遂死。罗俊方守东门，贼蔓至东门，则徂击贼，贼仆地。罗俊怒，扼贼吭，啮其面不得，啮其耳；吐耳大呼曰：“吾皇明进士张罗俊！”语未毕，中矢倒。而罗彦急抵舍，题其壁：“明光禄寺少卿张罗彦，义不受辱！”缢死井亭。时妻宋氏奋利刃自刭，不得绝；乃同妾钱氏及生女赴井死。罗善观其妻高氏携女三人投井死，而身赴仲兄罗彦，欲与同难。罗彦曰：“吾受朝廷爵禄，义不得不死；弟诸生，可不死。”罗善不肯，睨井欲下，顾井中有妇人，遂释井；拜其兄，归投其室井而死。罗俊子诸生伸、罗彦子诸生晋，皆投井以从。李氏者，年七十有四，为罗俊伯母；厉声骂贼，贼击破李脑。高氏者，弟罗士妻，寡居；王氏者，弟罗哲妻：同梁争缢死。白氏者，罗辅妻，与王氏从母家促入危城；是日王氏死，白绐其女看井中何物，女方视井，遽推之下，身从之；而幼子女二，坐失母，亦随死。张晋妻师氏，偕张震妻徐氏、张巽妻刘氏、刘母胡氏，同井争投死。而张氏止罗哲变容易服，从水门出亡，存血祀；一家同死者三十三人。贼众见罗彦题壁语，无不叹息，至有泣下者。尸久堕地，无人一视。独故犬三不去，迭守护尸旁，不令鸢鸟得下；下则号恐去之。贼一至此，则噬其拇指去；贼益惊异，乃令席藁埋之。

▼刘会昌，保定清范人。幼负奇气，长古文辞。十岁，居父丧，哀如成人礼。崇祯三年，举于乡。能任大事，有气敢任。

甲申，闯贼北犯，伪檄数至。时秦、晋及畿南诸郡望风尽失，昌素胆略，仓卒倡义，同乡绅光禄卿张罗彦暨兄进士罗俊誓死守御。崇祯十七年三月十九日北京陷，贼急攻城；至二十四日，贼撤水涸隍，云梯蜂进，砲矢风发。会昌率城兵屹然岳立，指伪如平时。适西南城楼为贼火箭所焚、西北角楼下穿数穴，併力进攻，城破。贼拽会昌于西关古庙，拥锋刃问：“京城久破，数省尽降；尔何敢拒？”会昌裂眦骂曰：“我本布衣，无官责。但恨天下无人，致尔小丑沦陷宗社。欲脔食李自成肉，以报先帝耳！”鬚发横竖。贼愈愤，夹打三次；然惊其勇壮，百计诱降。终不屈，遂断首悬西关街市。市人士大呼曰：“此吾郡刘凝禧先生，生不肯弃城、死不肯降贼也！”共经营，匍匐请建祠祀之。

▼尹洗，安肃人。天启壬戌进士，工科给事中。居保定三世，同诸绅登陴抗贼。城破，被执。贼向洗索金银，洗曰：“我贫给事，那得金银？惟速杀我！”贼曰：“抗我师者，尔辈也！”立杀之于西门。

▼韩东明，安肃人，邠州知州；徙居郡城。闻贼入，从容着冠服，望阙拜毕，辞祖庙，投井死。子仲淹，负侠气；城将破，犹登陴立砲台，引弓射殪数贼。堕城，死之。

▼高泾，清苑人；崇祯壬午举人。事母孝；城破，负母跳。遇贼，求释其母。母得释，贼执泾索贿；泾绐之曰：“到家即有。”过水边，贼不提防，推贼仆地，跃入水死。后尸浮出水上，两目怒瞠、两拳擎向，有击贼之状。

▼徐复仪，号雪潭，钱塘人。世多显者：祖大参五桥，举进士；四传生复仪。大母陆，早寡；四岁，口授毛诗章句。九岁，属文。年十一，通子史百家言。崇祯十五年，举于乡；十六年，成进士。

明年，盗入京师，烈皇帝崩；复仪居家，躃踊曰：“呜呼，臣不获从皇帝地下，顾乃腼面苟活，忘大仇不讨贼耶？”即日赴南京，授刑部员外。时定逆臣罪，多所按治；复仪每以死诤。

会大比，命复仪试滇南。就道，与父母诀。行数十日，未至滇，南京陷。复仪闻，啮指誓，屏左右泣曰：“国家竟至此耶！今闽、越数千里，正朔不移；滇南远属荒徼，恐人心易动。吾姑镇抚之，以待其定。”于是益整威仪、饰驺从，讲宾兴礼。夜乃密谒黔公，流涕为言；使陈兵卫，士裔不得逞。滇南以安，而闽、越亦得乘间改元；朝论重之，加翰林编修。复仪叩头流血辞，略曰：“侍从文墨，所以润色太平也。今戎马日逼，臣不得驰骋疆场为陛下负弩矢，猥赐臣清燕，死无以塞责！”不报。

未几，闽、越陷，复仪裂冕服、弃车徒，幅巾草履，走千里归家。拜父母床下，辞妻妾，即夕去家，宿三十里外草堂。独居，不饮酒、不食肉，读「易」、诵「离骚」；妻妾死，俱不问。所居喜林莽，或登崩崖，从上堕；或入大窖，夜寝其中。虎豹触之，不为怪。一日，大风雨，昼晦，传闻兵四合；复仪曰：“吾命尽矣！”扼喉，死茆茨下。及旦而父始至，持其首为泣，复仪目尚张；父曰：“儿得死所矣！”作诗吊之，乃暝。

▼焦源溥，号涵一；陕西三原人，万历癸丑进士。历沙河、濬二县知县，以卓异入为四川道御史。

时熹庙御极，群臣聚讼三案；溥疏谓：“光宗为神宗之元子，为元子者为忠，则为福藩者非忠。孝端、孝靖为神宗之后，为二后者为忠，则为郑贵妃者非忠。孝元、孝和为光宗之后，为二后者为忠，则为李选侍者非忠。”又言：“郑养性必不可不夺职，崔文升必不可不磔市。移宫始末，必不可得而抹杀；盗犯叵测，必不得而宽容。”危言正论，举朝侧目。巡按真、保，以忤要人意，例转河南副使，备庐、凤；移疾归。

崇祯初，起补山西，历参政、按察使。升都察院右佥都御史，巡抚大同。既莅任，锐意兴除：简军实、修马政、筑城垒、谨斥堠。未一年，以人言罢归。

癸未冬，贼入西安，召诸邑荐绅授伪职；乃以总督官衔延溥，胁之去。见李自成，溥骂曰：“尔为贼，吾恨不手刃尔！乃欲诱我？吾朝廷大臣，有死无二，幸速见杀！”贼闭之室中三日，骂益厉；溥美鬚髯，皆上指，目眦尽裂。贼稍近，即举手击之。将杀之，复骂不绝声；贼拔其舌，支解死——时十二月十九日也。溥从兄源清，万历丁未进士；历官都察院右佥都御史，巡抚宣府。罢官里居，年七十，始举一子。贼入境，不屈，自经。二臣皆以清品闻，而溥尤尚气节；为台中，好直言，辨论朋党间事，尤切至。

其与溥同死者，有前南京吏部尚书南企仲，渭南人，万历庚辰进士；时年九十，陷贼，大骂不屈，不食两日死。其子礼部祠祭司主事南居业，万历甲辰进士；不屈，被杀。以未得其详，故附书之。

▼王徵，号葵心，西安泾阳人。天启壬戌进士，除广平推官。时白莲狱兴，连及者数千人；徵悉为辩其枉，释之。修清河水闸，溉田至千顷。丁忧去。服阕，补扬州。三王之国，所过多诛求；不得，则执人而榜之。徵白王，请戢卫士，王折节听。黄山之狱，多连引富商巨室；徵持不肯下，请去官以谢奄党，卒赖以全者数十百人。忠贤建祠，徵与淮扬道参政三原来复不往拜，人称为关西二劲。再丁忧去。而登将刘兴治据岛为乱，巡抚孙元化疏起徵山东按察司佥事，监辽海军务。徵至，区画海事，擒叛者。而孔、李二将自吴桥噪走登州，其家属开城应之；徵与巡抚航海诣阙自归，得遣戍。会赦，归。

自徵为举人垂三十年，布衣蔬食，不入公府。及宦后里居，着书讲学，一室萧然。又好接引后生，人方之黄叔度。而秦中贼大起，徵素通西学，善制器，因为其县设守御方略及推演武侯木牛流马等事。李自成入西安，下县使致徵，徵引佩刀坐所事天主堂中待命。徵子永春，乃以病上；遂执永春以行。徵不复食，绝粒七日而卒，自书本朝官以表其墓；年七十四。

徵之学，以畏天爱人为主。事母至孝；母病，徒跣百里以祷药王。居丧哀毁，几于灭性。所著有「奇器图说」等书。

子永春，以百姓为之代请于贼，得不杀。

▼沈迅，号羽君；山东蓬莱籍，莱阳人。崇祯辛未进士，出李明睿之门；历兵科给事中。

甲申国变，归里；里名窝乐，筑土城自蔽，乡之人多集之。迅有弟十二风子，负膂力，精骑射，运槊如飞；尝御盗，无不手取。丁亥，或传河间逃兵尽走窝乐。会奉清旨，从富室搜马；迅有马八，上其六。巡抚使人复责之，必十二；迅曰：“所留二耳；必欲如额，无以应。岂以兵来？”使者以不为迅所礼，恶迅于抚军曰：“迅且反！”遂以闻；奉密旨，百骑至土城。戚族皆散去，迅登垒而守。有某道请隔陴而语，劝迅姑就缚；迅与其弟分乘二马严拒，必不下，遂施砲伤清兵数人，属其弟十二风子携孤潜活他所。风子坐孤其怀，夺路奋鞭，纵马出；清人相顾错愕。迅母曰：“若从清活，非吾意、吾教汝！”顷之，母命服自缢楼上。迅乃尽驱其家大小诸口，登楼观死母；散三千金于庭曰：“同事者儘持去，或遇吾子为周旋也！”迅纵火焚楼，而身冠服，亦自投火死。

风子潜胶州，或闻见害；孤存。

▼杨卓然，字又先，湖广辰州人；崇祯辛未进士。初授杭州司理；计处，补太湖知县。太湖逼流贼，卓然性慷慨、习劳苦，日事戎马，竟深入贼穴与贼讲。贼感其诚，多有来归者。朝廷以卓然知兵，使监军扬武陵，亦复大款贼；款卒不成，弃去。

弘光中，擢徽宁道。乙酉，起义兵当清，为镇时张天禄所执，已报捷江南洪督师军门矣；张之中军高谦者，见卓然抱持，为雪涕，告天禄：“此吾旧蒙恩，必生之！”天禄不可；则以合营保卓然曰：“即异日遇诸原，请碎谦首以谢！今日之事，唯将军仁慈！”顾告捷已越日，度不能得，天禄亦无如何。乃去使归，狼仓称死罪，云捷书半道被劫，请更草！天禄曰：“卓然不死，天也！”遂改报，脱卓然；而谦厚为行李纵之。

卓然遨游吴会间数年，有杨崑者，自称从永历所来，怀敕印阴结义士，遍招摇；亦及卓然，加本兵衔，联络吴、越兵马钱粮等事。事败，逮至江南。马督讯之，卓然冠麻以见，不屈；马曰：“汝何服？”曰：“服先帝！”马曰：“汝欲为十年丧也？”卓然大言曰：“大明一日不中兴，卓然一日不释服！”且曰：“此心何日无之矣。去年敕不真，谢不受，今安敢辞？”收其室所有，仅得「永历钱」四十八文、破蓆一床而已。癸巳之十二月，与万曰吉等七十二人同日遇害。曰吉自有传（按曰吉传阙）。

邹延玠，字介子，武进诸生，为浙学宪嘉生次子。庄保生，字尔定。常一宿宗室某，为行李去；清迹得之，不辩：亦与七十二人之难。玠妻吴氏闻变，死。

▼宋玫，字文玉，山东莱阳人；天启乙丑进士。历柘城、杞二县知县，考选吏科给事中。尝疏论用人，谓“皇上求治之心愈急，则浮薄喜事之人愈易饰诡而钓奇；皇上破格之意愈殷，则巧言孔壬之徒愈易乘机而阙捷。”又疏论御寇，谓一剿寇一事，地方与行间分任之：地方官主守，行间主战。行间不能战，而徒责有司以守，即张巡、许远无救睢阳之亡；况今之庸碌乎！自今止宜责有司以守，实以爱养为主，如招流移、活饥民者是；责将帅以战，实以戡定为主，如灭某股、救某城者是。”时论服其允当。丙子，主试湖广。历刑科都给事中、太常寺卿、大理寺卿、工部侍郎。壬午，枚卜会推，玫与房可壮、张三谟与焉；以召对不称旨，又为辈语所中，上疑比私植党，下三人狱，革职归家。

北兵入莱，玫与勋部经画守御。及力不支，城陷，缚玫与勋部相对拷榜，体无完肤；玫终不屈，遂见杀。

勋部，名应亨，字长元，玫之从叔。天启乙丑进士，除清丰知县。入为礼部主客司主事，历吏部验封、考功、稽勋、文选四司，升稽勋郎中。解任归，与玫同死。

二人历官，并有声绩。当天启中，山东言文章者，推莱阳宋氏；然嗜奇好古，其文亦略如诸子书。始，宋玫之由杞县得考选也，与开封府推官张瑶争互讦；其时要路多为玫地，而瑶坐谪官去。

▼张瑶，蓬莱人；天启壬戌进士。登兵之叛，帅其乡人固守。城陷，被执，大骂以死；其妻及四子皆投井死之。张瑶以河州判官死节，事闻，赠光禄寺少卿。

▼李梦辰，字元居，河南陈州人；崇祯戊辰进士。以通政司免，家居。

甲申寇急，与道臣关永杰计城守。民心不固，贼尚结寨五里之外，百姓各相呼百十人，竟自开门谒贼，官府不得止；至欲缚官府，佐以牛酒。永杰既自杀，州守以下竞逃去。家人掖梦辰出，梦辰不肯，曰：“吾受朝廷大恩，义不辱，必死！”同州孝廉刘泽醇来约共殉城。二人方竞自裁，而猝为贼所获；贼勒官之，二人拒不从。贼益义二人，设监者。夜，监弛，竞走利去；梦辰起自缢。缢不得法，久之，气不尽，复甦；乃令其奴共牵之。奴以主尽节，既不能劝而又心伤主，呜咽牵不力，自是甦再三。梦辰乃自激掷，得绝。泽醇缢稍迟，见李未即死诸状，一念不忍，竟不能死。解缳，与其奴遁山中；月余，以病死。

梦辰从弟某，国学也，亦任子；时与众偕遁。继闻其兄殉节状，感痛废人事，饮食无味，忽忽不知东西。会伪睢州守公事至陈，陈诸生盛巾服，争出恭郊谒，蒲伏道左，陪追入城；梦辰弟猝见之，凄恸曰：“吾兄死地下，宁无知！”遂自沈河死。诸生中闻之，或惭恧至有暗挥涕者。伪守去，乃无一人抠衣送矣。

▼戚勋，号羽明，南直江阴人；见事明决而才甚果。癸未，以国学殊等，授文华殿中书。时其弟藩，落礼部第，且归；语勋曰：“吾揣摹，合当再举得之。”勋携藩避人曰：“观此气象，恐旦夕即，安得再举者！”明年二月，与同事数十人弃官归。阅月国变，勋至临清，始闻先帝殉社稷；语同事者曰：“初以言不经，今不幸果然！”共欷歔欲绝。山东豪杰起拒贼，邀勋共事；勋疾辞。

弘光中，奉命督闽饷；则诀弟藩曰：“金陵情势，更不似故长安；其能久乎？”已而南都失守，清兵南下，三吴百万起义；江阴素习拳勇，居平喜试人，此时愤，一呼起。勋与典史阎应元共图画，常以灯数百，上书「起义」字样，缚草人持之，夜立城西南数里外。清兵鼓欲战，谍知为伪，前队争取灯喜，还走其军；其后队见书「起义」字，误以为江阴兵，争自残，大扰不可解。应元乃与勋等乘之，大获捷。三吴数百十战无以谋胜者，独推江阴；故城陷而复、复而陷者数四。最后力竭，阎见杀；勋令其子亦间亡去，手书其堂：「皇明文华殿中书舍人阖门殉难戚勋之宅」；又楼壁数行二语云：“非敢殉难为死忠之臣，聊求完发为大明之鬼。”乃以书决弟藩曰：“民无主、兵无援，不破何待！城破，吾以尺练了吾妾女，吾亦有所自了。”署其小像数语，付僧继新善藏之；有曰：“余始自命羽明，卒死以羽明；其兆也夫，抑其志也夫！”亦书别其昆弟亲朋，付僕潜出，则预开列某妾女缢某所；某妾有子，另缢某所。于是洁治正楼，列古蹟名编诸玩好之物甚设；曰：“吾以殉吾身！”盛积薪楼之下以待。已，城破，勋冠带南面高座，呼妾女一一授之巾帨，视其就缢；然后北向再拜，自起举火。火既炽，乃亦就缢。妾女而外，奴僕从死者凡二十人。

▼王与胤，字百斯；新城人，布政公第二子也。崇祯元年进士，选庶吉士。授湖广道监察御史，巡按河南盐课、陕西茶马，督学应天。未出都，以疏劾债帅忤政府，谪归。归侍布政公，家居色养；率诸弟子辈治圃课耕，萧然物外。

十七年三月，闻先帝之变，涕泣不食。辞父布政公，沐浴入室，扃户与孺人于氏、子士和同自缢死。士和，字允协，诸生。胤将死，自作墓誌，叙其家世官职；不具录。允协作歌一篇，其词痛切，闻者悲之。以其死于家中，南方无知之者；赠卹之典阙焉。

▼陈士章，保定清苑人。进士出身，历徽州太守；归卧。甲申，李贼入，城陷，与其妻张氏、子宗瞻、子妇杨、孙僖、孙妇常及孙女至亲七人，皆投井死。

时同里有大宁都司朱，谢事家居，卧戈暗室；贼入，猝起撞之，连槊数贼。贼怒，众排入，缚至西城，寸磔之，犹骂不绝口。郭贡士者，公服北面再拜，亦阖扉持槊而待；一贼入，槊及贼仆，则郭弱，震不能再举。贼甦，起夺槊，反洞郭，郭死。郭妻某氏，仓猝延颈请刃；且曰：“夫义死，我何归！”贼感，亦泣曰：“若夫妇以义；我贼也，我误矣！”遂扶郭尸正寝再拜，亦拜氏为母，与其子约兄弟；曰：“吾将大赙母，并葬死者以谢。”五月，闯贼为清兵所败，散去；贼乃怀金复走保定遗母，因诀其子，临别为一洒涕。

▼毕拱辰，莱州卫人；万历丙辰进士。历知盐城、朝邑二县，谪上林监丞；历户部河南司、礼部祠祭司主事、员外，再谪浙江按察司知事，迁吉安府推官、南户部广西司主事、福建司郎中、河南按察司佥事，整饬淮、徐兵备。时漕运总督史以徐州荒残、当南北冲，而拱辰体弱不任剧，请更用；报可。改拱辰山西，分巡冀宁。以十五年秋至官，抚循彫甿，颇有惠诵。

十七年二月，贼犯太原，拱辰受甲登陴拒战。三月，会风霾大作，贼从城东北梯而入。执至伪将军刘所，胁之降；拱辰山立不动，遂遇害，与巡抚蔡懋德、布政赵三尸同弃晋王府西墀下。越八日，贼去，材官段可达以墙土覆之。拱辰无子，无人为请卹者。

拱辰生平最好书，官南曹时，相过辄屏驺从，同至书廊简阅书史；或从街口地上摊残籍中，偶得数叶，则大喜。署中无事，终日读书；常以书相饷者，必以其人所未见者报之。家中积书几万卷。性清执，不善事上官；以故通籍二十年，尚浮沈郎官。素通晓历法。所著有「义侠纪事」、「蝉雪咙言」、「韵略彙通」及「诗草」若干卷。

▼葛凝秀，平定州人。崇祯甲戌进士，户部郎中。家居，闻贼陷京城，自缢死之。

▼杨进，□□人。官至巡抚都御史，骂贼死。

▼韩子宣，蒲州人。原任知府，自缢死之。

▼王征俊，阳城人。原任道臣，被贼禁狱中，阖城士民以其居乡多德，泣求保出；至家，自缢死之。

▼樊邦正，蒲州人。原任德安知府；守德安，贼不能下。及归里，贼至蒲，被缚；贼曰：“尔德安太守也！”知其能，欲降之。不屈，被戮。

▼相希尹，蒲州人。原任总兵；骂贼不屈，被杀。

▼张梦鲤，蒲州人。原任副总兵；贼喝之跪，不屈；贼割去两膝，旋复杀之。

▼陈寓策、李开先，皆江陵人，领乡荐。闯贼破荆州，伪政府侍郎喻上猷列荐荆州绅士，下檄徵之；万策、开先俱在荐中。伪檄下，万策自经，开先触墙死之。

▼李若葵，大同人，为诸生。闯贼犯大同，兵民皆降，开门迎贼。若葵阖家九人自缢，先题曰「一门完节」。

石匮书曰：闯贼陷京师，百官报名投顺者四千余人；而捐躯殉节效子车之义者，不及三十。余辈博带峨冠，尽化为雉翎绿帽。辇下如此，遑问畿外！当官如此，遑问在籍乎！乃星文有正，遇晦则明；家食之臣，反能殉死田岛：即琬琰之笔，能不亟收也哉？











卷二十四 史可法列传

史可法，字道邻；北锦衣籍，河南祥符人。崇祯戊辰进士，授西安府推官；升户部主事，以筹饷着声。升池太道，堵截流贼有功。后巡抚都御史张国维奏添庐庆巡抚，即以可法为之；往来控扼，流贼不敢长驱。丁艰，归里。

辛巳，起服。时淮抚朱大典以贪败，漕运粮船，沿途土贼燔劫，拥不得行。思宗知其能，密敕可法巡抚淮、扬。可法入境，地方官无知者；徒步升座，一郡惊惶。治事旬余，始见邸报；盖朝廷欲其剔弊釐奸，故出人不意若此。可法一反大典所为，自奉清苦，淮民庆更生；可法发奸摘伏，人莫敢欺。貌寝陋，微服私行，物色不及。其催趱运艘，或渔艇、或客航偶尔过前，忽张黄盖，呼史都爷至矣！分官督运者，非至丙夜不敢寝，故运事早济。可法凡奏牍文移，尽出己手，夜烧两烛达晓；午夜稍倦，以笔管拄眉心，一暍即起。侍从之人，呵欠鼾齁；可法教之曰：“汝第打叠精神，熬至四、五十夜，即长醒不睡矣。”故可法巡行州县，未尝带幕客、携寝具也。

癸未，升南京兵部尚书，参赞机务。同詹事姜曰广疏请太子监国南都以固国本、巩祖陵；留中不报。

甲申三月，南北耗绝，可法首激义师勤王。及闻的报，乃与曰广等谓物望且及潞藩。适凤督马士英以福藩亲贵定策勋，进武英殿大学士兼兵部尚书，加少保兼太子太保；可法迺作「出师檄」，布告天下，为先帝报仇，兴师北伐。时北来溃将高杰、刘良佐带兵南下，蹂躏淮安；可法议以山东总兵刘泽清、凤庐总镇黄得功，分为四镇以守汛地；弘光可其奏。时高杰送家口寄扬州，百姓闭门拒之，日寻干戈；可法亲至杰营，晓谕百方，劝杰屯兵泗州。弘光即以可法坐镇扬州，弹压四镇，民赖以安。

十一月，燕京改元，移史阁部尚书曰：“摄政王致书于史老先生：余向在瀋京，即知燕山物望，咸推司马。及入关破贼，与都人士相接见，识介弟于清班，曾託其手勒平安，拳致衷绪；未审何时得达？比闻道路纷纷，多谓金陵有自立主者。夫君父之仇，不共戴天。「春秋」之义，「有贼不讨，则故君不得安葬、新君不得即位」；所以防乱臣贼子，法至严也。闯贼李自成称兵犯阙，手毒君亲；中国臣民，不闻加遗一矢。平西亲王吴三桂介在东陲，独效包胥之哭。朝廷感其忠义，念累世之夙好、弃近日之小嫌，爰整貔貅，驱除枭獍。入京之日，首崇怀宗帝后谥号，卜葬山陵，悉如典礼；亲郡王、将军以下，一仍故封，不加改削；勋戚文武诸臣咸在朝列，恩典有加；耕市不变，秋毫无扰。正拟天高气爽，遣将西征，传檄江南，连兵河朔，陈师鞠旅，戮力同心，以报尔君国之仇，彰我朝廷之德。岂意南州诸君子苟且旦夕，勿审事机；聊慕虚名，顿忘实祸：予甚惑之！夫国家之抚定燕都，乃得（之）于闯贼，而非取之于明朝也。贼毁明朝之庙主，辱及先人；国家不惮征缮之劳，悉索敝赋，代为雪耻。仁人君子，当何如感恩报德！乃弃寇稽诛，王师暂息；即欲雄据江南，坐享渔人之利。揆诸情理，岂可谓平！将以江淮为天堑足凭，遂不能飞渡耶？况闯贼但为明朝罪人，未尝得罪于国家也；徒以薄海同仇，特申大义。今若拥号称尊，便是天有二日，复为劲敌。予将简西征之锐兵，转旆东征；释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻「君子爱人以德，小人则以姑息」；诸君子果识时知命，切念故主、厚爱贤者，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上，不负朝廷伸义讨贼、兴灭继绝之初心。至南州诸君子，翩然来仪，则尔公尔侯，列爵分士，有平西之典例在；惟执事实图之！晚近士大夫好高树名义，而不顾国家之急；每有大义，辄相与筑舍。昔宋人议论未定，兵已渡河；可为殷鉴！先生领袖名流，首持至计；必能贯彻始终，宁忍随俗浮沈？取舍从违，宜早审定！兵行在即，可东可西；南国安危，在此一举！愿诸君子同以讨贼为心，无贪一身瞬息之荣，致令故国受无穷之祸，为乱臣所笑！予尝有厚望焉。记有云：「惟善人能受尽言」。故布腹心，伫闻名教；江天在望，瞻跂为劳！书不尽意。”可法作书复之，书曰：“南中自接好音，谨随遣使讯吴大将军，未敢遽通左右；非委隆谊于草莽也，诚以「大夫无私交」，「春秋」之义。今倥偬之际，忽奉琬琰之章，真不啻从天而降也。循读再三，殷殷至意。若以逆成尚稽天诛，烦贵国之忧，某且感且愧！讵左右不察，谓南中臣民偷安江左，顿忘君父之仇；故为左右一详陈之。我大行皇帝敬天法祖、勤政忧民，真尧、舜之主也；以庸臣误国，致有三月十九之事。某待罪南枢，救援无及；师次淮上，凶信突来：地坼天崩，山枯海泣！嗟乎！人孰无君，虽肆某于市朝以为泄泄者戒，亦奚足谢先帝于地下哉！尔时南中臣民，哀恸如丧考妣，无时不拊膺切齿，欲悉东南之甲，立剪凶仇；而二、三老臣谓国破君亡、宗社为重，相与迎立今上，以繫中外之心。今上非他，神宗之孙、光宗犹子、而大行皇帝之兄也；名正言顺，天与人归。五月朔日，驾临南都，万姓夹道欢呼，声闻数里；群巨劝进，今上悲不自胜，让再让三，仅允监国。迨臣民伏阙屡请，始于十五日正位南都。从前凤集、河清，瑞应非一；而告庙之日，紫云如盖、祝文升霄，万目共瞻，欣传盛事。大江涌出枬梓数十万助修宫殿，是岂非天意哉？越数日，遂命某视师江北，刻日西征。忽传大将军吴三桂借贵国（兵）破走逆成，整旅入都，为我先皇帝发丧成礼，扫清宫阙，抚辑群黎；且免剃发之令，示不忘本朝。此等举动，振古铄今！凡为大明臣子，无不长跽北面，顶礼加额；岂但如明谕所云「感恩图报」已乎！今于八月薄置筐篚，遣使犒师；请命鸿裁，连兵西讨。是以王师既发，复次江、淮。乃辱明谕，引「春秋」大义来相诘责，善哉！推言之，然此义为「列国君薨，世子应立；有贼未讨，不忍死其君」者之一说耳。若夫天下共主身殉社稷、青宫王子玉石俱焚，若拘牵「不即位」之文，坐昧大一统之义；中原鼎沸，仓卒出师，将何以维繫人心、号召忠义？紫阳「纲目」，踵事「春秋」。其间特书，如莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆国仇未剪之日，即正位号，「纲目」未尝斥为自立，卒以正统与之。至如玄宗幸蜀，太子即位灵武，议者訾之，未尝不许以行权；幸其光复旧物也。本朝传世十六，正统相承，自治冠带之俗，继绝存亡，仁恩遐被。贵国昔在先朝，夙膺封号，载在盟府；左右岂不闻乎？今痛心本朝之难，驱除乱逆，可谓大义复着于「春秋」矣。昔契丹和宋，止岁输以金缯；回纥助唐，原不利其土地。况贵国笃念世好，兵以义动；万代瞻仰，在此一举。乃若手足膺难，视同秦、越；规此幅员，为德不卒：是以义始而以利终，贻贼窃笑也！贵国岂其然欤？往先帝轸念潢池，不忍尽戮；剿抚互用，贻误至今。今上天纵聪明，刻刻以复仇为念；庙堂之上，和衷体国；介冑之士，击楫枕戈；忠义民兵，云集响应：切以为天之灭闯，当不越于斯时矣。语曰：「树德务滋，去恶务尽」。今逆成未服大诛，席捲西秦，方图报复；此不独本朝不共戴天之仇，亦贵国除恶未尽之忧也。伏乞坚同仇之谊、全始终之德，合师进讨，问罪秦中；共枭逆成之头，以雪敷天之愤。则贵国义闻，昭耀千秋；本朝图报，惟力是视！从此两国世通盟好，传之无穷，不亦千载一时哉！若夫牛耳之盟，则本朝使臣久已在道，不日抵燕奉盘盂从事矣。某北望宗庙，无涕可挥；身蹈大戮，罪应万死！所以不即从先帝者，实为社稷之故。传曰：「竭股肱之力，继之以忠贞」。某处今日，鞠躬致命、克尽臣节，所以报也。左右其明鉴之！”忠义之气满纸，见者称服。

弘光即位之后，马士英、阮大铖共乱国政，时事日非。可法上疏，言“三月以来，陵庙荒芜，山河鼎沸！臣备员督师，而河上之防百未料理，复仇之师，不及于关、陕。讨贼之约，不达于北廷。一似君父之仇，置之膜外者。夫我即卑宫菲食、尝胆卧薪，聚才智之精神而枕戈待旦，合方升之物力而破釜沈舟，尚恐无救于事。以臣睹庙堂之作用、百执事之精神，殊未尽然。忆北变初传，人心震骇。臣等恭迎圣驾临莅南都，亿万之欢声动地。陛下初见臣等，言及先帝，则泪下沾襟。次谒孝陵，赞及「高皇帝、高皇后」，则泪痕满袖。皇天后土，实式鉴临！曾几何时，可忘前事？先帝以圣明罹惨祸，此千古未有之变也；先帝崩于贼、恭皇帝亦崩于贼，此千古未有之仇也。先帝待臣以礼、驭将以恩，一旦大故，在北诸臣死节者寥寥，在南诸臣讨贼者寥寥：此千古以来未有之耻也！庶民之家，父兄被杀，尚思穴胸断脰，得而甘心；朝廷顾可漠置？今宜速行讨贼之诏，严责臣与四镇悉简精锐，直抵秦关。悬上赏以待有功，假便宜而责成效：丝纶之布，痛切淋漓：庶海内忠臣义士闻而感奋也。国家遭此大变，陛下嗣承大统，原与前代不同。诸臣但有罪之当诛，实无功之足录！今恩外加恩，纷纷未已：武臣腰玉，直等寻常：名器滥觞，于斯为极！以后似宜慎重，耑待真正战功；庶行间猛将劲兵，有所激厉也。至兵行讨贼，最苦无粮；似宜将内库本折概行催解，凑济军需。其余不急工役、可已繁费，一切报罢；朝夕宴衎、左右献谀，一切谢绝；即事关典礼，万不容废，亦宜概从俭约。乞陛下念念思祖宗之鸿业、刻刻愤先帝之深仇，振举朝之精神、萃四海之物力，以并于选将练兵一事，庶乎人心犹可救、天意犹可回耳。”疏入，不省。

乙酉四月十一日，北兵从泗洲奄至维扬，可法据城死守。时左良玉兵东下，以「清君侧」为名。马士英调黄得功、刘良佐、黄蜚兵堵截，东南之精锐，已尽于此。扬州告急，朝议撤铜陵、荻港之兵，併力以救扬州；马士英厉声曰：“公等犹从门户起见，尚以左逆为可恕耶！”遂下掌科胡适于狱，无敢言救扬州者矣。十五日，北兵薄城下，遣使招降；可法痛骂，投其使于邗沟。二十五日昧爽，清砲中西北城楼崩，守城兵溃下，争破门走。可法力当西门，闻城破，拔刀自刎，为陶旗鼓所持；道遇主事施凤仪，并趋钞关以筏渡河，北兵尚未入城也。申刻，北兵屠旧城，可法尚以二百余骑逸宝城寺，离城数里。清兵迹之，急决战，不胜，一时尽败没。可法所常坐白骡，悲鸣野走邵泊上得之，遂有言督师中砲死者；又有言督师过钞关，同铁棍刘走安庆者：未有确信。其弟可程招魂，葬于扬州之梅花岭左侧。

石匮书曰：史道邻有救时之才，而无救时之量。锁钥江淮、咽喉南北，是岂一手一足之烈哉！上至军国大事、下至钱榖簿书，皆只手独办；此杨颙之所以进谏于诸葛也。若能开诚布公、广集群力，善调四镇，不令生嫌以自撤其藩篱，亦何至以维扬为孤注，遂一败不可收拾哉！











卷二十五 左良玉列传

宁南侯者，姓左氏，名良玉，字日崑山；辽东人也。少起军校，以斩级功，官辽东都司。苦贫，常挟弓矢射生。一日，道傍驼橐，驰马劫取之，乃锦州军装也；坐法当斩。适有丘磊者与同犯，愿独任之；良玉得免死。

既失官久之，无聊，乃走昌平军门，求事中丞侯恂。中丞常役使之，命以行酒。冬至讌上陵朝官，良玉夜大醉，失四金卮。旦日，谒中丞请罪。中丞曰：“若七尺躯，岂任典客哉！吾向误若，非若罪也。”会大凌河围急，诏下昌平军赴救。榆林人尤世威者为总兵官，入见中丞曰：“大凌河当天下劲兵处，围不易解；世威当行。今既以护陵不可。公且遣将，谁当往者？中军将王国靖，书生也；左右将军，更不可任。”中丞曰：“然则谁可？”世威曰：“独左良玉可耳。顾良玉方为走卒，奈何帅诸将？”中丞曰：“良玉诚任此，吾独不能重良玉乎？”即夜遣世威前谕意。漏下四鼓，中丞竟自诣良玉邸舍请焉。良玉初闻世威往，以为捕之；绕床语曰：“得非丘磊事露耶？”走匿床下。世威排闼呼曰：“左将军，富贵至矣；速命酒饮我！”引出而谕以故，良玉失色战慄。移时乃定，跪世威前；世威且跪且掖起之，而中丞至，乃面与期。诘旦，会辕门，大集诸将，以金三千两送良玉行；赐之卮酒三、令箭一，曰：“三卮酒者，以三军属将军也。令箭如吾自行，诸将士勉听左将军命。左将军今已为副将军，位诸将上；吾拜官疏，夜即发矣！”良玉既出，而以首叩辕门墀下曰：“此行倘不建功，当自刎其头！”已而果连战松山、杏山下，录捷功第一，遂为总兵官。良玉自起谪校至总兵，首尾仅岁余，年三十二。

是时秦寇入豫，良玉当往剿，见中丞；中丞曰：“将军建大功，殊不负我！欲有言以赠将军，将军奚字？”良玉曰：“无也。”中丞笑曰：“岂有大将军终身称名者哉！”良玉拜以为请；中丞曰：“即崑山可矣。”自此，乃号为「崑山将军」。良玉长身頳面，骁勇，善为左右射。每战，身先士卒。既至豫，则向所苦贼帅一斗榖、蝎子块、满天星等皆平。最后战怀庆，与督府意不合；乃叹曰：“吾即尽贼，安所见功乎！”遂阴纵之，而寇患始大。熊文灿者，继为督府，常受贼金而脱其围，良玉尤轻之。后杨嗣昌以阁部出视师，倚良玉不啻左右手，九调而九不至，嗣昌怏怏死。丁启睿代督师，则往来依违于其间，为良玉调遣文书，未始自出一令，时人谓之「左府幕客」。然良玉立功最早，威名重一时，强兵劲马皆在部下，流贼惮之，呼为「左爷爷」。

壬午，大出兵，与李自成战朱仙镇，三日夜而败；良玉还军襄阳。初，良玉三过商丘，必令其下曰：“吾恩府主家在此，敢有扰及草木者斩！”入城谒侯中丞，拜伏如家人礼，不敢居于客位。朝廷知之，乃以侯恂代丁启睿督师；良玉大喜踊跃，遣其将金声桓率兵五千迎督师。督师既受命而朝廷中变，乃命督师拒河援汴，无赴良玉军。良玉欲率其军三十万觐督师于河北，督师知粮无所出，乃谕之曰：“将军以兵三十万称盛，然止四万在额受粮，实又未结度支。今远来就我固善，第散其众则不可；若悉以来而自谋食，咫尺畿辅，将安求之？”卒不得与良玉军会。未几，有媒孽之者，督师遂得罪，以吕大器代之。良玉愠曰：“朝廷若早用侯公，良玉敢不尽死！今又罪侯公而以吕代，是疑我而欲图之也！”自此意益离，遂往来江、楚为自监计，尽取诸盐舡之在江者而掠其财；贼帅惠登相等皆附之，军益强。又常称军饥，欲近南京就食，移兵九江；兵部尚书熊明遇大恐，请于侯督师，以书谕之而止。朝廷不得已，更欲为调和计，封良玉为宁南侯，而以其子梦庚为总兵官。良玉卒不为用。

燕京陷，江南立弘光；马士英、阮大铖乱政，湖广巡按御史黄澍上疏参之。士英差缇骑至楚执澍，良玉杀之；提兵向阙清除君侧之恶，传檄讨马士英曰：“盖闻大义之重，炳于星日；无礼之逐，严若鹰鹯。天地有至公，臣民不可罔也。奸臣马士英者，棍本赤身，种遗蓝面。昔冒九死之罪，业已剃发为僧；重荷三宥之恩，终思反面作贼。会当国家多难，侈言定策首功；以今上历数之归，为私家贻赠之物。窃弄威福，炀蔽聪明。恃兵力以胁人，致天子闭目摇手；矫伪旨以詟俗，俾军民重足寒心。幻蜃蔽天，奸蟆障日。卖官必先姻娅，试看七十老囚、三木败类，居然节钺军中；渔色罔识君亲，託言六宫粉黛、八百娇娥，尽是朝歌濮上。江南无夜安之枕，斗北有朝彗之星！群小充斥于朝端，贤良伏窜于岩榖。同己者性侔豺虎、行列猪猳，如阮大铖、张孙振、袁弘勋数十巨憝，皆引之为羽翼，以张杀人媚人之赤帜；异己者德并苏黄、才媲房杜，如刘宗周、姜曰广、高弘图数十元老，概诬之为朋党，以快如蛇如虺之毒心！而乃鳄水兴波，冰山发燄：放崔、魏之瘈狗，遂尔负隅；收闯、献之沐猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人而知之矣！道路有口，空怜「职方如狗、都督满街」之谣；鬼神难欺，最痛「立君由我、朝廷惟命」之句！呜呼，江汉长流、潇湘罄竹，数此之罪，宁有既与？近日皇嗣幽囚，列祖怨恫！海内怀忠之士，亦念韩厥存孤；敌国向化之民，岂无少康一旅？本藩先帝旧臣，招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而併命！在昔陶八州靖石头之难，大义于今炳然；迄今韩蕲王除苗傅之奸，臣职如斯方尽。是用励兵秣马，问罪兴师。当郑畋讨贼之年，忆裴度闭邪之语；谓朝廷奸党尽去，则河北诸贼自平。本藩一腔热血，郁为轮囷离奇；势必百万雄兵，化作蛟螭妖孽。崑冈失火，玉石俱焚；楚国亡猿，山林延祸。疾雷不及掩耳，划电讵可逃形；杀即献俘，禽难肆赦。呜呼！朝无正士，谁斥李林甫之奸邪！国有同心，所抱郑虎臣之激烈。我祖宗朝三百年养士之报，岂其决裂于佥壬；大明国十五省赴义之心，正宜暴白于斧钺！燃董卓之腹，膏溢三旬：籍元载之厨，椒盈八百。神人尽快，中外甘心！谨檄。”报至南都，士英胆落，移黄得功屯重兵于姑孰待之。时良玉抱病已久，此来为黄澍所主，非其本心；舟行，诳以就医。至江州，总督袁继咸迎；谓之曰：“太子非真，未可造次！”良玉急传令箭，谕各营军士毋动江州一草一木。三鼓后，军士竟破江州，劫掠甚惨。次日，良玉升帐，将治乱兵之罪；怒骂裂眦，呕血数升。是夜，即卒。

梦庚提兵东下，遇英王师至，遂以其军降清。

石匮书曰：左宁南，真挚开爽人也，而为黄澍所弄。黄澍挟左帅而参士英，挟左帅而杀缇骑，挟左帅而传檄南都，挟左帅而称兵向阙。倘使宁南不一至芜关，则黄澍何以实其言曰「讨贼」；此皆澍之所以颠之倒之，而使宁南受此恶名也。余友泰兴柳生为宁南客，说宁南事，慷慨淋漓，继以涕泣。余谓：“信如尔言，则宁南之不反也明甚！”则云梦之游，可以不缚；而吾且追恨韩淮阴之客，无吾柳生也。











卷二十六 钱谦益、王铎列传（阙）











卷二十七 洪承畴、冯铨列传（阙）











卷二十八 死义诸臣列传

刘斯球

华允诚

杨廷枢

刘曙

续孔教

沈履祥（唐禧）

邝露

蔡孺法

▼刘斯球，号大容，江西南昌人；万历丙辰进士。由吏科都给事，升大理寺右寺丞。崇祯中，推右佥都御史。命未下，国变；贼诛金，创甚。清师入，间归田居。

及金声桓反正，清以固山谭太率京兵恢复；斯球隐紫溪，绝迹城市。己丑春正旦，斯球以主岁预挂一单堂柱，黎明各冠带俨来，意私腊其祖。仇者高承龙侦得之，以胁斯球；责货不满，伪告密于清。清以密骑猝就其家庙擒之，则峨冠大袍、发完加网如明制。时督抚朱延庆欲姑生之，谭太不可，必以为违清；并其子明经北京武学教授元鉴，于二月十三日父子对戮于市。幼子元钅尽避他处，不及难。

又上元吴汉章，亦宦裔。尝一见金声桓江右中兴檄，持归，吟哦不去口；以硃笔颜色之，复加评赞。有叛奴窃此纸闻当事，当事疑其与声桓合，刑之通市。头既落，身移时不倒；行刑之人亦惊，遁去。

▼华允诚，号凤超，常州无锡人；天启壬戌进士。癸亥，选工部都水司主事。会魏奄用事，诸名贤皆放逐，允诚假归。崇祯己已，起补营缮司主事；寻升员外郎。其冬，东兵入塞，都城戒严，诸曹郎守城门，多以守御不备杖阙下，有死者；而允诚守德胜门独完，调兵部职方员外。乞休，不允。允诚见当时铨阁比周，举错徇私，上疏言「三大可惜、四大可忧」；可忧一条言：“国家罢设丞相，用人之职，吏部掌之；阁臣不得侵焉。今次辅、冢臣，以同邑为朋比，惟异己之驱除。阁臣兼操吏部之权，吏部惟阿阁臣之意；线索呼吸，机关首尾：庇同乡则逆党可公然保举，排正类则讲官可借题逼逐。”又言：“丧师误国之王化贞，宜正罪；洁己爱民之余大成，有可矜。”疏入，奉旨切责回话。又再疏直纠次辅温体仁、冢臣闵洪学罪状，言尤切直；体仁、洪学疏辩。幸上明察，颇得其情，允诚仅得罚俸。未几，以终养归。上寻释余大成于狱、置王化贞于法、逐唐世济而罢闵洪学，皆用允诚之言。里居十余年，而有京师之变。

南渡后，起补吏部验封司员外郎，署选司事。允诚见时事日非，曰：“内无李、赵，外无韩、岳，欲为建炎、绍兴，亦何可得！”遂谢归。南京陷，允诚惟饰巾待尽，杜门者三年。戊子，以不剃发，为人所告，执去见杀。从孙尚濂，字静观，年十九；平日举动，皆效允诚。同日遇害。

允诚登第，出贺文忠之门，而师事高忠宪；尝帅弟子静坐终日，如泥塑人。忠宪临难，特书一帖授允诚曰：“心如太虚，本无生死！”是时，允诚遂豁然于生死之际矣。临刑，神色不变。义僕朱孝、薛成从死。

▼杨廷枢，苏州吴县人；举崇祯庚午南京解元。以文名世，学者称为「维斗先生」。

乙酉，金陵失守，廷枢携其妻费氏并其女匿洞庭山中，三年不至城市。一日，为县官所迹，报闻土国宝，差兵擒获。诸校缚置舟中，索笔墨不得，咬断一指，以白衫写遗嘱曰：“苏州有明朝遗士杨廷枢者，幼读圣贤之书，长怀忠孝之志。作士林乡党之规模，庶几东京郭有道；负纲常名教之重任，愿为宋室文文山。为孝廉者一十五载，生世间者五十三年。嗟时命之不犹，未登朝而食禄；值中原之多故，遂蒙难以捐生。其年则丁亥之岁，某日则孟夏之中：方隐山阿，忽罹罗网；时遭其变，命付于天。虽云突如其来，亦已知之久矣。有妻费氏，归余一十余载；有女观慧，年已二十余龄。骂贼全贞，不媿丈夫气概；舍生就死，绝胜男子鬚眉。一家视死如归，举室成仁何恨！但怀忠莫展，报国无能；未竟生平欲完之事，尚辜累朝所受之恩！魂炯炯而升天，愿为厉鬼；气英英以堕地，将待来生。舟中书此，不能尽言。留此血衣，付儿永诀；如痛父母，即思忠孝！”写毕，付诸校曰：“小儿来赎，必有以相酬；幸藏之毋失！”诸校拥见国宝，国宝下阶相劳曰：“杨先生负天下重名，奈何不目爱，尚靳此数茎发，以自取僇辱耶！”廷枢曰：“廷枢世受国恩，不能即死以报先帝，赧颜实甚！今既见收，有死无二。惟愿早杀，以遂生平！”国宝曰：“杨先生天下名士，养其身以有用，何得轻死！即不屑用世，少芟数茎，优游林下，何如？”廷枢曰：“此与鼠尾何异！廷枢惟有一死，不敢奉命！”国宝曰：“今亦有剃发为僧者，先生何不出此？”廷枢曰：“全发偷生，已非本愿；况剃发逃死，愈趋愈下矣。廷枢无颜再活人世，愿即赐死！”国宝乃曰：“杨先生忠义如此，不得不为先生成此大节。”廷枢点首谢曰：“敬受赐！”遂慷慨就戮。临刑，但呼「太祖高皇帝」！不屈膝。头将落，犹呼「大明」二字而死。后交游醵五十金赎出血衣，流传海内。其乡人叶襄云：“维斗妻女尚在，无死节事。”

▼刘曙，号稚圭，南直长洲人；崇祯癸未进士。生时，母徐梦汉寿亭侯持送雷雨中。幼敏慧，年十三知名。庚午，试南闱，已拟第一；知贡举者争不可，竟落。壬午，举于乡；明年，捷南宫。盖自曙为名士者三十年，困棘闱者九而始一遇。

甲申，曙家居闻变，与徐太史汧、顾同年咸正草檄讨其乡之从贼某者，义声着三吴。乙酉，就选南都，得南昌知县，不果行。六月，自浙归吴，丁外艰，护发蠡口，绝迹城市；当事心衔之。而往从贼蒙讨者益恨不欲与曙俱生，倡言诸当事：“曙等必欲为忠臣，可畏！”丁亥六月，抚军使人即曙伺虚实，曙呼侦者入，露发示之曰：“吾头可付，一茎发不与也。负发者在，若可令某自来！”侦者如曙言告抚军。十三日，乘吴鸿、钦浩事，猝拘曙蠡口，并繫二子蕃、荪于郡城。曙诀母曰：“儿今日以忠报吾君，以得为忠臣报吾母。”顾蕃、荪：“吾以身诏矣！”佔绝命一词，洒泣去。比见抚军，南向立。左右声曰「屈膝」；曙怒叱之：“屈谁膝！我世受国恩，起义复仇其分。惜父死未葬、生母在堂，今死不足塞责！”语不择音。卒箠楚下，头创血濡地，曙不为屈。缚谳金陵，人见有衣冠长丈余者随其后，异之；谓生时梦中之人翼之也。清臬坐鞫曙为明两榜，曙以义督之。引谒内院，为极陈先皇帝恩眷种种语。未卒，辄引狱候报。时二子亦被繫，曙虑同死，书以决之；有云：“我为忠臣，汝为孝子；当作吉祥善事观，弗以为苦！”狱中倣文信国，亦自为年谱。而从父刘晋允百艰难为奔走，几不免。久之，复与子书曰：“吾得死所矣！先帝自从社稷，吾死不愧为先帝臣。先座师汪先生文烈从容殉节，同门孟章明从之、顾咸建继之。吾死，不愧为汪夫子门人，孟、顾两君子同年及友。吾先世仲理公政以解首出方正学之门，后靖难兵起，不食七日，呕血死。吾死，不愧为先靖节裔。吾祖母胡与从祖母，兄弟也；偕苦寡，邀恩得旌双节。吾死，不愧为两节母孙。吾得死所矣；死若不识，观吾左膊创痕。初，汝祖疾笃，吾刲寸肉以疗，此不化耳。”告刑者：“善语诸公，吾刘某今日死欢喜！”连呼二祖、列宗而尽。二子得免死——为丁亥九月之十有九日。

▼续孔教，处州卫世袭指挥。甲申国变，即捐赀集义旅，守卫本州。

丙戌，北兵入括苍，力不敌；乃散家资，与麾下士入山避之。有言孔教姓名于当道者；孔教命僕自言于太守曰：“续孔教固不剃头，剃则宁死！”太守遣人捕之，索其资。孔教手数金予之曰：“家赀向已散尽；今所存者，赀身物也。除予就死前支给外，悉以予若。”入见太守，不少屈。太守亦心敬之，劝令去发；孔教不可。乃解至省，冠服雍容，谈笑自若。人问之曰：“何惜发乃尔？”曰：“余欲往见先皇帝故尔。”比至省，抚按亦劝之曰：“去发即可得生。”孔教坚不肯；曰：“江山已失，何惜一头！”遂笑而受戮。

▼沈履祥，字其旋，浙江慈谿人。崇祯丁丑进士，授侯官知县，忧去；补瓯宁。

乙酉，鲁王监国，以御史奉差台州运米，因留台。明年六月，绍兴失守，监国复至台入海，履祥不及扈驾。清兵至台，台人皆奉令剃发，履祥独否。遂与总戎李唐禧同被执。欲降之，履祥不屈；口占一律，有「山河破碎遗今恨，家室飘零任去尘」之句。收狱。寻赴刑，索明冠带，西向拜者再、南向拜者再，然后出，谈笑不改色。

唐禧，松江金山卫指挥，钦命总理恢剿浙直总兵；亦以护发死之。

▼邝露，字湛若，广东南海人。少有才名，为诸生，纵放不羁，喜诙谐。工书，尝以五家书法。应督学岁试，□劣弃去。游吴、越、燕、赵，睥睨一时。为诗绵丽清和，婉而多风。鹤然俦伍之中，缓熊清言，有晋代风流；故一时少年争慕效之。永历初，以荐，授中书舍人；不屑也。

清初下广，护发还乡里。庚寅冬，清复入广，露幅巾缟衣，抱其所爱绿绮古琴步。遇兵中途，褫其衣巾尽，乃赤身仍抱琴立，甚雨中不去。兵以刃睨之，露曰：“此何物，乃以相戏！”兵以为疯，释之。剃发令下，曰：“岂有此理！”走入官衙，悬树死——时年四十有七也。

▼蔡孺法，浙德清诸生也。乙酉至九月，诸义败，无不奉令剃发；有不奉令，乡之人群妒发之。故非深山密林，无漏者；又强无赖，每指为奇货，索金钱。孺法独抗不如制，群以其素刚干畏之。举兵二百余舟，走应陈万良德清城下。战不利，徐懋功死之，万良脱，孺法亦亡去。清当事蹟缚其父与弟，索孺法。孺法出，发犹在顶；争曰：“独孺法受江东命，事不遂，当死。父、弟常苦诤我！”因活父、弟而孺法死。

石匮书曰：余尝读「文文山集」，有剃发诗云：“回看鬓少原非我，只要心存尚是人”；则文山亦曾剃发。诸君子之死护髡头至以身殉，非谓此发不剃，为胜过文山；第恐文山之发一落、文山之心与发俱落，故不若留发杀身，反得保全。此鲁男子之所以善学柳下惠也。呜呼，难哉！











卷二十九 左懋第列传

左懋第，号萝石，登州莱阳人。崇祯辛未进士，授韩城知县。其时流寇蹂躏山西，突河津，与韩城隔一水，懋第严为之备。贼渡河入秦，三年之中，薄韩城者三、入其境者五，前后皆以见兵谈法击走之。于是关中言保障者，推韩城第一。

丙子，考选户科给事中，上疏论事有直声。寻以吏科给事中，奉敕察核南京、芜湖、池州、安庆、九江兵饷。未复命，而烈皇帝升遐。

弘光立，升太常寺少卿；寻改都察院右佥都御史，巡抚应、安、徽、宁、池、太、广德地方，提督军务兼理粮储。懋第以母丧，乞守制；而朝议遣大臣使北营先帝山陵并议割地岁币，懋第自请北行，因得葬母。升兵部右侍郎兼都察院右佥都御史，经理河北、联络关东军务，賫国书、金币以行；而副之者太子太傅左都督陈洪范、太僕寺少卿兼兵部职方司郎中马绍愉，兵部司务陈用极等从行。九月，至德州，清抚方大猷传摄政王令：「明朝来使，止许百人赴京朝见」。十月，至张家湾，趣懋第入京，馆鸿胪寺。洪范趣见摄政王，懋第曰：“敕令先谒陵、后通好，未拜先帝梓宫，不敢见。”往返再三，不得请；乃陈太牢于寺堂祭之，率将士哭三日。陈洪范私自请降，并进钱谦益、王铎降表。洪范欲以国书畀礼部，懋第言必以龙亭出迎；不然，敕书不可与。摄政王命于二十七日放归；十一月四日至沧州，复遣兵追执懋第等北去，改禁太医院。十二月，独放陈洪范归南，懋第羁縻半载。

乙酉五月，南都复陷，懋第大恸；摄政王遣其弟懋泰频来劝降，必叱退之。六月十五江南平，下剃发令，中军艾大选私自髡首，懋第立杖杀之；遂捕下刑部狱。懋第即绝食七日，不食。摄政王复召见懋第，麻衣孝巾草履，向上长揖，南面坐地下，摄政王数以为立福王、勾引土寇、不投国书、擅杀中军、当廷抗礼五大罪；懋第抗词，惟请一死。命剃发，以刀胁之，坚不肯；摄政王恚怒，遂令于闰六月十九日杀之。作绝命诗，有「峡坼巢封归路迥，片云南下意如何？寸丹冷魂消难尽，蕩作寒烟总不磨」之句。兵部司务陈用极、游击王一晟、都司张良佐、王廷佐、守备刘统等五人请从死；懋第曰：“止杀我耳，尔辈何与！可速去！”五人曰：“愿随部主，即死无恨！”同日斩于西市。临刑，犹遣飞骑传谕儈子：但于懋第口中得一「降」字，即免死；懋第不出一声，遂被戮。行刑时，风沙四起，捲市棚于云际，屋瓦飞堕如雨，一时罢市。有诸生曹姓者，人皆目为狂士，不与语；闻懋第死，抚尸哭之。归，鬻其妻簪珥，得百金营殓；徒步杖榇，送至莱阳。榇到即去，不告姓名。

石匮书曰：古来出使匈奴，谓不替臣节者，无过苏子卿。而当其处于大窖，齧雪牧羝，备受僇辱；至为于靬王网纺缴、擎弓弩，受其马畜，服匿穹庐：可谓贬损极矣。而左侍郎崛强负固，侃侃不挠，宁受斧锧，不受颐指；其生死大节，直与颜常山、文信公颉颃千古！嗟乎，子卿又出其下矣！











卷三十 郑芝龙列传（阙）











卷三十一 吴三桂列传（阙）











卷三十二 乙酉殉难列传（有总论）

烈矣哉，门户之祸人国家也！我明之门户，日久日甚：万历之时，有门户科道；天启之时，有门户宦官；崇祯之时，有门户宰相；弘光之时，有门户天子。夫天子未尝有以门户称者；称之，自弘光始。盖弘光为福王世子，「梃击」、「妖书」二案，东林诸君子之攻击福王者不遗余力，为压于光宗，讫未有以报复。后福王死于流贼，世子播迁，寄迹淮甸；北变之后，阮大铖与马士英谋，以「军中欲立福王」一语，遂以之定策天子。盖谓福王与东林世仇，立福王而大铖与士英播煽其间，则东林自无噍类矣。故福王立后，遂定「顺党」，与昔之定「逆党」者巧相攻击；周钟、光时亨死于西市，项煜、时敏死于逃亡，周铨、周镳死于诏狱。使国祚稍长，其大狱且未有底止。阮大铖之巧思辣手，其可轻犯也哉！嗣后黄澍主谋，左良玉提兵顺流而下，清除君侧之恶，马士英悉以重兵良将阻截上江；北兵乘虚而渡，君去臣逃，南都遂陷。弘光半年天下，衹为阮大铖报复金坛周氏，而国亦随尽。食砒药虎，但欲虎死；而不知已之食砒，先自溃裂：吾未见计之得也。马士英之在南都，贿赂公行，日以骨董、古画为「半闲堂」军国大事。弥天太保，遍地司空；鬻爵卖官，成何世界！当其醉圣酒魔，几同纣饮之失日；而通国之人尽饮狂泉，无一得免。而犹有捐躯殉主——如刘成治、黄端伯辈者，当皆浊、皆醉之世，而尚有扬波啜醨之人；教自性生、道由人立，不几为晦夜之明星、汪流之砥柱哉！申生被骊姬之谗，而「恭」为其子；文王受羡里之囚，而「恭」为其臣：是犹嫁兇酒撒泼之夫，以沈湎昏聩而笞逐其妻妾，乃妻妾不以为恨。而当其丧亡之日，犹欲为其守节殉亡；则与彼情深伉俪而愿为之比翼连理者，不更难之难哉！

徐石麟

刘成治

黄端伯

高倬

梁于涘

徐汧

顾咸正

顾咸建

唐自彩

陆培

王道焜

卢象观

葛麟

眭明永

温璜

郭符甲

汪志稷

汪硕画

马嘉

王域

赵珽

龚廷祥

（附）张捷、杨维垣

▼徐石麟，号虞求，嘉兴嘉善人；天启壬戌进士。除工部营缮司主事，管节慎库，为权奄所恶；以新城侯王升坟价事，矫旨夺职。

崇祯改元，疏辩，补原官。历南京礼部祠祭司、吏部考功文选二司主事，升考功司郎中；历南京尚宝司卿、应天府丞、左右通政、刑部右侍郎署部事，升尚书。时上以威刑驭下，法官引律，大抵深文附会。比石麒为侍郎，奉旨清狱，因推明律意及近日断狱之不合于律者十余条，先以白之同官；遂以次审理，十三司囚犯多所宽减。而前兵部尚书陈新甲以失事下狱，石麒具狱上，因发新甲议款事，言“人臣无境外之交；未有身在朝廷，不告君父而专擅便宜者。今圣意未俞，瞽师先遣；谩书朝入，名城夕隳。昔石星未尝私用惟敬、袁崇焕不敢私遣喇嘛，祗以弥缝闪烁，立置重典；况辱国启侮，甚于二臣者乎！当失陷城寨律，斩。”上曰：“陈新甲失事重大，法无可宽；但引律尚属未确，可另行覆拟即奏！”石麒奏：“新甲陷边城四、陷腹城七十二、陷亲藩七，此从来失事未有之奇祸，亦从来刑书所不忍载之条例者也。当临敌缺乏，不依期进兵策应因而失误军机者，斩。”奏上，新甲弃市。是时中朝多为新甲地者，阁臣延儒救解甚力；上不许。石麒初疏旦上夕下；诘旦，再疏复上，即得旨肆之西市云。新甲之党皆大恨。而石麒复谳「光禄寺少卿监军张若麟临敌先逃、失陷边城，当斩；总兵许定国失误军机、抢杀人民，当斩；兵部尚书督师丁启睿兵败窜逃、弃去敕印，当斩」。时石麒已位尚书矣，一时大法赫然，无敢幸免者。会礼科给事中姜采、行人司司副熊开元以言事忤旨，上震怒，下二臣锦衣卫狱；而左都御史刘宗周争之甚力，并夺职。石麒疏救，不允。及二臣发西曹，复疏薄其罪，又不具招；上怒，责令对状，罢官。

南京立，起石麒右都御史。未至，转吏部尚书。上「定官制、慎破格、行久任、禁营求、严起废、明保举、交堂帘」七事，上优旨答之。其时小人杂进，官方浊乱；石麒以年例出户科给事中陆朗、御史黄耳鼎为藩臬，有旨特留用。朗、耳鼎遂疏讦石麒为吴昌时报复，又言杀新甲以败款局；石麒乃历陈自东事以来主款之误，且言“先帝之诛新甲也，曰陷我七亲藩。夫七藩之中，恭皇帝居一焉；皇上忘之乎？”因引疾乞休，命驰驿去。

明年，南京失国，石麒起兵嘉兴。城破，自经死。赠某官，谥「忠襄」。有子二人，尔榖、柱臣。尔榖以松江事见杀，而柱臣辑所遗文行世；皆能不负父志者。城破时，有僕祖敏、李谨，皆从主自经。

▼刘成治，江西人；崇祯甲戌进士，为南京户部主事。清兵至镇江，弘光逃遁；忻城伯赵之龙上表迎降，先到户部查钱粮、封府库以待。成治握拳起筑之，欲与俱死；之龙惊遁。成治至署，自经于堂上。数日后，犹面色如生。

▼黄端伯，字元公，号海岸，江西新城人；崇祯戊辰进士。弘光时，为礼部仪制主事。

乙酉五月，南都陷，端伯以死自誓。王子偪勒三、四，端伯僵卧不起。王子发马骑擒之，端伯衣冠进见，南向植立。左右曰：“何不朝王？”端伯曰：“先帝已晏驾，皇上又不在，我朝谁！”左右曰：“我家大王。”端伯曰：“尔家大王，与我何涉！”王子命通事致意曰：“黄先生鲠介孤直，予所素鉴；当奏请重用！”端伯摇头，不应。王子又曰：“尔执意不从，岂不怕死？”端伯引颈曰：“不怕，不怕！”王子大怒，引出斩之。鲁监国赠太常寺卿，谥「忠节」。

▼高倬，四川忠州人。天启乙丑进士，官至工部尚书。闻豫王至天坛、文武朝见，遂自经死。

▼梁于涘，字饮光；山西籍，南直江都人。崇祯癸未进士，授万安知县。乙酉，清兵陷江西，湖西道彭期生以义师至万安。于涘大言曰：“公何事张惶！彼声桓者，于涘稔知之；苟驰尺书，倒戈蒲伏至矣。”期生殊不然之。嗣谒督师杨廷麟，廷麟难其才气，表署于涘监军道，仍管万安事。时总兵白之裔以三兵千屯万安扰民，民怨之。之裔入城强索饷，于涘讽居民闭城苦之；兵乃大譁，将攻城。廷麟飞檄出之裔，之裔乃劫巡抚旷昭东下降声桓，导清兵屠万安。于涘见执不屈，繫南昌狱。清督金声桓使人谕之降，不答：廷鞫，于涘伪曰：“愿复至万安，以故部三千人降。”声桓许之。则密致故交戴国士，欲潜通督抚万元吉以兵劫去，行复仇。国士发其事，即日戮于市。绝命诗云：“但知生富贵，谁识死功名！到头成个是，方见古人情！”又书狱壁云：“平生学佛得力，到此撒手悬崖。”妾张氏诀其尸；清人迫之，不辱；亦自刎。无子，以姪枋为子。枋偶入清试，忽狂语作父命云：“勿完篇，完则立杀汝！”病数日，卒。于涘妻某氏，一哭其柩而亡。国士寻得罪，清戍之满洲。

▼徐汧，号勿斋，苏州长洲人。崇祯戊辰进士，改庶吉士，授简讨；累迁右春坊右庶子。辛巳，以居丧归。

南京监国，起詹事府少詹事兼翰林院侍读学士。汧知事不可为，不之官。乙酉闰月，清兵至，下令剃发；汧誓不屈辱，曰：“以此不屈滕、不被发之身，见先帝于地下！”遂自沈于水而死。

自己巳之难，汧从都中寄书故人曰：“明天子在上，知万万无虞。然事势危急，即有不可知，惟以一死报君父！”甲申之变，时方里居，号恸欲绝。是年烈皇圣诞，感激赋诗四章，言言血泪。自题画像曰：“汧乎，而忘甲申三月十九日事耶？而受先皇厚恩，待以师臣之礼。而子枋、柯以稚子一登贤书、一食廪饩，尺寸皆先皇赐也。而不能断脰纳肝以殉国难，复不能请缨枕戈以雪国耻；而息偃在床，何为者耶！义当寝苫，罪当席藁；存此寝苫、席藁之心以教诲尔子，庶几其勉于大义，毋若厥父之偷惰负恩也！”盖汧忠义出于天性，报国捐躯，是其素志也。

▼顾咸正，字端木，苏州昆山人；赠太保文康之曾孙。崇祯六年举人；十三年，以副榜，除延安府推官。

延安为流贼所自起，连年大旱，民皆阖户死，且去为盗。咸正至，招流民、开荒地，以田之无主者立为官庄，出私钱募人种之。其年雨，大熟。明年，益垦田至二万亩；而又日夜兴树畜之利，又教民引水、凿池、穿井、作恒升车及捕蝗诸法。又谋引延水、城南河、延利渠及各道之水，略仿古为沟洫以灌田。且限步骑，一切清隐占、剔奸逋之法，无不备。又奉檄督兵追贼朱明才等三百余人至直罗，尽歼之。又招降回贼张成儒、丁世蕃等二百余人、庆阳土贼潘自安等千余人。于是延中稍宁，田亦多垦。会总制孙传庭徵兵，将出关；咸正上书，以为“今日出关安危繫全秦，全秦安危繫天下。军志曰：「兵无选锋曰北」；万一蹉跌，将不止三秦之忧！”不听。传庭败没，赋入关陷西安。咸正率延营兵三百人登陴，并弃甲去；贼遂执咸正。降之不屈，乃拘之营中。蓟国兵入关，秦中人多应之；韩城人推咸正为主，斩伪令王业昌。已而知为东兵，遂入山中，不肯起。

明年，南归，以全发走二千余里抵吴，日夜筹所以报国。会云间事起，录其党姓名，首及咸正；乃与同事四十余人并死。而其子天逵（贡生）、天遴（诸生）以藏陈子龙故，亦死。

咸正弟咸建，亦以不降见杀。季弟咸受，天启四年举人；城破，亦死。一门父子兄弟五人同死国事，吴中人士莫不悲之。

▼顾咸建，字汉石，苏州昆山人；文康公四世孙也。年十六，试南闱，几得复失；困顿诸生三十年，未尝挫志。崇祯癸未成进士，令钱塘。甲申闻变，号恸几不欲生。

乙酉，以马士英当国，为疏纠之。人以非所当言，止之；咸建曰：“今日得所言而死，死亦有益也；若畏死不言，后虽欲言而死，得乎？”无何，清兵至武林，咸建与潞王密议国是，有所建议；巡抚张秉贞从中抨之。咸建愤曰：“事不可为矣！”亟令妻子归吴门。张秉贞降，勒咸建纳钱塘县印；咸建痛哭不与。寻复念曰：“我不纳印，累钱塘一县百姓矣！”强起应之。归县，即欲挂冠去。或告贝勒曰：“钱塘令，潞王所与深谋者也。其人才望素着，且大得民心，宜亟用之；否则，亟杀之！”于是以骑卒趣咸建。咸建知不免，曰：“往而死，职也！”乃具衣冠往。具勒起握咸建手，顾译者，啖以美官；咸建声色甚厉：“愿早赐一死！”贝勒不忍杀，命出就狱。趋而出，衣冠坐狱中，不少变；书于案云：“国不可负，亲不可辱！吾文康公孙、汪夫子门人，若苟偷视息，所失多矣，如所学、所志何！”诘朝，复趣咸建入；译者曰：“尔从则为杭严道，不从则死！”咸建曰：“死则死耳，吾岂为一杭严道生哉！”复啖以巡抚；咸建踊而呼曰：“可速杀我！”遂径出不顾；士民环拥呼号，人声若沸。或谓贝勒曰：“人才可惜，事变亦可虑！”迺与同絷者四人就刑朝天门——时六月二十日也。是日暑甚，拥至镇海楼，百姓男女遮道恸哭，路不得前。儈子皆哭，不忍加刑。咸建顾儈子曰：“我暴烈日下渴甚，早一刻受一刻之赐！”儈子挥泪斫之，以咸建及四人头枭示镇海楼上；百姓祭奠者日数千人，烧楮币者如山积。十日夜，面犹如生；余首蝇蚋攒集，而咸建面无一蝇。观者骇异，百姓哀号请命。贝勒曰：“好官也！”命收葬之。

▼唐自彩，四川达州人。以明经，为临安县令。乙酉，贝勒至武林，自彩县冠绶，去之临安山中。后自彩受鲁监国敕，阴部分为应。县官觉之，申文部院；逮至不屈，斩之镇海楼下。至死，骂不绝口。姪阶豫，同被逮，亦不屈；与叔同死。其故人陈某购其尸，葬之西湖南山。

▼陆培，号鲲庭，浙之仁和人也。父运昌，崇祯甲戌进士，授吉水县；有文名，为东林所推重。培博学、好奇字，为文多难识，以美言致誉。己卯乡闱，大座师厄培不如式，本房豫章文德翼奇其才，至作状以身保之。庚辰，遂成进士；然卒以奇字得达，不更为也。

弘光中，授行人司行人。乙酉五月，南都陷；六月，清兵至武林，培以家人避黄山。时钱塘知县顾咸建以不屈见杀，清为令益严，勒朝所为诸绅士五日不赴者，兵至其门；及培，且曰：“即不出，吾发！”培笑曰：“吾陆鲲庭岂有朝清之理！”遂拜辞母去，潜自缢死。遗嘱「陈尸通衢，以绝清之迹培者」。鲁监国赠太常少卿，与谥、廕。培绝命词，有「雍国尚惭收采石，荆胥无计乞秦兵」及「千官椎髻金鱼丽，万寿青衣玉垒空」之句。

▼王道焜，字昭平，浙江钱塘人。性敏达，目数行下。试每冠军，为王慕蓼、蔡虚斋所赏识。精书法，诗自为家。经史而外，亦娴歌事；天启辛酉闱毕，聊用解嘲。天明，报至魁麟经，尚着髭鬚，登场徘徊不肯去，众夺之；辄以戏袍履赴宴，谒主司；一时传以为风骚。尝过鄱阳，风涛大作，梦龙神乞句；为二联投水赠之，浪遽息。久不第，就选南平县；廉不谐俗，治有声。升贰南雄府，却光泽妖乱；父老赖之。改邵武，以大夫衔与考选；盖异数也。

弘光中，起吏部清吏司主事。乙酉六月，清兵至浙，所用士多明孝廉：朱图隆为平湖知县、吴佩为嘉善知县、彭万里为山阴知县、张尧扬为海宁知县、朱永祚为乌程知县、沈希毕为新城知县、唐士晟为武康知县、陈之杰为海盐知县、陶梁栋为临安知县，共十七人；而诸生顾鸣彪为杭州府知府，皆不次。时道焜既避武康，清令责朝急。迺复入城，阖故庐，谢使曰：“道焜老病且死；必欲见，道焜舆衬来也！”继责其子均出见——均为壬午贤书；道焜曰：“须使者明日来！”果明日登其堂，呼均，则道焜已自杀，尸横地。众愕去，以状还报，因不深求均。甲午，清督学张崇祀道焜「乡贤」。而故十七人，皆为其治弄兵者所杀。

▼卢象观，宜兴人；总督象升弟也。崇祯壬午，以南京解元，癸未成进士。清兵渡江，象观破家纠众，起义太湖。清兵往来道湖口者，悉出奇要截之，道路为鲠；清兵深患之。后兵败，鏖战死于阵。

▼葛麟，丹阳人；崇祯壬午乡荐。南都继陷，麟集精锐起义丹阳，意欲振旅薄京，以图恢复；清兵併力攻之，麟死于阵。麟虽文士，貌如武人，有膂力，能开数石弓；賫志而殁，人多怜之。

▼眭明永，字嵩年，镇江丹阳人。曾大父煠，官给事；父石，官太史：皆有能名。明永性慷慨好义；为古文诗歌，才气奔放；楷书颜鲁公法。崇祯十五年举于乡，年六十矣。上春官，不第。谒选华亭教谕，楷模多士，为一时所称。

逾年，闻北都陷，遗子本书曰：“生无以报先帝；吾所以不死者，丧君有君故也。”乙酉八月三日，城破，书明伦堂曰：“明命其永，嵩祝何年！生忝祖父，死依圣贤。”遂自经，不死。出投泮水，被执，以不屈而死。

子本为诸生，亦善诗，工楷法。自父死，号慕哀吟，誓不复出。甲午春，坐同邑贺太僕王盛事，株连被繫；一夕死。论者以为不愧其父。

▼温璜，原名以介，字介石；浙乌程人。崇祯癸未进士，出吴忠节甘来之门；为徽州司理。甲申国变，哭临如礼，并设师位于亭左。三日衰服，抱其师主归私署，号哭于路。士民见者，皆为之涕下。

乙酉，清兵渡江，江南郡县望风解绶；璜亦潜遁，以家口匿山中。闰六月，金声约共事；部郡兵猝复府城，守之数月。以被间事败，城复陷；璜疾走故匿山中，呼夫人，立令之先就死。有二女已笄，璜手刃之。仅一幼子，为徽民抱去。清兵追至，被执；绐之曰：“我有金宝在司李署，押我往取！”至署，璜取进贤冠着头上，大骂曰：“我廉吏，安得金宝！我恐妻女受辱，往乡速之死耳。我刑官，应死刑署；故绐尔送我至此。”遂夺刀自刎，未殊。张天禄舁至营中，百方救护；夜半复甦，方知身在营中，复触石而绝。

▼郭符甲，闽人。天启甲子乡荐，出祁忠敏门下。为孝廉二十年，岁资脩脯仅足养母。无童僕，唯一老妪应门。士林目为海忠介一流人，称为「介庵先生」。

乙酉，起义于闽中，兵败死之。时方酷暑，七日后，百尸俱败；独一尸砍脖下未殊，而颜色不改。视之，则符甲也；为收葬之。

▼汪志稷，婺源人；崇祯壬午乡荐。乙酉，起义乐平，与同事诸人分道进兵。志稷兵先遇敌，陷围中；志稷大呼曰：“愿诸君努力厮杀，勿以我死而隳心！”清兵合围射之，背矢如猬毛；骂不绝口而死。

▼汪硕画，休宁人。崇祯朝，为边塞参将。有诗才，传其诗有「夷、齐不改殷肠胃，冯、邓犹安汉鬼神」之句。黄道周与交，常称之。

乙酉，南都陷，道周率闽师出信州，硕画往从。星源失，硕画捍信城一年。金声桓发省骑万余，围之三月，援绝被执。声桓与硕画夙盟，百计诱降；闭目不与通一语。声桓知不可夺，乃设牲醴生祭之，杀于广润门外。

▼马嘉，祁门人；崇祯壬午乡荐。乙酉，清兵入徽州，行剃发令；嘉独不屈，具衣冠南向再拜，自缢死之。

▼王域，号两瞻，松江华亭人；天启元年举人。在家，以孝友闻。除宿州学正。流贼犯州，域身亲戒戎事，峙粮缮器，率士民固守，城赖以全。历国子学录、监丞、工部虞衡司主事。会有帮城之役，以劳，奉旨加俸。差督饷务，兼理芜湖关。其时上游盗贼充斥，道路多梗，而税额频增，以为商病。域上疏请复旧制，以苏商困；久之，竟得俞旨。复擒巨盗数十人，江路无壅。督铜铅数十万斤复命；至扬州，闻京师之变，报解南部，一无所私。升本司郎中。

其年十月，升建昌知府，加衔江西按察司副使。北兵陷抚州，城誓众固守。而城中有内应者，遂陷；益王出走，域被执。至南昌，大骂不屈；送武昌杀之——时八月二十日。同死者江西右布政夏万亨、分巡湖广道副使王养正、推官刘允浩等；与域六人并传首江西，弃其尸城下。武昌人收而葬之于沌砦河，题曰「六君子」之墓。第三子钥，走福京请卹；未覆，闽中陷，不果。

▼赵珽，字玉如，浙江慈谿人；崇祯戊辰进士。初授侯官知县；行取，考入词林。忤时贵，改调息仪。升工部郎中，出备兵河间。

壬午，清兵深入，珽抗守七月。久之，兵食两绌，城陷。清队有珽同乡，劝之降；珽骂不绝声。清洞其其胸，死城上，而印尚悬臂；全家十四口俱殉。诏赠大理寺卿，赐祭葬，荫一子入监读书。子先卒，以孙昌胤代。

▼龚廷祥，无锡人；崇祯癸未进士。弘光时，为行人。弘光弃南京遁，百官多以护跸远窜；廷祥独闭署不出。及裨王至，宰相以下皆报册投诚；廷祥以公服投秦淮河中死。

石匮书曰：自古亡国之君，无过吾弘光者！汉献之孱弱、刘禅之癡㾂、杨广之荒淫，合併而成一人。王毓蓍曰：“只要败国亡家，亦不消下此全力也！”嗟嗟！帝昺死而赵氏肉尽；张、陆诸君子亦死赵氏耳，死「肉」乎哉？

▼（附）张捷、杨维垣

张捷

杨维垣

张捷，字赤涵，南直丹阳人；万历癸丑进士。初授山阴县令，有能声。擢监察御史。历官陕西按察司副使，致仕。魏珰用事，骤升太僕寺少卿；珰败，为民。庚午，复原官；辛未，历吏部左侍郎。烈皇帝用古贤良方正之科，捷忽荐「逆案」霍维华堪用；举朝大骇，上震怒。寻科臣吴甘来特疏劾之，上立戍捷；而廷臣呼之曰「大胆张捷」——此崇祯乙亥年事也。甲申，复起原官，以国变去。

乙酉，南都改元，以大学士马士英荐，代王永光为吏部尚书。捷与阮大铖、杨维垣等党比，酷与东林为难；请改谥文震孟而复温体仁「文忠」之谥，复请以成国公朱纯臣宜照张辅例赠「舒城王」——纯臣者，闯索饷不及额，刑死者也。上为之允行。又请表章「三案」及左袒郑贵妃诸臣刘廷元等九人宜谥荫、祭葬，徐扬先等六人宜赠官、祭葬，王绍徽等四人宜各复其官。未几，帝弃都城走；捷匿鸡鸣寺，裂绣幡自缢。寺僧解救，卫视甚谨。捷与僧怀璧同寝，乃私语怀璧曰：“我欲全节，须尔成之！”怀璧唯之。遂自经死之。

杨维垣，北直彭城卫籍，山东文登人。万历丙辰进士，历官冀北道副使。天启间，魏珰用事，维垣疏颂功德，骤复云南道御史，巡按河南。丁卯，加太常寺少卿、河东巡盐，实授太僕寺少卿。珰败，又极口丑诋忠贤；为倪元璐所摘发，仍锢「逆案」，罪城旦。

甲申北变，弘光监国，阮大铖为魏党翻案，首用维垣为左都御史，酷与马士英、阮大铖阿合，攻击东林不遗余力；请反坐王之寀、孙慎行、杨涟等之罪，复刊行「三朝要典」，又请卹三案被罪诸臣。乙酉，北骑渡江，弘光宵遁，维垣坠楼，裂其脑不得死；复上楼投缳，以一椅坐桌上，呼其弟推倒其桌。其弟蒙面急走，须臾气绝。

石匮书曰：王子明，可杀也；然不可即杀，亦不必即杀。张捷、杨维垣日以杀王子明为事者也，黄得功之疏不至，子明已几死犴狴矣。迨弘光宵遁，而留都百姓出子明于狱，加以袍冕而君事之，乃不能忘情于杀子明之张捷、杨维垣；而张捷、杨维垣亦不得不为子明而死矣。是盖乙酉死、而非死乙酉者也；附之者，外之也。











卷三十三 凌駉列传

凌駉，字龙翰，徽州歙县人；崇祯癸未进士。授兵部职方司主事，为阁部李建泰军前赞画。曲沃兵溃降贼，駉独走真定，派守东门。城中有内应者，城遂陷；駉犹持戈巷战，身被六矢、砍三刀，倒枯井傍；贼见已死，舍之去。駉血流被面，横积尸中；有僧观吾者，见駉气未绝，负归调养。数日，稍能饮食；恐贼知，乃以小车载往临清医治，得全愈。

三月，闻先帝之变，号恸欲绝；纠合三百人起兵，擒伪防御使王皇极等三人。传檄山东，其略曰：“迹今逆贼所恃，无过假义虚声：假义，则预免民租；虚声，则盛称贼势。以致浮言胥动，举国若狂；愚愞无知，开门揖寇。乃至关城一启，即便毒楚交加，一宦而徵数万金、一商而派数千两。非刑拷比，罔念尊贤；纵卒姦淫，不遣寡幼。将军出令，先问女人；州县升堂，但求富户！”于是山东、河北各土寨来归者甚众，燕、齐五十余城仍复为明。

弘光登极，授浙江道御史，巡按山东。而北兵日偪，駉复上疏言：“臣以铅椠书生，未谙军旅；先帝过简，置之行间。遭值危亡，不能以死报国；乃以万死余生，纠集义师讨擒伪逆，诚欲自奋其桑榆之效。然不藉尺兵、不资斗粟，徒以「忠义」二字激发人心。方今贼势犹张、东师渐进，臣已上书东国大臣，反覆恳切，不啻秦庭之哭矣。然使东师独任其劳，而我安享其逸；东师克有其土，而我坐受其名：恐亦无以服彼之心，而伸我之论。为今日计，或暂假臣便宜、权通北好，合兵讨贼；名为西伐，实作东防。俟逆贼已平、国势已立，然后徐图处置之方。若一与之抗，不惟兵力不支；万一弃好引仇，并力南向，其祸必中于江、淮矣。若臣之自为计，则不当出此。臣，南人也，即不肖而有功名之想，尚可几幸于南；但恐臣一移足而南，大河之北便非我有。故忍苦支撑于此，以为他日收拾河北、畿南之本。夫有山东，然后有畿南；有畿南，然后有河北。临清者，畿南、河北之枢纽也。与其以天下之饷守淮，不若以两淮之饷守东。伏乞皇上择一不辱君命之使臣联络北方，以弭后患；宣慰山东州县，以固人心！”时朝廷已遣陈洪範北行，而竟无一兵收山东者。东兵尽下山东州县，駉南走至大名；东帅以兵科印扎招駉，駉悬之陈桥驿中，遂独身至南京入对。駉到陛见，陈「齐燕楚豫兵马战守事宜、道里险阻」甚悉。复差巡按河南，兼提督六镇兵马相机恢剿。

乙酉正月，誓师北上。时许定国刺杀高杰，为东兵嚮导。客有进言「太夫人老」者，駉泣曰：“时势至此，君亲不能两全；罔极之恩，图报来世！”星驰至中州沈丘，东兵已破偃城、渡黄河；二月，进归德，诸将欲退保沈丘，不可。浃旬，东兵至，突围出；与战不利，乃筑门固守。闻城中有谋献城者，駉集文武将吏，谕以大义，愿身先士卒，与东兵决一死战。文武将吏皆俯首不应，駉乃呼曰：“人心已溃，事不可为矣！”拔刀自刎，为左右所持。顷传东帅令，必兵致凌御史，否则屠归德城。士民拥入呼号，乞缓死须臾，以救一城百姓；駉曰：“不死！不死！吾世受国恩，奉命镇兹土，誓以死报朝廷，肯以死累百姓乎！”遂与姪中书凌润生骑两马，驰入北营。见东帅，长揖不拜，为言「女直受我明累朝恩赐，宜休兵息民，以成南北之好」；遂为所羁。以盛馔及裘帽、革舄进，駉皆闭目不视。东帅以所执江南监军道吴汝琦、提学道蔡凤，使来劝駉，駉不听；辄斩之以胁駉，駉曰：“駉不畏死，奈何以死惧之！駉但愿粉骨齑骸，以上报先帝，何惜一死！虽于駉前日杀百人，駉不眨眼也！”是夜，东兵十余人守之幕外；駉乃作书与东帅曰：“駉受国湛恩，誓以死报；然犹腼颜视息、不即自裁者，盖以封疆人民起见，实有望于贵国也。贵国为我明与国，见闯贼射天，赫然震怒，力为雪耻；贵国初心，原未尝有利天下。今江北一带尽属版图，用以酬功，颇亦不薄。惟兹半壁江南仍存明祀，当如晋魏六朝故事，永为唇齿，以修两家和好，则駉之愿也。倘不见听，则駉死后哭诉上帝，必作厉鬼以诛强暴。素车白马、云霞往来，则今日扬子江之凌御史，未必非昔日钱塘江之伍相国也！承贵国隆礼，人臣义无私交。谨附缴。”入夜分，駉于衣上题诗二绝，与姪润生同缢，死之。诗曰：“艰难历尽也徒然，谢世长归碧落天。从古文山能有几？不如仗节学平原！”又曰：“叔死忠，姪死节；缈缈贞魂，千秋凛烈！”东帅命殡之察院公署，送银一百两治丧；城中吏民皆大哭。太夫人年七十岁、子年四岁，登第后未得一归省。事闻，朝廷壮之，赠兵部左侍郎；润生，赠河南道御史。建祠中州，春秋祀之。

石匮书曰：凌駉乘高一呼，号召义旅，燕、齐五十余城仍复为明；此时人心未死，望风响应，亦何异田单火牛一日下齐七十余城耶！厥后弘光既立，史可法设四镇于淮安，迄无一人焉，计收山东、河北！使乘东骑未下之日，一旅北出与駉犄角；上扼沧、德，下蔽徐、兖，则天下事尚未可知也。呜呼，凌駉死矣，可遂谓国无人哉！











卷三十四 江南死义列传

沈犹龙

陈子龙

夏允彝

侯峒曾

黄淳耀

钱旃

李待间

方维新

华夏

▼沈犹龙，号云升，南直华亭人；万历丙辰进士。历两广总督，升兵部右侍郎，家居。

乙酉，南都不守，清遣故鸿胪少卿王世焯，以戚里招抚松江。时知府姚序之、同知赵元会、通判吴源先后解绶去；惟通判陈淳、华亭知县张大事与乡绅杜士全、朱国盛、李凌云、吴培昌等迎降，清收府县印去。闰六月，诸生沈云生与进士沈泓等约吴淞总兵吴志葵提兵复松江，赦狱、管库，以官舍常寿宁守之，而令金山卫指挥侯承祖即守金山。于是兵科给事中陈子龙、吏部主事夏允彝、兵部主事章简、中书舍人李待问、殷之辂等为名藩移檄，改元「神武」。推犹龙为盟主，子龙监其军；以李向中为兵巡道、史启明为华亭知县，措饷练兵，联络浙西等处为声援。与志葵约，合兵袭姑苏；会故帅黄蜚统水师屯泖湖，军声大振。犹龙有姻家董庭，为故尚书其昌之孙，以河南知府归清落籍；乃来说降犹龙，以自功于清。犹龙笑而不答；庭遂变计，阳为劝犹龙朱家阁与黄蜚密议，而潜告清虚实。八月初三日，清李成栋、李延龄等猝以兵大至，执蜚及志葵等；监军子龙亡去。将军翁英负犹龙逃，中流矢卒；中书李待问见害。东川织染局迹允彝急，允彝不屈，投水死。清攻金山卫，三日不下；李成栋间入水门，守兵溃，执承祖并其子杰。父子骂不绝口，与蜚及志葵并逮南都，同日被难。

▼陈子龙，字卧子，南直青浦人。少英敏，束发籍誉东南。崇祯丁丑成进士，授惠州推官，艰去；补绍兴。子龙博学，悉典故、精韬略，居常喜谈兵。

癸未，金华诸生许都反，以朱之彪为先锋，陷东阳、义乌数县。都能文，骛声望，常执贽子龙之门；子龙曰：“吾可遣谕归降！”或曰：“彼负不赦，不复可悟！”子龙曰：“吾喋血生之，彼必信我。今海内多故，彼才不静，令塞一要害可也。”都果来归；之彪说都曰：“陈司李即不卖若，保巡方必不卖司李乎？”都不听，之彪脱去。都乃解散其众，以三十余人，儒服渡钱唐。巡方诡受降，皆掩杀之；子龙大懊恨。寻以考最，擢监察御史。越三月，燕京变，子龙曰：“吾欲善用都，乃为废然诺！使都在，其众可呼也！”弘光中，改兵科给事中，多疏论封疆事，当事不能用。

乙酉，南都复陷，吴松总兵吴志葵以兵恢复松江；子龙自为监军，推原任兵部侍郎沈犹龙为盟主。已为董庭所卖，清兵猝至，缚志葵；吏部主事夏允彝投水死，子龙亡去。闻鲁王监国绍兴，距钱唐；拟东渡，未果。先是，子龙司李绍兴，诸生郑遵谦有所嬖小妻金氏者妒杀其婢事发，子龙执法拟弃市，未决；寻国变出。时遵谦已拥数万众，称制将军，开府小亹，诏封义兴伯；喜怒岳勋，气凌浙西。而金姬为胡服，玉勒珠鞯坐军中，擅生杀；即遵谦惟恐后。子龙乃令诸生夏之旭往释前故；遵谦曰：“今日为国雪耻，前事何足介怀！”子龙终以遵谦不能令金姬无怨迟迟，而清兵五月渡江东矣。丁亥，清松江镇将吴圣兆与东海富平将军张名振初相善，子龙令夏之旭通谋，议尽檄泽中诸负甲须海师至。一日，起事不集。清从海卒钦浩得一册，挂子龙、钱旃等名，而子龙奴茅太者复告变；诛子龙亟，连徐尔榖、黄涛等以为常一坐。又获谢尧文本稿，迹乙榜侯岐曾家，乃得子龙，并逮南都。子龙意不受辱，舟至跨塘，夜跃水死。清以子龙首号西门，一日夜不见；或曰有僧某私收殓之。妻张氏，亦自缢。妻兄贤书张宽以与谋连及，被难。子龙有子甫四岁。

石匮书曰：陈子龙司李绍兴，其当事多任，其虑事多疏：不能杀郑遵谦，则不当窘之以法；不能活许都，则不当诱之以降。此二人稍迟半年，皆堪为子龙所用，而亦何至为临河之叹哉！至若吴圣兆之变，海师未至，则不当先杀府佐；既杀府佐，则自当取道航海。徒以酒席上禽人而束手就缚，则亦何贵于「通海」也哉！是皆子龙之虑事多疏；一败涂地，则又将谁尤耶！

▼夏允彝，字彝仲，南直华亭人；崇祯丁丑进士。任长乐知县，举卓异，行取到京。其议吏治、议练兵、议边帅，皆侃侃硕画。时党议纷沓，允彝亦以墙宇过峻，病在好同。方欲开发至公，急求时务；而有疾之者，目为异物。天子大计，吏最十八人，而允彝首之；则为书名御屏。而甲申之变作，不果用。

弘光中，擢吏部考工司主事。而党祸益烈，几于不免，解归。清兵渡江，郡县望风解绶，允彝为殉难冢宰徐石麒作传。适与侍郎沈犹龙等起义松江，不成。清帅李成栋召之；因投书数百言，自矢勿二。或曰：“浙东尚有可为！”允彝曰：“吾目中无将相才，安待之！今不即诀，移日或生顾虑，即允彝亦不能自必矣！”急走先茔，赴水死之。绝命词略曰：“以身事主，不媿忠贞。卓哉吾友，虞求、广成；勿斋、成如，子才、蕴生。顾言从之，握手九京。”临难，遗书陈子龙，勗以弃家全身。后子龙欲从清帅吴圣兆起义事觉，亦投水死。

允彝子完淳，夙称神童。尝作表欲达鲁藩海中，旋为奸者所发；时吴圣兆开府松江，得其表，寝之。寻圣兆反清，与东海岛中富平将军张名振约内应事败，籍圣兆衙署，得完淳初表；连完淳，併逮南都就讯。讯者曰：“若年少，必为人所作。”完淳曰：“为臣死忠，为子死孝，吾事已毕。且此事岂容代作！吾父殉国已二年，完淳速死，尚无以见父地下！”清置之法。时同难者皆跪刑，完淳挺立不屈，犹索纸笔为书与家人诀、作绝命词；字迹不乱。

允彝，赠左庶子，谥「文忠」。

▼侯峒曾，字豫瞻，别号广成；南直嘉定人。峒书有挛生弟岷曾及弟岐曾同学，八、九岁俱有文名，江南称「三凤」。岷曾夭。峒曾为人严整，清介绝俗。万历戊午，举乡试第三。天启乙丑成进士，授南部主事。丁卯，忤珰削籍。思庙登极，以清望补南吏部，出为江西提学副使。历嘉湖道，升顺天府丞；辞以养亲，未赴。

甲申国变，南大司马史可法檄助义，峒曾倾家行；中道盗劫，堕水几死。弘光再造，以原官转左通政使，病辞。叹曰：“覆巢之后，复为处堂，其能久乎！”

乙酉，南都复陷，与进士黄淳耀欲举义兵，迟疑未决。会剃发令下，友人赵以调、许子位就教峒曾；峒曾愕然曰：“闻徐太史汧护发自裁，何不奋义！即不可为，乃与城存亡，未晚也。”闰六月，遣二子遍约诸义；遂入城，逐清署事官，为战守计粗备。尝一诱清骑入北关仓桥，击败之。久之，清攻娄塘，兵败力竭，忽大雨城塌。七月之三日，清兵自北门登城。二子夹峒曾下垛，过通桥；俯曰：“咄咄！美清流！”则二子劝与俱亡，不许。归家，拜宗庙已，率二子赴室后叶家池。立水际，犹大言「头宁碎，节不可移」！竟同二子俱死，时年五十有五。长子玄演、次子玄洁，皆诸生，能文章。清怒峒曾首事，悬其首于槊，题曰「元兇」。有太学生朱之熙阴购其首，合殓池上；而族人鼎旸潜以归，厝龙江。清令求其幼子玄瀞，走玄墓剃度，以僧亡，潜浙之灵隐。已而卧病，遣笔云：“先君指爪一缄、泪罗遗带一双，五载播迁，未离顷刻；兹不应随亡！”僧以遗笔并指爪、遗带送还其家。

弟岐曾，字雍瞻，以文章交满天下。国变，避居龙江僻处，闭门着书。已而清捕吏科给事中陈子龙急，不可得，偶获通海谢尧文，有岐曾上鲁王笺；密捕岐曾，并得子龙。并械至跨塘桥，子龙投水死，岐曾遂及难。母龚氏，携孙女五及岐曾妾俞氏同赴水死。妻李氏，为李流芳女，能诗画；愤惋不食，卒。子三：玄济、玄洵先夭；季玄泳，字研德。

▼黄淳耀，字蕴生，南直嘉定人。母方娠，梦神授独节竹一枝；惊寤，举淳耀。性恬易，与其弟金榜折节读书，工文辞。崇祯癸未成进士；未投选，家居。

乙酉，并起义，应侯峒曾协守嘉定。力敝城陷，淳耀以弟还，拜诀其父；诣城西僧舍，题数语于壁，略曰：“进不能置力皇朝，退不能洁身自引。读书寡益，学道无闻；耿耿不寐，此心而已！”嚼舌喷血于壁，因投缳自尽；至今僧舍血迹犹存。或以其母梦「孤竹」，此二子也。

蕴生初与其内人三书，有云：“南信已不必言。新县主到，决无见理！”居山，用深衣幅巾终其身。遇冠婚丧祭礼，称前进士某。即古之谢叠山辈，不过如此；吾等以此为则可也。初，盖欲以智自全；自五月十七日以至七月四日，城亡与亡，卒完大节，不媿为海内名士也。

▼钱旃，字彦林，浙江嘉善人；云南巡抚士晋子也。崇祯癸酉，荐顺天贤书。子默，成癸未进士；未就选，南还。弘光登极，授旃兵部武选司郎中。旃为世族，能务名广交，亦多智略，倾动一时。

乙酉，鲁藩监国越中，旃欲赴不果。丁亥四月，清镇将吴圣兆反清，清迹同谋，索给事中陈子龙急；或云子龙常入旃室，并逮旃，赴南京。讯者曰：“吾闻旃渠魁，旃不死，吾辈度不免！”于是必杀旃。九月十九日，同四十三人俱就刑。妻闻难，置酒邀姊姒话别，引身赴水死。子默，亦自窜。

旃从弟棅，字仲驭，崇祯丁丑进士；大学士士升幼子。起义吴中；至盛泽，为乡人所疑，见杀。

▼李待间，南直华亭人；崇祯癸未进士。甲申北变，以归里，不及难。

弘光登极，待问至南都，授中书舍人。南都继陷，逃至松江，与陈子龙、夏允彝等受吴淞总兵吴圣兆约，恢复松江。事败，清督遍迹待问。待问急归家，劝母出城，母不肯去；待问百计诱之，母卒出城。待问曰：“吾母出，可以死矣！”冠服坐城楼上，为北兵所执。缚见清帅，负固不肯行；乃杀之于东门织染局前。

待问书法爽媚，假以年岁，当与董宗伯齐名。

▼方维新，浙江绍兴籍，南直淮安人。幼称神童，能文。弱冠，登崇祯癸未进士，未就选。

乙酉，清兵陷浙，维新完发弃家走舟山，依黄斌卿。鲁既监国，入内地，从少年角，起诸暨。既移屯开化等处，以王正五、夏葵石为将，每有战功；唐以维新为巡抚都御史。

嗣鲁、唐继败，维新出没林莽，每半道邀清兵，胜败不一；雄常、玉诸山之间。尝和文信国「沁园春」一调寄海宁徐有兼曰：“帝王治道，「春秋」书法，裔夏严防。我太祖驱元，重开日月；衣冠文物，于汉有光。三百年来，士无廉耻，贿赂公行，废纪纲。寇锋起于荆、豫之地，跋扈谁当！神京颷忽，叹贼去、卤来更可伤！使中原赤子，一朝剃发，天朝人类，顿化犬羊！博浪挥锥、中流击楫，慷慨悲歌拂剑霜。同心者，早乘时奋发，雪耻恢疆！”尾署「大明臣方维新具草」。戊子，各起率废散；三月十五日，与清兵战。不利，走伏莽，顾众尽逸去。久之，走出叹曰：“事无能焉，不如死！”因谢左右，怀印只身诣清营金华，大言曰：“某大明都御史，求死至此。必舆我谒尔镇苏，一言而诀”；既见苏，不屈。苏曰：“此何时，乃相抗哉？”维新曰：“即知不可为为之而不成，如今者可以含笑入地矣！”与之食，不肯食，日饮清水数四。郡守钱广居，壬午贤书也；维新廷抗曰：“足下自维，繫何壬午？”广居无以答。逮杭，方牵候门外，未即讯，谈笑如常；时清人咸咋舌。杂乞诗句，维新信口而应，须臾得百余首；语虽率直，然义气凛然，闻者无不伤心。且曰“吾以彻骨香，无恨矣。明日此时，欢喜也！”时有进汤一匕者，亦为二诗谢之曰：“毋令地下，负此夙债！”及入讯，语多不恭。问其家，曰：“要做忠臣，岂有妻子！”发满营磔死，年二十五岁。衣带有遗词云：“正气千秋永不磨，满身铁锧笑呵呵；不能报国空惭死，一点丹心赴汨罗！”又曰：“生为明臣，死为明鬼；见危授命，庶几无愧！”

▼华夏，字吉甫，浙江定海人。初，督学江右黎元宽读其文，抚案曰：“志苦思坚，此不与俗靡矣！”困诸生，得例贡，未廷试。

丁亥，与御史杨文瓒、同学董志宁、屠献策等，密通舟山黄斌卿，期十二月四日须斌卿奇兵齧城下，则城中起内应。未及期事觉，被擒。斌卿乃竟数百艘突定关，果乘潮疾下桃花渡；顾城中无起者，清宿戒拒力，兵不得登陆，相持者两日。时三舟胶沙，余俱复漾定澥出去。清逮夏廷讯，责其党；夏曰：“事自夏，无他。已知秀才做事，十年不成；但起义美名，不甘饱他人。请但杀夏！”讯者义夏，欲释之；复大言曰：“即清不见杀，夏不欲生！”遂赴狱。时同事董志宁方为逻者所捉，忽喧传外洋兵至，志宁叱役：“若知之乎！不相护，乃厄我！”役手颤得脱，亡去；而夏必不及也。复讯夏主使曰：“太祖高皇帝主使。”问所党，曰：“党多。”给楮笔，尽书倪、范诸公之先死事者。已，痛骂谢三宾不休。同屠献策等遇害，为戊子五月之四日（杨文瓒别有传）。

石匮书曰：昔曹操欲杀杨彪，而孔文举曰：“杨公四世清德，奈何以袁氏罪之？”盖谓其子若孙，皆肖其祖父，故当以十世宥也。”今观吴淞之变，以府佐钳网诸公者，为杨大洪之子；以至戚阬陷诸公者，为董思白之孙。反面事仇，操戈入室，何其略无人心也！侯豫瞻曰：“吾家世受国恩，义不可负！”则杨、董二家，岂不受国恩者耶？人面兽心，一至于此！然则彝仲、豫瞻父子死节，自当以良金写像，世世祀之矣！











卷三十五 夏之旭、满之章、何光显列传

夏之旭

满之章

何光显

▼夏之旭，浙江嘉兴人，庠生。乙酉六月，从兵部主事吴易起太湖；潜走浙东，请兵监国。会清人为间于国舅张国俊，清督抚张存仁行奉表来鲁矣。之旭为吴易之言曰：“易惟浙东之力自足办。清果偏师缀其背项，乘人心之未去、捲土为仇，臣向已言之熟矣。比闻小人甘言惑听，臣切忧之。夫敌之为此计者，其说有二：一以缓我，一以窥我。我无以制其命、又彼无内变之激起，遽云怀贰，释甲来归，此以绐至愚不信。且使姑存此言，朝廷思虑，未免萦此而失彼；则呼吸胜算，其因而放废者多矣。古人狃小喜而召显祸，往往如是。吾无以行计为计，辄以疏隙示人，不如善谢之。”监国为已其事。先是，陈子龙司李绍兴，常以罪坐郑遵谦小妻金，勿赦。至是，子龙将就浙东，复令之旭释怨于遵谦曰：“往者子龙承乏兹土，以执法之故，开罪将军。诚夺于将军之所尊，不能为将军遂私情，图得当；将军行熟其所以。今将军以只身奠九鼎，功在万世。夫务远者，不卹近累；器大者，不存小衅。而又侧闻将军之誓师曰：「不及私仇」。今属麾下、任驱驰，保无睚眦未好于将军平日者哉！尉少年而侯什方，古人之所以为大度百世也。”遵谦曰：“诺。僕方承教，于司李前事何足云！”之旭还报，于是子龙果拟东渡，而越事败矣。

丁亥，复游说清松江总兵吴圣兆曰：“以从故兵科给事中陈子龙来，敬贺将军！”圣兆瞿然避席曰：“某事清无状，日惴惴，何足贺！”之旭曰：“臣闻清朝廷以将军矢石功，懋将军爵土世券毋斁，将军独不闻乎？”圣兆曰：“无之矣。”之旭曰：“嗟乎！臣之梦寐图将军，而未得其实也。夫古人一语告变，食邑万户，矢以带砺。将军以胜国雄镇，一旦委命、百战负创，日闢疆土，而未蒙辽阳一较之赏；然则，清之成将军者大矣！”圣兆頫首曰：“僕未究其实。”之旭曰：“语云：「功高不赏，厚德不报」。诚以将军之功，宜进通侯，南面十城；左进赵女，右列吴姬：珍赐稠叠，劳苦有加，所以慰上勋而嘉择主。而有献计于朝廷者曰：「关东之士，即兜鍪下贱，不失为扈从」。夫明君谊闢，无不厚故人而私于乡；诚以其素可信，即肺腑无二也。今此殊材异数，弃其主而半道来归，即安知不以前者视今？一旦挟有尺寸，自为风云；即不然，趑趄擅制，抗不用命，奏请无厌，根据难拔。此时而果为子孙计，不得不勇剖前劳，付之于一掷。故早行裁制，使得仅保妻子、终天年，报啬而恩长：故曰成将军者大也。”圣兆曰：“功罪岂无定案哉？即不过望，亦何至是。”之旭曰：“嘻！未也。高鸟良弓之喻，闻之习矣。彼韩、彭之不终，岂真有异志睨汉家黄屋自大哉！天下已无事，此英雄未老，诚可惧也！”圣兆曰：“彼皆不自善，故不及后；贵而能谦，所以长世。”之旭曰：“臣之东家，有女再嫁。彼自言吾割股为后夫食、吾织发为后夫衣，贞若过他女；而里闬不信，何者？重疑其中夜之所迴思也。今将军尽忠于清，可以矢日；而清终不释然于将军，以将军中夜之有所迴思也。”圣兆沈吟有间，乃曰：“以先生言，且若何？”之旭曰：“如臣之谋，不宜闻四耳。”圣兆顾左右且退，长跽请教曰：“先生卒何以教我！”之旭曰：“志士立功，贤者务名。以扬子云之才，不免「莽大夫」之书；君子伤其不卒。果欲生荣名、死庙食，不如决策择所向，而无与俗同。今东南之人心未去也，操盾而自制者，林泽皆是也。将军之所部，皆故诸镇之选材、逸步也。而田横之自完澥上者尚数十部，即建旄广地为清靖不律而未蒙厚报，皆如将军。其初尽出不得已，今欲一旦行其所得为者，可一二数也！诚饮血啮冰，复胜国故年月，扫地而起，约岛兵会猎于金陵；而林泽之操盾者各战其郡，使不获相救；然后驰檄楚、豫，发策闽、粤，使皆选锐应援，联诸壁于雒阳，次第而进。而间走平西，俾持弩反向。如是，天下不足图也，而将军为首功，都王侯而宠百世，史册扬芳名于无穷；汉之马、邓，唐之郭、李，再见此日。不然者，清一日以故，尺书召将军，即百口无以自诉。于是悔不从蒯辙之言，而徒负万世不讳之号，身名俱败，为天下笑！顷者，陈兵科之所以惓惓于将军也。”圣兆于是与子龙盟，出粮艘海上，阳为失风，接济岛中；与富平将军张名振期四月十七日岛兵先至，然后内起。已而失期败事，获遗册，按索子龙急；或告之旭尝为子龙谋议，当知其处，并逮之旭。之旭匿文庙，自缢颜子位前。

▼满之章，山东掖城人。父尚谦，明经，书法高古。年五十有三，乃举之章；则梦空大四字云「天启文运」，觉而之章乃堕地，知为不凡。之章幼敏捷，五岁通贯韵学。十岁，从父任武城教，便小戏绝伦。常练土作砲，诱诸集羶百千，辄用匾砲击散，用侧砲击起，一举辄尽无遗。已而就讲赵玉衡，与王子房汉深相结，酷好谈兵，以天下为己任。甫就黉序，勇自许。常云：“如艾南英，可与一秀才做；余文名冠时，绝宜一概革去。”遂有「莫笑谋生薄，君看得意人」之句。

辛未，建兵欲入，诏毛文龙裨将孔有德、耿仲明、李九成等合防登莱。孔、李过吴桥，兵失纪；擅杀市菜佣，激为乱，并骚乡绅王象春家，反攻登州，则先仲明为内应。城破，有德据之；围莱州八月，乃解去。之章谓莱之不破，天也；作「城守秘妙」，以为攻不知所以攻、守不知所以守。精祁门、遁甲、六壬等数，自以诸葛且当肩随；讲虚实、劳逸诸兵法，每发前人所未发。莱城积粟可三、四年而特苦无盐，盐斤与白金等。凡经时不食盐，眼直不能举；即举见一线，其病曰「雀瞽」。之章令城中尽炼秋石，病稍解。而亦谙相法，决将校安危如烛照。巡抚徐从治方登城，之章遮道，欲有所言，不可得。退曰：“抚军不长此日矣！”须臾，中砲死。年二十有六，辄告终养，绝八股业；攻诗、古文，审天人理数、王佐之学。有「四书浴」一书，以为圣贤蒙尘矣，不可不一濯；大约凿空稍近于理，如「为政十室志道罕言」章，即朱儒不能难。常作「鼓赞」，以「外圆而中则虚，叩则鸣而否则寂，为人若是则已矣」。自伤其不见用；作诗曰：“大化委权禄，奸庸遍天下；譬彼有酒人，不饮能饮者。”有「代耕法」，一人走而有四牛之用；有「自行车法」，载砲于车，以火行车，车前而砲作；有「飞石法」，砲穷而石起。有「火龙法」，有「虎口蚌」、「梅花城」诸法，不胜纪。莱抚曾樱取其书读之，中有「不打」一则，抚卷称绝；试之御敌，果验。时诏山林异材，或云：“子且一出！”之章仰天不答。有「经济」、「六书」、「太子观政」、「屯田」及「开胶河」等题。

甲申，预策国势不可为，果有三月十九之变。贼牌至，其友赵琳夺起碎之；之章曰：“无为，旋败耳。”时癸未进士王之相为贼来守莱州，适贼败，百姓咸起杀之，并乡绅之从贼者；自名起义，逆清相寻，宿怨不已。旧道臣张国士入城，邀之章联络各义砦，且奋；卒以大势去，不能就。十月，清守令至，或言之章前事。之章诣对簿曰：“此事诚有之；虽不成，不可无之。”清重其名，释之。随奉母隐定海山中，有「孤忠先报国，大患每忘身」之句。

戊子，同宗室朱慈燃潜观金陵；别去，复归定海。永历遥授三省总制，之章抚敕印恸曰：“数为之，宁守正死耳！”便为清所觉，逮之章入狱。讯者怜其才，欲活之；而之章语多不恭。与其长子某，竟死狱中，且籍其家。妻张氏，携幼子女投河死；谕家人预焚其居。清人至，无所得。

弟磐，诸生；出亡。

▼何光显，上元诸生也；为人任侠，赴义一往。初，灵璧侯汤以不直犯太学生甲，光显号诸士数百人劫汤；汤慴乞讲，且止。

甲申冬，阮大铖以黄金纳交马士英；士英既擅国，力缓大铖，以原官起。光显愤不平，作封事一通，历数其悖逆诸状数千言，投通政司，行止之；知必不上，意使大铖闻之而亦闻士英也。大铖与士英果切骨，阳为不问，阴购尤奸饰为光显不法十余事，上言告光显；下锦衣卫。锦衣堂上官冯可宗亦士英私人，士英使人密讽可宗，必杀光显并其子诸生某，报以殊擢；时光显父子已捕逮狱，狱吏承旨，为法苦之，濒死者再矣。十一月，就讯西华门外。有顾生者，与光显非有素，通经术，为人忼直有智，可宗延为西席训其子；义光显所为，早起端设座中堂，候可宗纳坐，下拜之。可宗惊，伏地扶谢曰：“公何为此？”顾生固不起，曰：“吾有所求！”可宗以生有私请，曰：“缓急惟言之；僕能为者，不辞也！”顾生曰：“必允吾请，吾乃起。”可宗曰：“姑言之。”顾生曰：“万世之事，明公在手，勿忽！夫光显，义士也；生未常外交，非有夙昔之雅。然闻其人尚节有气；今阮公所为已在天下矣，彼以死争之，千载不为灭。事关安危，公必有以善光显！”可宗方附马氏，欲得当；甚难之，噤不能答。生又曰：“吾固知难为。夫相公必杀一青衿，而使对簿者受金证不移；即曾颜坐毙，然不可令光显无子。即今日所坐不至死、死不至族，其子诸生某，可稍借也！”可宗许诺。即讯之日，观者万人，咸冤光显。光显但伏地不跪，曰：“吾何罪？”可宗作色曰：“即无罪，何仇之多？”以手指诸证者曰：“汝自犯此，吾不能汝假！”光显曰：“此非某仇，诸辈自为金钱出力耳。”可宗以其巧辩，命具五刑。光显曰：“无须，吾仇诚有之。吾仇三人，但非此诸辈。犯必死！”大声呼曰：“第一人马士英。士英所爱而吾抵之，罪一死！”则屈第一指。“第二阮大铖。众所不敢怒，而吾独发之，罪再死！”则屈第二指。欲屈三指，睨可宗曰：“可宗奉二公为喜怒，而吾不诬服，罪又死。今日光显分必死，夫何辞？”时观者为譁。可宗惭，令左右立笞杀之。则顾生勒其弟子走，家人耳语者数；于是稍轻其子罪，不至死。

石匮书曰：我明自武定侯郭登为将，智勇兼备，以己意设为「搅地龙」、「飞天网」等火器；神出鬼没，人不可晓。今观满之章所制「虎口蚌」、「梅花城」诸法，与郭武定所製，亦复何异！然则，之章真大将才也。至如夏之旭之舌辩，不愧汉之蒯通；而何光显之伏阙上书、请除奸佞；能继陈东、欧阳澈而起。若顾生者，则又季布之朱家也。天生此数人，殆非易事；而今皆形糜煅炼、命殒肺嘉，岂非邦家殄瘁，乃坏此长城也哉！余读三传，未尝不为之扼腕三叹也！











卷三十六 刘宗周、祁彪佳列传

刘宗周

祁彪佳

▼刘宗周，号念台，浙江山阴人。父坡死，宗周其遗腹也；家寒，母章太君茕茕守弱息，依外家以纺绩供饘粥。万历辛丑，登张以诚榜进士；章太君朝闻报而夕去帏，陶文简为作墓铭，比之「程婴保孤事成下报宣孟」。甲辰，服除，授行人。乙巳，以祖焞年迈，疏乞终养。侍祖疾，四浃旬不交睫。居忧日，邦君大夫，不得望见颜色；部使过之，亦匿勿见。祖寿终，过哀致疾。邑令赵士谔造寝所，见帏帐有结、敝衾败絮，心佩服焉。居家，弟子日益进，讲学不辍。

服除，起原官，奉命册封益藩。时顾宪成讲学东林，群起攻之；宗周疏明「宪成之学，归于自反。而攻之者以意见分门户、以门户分流品，其论非是。”言者遂目为「东林党人」。时方推择浙中司官，咸属意宗周。或嘱以无谈时事，可望铨曹；宗周恶之。甲寅，复以病告归，先后匿迹林下者十有余年；授徒僧舍，足迹不至公庭。有造庐者，拒不见。当道到门，必进强再三，然后出见；进贤冠霉黰高寸许，而布袍角带残缺失次。驺从见者，无不匿笑：以此名重海内。御史韩浚以按浙时就见不纳，劾比少正卯；而归子顾、刘廷元继之，欲置之死。时赵士谔入为考功郎，为白冢宰，乃免。光宗践祚，起礼部仪制司主事。天启元年，疏参魏忠贤、客氏朋比乱政。忠贤大怒，矫旨廷杖；首辅叶向高救免，止夺俸半年。壬戌，奉命賫「会录」告孝陵，道升光禄寺丞；复命，晋尚宝司少卿。在职二十日，迁太僕寺少卿。宗周以一岁三迁，又见妇寺专权日甚，再疏移疾，乃以太僕予告。甲子，起左通政。魏忠贤已尽逐诸君子，宗周辞疏，又为诸君子申埋，革职为民。

崇祯元年，召为顺天府尹；上疏请重事权，要以久任。谒文庙，大会师儒，示以圣贤为学之要。延三老啬夫，咨地方疾苦。发奸吏干没，置之法。又捕勋贵家人豪横不法及舞文犯禁者，按治如律。颁布「文公四礼」，俾乡鄙服习。遇中贵梨园什具，责而焚之：辇毂一清。二年，上疏陈「尧、舜之道」，因言「辽事不足图」与「加赋」之害。上虽目为迂阔，然亦叹其忠鲠。会京师被围，米价踊贵，乃请罢九门税；修铺房以处贫民、为粥以济老疾、严行保甲之法，人心稍安。时枢督诸臣多下狱者；宗周独抗言：“国事至此，诸臣负任使，诚无所逃罪；而臣以为陛下亦宜分任其咎。昔禹、汤罪己，其兴也勃焉。今日首当开示诚心，为济难之本；日御便殿见群臣，相对如家人父子。以票拟归阁臣，以蔗政归部院，以献可替否予言官；不效，则从而更置之，无坐锢以深其罪。乃者朝廷缚一文吏，如孤雏腐鼠；而视武健士，不啻骄子，使恩威错置。至文武皆不足信，必曰「吾舍一二内臣，无可与共患难者」。于是总提协之命，稍试以城守，而阃以外次等委之。自古未有宦官典兵，不误国者。仰祈陛下翻然感悟：以亲内臣之心亲外臣、以重武臣之心重文臣，则太平之业可一举而定也。”又劾张凤翼、马世龙等罪，皆切直忤上意。三年，复请上除诏狱、蠲新饷，为祈天永命之本。上方忧旱斋居，责其「不修实政，徒事空言」。宗周又疏纠周延儒、温体仁倾侧事上之罪，下诏切责。将解任，捐羡余置学田二百亩以给诸生。凡三乞骸骨，始得告。出都门，所携止两簏，中贵人见而骇曰：“真清官也！”居家，大集同志会讲，首阐人人可为圣人之旨，以证人性皆同。主会者为陶奭龄，重建古小学；祀尹和靖，明伊、洛主敬之学。

乙亥枚卜，冢宰以宗周名上。召对，言“上求治太急，用法太严，布令太烦，进退天下士太轻。”上不怿，除工部右侍郎。明年，上言：“陛下即位之初，锐意太平；至于帝王治天下之道，犹未得其要领。于是首属意于恢辽，而经臣遂进五年恢复之说。己巳之役，震及宗社，朝廷始有轻士大夫之心。自此厂卫司讥察，而告讦之风炽；诏狱及士绅，而堂帘之等夷。人人救过不给，而欺罔愈甚；事事仰承独断，而谄谀日长。自三尺不伸于司寇，而犯者日众；自诏旨杂治五刑，岁自断狱以数千计，而好生之德意泯。自刀笔治丝纶，而王言亵；自诛求及琐屑，而政体伤。自参罚在钱榖，而吏愈贪、赋愈逋。自严刑与重敛交困天下，而盗贼蜂起。自总理任而臣下之功能薄，自监纪遣而封疆之责任轻；自督、抚无权而将日懦，自武弁废法而兵日骄。自朝廷刻期尽贼，而行间日杀良报级以幸无罪。事急矣！天启圣衷：一旦撤总监之任、重守令之权、下弓旌之檄、收酷吏之威，方冀与二三臣工洗心易虑；而不意贤如文震孟、陈子壮者，又相继报罢。求治癒殷，纷更四出；市井杂流咸得操其讹说，投间抵隙以希进用，而国事愈不可问矣。凡若此者，不过始于陛下一念之矫枉，而浸淫遂为厉阶；则今日转乱为治之几，断可识矣。”上曰：“宗周素有清名，亦多直言。但大臣论事，宜体国度时，不当效小臣归过朝廷为名高。”会阁臣温体仁等以马价空匮，请捐助；宗周独称「臣不敢怀利事君，并请禁天下之言利者」。得旨切责；遂引疾求罢。既就道，闻北兵自昌平深入，愤甚；极论「体仁大奸似忠、大佞似信」，并及刑政舛谬数事。上怒，以为比私乱政，革为民。

十四年，起吏部左侍郎。陈圣学三篇，以切劘上躬，多见採纳。寻迁左都御吏，请申饬宪纲，复书院、社学、罢诏狱；从之。会当大计，发中书某为人行贿事，置之法；一时风纪肃然。已而京师复被围，上申饬百官，重责台省以代人规卸出缺等事；礼科给事中姜采疏争之，上怒。行人熊开元因召对，劾奸辅周延儒欺君误国，上愈怒；与采同日下诏狱。宗周力争于朝，忤上意；革职归。

甲申，闻寇逼三辅，大会绅士，议捐资勤王；致书促抚军行事。比闻北变，即为先帝发丧。被发芒屩，手执铁叉，向府、道恸哭，期起义旅，帅先杀贼；府、道不能主。渡江向抚、按哭，抚、按又不能主。后闻留京立福王，兴师北伐，乃止。弘光监国，起宗周为左都御史；疏辞，不允。时新立四镇，皆拥兵自恣；而枢辅马士英持定策功，居中擅权，引进私人。宗周赴召前，有「草莽孤臣上恸哭时艰」及「追发大痛」二疏，大约谓“非讨贼复仇，无以明陛下前日渡江之心；非决策亲征，无以作天下忠臣义士之气。宜驻师凤阳，东扼徐、淮，北控豫州，西顾荆、襄，以规进取。”并及慎封爵、核旧官诸事。随疏纠马士英；士英恨宗周次骨，嗾刘泽清、高杰公疏劾宗周「称草莽孤臣，有不臣之心。劝上亲征，以动摇国祚；夺诸将封爵，以激变军心」。士英与四镇合谋，必欲杀之；遂力请致仕。濒行，又纠「阮大铖党邪害正，为世道病，其进退关江左兴亡」。大铖深恨之。

乙酉五月，留都继陷，闻弘光出依靖南侯黄得功，（得功）遇害，上北辕；群臣迎潞王监国，宗周曰：“国事尚可为也！”无何，清骑至浙，潞王降。宗周闻之，恸哭曰：“此予正命之时！”遂不食。有门人请先生行文丞相事，宗周韪其言；乃命门人访黄宗伯道周，致书章大理正宸、熊吏科汝霖，图与复，乃食少粥。居数日，闻黄道周已入闽，熊汝霖图举事为人发觉，逃入山；章正宸辞以「不能」闻，郡人賫图籍渡江，复不日至。四日，婿秦祖轼以江子远、袁夏甫、文文山、谢叠山事为解，谓「死尚有待」；览书，为食少粥。六月二十二日，门人王毓着自沈死；上书曰：“门生毓蓍已得正命，伪官俱已受事。此一块土，非大明有矣！愿先生早自决，毋为王炎午所吊！”见书，叹曰：“玄趾得死哉！予大臣也，当为其难者。”乃复不食。作「答秦祖轼书」，后孙以词曰：“信国不可为，偷生岂能久？止水与叠山，只争死先后。若云袁夏甫，时地皆非偶。得正而毙矣，庶几全所受！”二十五日，入凤林，道赴水；长年掖之起，困顿甚，暂息灵峰寺。子汋以清聘书至，闭目不视。后二日，至杨枋，依秦祖轼居。婿王毓芝来候，语及毓蓍，为泪下；曰：“吾讲学十五年，仅得此人！”又曰：“吾始不食数日，时燥渴甚，因少饮，觉味如甘露，精神顿生；始知水亦能续命也。今后勺水不入口矣！”毓芝曰：“先生心境何如？”曰：“他人生不可对父母妻子，吾死可以对天地祖宗；他人求生不得生，吾求死得死！他人终日忧疑惊恐，而吾心中泰然：如是而已。”又曰：“吾学之要，一「诚」尽之，而「主敬」其功也。敬则诚，诚则天。吾日来静坐，觉胸中浩然与天地同流。盖本来原无一事，凡有事皆人欲也；若能行所无事，则人而天矣。”二十九日，作绝命词曰：“留此旬日死，少存匡济意；决此一朝死，了我平生事。慷慨与从容，何难复何易！”嗣后止闭目端坐，不出一言。闰六月六日，命家人扶掖南向坐；有顷，迁北向。息奄奄欲绝，犹捉笔书一「鲁」字。至八日戌时，乃绝。嗟乎！昔文信公饿十四日而不死，又复进食；乃叹曰：“孤竹二士，殕饿西山，殆非一朝一夕之故也。刘中丞绝食者两旬日、水不入口者十有三日，有骨如柴，骑箕始去。呜呼，烈矣！时与中丞同聘者，有祁中丞彪佳。

▼祁彪佳，号世培，亦山阴梅墅人。父承熯，万历甲辰进士，官至大参。母王太君，诞彪佳，梦老僧趺坐澡盆。彪佳生而颖异；年十七，中浙江戊午省试。时未冠，拟束发簪花；彪佳不肯，乃冠而赴宴，识者叹为远大之器。

天启壬戌成进士，授福建兴化府推官。上任，至延津，舟覆。彪佳从牖中出，坐覆舟底；幕客僕从飘摇险浪中，彪佳从容掖之上；俟后舟至，皆得生。赴任后，寮属胥吏皆以彪佳为贵介子，且少不更事，心甚易之。及理牍，凡民间利弊以及钱榖刑名，无不洞悉若老吏；郡属称为「神明」。甲子分闱，得五经颜茂猷及郭符甲等，称知人、能得士。时兴化防寇，集兵缺饷，譁藩司门，郡邑愞缩，不敢出；彪佳挺身往谕，刻期给饷，一时敛辑。复令自推为首者，缚送藩司治之；事遂定。

戊辰，考选福建道御史。癸酉，巡按三吴。宜兴陈氏僕激变乡民，毁庐发冢；彪佳即巡其地，首罪豪奴、次擒乱首，奏斩陈氏僕及乱首数人，余戍配如法；尽追还佔夺子女田产，解胁从、抚良弱：众皆贴服。巡按苏州，访天罡名不得实；大参公长洲旧役谒署中，各闭一室，令书巨憝，众口一词者七、八人。彪佳至玄妙观，檄绅矜耆老令百姓纵观，先讲圣谕、次卹节孝；缚诸天罡于阶下，有一人肯保或言其生平一善事者，即释之；其尤者四人，众论皆确，立毙之杖下。由是群奸股慄，境内肃然。

乙亥，请告归，筑别墅于寓山；日依太夫人，承欢膝下。庚辰、辛巳，越中洊饥，彪佳与刘宗周分区赈米、设厂赈粥、病者药之、死者埋之；深山穷榖，无不亲历。有「道济录」行世。

壬午九月，特命起河南道，掌大计；拜命即行，以小舟直抵淮上。闻边信紧急，南北道梗，四方辑瑞行者皆不敢渡河；彪佳曰：“君父有难，即无召，当赴难；况受命掌计耶！吾行决矣！”遂向淮抚史可法借材官六人，再募武健六人，彪佳亦戎服介马，賫干粮，且探且行——时闰十一月十三日也。宵行夜宿，两日一列。十二月初四日，入都门；南北路梗、行旅已绝，咸指彪佳，谓从天降。次日，见朝，左都御史刘宗周、佥都御史金光宸以直谏被谴；彪佳疏救。上怒，责令回奏。彪佳执言如初，上不之罪。癸未三月初六日，上召至平台，面加慰谕，并讯所历地方被兵情形。彪佳一一详奏；上为慨叹，赐茶饼而出。四月，北骑出边，二十八日方举大计；彪佳一秉虚公，舆论大服。终计事，无敢以一钱一简及其门者。铨部吴昌时为宜兴私人，上命科道转京卿者必扬历藩臬以炼其材，昌时即借以恐喝台省；旧例外转二人，昌时欲增额至八。彪佳曰：“上意在炼才，非外之也。余首篆，请以身先之，可破重内轻外积见；然宜渐行，不可骤骇观听。”昌时阳唯唯，不俟掌篆牒移，竟疏推六员。彪佳曰：“二百八十年职掌，自予隳之矣！”遇昌时于朝，面折之；因上疏明职掌，并劾昌时奸邪贪秽。上临轩，极刑详鞫，服罪弃市。计事告竣，例陛卿寺；彪佳固请，循三差例，刷卷南畿。

比至留都，遂闻北变；望阙号恸，几不欲生。五月朔，史可法、马士英迎立福王，诸臣议援宋高故事，先立为兵马大元帅；彪佳曰：“不若称监国为正，有本朝故典可据。”诸臣方上「监国」宝。忽闻有即正大位之议，彪佳力言不可；议遂寝。三吴变作，延推彪佳往安抚；初八日，领敕即行。抵京口，斩抢犯三人，乱风稍辑。时监国已正大位，升彪佳大理寺寺丞，即转苏松督抚。六月，莅任甫八日，史可法有骑兵数千住京口，土人防之过严，蓄怒已久；适浙将恃勇相激，遂愤斗。浙将战死，兵溃；骑兵乘势焚掠，润城外数十里如洗。二鼓报至，彪佳昧爽即行，至润城不入署，单骑视焚劫地；劳问居民，计户给钱偿之。时四镇虽开藩江北，实眈眈江左；彪佳至京口，相要害、设营堡，缘江不旬日而布置周密。四镇以币交，彪佳却之；报书与陈大义，感以至诚：嗣是无一卒敢渡江者。高杰驻师瓜步，意欲虎踞三吴；彪佳曰：“吾当再以诚感之。”因约期越江，南面会于大观楼。杰意彪佳文士，不敢轻离润城，订期已骇；届期飓风大作，意彪佳决不能至，而小舟破浪、顷刻到岸，传呼曰：「祁都堂至矣」！杰益骇服。及见彪佳，止携老胥一人、厮养一人，杰亦尽撤其部下将士；彪佳与握手如生平欢，为言共奖王室，大义凛然。杰大悦服，曰：“杰阅人多；如公者，杰甘为死！公在吴一日，杰敢不如约者有如水！”乃置酒讌中丞；彪佳以国变辞，为一饭而别。彪佳此行，有危而止之者、有请设伏金山备不虞者、有谋以勇士假胥隶从者；彪佳咸笑谢之。是日江风大恶，多勤易期；彪佳曰：“吾失信，何以信人！吾为三吴亿万生灵往，死亦何憾！”归舟，风益迅，小舟如叶，彪佳毫无难色。又开馆礼士，设笥受言。民隐既上通，而士至者人人以祁中丞为亲己。院署有大池久淤，中丞至，即令濬之；人勿喻其意。一日，谓其兄骏佳曰：“此弟止水也。”莅吴半载，事皆就绪。马士英憾刘宗周，斥其奸邪；并恨彪佳，嗾御史张孙振疏参彪佳前阻登极，为有心拥戴潞藩。彪佳即以病，告归。

乙酉，朝事日坏；彪佳痛曰：“江南即燕都之续矣！”乃掣妻子入云门，为避乱计。五月，南都不守；六月，皇太后至浙，潞王监国，黄道周请设苏松督抚，少宰王志道以彪佳名上。起少司马理戎政事，行将总督苏松；方奉命，而北兵奄至、潞王出降，彪佳仍入云门。贝勒至武林，以书币聘彪佳；遂绐夫人曰：“此非辞命所能却，必身至武林，固辞以疾，或得归耳。”初五日，携长子理孙发云门。至寓山，顾理孙曰：“而翁无他失，惟耽泉石，多营搆，亦一过也。昔文信公临终，贻书其弟，嘱以文山为寺；吾亦欲捐此堂栖禅侣，以忏吾过。”晚，命具酌，畅饮数卮。移时，子姪童僕皆散去；独呼祝山人至瓶隐密室，纵谈古今忠臣烈士，娓娓数千言。属山人焚香煮茗，遂开牖，望南山，笑曰：“山川人物，皆属幻影。山川无改，而人生倏忽又一世矣！”复向榻中端坐，瞑目屏息。良久，忽张目曰：“向谓死若何，如此是矣。”乃促山人就寝。遂至八求楼，启大参公祠，以文告别；复归瓶隐，作遗书曰：“臣子大义，自应一死。十五年前后，皆不失为朱氏忠臣。深心达识者，或不在沟渎自经；若余硁硁小儒，惟知守节而已！”以硃笔大书几上，赴水而死。祝山人早起，遍索之不见，大呼号；理孙梦中惊起，拿数舟求之，深水不得。有顷，东方渐白，见柳陌下水中石梯，露帻角数寸。急就视，彪佳正襟危坐，水纔过额；冠履俨然，鬚鬓不乱，面有笑容。太夫人「趺坐澡盆」之梦，至是验矣。隆武帝闽中赠彪佳少傅、兵部尚书，谥「忠敏」。刘宗周赠少保、工部尚书，谥「忠端」。

石匮书曰：嗟呼，祁中丞之死，而名之曰忠，则可及也；名之曰敏，则不可及也！盖处中丞之地，无一可死；乃时事至此，万不可为，明眼人视之，除却一死，别无他法！中丞乃乘便即行，计不旋踵。凡中丞之忠孝节义，皆中丞之聪明知慧所仓皇而急就之者也。余故曰：殷有三仁，吾越亦有三仁。刘念台，则仁者安仁也；祁世培，则知者利仁也；倪鸿宝，则畏罪者强仁也。三先生有知，当不以余言为妄矣。

又曰：文文山知命而抗命者也，其意活；刘念台知命而受命者也，其心死。故一则饿不死，而一则饿死之。谢叠山却聘而求生者也，其词宛；祁世培却聘而不欲生者也，其词决。故一则缓死，而一则即死。之四人之意微有不同，而尽忠于所事则一也。余生平慕文山、叠山之为人，而恨不得与之同世。乃日对二君子而不知文山、叠山之日在吾侧也，岂不陋哉！











卷三十七 黄道周、金声列传

黄道周

金声

▼黄道周，号石斋，福建镇海人。道周生而好学攻苦，年三十，不能为诸生；乃益自负，落落无所可。学使者闻其名，方营搆先贤某祠，嘱为上梁文；道周缝掖进谒，援笔就，璀璘惊座：由是声籍八闽。有相者唐甲，道服谒道周曰：“忧时宰相也！”道周悦。举万历戊午乡试第七人。天启壬戌成进士，选授翰林院庶吉士，补编修。

时东事方始，辄苦办饷；道周以为冗滥宿蠹之所致，辄草上之。略曰：“臣闻善为国者，有十年之算，而后议三年之功；议三年之功，则必余十年之算。今为国者，计绌于朝夕而议悬于岁朔，兴师则如涉海，治赋则如黄金；汨没沦胥，茫无畔岸：是诚天下臣子之所共痛也！臣观天下未尝不富、兵力未尝不充，诸臣任事之意未尝不笃；然而源始不清，末流相倣，汰一冗、一冗旋生，去一蠹、一蠹随伏：物力已穷，而探索不已。故今天下以为贫国之患，臣独以为富国之患。天下之患，以为国不见富；臣之患，以为国不见贫。中官不见贫，而织造、服用、铺垫、库收、食料之属一切不省，又益之衣甲、火药、犒赏、燎原之数，以阴长其牙爪。朝官不见其贫，而冗吏、奸胥、舆皁、走从、宴御、竿牍之数一切不省，又益之亲戚姻娅琐琐膴仕，以白望其声利；边官不见其贫，而游客、骄丁、尸班、丐籍、巫师、鬼卒之数一切不省，又益之朽顿破冒弃有用于无用，以自丧其军实。故此三者，则皆自见富而始也。”又曰：“团营中外十二万众，散为工役、隶于私门无所用之，而常岁食粮八、九十万。直隶卫所、锦衣后军屯田四万八千七百余顷，侵冒占据无所用之，而常外税苗地、内竞草场；三辅五十万户、口四百万，椎埋无赖者亿数无所用之，而常召募五方之兵；辽东兵额九万岁饷六十七万、赏赉外裔十余万，地失而额存无所用之，而常于百四十万之外，奏数十万而无所复出。臣观关门内外四、五十里聚十三万之兵，月费一、二十万，筹度咨且；不出三年，天下膏血从此竭矣！”又曰：“会昌之末杂赋极少，犹九百二十二万。熙宁岁入五千六十余万，其兵皆八十三万，然而国日以削、境日以蹙。故赋多则蠹生，兵多则盗出。堆赋如堆肉，上恶而下不可食；聚兵如聚蛊，不毒人则毒其身。”道周强忍敢言，以圣贤自命；淡泊廉静，不事鲜好。初为文，谲辩似子；继乃闳肆，矫绝近代，天下咸以为山斗。魏珰时，以东林见废。

丁卯，思宗嗣位，道周论「易数」，以为「今上即位之年，当「师」之上爻」；退而谓所私曰：“不敢明指，乃比之上爻耳。”庚午，出典浙闱。时党与翻覆，至以东林比崔、魏，参罚开复。道周请罢归，遂以「用人行事」一疏指斥当事。略曰：“臣观迩年诸臣，无一实为朝廷者；其用人行事，不过吹求报复而已。自庚午春以来盛谈封疆，实非为陛下之封疆，不过为逆案而翻封疆；使诸芟锄逆案者无端而陷封疆之内，于封疆之要塞利害、区画布置，无一言及之。自辛未春而后盛言科场，实非为陛下之科场，不过为仇隙而翻科场；使诸素无仇隙者无端而陷科场之内，至于科场之源流清浊、屈折易难，无一言及之。臣观古之圣贤日夕经营，不过两事：外攘夷狄，内屏小人。今皆以此「二忧」遗陛下，而夷然自託于催科比较之末。图事而事失，则曰「事不可为」；用人而人失，则曰「人不可用」。独以衹句单词，窃周、孔之学，废圣贤之道；是臣所仰天而长叹也！”又曰：“宋儒有言，边师之才即不可得，当于缙绅廉干有识中求之。臣观万历中年，林下诸臣如邹元标、赵南星、高攀龙等二十余人，沦弃十九，酿成门户之祸。今又无故取诸缙绅稍有意识者，举网投阱；即缓急，何所得半士之用乎！”其后，上益锲急、务毫末，刑狱繁作；道周一人之身是非者数矣。壬申，罢为民。

丙子，复起原官。旋告病，因上「求言省刑」一疏。丁丑，升詹事府少詹。既而上之用人益杂，每以召对，片言决之；而陈新甲以居艰骤列本兵，廷臣莫敢力争。道周上疏劾之，不听。久之，新甲坐东事不成伏法；上复夺情以阁部杨嗣昌出督师中州。嗣昌以口辩见幸；道周上言：“朝廷即乏人，岂无一定策效谋者？而必破非常之格，以奉不祥之人！”上不怿；乃召廷臣于平台，问道周曰：“朕闻无所为而为之谓天理，有所为而为之谓人欲。尔前疏适当枚卜不用之时，果无所为乎？”道周对曰：“天人止是义利；臣心为国家、不为功名，自信其无成为！”上曰：“前月推陈新甲，何不言？”对曰：“时御史林兰友、给事何楷皆有疏，二人臣同乡，恐涉嫌疑耳。”上曰：“今遂无嫌乎？”曰：“天下纲常、边疆大计，失今不言，后将无及。臣所惜者纲常名教，非私也！”上曰：“清虽美德，不可傲物遂非；唯伯夷为圣之清。若小廉曲谨，是廉、非清也！”道周曰：“伯夷忠孝，故孔子许其仁。”上怒其强辩。道周又极诋杨嗣昌。嗣昌出奏曰：“臣不生于空桑，岂遂不知父母！臣尝再辞，而明旨偪切。道周素负人望，臣所仰企；今谓不如郑鄤，臣始太息绝望。郑鄤杖母，行同枭獍；道周又不如鄤，何言纲常也！”道周曰：“臣言文章不如郑鄤。”上责其朋比。道周曰：“众恶必察，何敢为比！”上曰：“孔子诛少正卯，当时亦称闻人；惟行僻而坚、言伪而辩，不免孔子之诛。”道周曰：“少正卯欺世盗名，臣无其心。臣今日不尽言，则臣负陛下；陛下今日杀臣，则陛下负臣！”上曰：“尔一生学问，止办得一张佞口！起，去罢！”道周叩头起，复奏曰：“忠佞二字，臣不敢不辨。夫臣在君父之前，独立敢言为佞；岂在君父之前，纔谄面谀者为忠乎？忠佞不分，则邪正混淆，何以致治？”上怒甚，叱去之。明日，有旨降道周江西布政司都事。庚辰，巡抚江西都御史解学龙「荐举人才」疏中极称「道周忠孝，为我明道学宗主，可任辅导」。上大怒，逮学龙，并逮道周。道周囊无一文，守土官及绅士争捐助饷缇骑；道周曰：“行乞假金，是欺朝廷；愿如故事，瘁肌血勿卹！”缇骑亦感谢不取，益厚遇道周。入都，案以「伪学欺世」，应大辟；刑部尚书刘泽深力请减戍，诏于午门外各杖四十。杖毕，道周向学龙四拜曰：“道周不才相累！”举止如常，遂往戍所。已而贼陷中州、福藩殉难，嗣昌知失律丧地不可赦，乃自杀；上已悟道周所言非妄。会辅臣周延儒侍讲筵，上偶言及岳飞事，叹曰：“安得将如岳飞者而用之！”延儒曰：“岳飞自是名将，然其破金人事，史或多溢辞。即如黄道周之为人，傅之史册，不免曰「其不用也，天上惜之」！”上默然。还宫，即传旨复官。道周见延儒专政，遂谢病去；庐先人墓侧，作「易正」，言数学极深秘。讲学江东，注「洪范」、「孝经」、「小学」诸书。癸未冬，山寇横漳、泉间，杀副总兵阮；居民争就道周庐避难，贼果过门不入。

甲申，闻北变，约郑芝龙起义，不应。弘光监国，起吏部右侍郎。南都时事日非，居数月，奉命祭禹陵，欲便假归。

乙酉，南都陷，还漳。七月，唐王入闽称帝，道周以拥戴功，进东阁大学士兼兵部尚书。上曰：“黄先生博学，吾闻之；当有机用以应时艰。”道周密陈芝龙不可恃，然闽、粤之势已尽属郑氏；郑氏素恨道周，益不为用。明年，诏以阁部封文明伯，同定卤侯郑鸿逵之师北进；郑芝龙不与一钱，隆武给空劄百道为行资而已。道周檄门人各籍家丁，具糗粮以从，得百人。居吉安，与杨廷麟、万元吉为呼应。出兵徽州，郑鸿逵师竟不进。道周角巾披褐，手执小帜麾其众前，止二十骑而已。清将许汉鼎来见，盖道周武闱所录士也；言部下清骑数百人欲归顺，愿先生以单骑抚之！”道周大喜，从之。去数里，被缚；汉鼎下马泥首称死罪，曰：“洪督师计也！”遂与兵部主事赵渊卿、中书舍人赖敬儒、通判毛玄水等同至金陵，羁之尚膳监中。洪督师与道周同乡，使人劝之降；道周闭目不答。使三十人守之。一日，传道周急，知不免，以正命绝笔诗一卷付门人吴繁祉，藏绝命词于衣带。拥至院门，督师勿与相见；过西华门，道周坐地不起曰：“此处死，与我高皇帝近矣！”遂刑其地——为三月十八日也，与四人同毕命于此。洪督师命江宁典史徐大绶视道周尸，大绶欲收殓之，出金犒隶卒，密藏其榇于古庙之夹墙；又潜窃道周与四人之首分识，并埋息心亭，诫庙祝守之。

庚寅六月，道周子黄子中来寻父尸，偏访金陵无蹤迹。有赵章者，为道周门人；夜得一梦，道周与语曰：“幸得复见子辈，当觅我于息心亭！”觉而异之，奔告子中；遂至古庙见庙祝，破夹墙，出道周榇。再发五人首，道周首不腐败；开榇入之，归葬。并囊四首归，各还其家：闽人称异。

▼金声，字正希，湖广嘉鱼籍，南直休宁人。父贾楚，寄楚籍，登贤书。崇祯戊辰成进士，改翰林院庶吉士，始归休宁。声负膂力，悦武事；学「易」理于陈云庄，更得慧定法，与同官刘之纶声气往还。有申甫者，善谈论，自负知兵；以占侯干声，声暱之。一日宴客，夜分席散；甫附声耳指天曰：“木星犯太微垣急，恐有边警！”半月后，果报女直兵入口；声神其术。思宗召对诸臣商榷大将，声荐申甫；上命兵部咨询筹略并任用练兵，遂以声为山东道监察御史、刘之纶为兵部侍郎，同参赞军务。申甫兵未及练而猝当敌，全军覆没，刘之纶阵亡；金声脱走。于是弹章群起；上曰：“即何不言之授简时，乃为事后之论！”犹以敢任，暂令致仕。

辛未，徐光启奉旨修历，特荐声素谙历法；壬申，起山东道御史，与光启同修历法，迄无成功。甲戌，升山东佥事；未任，以原官养病。

癸未，起修撰。声先驰奏凤翔巡抚马士英不职状，候旨清江浦；旋忧去。甲申三月之变，得不与难。

乙酉，南都不守，声集义兵与推官温璜撄城死守。闽隆武遣官授声都察院右副都御史，巡抚徽、宁、池、太，督师恢剿；寻又加兵部右侍郎，假以便宜行事。先是，声与黄澍为文字知己；后以澍挟左良玉称兵犯阙、请诛士英，益附澍。丙戌，清兵至徽，徽不即下；澍携数十人仓皇至城下，自言湖广逃回，来与协力。声信而纳之；为内应，城陷，遂缚声槛送留都。见清督师洪承畴，声大声问洪曰：“尔识我否？”承畴曰：岂不识？是金正希。”洪亦问曰：“尔识我否？”声曰：“不识也！”承畴曰：“我便是洪亨九。”声喝曰：“咄！亨九受先帝厚恩，官至阁部，办卤阵亡；先帝恸哭辍朝，御制祝版，赐祭九坛，予谥、荫子；此是我明忠臣。尔是何人，敢相冒乎！”承畴闻之面頳，不出一语。声被擒时，有友人江天乙者，请与俱；声固止之，不得。天乙周旋槛车，数百里不少离；语声曰：“丈夫死耳，何惧为！”声见承畴，天乙扶掖之；语稍怯，即大声代答。得稍近承畴座，天乙出袖中研石击之，勿中；承畴大怒，命与声同日弃市。声至大中桥，坐地闭目内视，持慧定力；数人掖不起，刀砍之不即入，众乃大骇。良久，声张目指其心曰：“欲了吾事，请从此入！”果刺其心，乃斩首；而天乙磔其尸。

初，声之至南都也，命僕治榇。僕治榇二，声骇之；友天乙曰：“幸益而三！”声益骇。至是，僕亦自尽，盖三人遂其志云。

石匮书曰：黄石斋，正人也，而近于迂；金正希，奇士也，而近于诞。本不知兵，以书生而践戎马之场，可望其有成乎？若夫一往孤忠，行将与天子争胜，石斋固优为之；而正希造次请缨，虽若孟浪，至未后一着「之死靡他」，差强人意。噫唏！二君子之病，诚在迂、诞；然使其不迂、不诞，而能若是乎哉？











卷三十八 黄得功列传（附刘泽清、高杰、刘良佐）

黄得功，顺天人，号黄闯子，军中呼为虎将。崇祯壬午，为总兵，出守凤阳。逆贼张献忠设伏擒桐城守将廖应登，以重兵围桐城半月；得功提兵往救，兵至即遁，皖抚犒之。驻师练潭，与安庐道张公亮饮酣；时得功年踰六十，披甲跃马，提刀以示勇悍，由小坡下策马，行三五里至其营，帐高丈余，得功纵马飞腾，如履平地，观者吐舌。后追贼将刘逵，逵已越涧走；涧阔数丈，得功鞭马一跃而过，撞涧边礐石，臂折，用左手擒逵。先帝赐之医药，录其功，封靖南伯。

甲申北变后，带兵南下。弘光以史可法言，收为四镇，封靖南侯，辖滁、和，驻庐州，庐、巢、无为十一州县隶之，经理光、固一带。左良玉兵下芜湖，马士英调得功兵截守上江，屯兵太平府，据浮桥为寨。时值南京有王子明事，锦衣狱具处斩；得功上疏曰：“先帝身死社稷，天下痛之。太子、二王俱在贼垒，生杀未知；天下引领，方望其来。今闻王子至京，无不举手加额。近传为假冒，已成大狱，即欲加刑；臣一闻之，不胜骇异！先帝太子已立东宫，曾出讲学；在东宫则有东宫侍从、在讲学则有入直讲官，左右多人，岂无识认？奸徒虽闵不畏死，决不以现在之性命博未来之富贵；故人多疑其非假。今既云讲官王铎识认过矣、侍从太监辨驳过矣、锦衣卫刑官勘问过矣，千假万假，所不必言。但臣谓真固不可杀，假则尤不可杀。勘问多官，既知是假；迟之一年，太子二王一有的信，则此人万死莫赎；斩之市曹，与众共弃，人人快心。万一尚在狐疑，不杀则是假还假，杀则虽假亦真。万望皇上留之诏狱，待日久论定，真假自明，杀之未晚。如或冒昧加刑，臣即训兵趣阙，以问刑官之杀吾先帝半信半疑之太子者，诸臣其何所逃死？”疏上，廷臣咋指相戒，王子明得以疑狱不死。

乙酉，以破左良玉兵，晋封靖国公。五月，弘光与马士英约逃，士英先走；弘光误走太平，遂奔得功军，得功收之营中。是时刘良佐剃发先降，为清向导；走报得功，谓“良佐不忘旧主，前来共图恢复！”得功信之，过浮桥，与良佐相见；正下马款曲，清兵卒至，撤去浮桥，首尾不能相救。得功上马死战，其廄将田雄暗发一矢，中得功喉，锹皮未断；得功大呼曰：“天乎、天乎！部下小子如此，我军不可为矣！”遂拔刀断其颈，未殊。田雄缚弘光，槛送北京，献俘请功。

石匮书曰：「春秋」大尊王，见假仗者而喜，孔子所以亟取桓、文也。使缚刍为人，名之曰太子，犹不忍杀；况王子明在疑信之际乎！举朝之人，惟马贼是媚：渠曰非真，则皆曰非真；渠曰可杀，则皆曰可杀。「杀则虽假亦真」之语，反出是一武弁口，举朝之人不皆聋哑也哉！

刘泽清

高杰

刘良佐

▼刘泽清，山东曹县人。从黔抚王三善得官，督府刘沧屿授以总兵劄付；遂与督府抗，不受命。既私出神山，败绩。守东平，弃城走。督府移檄捕之，泽清急归曹，尽召曹、濮之贼；託以复战为辞，横招卫人朱秉南，欲先杀巡道，索巡道及曹、郓诸县数千金。夷其先墓，辞母而行；意示不免即作贼，所过残毒。遂入监军太监高起潜幕中，顿兵其下，派守登州水门。倚阉势，尽假诸帅火器及土囊，且复欲诸帅更日为守；东兖道陆梦龙不可而止。泽清虽桀骜，而缩朒不敢近贼一步，又不谙火器；孔有德从水门出入如家，皆泽清之罪也。后河南流寇窃发，诏泽清移镇彰德。泽清逃归，上疏自请兼辖曹、兖、德州、河间等处；俞旨优答之。泽清归曹，东人震恐；抚院恐有变，急檄兖东道陆梦龙往曹州料理。梦龙至曹，见巡道谢肇玄。时曹县城门昼闭，梦龙至，始开门；巡道治觞款梦龙，席间报泽清将至。梦龙素不饮，故久坐以镇之；而肇玄趑趄甚，唯恐梦龙不即去而俾不得往迎泽清也。夜漏下，泽清坐公署无气色，遣一役叩首筵；间云：“因公会不敢谒，当俟会散，以觇二道。”肇玄跼蹐致不安，梦龙置若罔闻。饮罢，泽清先令人私见梦龙中军云：“欲上谒，恐不答拜！”梦龙知，语中军曰：“往来，常礼也；何不答之有！”肇玄先拜泽清，泽清先谒梦龙。梦龙不启门，传云：“俟顷间当答拜。”既答，则语泽清曰：“君建功名，当守，何归此为？”曰：“将归娶。”梦龙谑之曰：“发髯如戟，尚无压寨夫人邪！”又谓之曰：“君真锦衣画旋矣，须令乡里称为善人！”时泽清携贼数百环左右，皆耸然。次日，泽清归曹县，肇玄盛为赆饯，祖之而行。壬午，北兵至临清，泽清纵掠临清，奔驰南下。甲申正月，左谕德杨士聪、卫胤文入直，语阁臣曰：“左良玉、吴三桂俱封而遗刘泽清，且临清地近，可虞也。”阁揭上，封泽清为东平伯，诏与吴三桂入卫京师；召之，不至。三月国变，泽清溃至淮安。史可法请设四镇，遂晋泽清东平侯，辖淮、海，驻淮北，海、邳、沛、贡一十州县隶之，经略山东。泽清造第于淮安，规模壮丽，上拟王府；兵丁恣肆，百姓苦之。乙酉，北骑渡河，南都失守；泽清拥兵登莱，舳艣数万，尽为飓风所漂没无余。泽清投诚清朝，羁留旗下。曹县起义，多泽清宗人；遂缚泽清，斩于西市。

▼高杰，陕西人。有骁勇名，称翻山鹞；与闯贼同伙。闯贼掠得邢氏，以其貌美嬖之，属杰护内营；杰与邢氏通，挈之来归。陕督洪承畴受其降，拨付贺人龙麾下；人龙抚御有恩，能得其用。及孙传庭继任，杀人龙，以杰为总兵，与白广恩为前锋。二将各不相下，遂溃。潼关不守，杰由山西、河北率兵南下，大肆劫掠。抵扬州，扬人罢市，登陴死守；杰攻之，多杀掠。淮抚黄家瑞、守道马鸣騄集众议事，江都进士郑元勋与杰善，为言当事，请放高兵入城；众譁甚，指元勋为高党，谓不杀元勋，城不可守，遂段斩之城楼。杰恨，攻益力；史可法曲解之。久之，移镇瓜洲，始罢兵；隶杰可法标下，为前锋总兵官。会镇江守将于永绶与浙兵斗杀，浙守备李大开中矢死之，边兵焚民居数十里；边兵有云：“四镇以杀抢封伯，吾辈何惮不为！”闻命，赴史可法军前核治。高杰疏言：“目今大势，守江北以保江南，人人言之。然从曹、单渡，则黄河无险；自颍、归入，则凤、泗可虞：犹或曰「有长江天堑在耳」！若何而据上游、若何而防海道？岂止瓜、仪、浦、採为江南门户已乎？伏乞和盘打算，定断速行！中兴大业，庶有可观。”史可法分派汛地，迺封杰为兴平伯，充总兵官，辖徐、泗，驻泗水；徐、泗、宿、亳、丰、砀十四州县隶之，经理开、归一带。杰发总兵李朝云赴泗州，又发参将蒋应雄、许占魁、郭茂荣、李玉赴徐州防守。甲申十月，阁部史可法统兵抵白洋河；十一月，清兵入宿迁，可法救之，随拔营去，遂檄高杰抵徐州。先是，河南巡按陈潜夫探得清朝于十月发兵，一往山西、一往徐州、一往河南，豫王将从孟县过河。杰与刘泽清书云：“清朝一王子领兵号二十万——实七、八千，齐驻济宁。近日河南抚镇接踵告警，一夕数至。开封上下北岸，俱是兵众，问渡甚急；惟恐彼一越渡，则天堑失恃，长江迤北尽为战场。时事到此，令人应接不暇；惟有殚心竭力直前无二，于万难之中求其可济，以报国恩而已！”泽清以闻，杰遣使遗清肃王书，约与合兵剿闯云：“逆闯犯阙，危及君父，痛愤于心；大仇未复，山川俱蒙羞色，岂独臣子义不共天！关东大兵，能复我神州、葬我先帝、雪我深怨、救我黎民，前有朝使谨赉金币，稍抒微忱。独念区区一介，未足答高厚万一。兹逆闯跳梁西晋，未及授首；凡繫臣子及一时豪杰忠义之士，无不西望泣血，欲食其肉而寝其皮。昼夜卧薪尝胆，惟以杀闯逆、报国仇为汲汲。贵国原有莫大之恩，铭佩不暇；岂敢苟萌异念，自干负义之愆！杰猥以菲劣，奉旨堵河。不揣绵力，急欲会合劲旅，分道入秦，歼闯贼之首，哭奠先帝；则杰之血忠已尽、能事已毕，便当披发入山，不与世间事，一意顶祝复我大仇者。咫尺光耀，可胜忻仰！一腔积怀，无由面质；若杰本念，千言万语，总欲会师剿闯，始终成贵国卹邻之名。且逆闯凶悖，贵国所甚恶也。本朝抵死欲报大仇，亦贵国念其忠义所必许也。本朝列圣相承，原无失德；正朔承统，天意有在。三百年豢养士民，沦肌浃髓；忠君报国，未尽泯灭：亦祈贵国之垂鉴也！”肃王致书高大将军：“果能弃暗投明、择主而事，决意躬来、过河而会，将军功名不在寻常下矣！若第欲合兵剿闯，其事勿与予言：或差官北来，予令人引奏。”先是，清朝副将唐起龙，其父唐虞时致书杰，劝其早断速行，有「大者王、小者侯，不失如带如砺，世世茅土」之语；杰皆不听。身先士卒，沿河筑墙，耑力备御。时有徐州逋贼程继孔斩木编筏，引兵渡河，伪投杰降。杰诱斩之，收其众；加杰太子太傅。清兵至夏镇，别由济宁南下，又从雒阳渡河攻海州、围邳州；史可法、刘泽清等各告急，不应。十二月，都督陈洪范南还，称清兵万分紧急，旦夕南下；马士英恶之曰：“有四镇在，何虑焉！”杰至汛地，冒雪防河。都督李际遇降清，河、洛单薄；史可法议出兵北上为先帝报仇，杰请先往。乙酉正月，统兵而北。杰兵多闯贼旧部，残杀一过，血流数里；至是号令肃然，不许取民间寸刍粒粟。于是人人叹羡，谓其改行为良将也。杰临发，谓所知曰：“吾此行必破潼关，枭李贼之首以报天子。吾相诸宿将，惟许定国可与同事；吾往睢阳，约与俱去。”所知曰：“许定国素强梁，且有二心；公勿往！”杰笑曰：“吾直折箠使之，何害！”及至睢阳，定国负弩矢郊迎，盛宫馆、厚储张筵，入城为好会。杰欲以信义服之，驻兵城外数十里，轻骑赴会。是日平旦入城，既就馆，杰与定国约：“毋居睢阳，率兵随我西行！我且诫部将，敢动摇汝者斩。”定国唯唯。杰又曰：“吾旦日移营仪封，刍粟未备，尔先往为我理之。”定国复唯唯。杰心易之，饮酒醉卧。定国命诸将以酒食邀杰骑从者，脱甲盘桓；而猝引壮士数百，就其床缚杰。杰惊起，所格杀犹十余人，遂被缚；夹以飞骑，夜驰河干，欲引与俱北。杰大骂，不听；定国怒，遂杀之。亲丁遇害者过半，余众溃还；定国奔清。加监军卫胤文兵部侍郎，总督杰军。杰妻邢氏，率子高元爵请卹；弘光命所部将士仍听邢氏统辖。史可法请以杰部将李本身为提督，弘光以“兴平有子，朕岂以兵马汛地遽授他人”；不允。黄得功复来与杰争扬州；弘光谕：“大臣当先国事而后私憾。得功若向扬州，致高营兵将弃汛东顾、投卤渡河，罪将谁任？”命可法镇抚之；得功回汛。加李本身太子太保、左都督，提督本镇，赴归德；中权总兵杨承祖赴夏邑，副将刘应虎赴虞城，苗顺甫赴砀山，后劲总兵李翔云赴双清，右协总兵胡茂贞、左协总兵郭虎赴泗州驻防。刘良佐见杰死，欲併其众，疏称溃兵不宜授本身提督；泽清、得功又合奏：“高杰寸功，加恩太重，臣等不能相安！”而宁南侯左良玉有「忠胤将同压卵」之疏，九江总督袁继咸亦有「兴平有可念之劳」之疏；赠杰太子太保，许其子袭爵，再廕一子锦衣卫百户，从优议予祭葬。

▼刘良佐，陕西人。骁勇善战，好骑一花马，遂号曰花马刘。北变后，兵溃南下；弘光以史可法言，封为广昌伯，辖凤、寿，驻临淮，寿、颍等九州县隶之，经理陈、杞一带。清至，先降；良佐坐帐中躬先剃发，勒其部下将士立剃发，发如山积。清以良佐为总兵官，提兵至姑熟说降黄得功；得功堕计自刎。良佐与田雄获弘光，献俘京师；留旗下，遇缺擢用。

石匮书曰：我明受流贼之祸烈矣；吾谓受流将军之祸，更烈之流贼。何者？盖四镇之溃兵不到，则淮、扬之藩篱不破；姑熟之堵兵不出，则吕梁之北骑不来；花马之间谍不行，则黄闯之咽喉不断。国家大祸，无不以四镇酿成！而厥后四镇身死，数十万骄悍之兵俱变为鞑靼。今四方受鞑兵之害者，犹是四镇之余孽也，其流毒可胜道哉！

又曰：四镇，逃兵也；而靖南守凤阳，不得与逃兵比。四镇，贼也，而靖南兵为土着，不得与贼比。四镇，叛臣也；而靖南死于忠烈，不得与叛臣比：则是靖南已自拔于四镇之外，而犹列之四镇者，志异也、且以志失也。志异者，以四镇之中而有靖南，则四镇之不为靖南者，得不见而媿死！志失者，以史阁部之设四镇，不设于山东、河南，乃设于南畿数百里之内，此则阁部之第一失着！故不可不记之也。











卷三十九 丙戌殉难列传（有总论）

自古中兴之主，难于开创：开创之主利用缓，中与之主利用急；开创之主利用仁，中兴之主利用义；开创之主利用冷，中兴之主利用热。盖国步方改，祖宗恩泽及故主悲思，离黍关情、铜驼在念，止争俄顷。故中兴之主，全在急起收之；如疗病者，人虽颠决，气在咽喉，一提即活。若置之悠忽，日冷日淡、日远日疏，此机一失，线索都散；即有驷马，不可复追矣。鲁王之在鲁也，所供者数王厂之籽粒，所给者数千石之俸粮。见兖州太守，如见师帅；对兖州乡宦，如对神明。一旦监国于浙东之八府，冠盖鳞集、称臣朝请皆先皇帝之宰辅、公侯、尚书、科道。昔日闻其名如日辰河岳、不敢攀附者，一旦而为吾之奔走；使令八府数十万之钱粮，昔日如天姥桃源梦想之所不至者，一旦而为吾之輓输库藏。其心已足，其志已满。衹愿清兵一日不渡钱塘，则吾可享一日之富贵；称绍兴为京师、称萧山为边塞，费长房缩地于葫芦，钱唐衣带水以外非吾所知矣。故一味孱弱、一味潇洒，兵马钱粮毫不经意；止与一二文人墨士，饮酒赋诗、弹琴写字，尽其所长。不过为太平盛世，一乐善好书之贤王；安问中兴、安问光复哉！故朝中诸大老与江上请藩镇，皆以虚文聊应故事；燕雀处堂，壹不知邻火之将燎其室也。泉江一带，灯火蝉联，盛张声势；如虚弱之人而反见洪大之脉，石火电光，一见即减，更有何术可以羁留岁月哉！北骑暗渡，鲁王明走；澥门一出，遂如断梗浮萍，不相接续，逐浪随风，尚复有何底止耶！故杀身殉国如王武宁、张永丰，其精忠侠烈，与张世杰之在崖山、文文山之在柴市，何足多让！而其次如曹学佺、袁继咸辈，在籍在官，成仁取义，尚有多人；亦足以见我高皇帝三百年深仁厚泽之所贻、烈皇帝十七年宵衣旰食之所报矣。是岁鲁亡，唐亦与之俱亡。今岁丙戌，殉难之人，半属隆武。盖总见吾浙、闽之人，原只为高皇帝起见；孝陵在迩，属望中兴，实未尝分唐、分鲁也。

袁继咸

吴易

郑为虹

黄大鹏

王士弘

胡伟

周定仍

吴闻礼

余应桂

吴炳

俞元良

霍子衡

▼袁继咸，字临侯，江西宜春人。天启乙丑进士，历官山西提学佥事。巡按御史张孙振诬奏继咸不职，贡士卫周祚等讼其冤，与孙振并逮讯；得白。久以物望所归，历升都察院右佥都御史，出抚楚，分信郧、竹西界。时大帅左良玉逆令督师杨嗣昌，寻致献贼陷襄阳，朝廷乃逮继咸；襄阳民数千人伏阙号呼，上感动，得戍夜郎。

壬午，从戍所以原官召理河北屯牧。适宁南避贼襄、郧，东骚池、皖，总宪李邦华约与勤王；继咸便道责良玉以大义，即川、黔饷十四万与之，骚止。于是，内阁吴甡疏请继咸权为浔督。献贼方围武昌急，继咸不待敕命，诣皖要良玉西援。良玉逡巡，继咸将陈可立三百人先行；良玉乃发方国安等五千人为先锋，而自率大队继进。武昌陷贼，疑李自成欲入楚，便走岳、沙；良玉复斩、春、治、昌诸县。至是，继咸乃力陈河北不屯状，上不听。甲申，新楚督吕大器与宁南不协，复请继咸督浔。时有左良玉「世镇武昌」之命，继咸以为左骄，宜听督臣调度；否，不为使。四月，北报急，掌科左懋第来视楚师，遇于浔；懋第欲以楚事俾继咸，督郑鸿逵之师北勤王。未发，而南都正位。

先是，史可法有「立福藩五不可」之说，马上英持是书制可法；又欲大掖阮大铖、封高杰，而姜曰广与可法皆不可，继咸争之力。时二镇高、黄互鬨，忻城伯赵之龙云：“此宜马贵阳一往。”上曰：“果然。”士英不肯，可法乃自请出督。继咸劝上亲征，且密言宁南侯良玉骄蹇状；上无如何，以继咸为总督江、楚、应、皖等处兵部右侍郎兼都察院右佥都御史。继咸疏荐刘宗周、黄道周、吴甡、杨廷麟、叶廷秀，力辞加恩，乃还浔。时良玉接监国书，不拜；令军容何志礼、御史黄澍入贺，观朝廷。澍劾马士英十大罪，至廷诤；天下咸是澍。士英酷欲甘心澍，遂有楚宗室盛浓、武弁周维几等承士英指，劾奏澍赃秽无数；诏逮澍。时辅臣姜曰广为镇臣所嗾，引病去。继咸争之不得，因上「内治六事」疏，规切上躬；复因元旦力陈三案不宜追论、反释定策朋党将连之狱，劝新参蔡弈琛不宜修怨滋多。又疏「闯败，清必有争江南；请假督抚权以用左」；不听。求去，不许。当是时李贼为清吴三桂所败，走秦，复逸楚；良玉戒贼。适有伪太子王子明事，无不恨士英，则以为真太子；诸镇解体。三月，澍乃劝良玉以兵劫君侧，因释楚贼，计两便；遂为檄，声士英之罪，继咸与焉。四月，良玉以兵至九江，招继咸；语次太子事，为大哭。因伪出太子密谕，劫诸将。诸将入城焚掠，继咸大惊曰：“是乱也！”良玉疾方剧，哭曰：“余负临侯矣！”呕血死，秘不发丧，良玉子梦庚自为「留后」；则清师已陷泗州矣。继咸密上书，请以兵固江，上卫神京。兵部张捷党士英，中阻之，得严旨；诏遣靖南侯黄得功等御左兵上流。

梦庚败，遂密通款于清，清令冷大人者招继咸。继咸欲投水不得，方自缢，监纪余有灏觉而活之。八月，至北京，犹明冠服就馆。清令刘学士致辞再三，必官之；继咸执「不二」之义甚烈。刘又曰：“即宜与诸镇同朝。”继咸曰：“明服何朝？”刘曰：“即不朝奈何？闻古有所为夷、齐者，公妄为之乎！”继咸意清以逸民待之，曰：“古盛世，亦不辱二子之志。”次日，刘复强之；继咸曰：“不忠之臣，清何所用之？”刘语塞。于是内院甯勒朝；继咸曰：“某垒臣，非降臣，无朝见礼！”甯怫然。越二日，改别馆，卫之以卒。晋门人在清仕籍者，涕泣劝之；坚不从。偶清御史卢传者疏继咸可用，继咸复辞。卒遇害。

▼吴易，字日生，南直吴江人。祖山，礼部尚书。易有文名，以天下为己任。登崇祯癸未进士，方谒选兵部主事。明年，贼势急。有僧知一者，道行坚，能言祸福；易就问吉凶。僧曰：“公思功名，果出自有，便可草草。若果朝廷与公，则有一个字撇不得。”易是之。顷之，闻驾崩，易削发欲为弟子。僧曰：“非我徒也！”叱去。易悟，潜归；而南都正位，因着「恢复中兴」四议，具见忠悃。将具疏上之，闻奸相马士英方用事，不果上；抚卷太息曰：“吾不知死所矣！”

乙酉五月南都陷，清兵直抵武林；时为剃发所激，三吴竞起。易遂练舟师于太湖，江东号「吴兵」；最为矫劲，出没不常，清兵馈道多被阻绝。表于监国鲁王，请为内应，因荐诸生吕宣忠可任总戎；授易苏松巡抚都御史。继闻越中误从间谍，遂密疏遣诸生夏宝谟上之；幸不堕其计中，因悬「长兴伯」以待易。丙戌正月，复吴江，杀知县孔；五月，复嘉善，杀守将王。及越师饥溃，易之舟师尚漂忽不解；然易每潜陆地，不至其军。清悬赏三千金购易，有小将孙玉章卖易请赏，诱至孙家坟，通清兵缚之，以败舟潜载入杭。易将陈继、周天等疾以兵追窜，不得；乃执玉章父子，活烧之。易谒清督张存仁，不屈；久之被难。陈继、周天，卒见杀。

▼郑为虹，字天玉，南直隶歙人。幼敏慧，长深沈好古。壬午，举南闱。明年，与伯父元勋同捷春宫，授广东昌化令；会国变，不果仕。

弘光中，改授浦城。且之任，父元化与之千金，诫勿染浦一钱；为虹敬诺。浦无官驿，迩差应日烦，民苦之。为虹力争，得脱；尽谢常例溢额曰：“父教之也。”时多盗，团练乡勇，倣宋韩琦、魏李崇意行之。唐王正位于闽，知其贤，擢为监察御史，浦民号于道遮留；乃以御史驻浦，巡视仙霞等关。丙戌，加移按上游，仍兼旧事。

六月，绍兴失守，郑芝龙尽撤关戍，戍单。八月，清兵入闽，执欲降之，责剃发；为虹曰：“负国不忠、负祖不孝，发在见志。”旋责饷急，为虹囊无一钱，黄发李石钟等数千人号伏，愿代输乞御史命；为虹叱曰：“即死，无烦若等意！”清贝勒知不可夺，曰：“郑御史真忠臣，当成其志。”押城下，则绐刑者有金钱某园，得赐若；刑者喜。至处，缚稍宽，则奋跃夺刀刺刑者不中；复自戡其胸不死，遂见害，年二十有五。是时从死者为中军游击张万明及万明子翘鸾；而兵科给事中黄大鹏、都督洪祖烈咸共事仙霞，一日死之。大鹏与为虹先后出文正刘湛陆之门。

初，四镇时欲入扬州自保，百姓恶之；误以元勋为杰谋，群起杀之最惨。子星，能诗古文。

▼黄大鹏，字搏子，建阳人。登崇祯庚辰进士，授龙游知县。隆武正位闽中，陛见称旨，擢监察御史；督守浦城，跼仙霞岭。清兵下浙，郑芝龙尽撤仙霞守兵，清兵竟跨岭达浦；浦单不能固，大鹏无如何，端坐堂上，索饮极醉。须臾城陷，卒报清将者曰：“黄御史尚高座饮酒！”清将叱呼大鹏来，大鹏使酒嫚骂曰：“清人来谒我！我明御史，此膝留在，未可往屈。”已拟必死，故作狂突；遂缚去。骂不择言，竟遇害。

▼王士弘，江西临川人；崇祯庚午举人。隆武授吏部司务，升延平府知府。丙戌八月，贝勒兵进延平，隆武先一日走汀州；士弘方督造铳船，给散守御衣粮。贝勒军匝朝门，传箭索收府印。士弘怀印、正衣冠，自经于衙署。

▼胡伟，江西进贤人；崇祯丁丑进士。仕闽，授湖广道。丙戍，信州陷，执见金声桓，骂不绝口。声桓先割其耳鼻，骂愈厉；再断其舌，血噀声桓面。声桓大怒，斩之章江门。

▼周定仍，江西南昌人；崇祯癸未进士。仕闽，授监察御史。丙戌，巡视信州；王得仁取信州，兵薄城下，定仍犹坐堂上理案牍，若为不知者。北兵执之，驱至得仁所，不拜；得仁令棍断其膝，益踞地谩骂。复繫其母夫人、妻、妾，环向泣谕，终不为动；囚于狱。寻释之，自经于西门官仓衖。

▼吴闻礼，休宁人；崇祯癸未进士。入闽，为都御史。闽城陷，闻礼被执；不屈，死之。

▼余应桂，都昌人；天启乙丑进士。崇祯间，为湖广巡按御史。时巡抚卢象升升七省总督，荐应桂自代；遂以巡按超升巡抚。甲申，回籍。

南都陷，应桂起义都昌，坚守四载。戊子兵败，积薪自焚，肤发皆焦，不死；投井，又不死。父子被执不屈，死之。

▼吴炳，宜兴人；崇祯己未进士。仕粤西，为永历阁部，守卫州。城陷，被执；不屈，死之。

▼俞元良，号榖维，浙江海宁人。崇祯癸未进士；授沁州知州；未之任。

乙酉六月，清兵至杭，海宁令林垐以印付其贰去。垐甚得民，元良欲留垐，有所事城守；顾诸郡争郊迎，垐不果留。元良亦旋隐去。闰六月，嘉湖民兵起。清将黄千总者，满人也；率精兵数千，屯崇德为咽喉。千总弯巨弓、被铁甲，当五、六十斤，争利必先得。时海宁百姓奉卫指挥姜得臣等为盟主，而朱大纲、蔡更生等皆以勋卫同事，聘僧颖石为先锋。颖石吴人，避仇为缁流，顾未尝习武；尝以天旱，自请登坛祷雨，截其势，口嚼喷之，雨为至。于是负两斧，从三百余人，猝至崇德西关；清兵坐卧不为备，猝砲击三五骑伤。明日，以千总必捣海宁，颖石复与数骁勇率百余人伏长岸湫处。千总果引三百余骑趋长岸，七骑最先；颖石起突出，马惊，千总骤发一矢，中颖石左股。颖石勇，负痛狙砍千总不中，中其马；马半截颠，千总仆地。时六马皆反走，不为救。千总步不习，故运刀迟；颖石手起，裂其颔；千总弃大刀，据地拔所佩小刀，刀未脱鞘，颖石近更一斧，持其头。时百余人纵横尽歼六骑，其三百望风驰还。远近闻之，三、四百里争欲奔援海宁。是时兵科熊汝霖起义，与郑遵谦合防海，行收兵，敦请元良为督饷；元良许诺，因请加原卫世爵千百户各一级，使分领其众。七月，汝霖兵轻与清逆战，大败翁家埠；而县无赖奸作，乃阴告清道里及城守状，愿为向。时姜国臣等师次翁家埠，结阵以待；既合，清兵故小却，国臣等进击之，辄走退去。明日五鼓，清兵大队间道掩至城下，千户蔡更生屯北门，战不利，身中数箭死；而守垛乡兵惊弃垛，清兵以肩承足，层级跨城上。元良但主饷，身不设卫；城既陷，犹自谨管钥曰：“此何之有，抱公事死耳！”清兵蚁入劫箧，元良不与；遂见害，并杀其兄伯昭。子诸生某，其初匿去；嗣闻父被难，号出，见害于父尸之傍，家人无完者。千户朱大纲投井，井浅未死，家人起之；愤，复掷下死。城内外被杀千人，溺死妇女百余人，被劫妇女三百余人。先是，前六月雨雪，县之双庙巷积盈指许；至是，城陷。而故令林垐起义于其乡，事不成，见杀。

▼霍子衡，宇觉商，广东南海人，万历丙午举人；霍文敏公韬之裔也。久不第，就教；历户部司务，升员外，出为袁州知府。乙酉，清兵破袁州，单身逸归。

明年丙戌，唐王正位广州，起子衡太僕少卿。无何，广州陷，子衡朝服北面再拜毕，率家人从容辞祖庙，若将远行者；夜置酒饮家人，慷慨尽醉。明日，公服过邻人言别，愿死舍后水。甫出户，长子应兰至；邻诧：“子何为？”曰：“吾死吾父！”应兰出，其弟应荃至；应荃出，其弟应芷至：皆曰“吾死吾父！”邻人不惊，偕其妻即视之，见子衡与其家人十余辈环坐舍后池畔，则呼邻人坐语，款款无异常时；俄传清人至其里，邻人急去，子衡先赴水，妾莫氏继之、次子应荃与妻徐氏继之、季子应芷与妻区氏又继之。长子应兰后至——盖应兰大书庭中：“世受国恩，义不臣卤。为臣死忠，为子死孝；阖门尽节，以报君恩。大明太僕寺卿霍子衡男应兰书。”书毕，出问「大人如何」？见已立水，即入水扶持。他邻人已削发如清制，乃将来救；应兰诟曰：“毋陷我不义！”复牵其长女：“汝不死，必污贼手！”遂相牵沈水。应兰之妻梁氏有娠，邻人救止之，得不死。最后莫之婢十龄，亦仓皇赴池死。盖霍氏一门，死者九人。兰、荃皆郡庠生；兰有二子、荃一子，存；芷无子。

其族子师连，常师事陈邦彦。隆武中，弃文业，以义师勤王，授游击；寻加副总兵。广州陷，师连以兵伪降，得守三水。邦彦兵起，为邦彦诱杀清校数十人，从攻广州。后守清远栅，战败，以数十骑走四会；为清兵追及，见杀。

石匮书曰、甲申变后，臣子为明立福、立鲁、立唐、立桂，不久旋亡，竟有何益！然宗社一日尚存，则人心一日不死。文信公曰：“父母有疾，虽不可为，无有不下药之理。尽吾心焉，不可救，则天命也！”故崖山秀夫、天章世杰、柴市天祥，皆是大宋忠臣；何得以难易迟早，复分高下哉！











卷四十 张国维列传

张国维，号玉笥，金华东阳人。天启壬戌进士，授番禺令。以卓异，考入刑科给事中；升太常寺少卿。

崇祯甲戌，升都察院右佥都御史，巡抚应天。国维甫受事，流贼犯安庆，参将唐某受贼绐，败绩，全军覆没；报至，国维方壮年，一夜鬚鬓为之顿白。国维亲督兵至安庆，见司道史可法，与语，奇其才；具疏请安庆添设一巡抚，即以可法任之。国维知人、善任使，抚吴八年，贼不敢犯境。

庚辰，升工部右侍郎，总督河道；吴人生祠之虎丘山。是时山东大饥，石米八两；三吴价三两，国维以应天所属河工银尽籴米运济宁，每石加水脚五钱，除籴米完河工外，每石尚羡米四两五钱。遂设粥厂十余处，分布远近，命官董其事，所全活者以百万计

贼首李青山聚众数万，杀逐官吏；国维讨平之，献俘于朝。天子嘉其能，荫一子世锦衣千户。

壬午冬，北兵破蓟州，山东兖州等府一时陷没，德、鲁二藩受祸独惨；廷臣议堪任本兵者，佥与国维，遂奉命星驰赴京受事。总督赵光抃出师罗山，与北兵战大败，折兵二万余；周延儒当国，抑不以闻。是时兵科缺员，国维题龚鼎孳等六人，蒋拱宸恨不与。及拱宸为御史，谓西协地六百里，国维设防止五百里；疏凡七上，百计挠之，使不得任事。癸未二月，周延儒视师无功，与国维俱放归。冬十一月，国维以罗山事被逮；舟过吴门，士民号哭于枫桥，大声问「谁是锦衣卫官校船」？国维恐有变，解缆亟行，得散去。至京，下诏狱，山东、南直民为国维叩阙讼冤。诏曰：“张国维本当拟辟，念其抚吴、治河有功，着吏部议用。”遂以原官往浙直募兵催饷。

国维行十日，而遂有三月十九之变。国维星夜抵浙，料理勤王。五月，得精兵三千，至镇江欲渡，正值弘光登极南都；国维念新君践祚，必为先帝发丧、起兵北伐，乃至留都，欲与史可法合兵以出。朝见弘光，遂以国维为兵部尚书，加太子太保、协理戎政。国维见马士英，议多不合；因循半年，遂以葬祖母告假谢事。

乙酉五月，南都复陷，七郡瓦解；闻郑遵谦起义于绍兴、台州诸缙绅奉鲁王监国。国维至台州，朝鲁王。晋少傅、建极殿大学士兼兵部尚书，命其归东阳，集兵到钱塘守江，派汛长河头。时绍兴富户以助饷受累，国维并不打粮送札；以东阳世产与富户邻者，以原券与之。计其数，令出壮士数人、备衣甲器械，抵价若干；自某日至某日给粮，抵价若干。以土着之家，养不逃之兵；以应出之价，收难得之产：不动声色，而兵食俱足。唐王正位于福建，诏至浙东，加国维东阁大学士，敕辅鲁王监国；廷臣多欲开诏，国维曰：“继大统者，世治先嫡长、世乱先有功。唐殿下提兵北伐，则国维当为前驱；若止为闭户天子，反以官爵分浙东办卤之心，则恢复无期，中兴何日？是太祖高皇帝之罪人也。不敢奉诏！”手敕凡七至，而国维终不发；谓使臣曰：“张国维但知今日江上收文武人才、治战守具为急，不知东阁大学士为何官！可即以此语报唐殿下。”国维兵虽不出打仗，而沿江深沟高垒，多置木城、株橛，防守甚坚。

丙午五月二十八日，北骑渡江，各营拔寨走；国维遂归东阳，守陷阬岭。六月，贝勒发兵入闽，道东阳，将抵陷阬岭；国维邀东阳令吴琪滋至，谓曰：“吾乃大臣，今日以死报国！天气正炎，若形骸腐烂，不可辨识；则谓吾逃，必贻祸此地。故特相邀，视吾死耳。”吴令涕泣。国维命取白绢一幅，制诗三章：一曰「负国」、二曰「念母」、三曰「诫子」。楷书毕，又顾其僕曰：“有佳箑否？吾欲留诗赠一故人。”其僕曰：“无有。”国维遂署绢尾曰：“大明遗臣张国维绝笔。”冠带北面叩头，谓其僕曰：“吾死于王事，礼也。后兵将在东阳者，皆因我而及于难；我死，可舁尸诣门一谢之云：「今生无以相报也」！向太夫人，勿言我死，止言遁去。可仍坐我于中堂，俟达官见，始可殓耳。”遂赴水。甫入水，未一刻，家人急拯之，而气已绝；享年五十有二。北骑至，围国维宅；国维尸坐厅事，面色如生。北兵见，有叩头者，有痛哭不已者；同伙问之，则多济宁人，皆向年食其粥以活者。国维殓后，殡于郊外围亭。踰半月，有北兵数十人驱妇女宿其园；夜半起厕，见堂皇灯火如昼，有白鬚绛袍者南面坐，绕座兵卫皆列刀戟。北兵大呼，遂不见；始知国维灵爽不散。北兵起，叩头柩前，仓皇徙去；后相戒，无复敢入者矣。

桂王承大统，谥国维曰「文忠」。国维长子世凤，挂平胡将军印，封武康伯；不受。次子世鹏，官尚宝司卿。北兵索之，匿不出；下令曰：“再不出，则杀祖母！”鹏始就缚。世凤为北兵所杀，世鹏繫狱。张存仁自闽归，道金华；百姓数万人遮马前，为世鹏号哭请命。存仁曰：“其父之为人，吾在辽左，即耳其名。”到杭，即释之。

石匮书曰：“张国维长厚忠诚，其乡人与天下人称之者，如出一口。扬历所至，其所以得此于人者，良亦不易矣。乃时当阳九，南北枢衡，两俱不究其用；而监国一出，尤属强弩之末。后至北骑渡江，人乃咎国维之不受唐诏。夫天方纵敌长驱，即唐、鲁合支，亦不能久；而国维之却诏拒唐，拳拳为鲁，总亦见其长厚之一端也！











卷四十一 朱大典列传（附吴邦璿、何武）

朱大典，字未孩，浙江金华人；万历丙辰进士。以章丘知县，行取兵科给事中。历任至兵部右侍郎，总督漕运、凤阳巡抚，加敕督剿流贼。大典饶有才干，而赋性奇贪，多行暴虐。崇祯庚辰，督师庐、凤，守护陵寝；括取财贿，四府僚属囊橐为之一室，时人拟其富且敌国。御史姜采等交章劾之，下法司勘问。大典不敢对簿，自请捐资募兵、剿寇自赎；诏许之，得脱归里。

弘光登极，起原官，御左兵上流；以功，赏银币。乙酉五月，上弃留都，奔黄得功军，大典诣军朝请；得功被刺自刎、上北去，大典归里募士，为城守计。而方国安带土、汉残兵由武林东渡，拟牧马金华，大典不纳；国安纵兵焚劫，近郊四十里人烟几绝。闰六月，越城起义，台绍守道于颖檄国安江干共事；国安遂舍金华勿攻。大典欲据有全婺，撄城保家；故终鲁王监国，止遣其孙一朝，未尝发一兵至江上，而所遣戍卒亦未尝过严州一步：其意固有在也。

丙戌，北兵渡钱塘，国安走台州，贝勒遣马士英招降国安，令其立功自赎；国安带兵与贝勒协攻金华。大典坚守三月，国安辇九牛铳攻城，昼夜攻击，砲声如雷；大典知事不可为，于数日前先遣其子孙潜遁。及期，开宅使其妾媵婢僕各各逃散，止推其爱妾一人及其幼女死井中，而自走火药局，纵火焚死。

大典部下副总兵吴邦璿者，山阴人，大司马充之曾孙也；在大典幕中。甲申，以万金託邦璿往京师营干。四月，闻北变，大典意邦璿必化为乌有矣。乃邦璿途中闻变，即橐金而归；除盘费之外，所携金分毫不动。大典骇服，谓邦璿不特有行、而且有才，题授副总兵，同守金华；邦璿携其室傅氏同往。邦璿善骑射，城守倚之。后城将陷，邦璿归视傅氏；傅氏曰：“城守事急，尚顾我耶！我惟一死以报君家，汝可亟去！”邦璿乃出。傅氏以所积金银付其子，令其藏匿民家，候城破潜遁；并令诸婢僕急走逃死，皆厚赉之。自服绯衣，缢死厅事。邦璿知妻死，不归，亟走火药局；见总兵何武曰：“阁部火药盈库，今日不能击敌而留与敌用，甚为非计！依璿愚见，不若烧之。”武曰：“所言极当。”少顷城陷，大典仓皇至，呼曰：“二将军！城已陷，何不急走，乃尚留耶！”邦璿曰：“邦璿世受国恩，义惟一死；得追随明公，幸矣！”再问何武，武曰：“武意已定，愿与将军同日死耳！”大典笑曰：“有志三人，吾心甚惬！但顷见二将军所商何事？”邦璿曰：“火药如许，不欲委以资敌，意欲烧却方死耳。”大典出袖中火绳曰：“英雄所见略同。”乃尽出火药三百余桶，堆于一室；大典尚有从人十余，大典曰：“去！”从人亦愿同死。大典曰：“须出自然，不可勉强！”再叱从人，从人皆不应。大典大声曰：“快走，吾将有事；俟汝辈出百步之外，然后举火。”从人急走出，大典乃与邦璿、武环坐于椅，投火绳于药桶；顷刻药发，房屋皆烬。北兵遍觅大典尸骸，并无蹤迹；盖三人并化为烟焰矣。

石匮书曰：昔年在淮阳，亲见朱大典之贪横，真如乳虎苍鹰，不敢逼视！后复见其撄城守婺、破家养兵，竭股肱之力继之以死，又未尝不叹息其为人也。王季重三仕为令尹，以贪三黜；其所携宦橐，尽分之昆孝犹子：时人称「季重赚银极不好，而用银极好」；余于朱大典亦云。











卷四十二 王之仁、张鹏翼列传

王之仁

张鹏翼

▼王之仁，北直隶人。弘光监国，之仁以备倭将军，出镇定海。

乙酉，南都陷，北兵至浙，督抚张秉贞发令箭促之仁归款；之仁至省，以旧总兵印上，而留其「备倭」者。之仁剃发降，陈洪范力保以原官复任。至宁波，余姚孙职方嘉绩、熊给事汝霖于闰六月初八日起义，推毂之仁为大将军，出守钱塘江。鲁王自台州至，封之仁为武宁侯，派守西兴渡。自乙酉七月至丙戌二月，各营株守江上，日以剧戏豪饮，般乐怠傲；之仁望之心碎，乃上疏鲁监国，言“事起日，人人有直取黄龙之志。乃一败后，遽欲以钱塘为鸿沟，天下事何忍言！臣今日计，惟有前死一尺，愿以所隶沈船一战。今日欲死，犹战而死；他日即死，恐不能战也！”三月初一日，清兵驱船开堰入江；张国维命之仁统水师，从江心袭战。是日东南风大起，之仁扬帆奋击之；清兵覆数舟，带甲兵死江中者亡算。以功，晋兴国公。五月二十七日，清贝勒屯兵北岸，以江涸可试马，用大砲击南营，碎方兵中厨锅灶；方国安曰：“此天夺吾食也！”更念隆武曾以手敕相招，入闽必不用；即不支，便道可退入滇、黔。二十七夜，遂拔走；至绍，陈兵劫监国南行。二十八日，江上诸军闻报，俱溃，郑遵谦入海。二十九日，惟之仁一军尚在，将由江入海。国维与之仁议，抽兵五千分守各营；之仁泣曰：“坏天下事者非他人，方国安也！清兵数十万屯北岸，倏然而渡，孤军何以迎敌？之仁有船可入海，公无舡，可自为计！”国维乃振旅追扈监国。之仁还宁波，载其妻妾并两子妇、幼女、诸孙，尽沈于蛟门下；捧所封敕印，北面再拜，投之海。独至松江，峨冠登陆；百姓骇愕，聚观之。口称：“大明兴国公到南京请死！”至南京，门者以告洪承畴；令以单身入。之仁蟒玉进见承畴，大骂曰：“洪承畴！若官至八座，受国深恩；假作阵亡，反面事仇！先帝赠若官，立庙祠若、祭若，廕若子；若背义亡恩，操戈入室，平夷我陵寝、焚燬我宗庙！若通天之罪，过李陵、卫律远矣！”承畴犹婉容下阶劝慰之，饩之公馆、餽以袍帽，之仁闭目不视；承畴犹不忍杀。会丹阳起义，有传之仁为内应者；遂弃市。之仁衣冠植立受刑；从者十余人，送之仁至市，洒泪而去。之仁临刑，作诗数首，宁波士子刻传之。

▼张鹏翼，浙江诸暨人；其先山西籍也。崇祯中，以副将分镇山海关。

甲申国变，间道走金陵；属东平伯刘泽清协，屯淮上。乙酉，扬州陷，泽清欲以其众浮海入浙，适风坏巨舰百余，遂降清；而鹏翼与李士琏、胡学海、张国柱等诸队共入海，依巡抚田仰于崇明。及崇明陷，并走浙东；田仰以为功，拜内阁，鹏翼驻守宁。

丙戌二月，诏封永丰伯，调御衢州；部众律严，江东独称「有制之兵」。常过宿城市，身露立竟夜，兵不得入民居取一草。有两弟，少弟继熊尤英健，能平地奋起丈余，貌伟杰，拙讷；与人一揖，若不能为恭：军中呼为「三张飞」。时鹏翼与其两弟奉命初至龙游，有千人告益阳王擅制诸不法；鹏翼曰：“请得闻监国。”王辄闭关不纳，鹏翼欲善谕之；亲至城下，则矢石交加。鹏翼不得已，挥士进，百姓开城迎。益阳兵走，追至西门，流矢中王，王卒。因疏状，有旨不问：遂至衢州。时淳安与开化俱陷，清兵逼常山；鹏翼乃令继熊往守常山，营南门外高阜。侦者数辈不返，继熊曰：“此必敌最近，为所掳！”夜提数百，促赴之。五鼓未饭，空腹与千人搏战。自卯至午数十合，杀清兵过当；气靡，渐退城下。常山百姓登陴，望见继熊面紫赤，口流涎，知其饿极；犹袒甲奋大刀砍，纵横如无人。俄砍空刀甚力，脱手堕地；复出佩刀，连击杀七人。日晡，清兵后队益至；战小阻，乃退入常山。清兵逐之至关，疑有惫，不入。继熊愤其败绩，引佩刀自刎北寺中；气绝，犹僵立不仆。清兵慑继熊威灵，弃淳安不守，久不迹常山一步。

六月，清兵入绍兴，寻攻破金华；八月晦，及衢。鹏翼与通城王盛澂及徐职方为死守计，王督三门，鹏翼亦督三门。遣杨参将登台，与清将语曰：“我兵不可以力下也！果天意属清，清全有闽、粤，吾以城降。”贝勒不许。鹏翼诫王曰：“吾五鼓出城当冲，君裹甲饭饱断后，幸一捷！此呼吸事耳，无他策。”而通城标将有内叛暗驰约开门入清兵者，请以衢降人裹其装级，入叛将营中伺动静；则是夜子刻先鹏翼起，辄缚徐职方而纵降人往邀清兵，清兵乃大至。鹏翼知内变，疾呼起。须臾门开，清兵竞入；鹏翼顾众散，徐叱曰：“毋犯吾家！请以冠服往。”诫其子识吾亵衣，出永和楼。清兵叱不许乘马，鹏翼怒斩其马，步整摄诣贝勒。贝勒温语欲降之，鹏翼骂，触贝勒；乃令钉手足于门，刳其肠。凶闻至，其妻亦自缢；而通城盛澂引决，徐战方亦于是日遇害。

石匮书曰：王武宁首先剃发、张永丰手殪亲王，江上诸军皆疑其跋扈。而孰知其忠诚慷慨，誓死靡他；且能肉视虎狼、冰顾汤镬，明目张胆，用请一死：真可与日月争光！则彼奄奄自死牖下者，犹是妇人女子之态，二将军所掀髯而窃笑之者矣！











卷四十三 张春列传（阙）











卷四十四 熊汝霖、孙嘉绩、钱肃乐、郑遵谦列传（阙）

陈万良、徐龙达、潘国绪、罗腾蛟、王祁、王翊、王兴列传（阙）











卷四十五 余煌、陈函辉、陈潜夫列传

余煌

陈函辉

陈潜夫

▼余煌，会稽人。天启乙丑廷试第一，历官左庶子。煌事封公极孝，登第后，犹跪地受杖；应对稍错，则披其颊，煌仰面受之无忤色。

乙丑，释褐。魏珰用事，势焰薰灼，凡在仕路，无不委蛇；诏修「梃击」、「红丸」、「移宫」三大案，掌院施凤来题史官七人，煌与其列。「要典」成，大干物议。思宗丁丑，煌在经筵，礼科给事中韩源疏劾礼部侍郎吴士元，词连煌；有旨曰：“纂修诸臣，各有本末。”煌上疏辩曰：“纂修一事，臣之本末，鉴在圣明；臣冤久白，臣复何言！顾臣名节所关，有不能已于言者：臣以新进，控辞不获；移延数月，乃始供事。纂修之始，不过因吏部尚书张问达彙刻成书，稍加裁节。迨总裁正副互相笔削、陆续进呈，先经奉旨删润，后又有「更加详慎」之旨；屡呈屡发、愈改愈详，非复臣等所得而寓目矣。未几，逆党刘志选复有「要典功罪」一疏，请增入逆珰。臣等死拒，而史臣从此得罪：诘臣等以隐漏，逼勒原文；责臣等以私交，抗藐国法。同事诸臣，贬黜相继；臣以剪桐之役，引退归里，始免窜逐。今目「要典」者曰「罗织」、曰「献谀」。当逆焰孔炽，片词未下，鼎镬先悬；臣等据事直书，可谓「罗织」乎？仕途速化，人竞奔营；臣等纂修告竣，半级不加、乞差归里，可谓献谀乎？后之诸臣，苛求不已，盖以当时议论与击逆诸臣相左；不知黄尧缵、韩爌俱忤珰被黜，其议论未尝不与击逆诸臣相左也。臣纂修始末，事蹟甚明；故十余年间吹垢索瘢，不遗余力，未尝有加于臣。使果有纤瑕可摘，已在放流之列；何待今日之韩源哉！”上温旨慰谕之。

戊寅六月，请急归省，赐银币、驰驿，礼遇甚隆；遂丁封公戚。里居数岁，不以一牍干有司；郡中有大利害，辄攘臂言之，不少逊。己卯，修三江闸；庚辰，修麻溪坝；壬午，修郡城：皆科派田亩，未免筑怨，致来舆人之讥；然识者能亮其心也。

甲申，北变，煌哀思悲切，便欲以死殉先帝。乙酉，北骑抵浙，檄绍郡士大夫归款会城；煌独不往，会议兴兵起。鲁王监国，起煌户部侍郎、礼部尚书，皆辞不就。丙戌，各镇挨户打粮，民不堪命；廷议煌为兵部尚书，弹压内外。固辞不获，乃始受职。疏言：“藩镇各自成军，不相统率；司马不得过而问焉，是缀旒也。如必相统率，则法纪久已凌夷；一旦绳之，将为射的。顷者田仰与郑遵谦争饷，两营格斗，喋血宫庭；臣冒锋镝，幸而解散。今若受事而搆怨不已，臣罪何辞！况兵丁肆横，赤子流离；戢暴禁奸，非兵勿克。自非矻然环卫，不足以居重驭轻也。”监国然之。由此兵丁稍戢，民用稍安。晋吏部尚书，不受。时内外诸臣处堂自娱，请乞无餍。煌复言：“国势愈危，民生愈蹙，朝政愈非。且恢剿未能，尺土未复；请祭则当思先帝蒸尝未备，请葬则当思先帝山陵未起，请封则当思先帝宗庙未享，请荫则当思先帝子孙未保，请谥则当思先帝光烈未扬！”时以为名言。

五月，江上失守，各藩骇散；监国奔天台，二三迂儒，犹欲闭城死守。煌曰：“江上数万兵，不能当一战；欲以二三老弱守城，是聚肉待虎也！”亟开之。后清兵入，以城门不闭，兵不血刃，人皆归德余司马。五月晦，入山，别其家属。六月朔，复入城；晚，出宿石旗草菴。次日，至渡东桥赴水，舟人拯之起，复宿草菴。一日夙兴，拿舟至大河头，复赴水；时水涸，深不及腰，煌泅水入、泅而出者三四。舟人复欲拯之，有僕曰：“勿尔，好成就之！”乃止。比得尸，衣带间有小木板，书绝命词曰：“穆骏自驰，老骓勿逝；止水汨罗，以了吾事。有媿文山，不入柴市！”棺殓，俟地方官看验，暴城下者久之。

▼陈函辉，初名炜，字木叔，号寒山；浙临海人。父三槐，梦杨椒山过访，举函辉；迨长，拆以为字。三槐以壬午乙榜，授广州同知。函辉随父任，甫十龄，为番禺令穆天颜所知；曰：“宁在来人，他日国家多事，时思吾言，幸努力！”解作「荔枝赋」及「仁物论」，一时以为异人。及三槐量移南康郡丞，方坐引茗，呼函辉语之：“持世无如忠孝，传世惟有文章；勉之！”释瓯而逝。函辉因信禅，果终身不忘此语。母课严，读书山寺，三年不归。丁卯乡荐，居小寒山，自号「小寒山子」。辛未，再罢归，作「载愁日记」。壬申，修「台郡志」。甲戌，改今名，成进士；上书请旌母节，诏许之。授靖江知县。海盗咎云峰大掠，设间诱其党「蛇山王」献功幕府，盗息。分考南闱，得士来集之等。台抨归，卧病放园，着「寒喜正续集」若干卷，着「易手抄」及「楞严法华宗通」二集。已坐前事削籍，赋「放言」效白诗十二章。

甲申国变，函辉在籍，悬太祖高皇帝像于府堂，莅牲设誓，起义勤王；复移檄京师各镇，共举义旗。檄曰：“呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒激江涛。呜呼！三月望后之报，此后盘古而蚀日月者也。昔我太祖高皇帝，手挽三辰之轴，一扫腥羶；身钟二曜之英，双驱诚、谅。合文祖之栉风沐雨，递诸宗而布泽推膏：历年二百八纪，何人不沐皇恩？传世一十五朝，寰海尽行统历。迨我皇上崇祯，御宇十有七年于此矣。始政诛珰，独励震霆作鼓；频年御卤，咸持宵旰为衣。九边寒暑，几惊呼庚呼癸之嗟；万姓啼号，时切己溺己饥之痛！虔心而转环言路，锄色以侧席端揆。惟见发政施仁，近且侧身罪己。虽举朝肉食之多鄙，而一人辰极之未迁。遽至覆瓶，有何失序？呜呼！即尔纷然造逆之辈，畴无累世休养之恩！蚕食诸姬，覆楚已深羽十罪；九封函榖，过秦又负汉三章。甚者焰逼神京，九庙不获安其主；腥流宫寝，先帝不得正其终。罪极海山，贯知已满；惨浮天地，誓岂共生！呜呼！谁秉国成，讵无封事？迨天缪户，未阴雨者何人？将伯助予，终永怀而靡及：犹然泄泄，皆曰訑訑。门户膏育，河北贼置之不问；藩篱破坏，大将军竟若罔闻！开门纳叛，皆观军容使者之流；卖主投降，尽弘文馆学士之辈。乞归便云「有耻」，徒死即繫「纯忠」。此则劫运真遭阳九百六之交，而凡民并值柱折维裂之会矣！安禄山以番将代汉将，帐中猪早抽刀；李希烈自汴州奔蔡州，丸内鸠先进毒。凤既斩于京口，剖尸之僇安逃？骓不逝于乌江，拔山之力终尽！无强不折，有逆必诛。又况汉德犹存，周历未过：赤眉、铜马，适开光武之中兴；彝羿、逢蒙，难免少康之并僇。臣子心存报主，「春秋」义大复仇：业赖社稷之灵，九人以推重耳；诚愤汉贼之并，六军敢出祁山。呜呼！迁迹金人，亦下铜盘之泪；随班舞马，犹嘶玉陛之魂！矧具鬚眉，且叨簪绂：身家非吾有，总属君恩；寝食岂能安，务伸国耻！握拳透爪，气吞一路征鼙；啮齿穿龈，声断五更哀角：共洒申包胥之泣，誓焚百里视之舟！所幸泽、纲张翼宋之旗，协恭在位；愿如熊貔夹兴周之钺，磨砺以须。二三子何患无君，金陵咸尊正朔；千八国不期大会，江左赖有夷吾。莫非王土、莫非王臣，各请敌王所忾；岂曰同袍、岂曰同泽，咸歌与子同仇。聚神州赤县之心，直穷巢穴；抒忠臣孝子之愤，歼厥渠魁。班马叫乎北风，旂常纪于南极。以赤手而扶神鼎，事在人为；即白衣而效前筹，君不我负！一洗欃枪晦蚀，日月重光；再开带砺山河，朝廷不小。海内共扶正气，神明鉴此血诚！谨檄。”正欲誓众发师，以弘光监国「不许草泽勤王」，乃止。南都当事，遂以兵部职方起函辉监军江北。

乙酉，北骑渡淮，弘光宵遁，函辉亦乘间奔归。时鲁王播迁至台，函辉与鲁王密迩，诗酒相得。六月壬子，至武林，潞王出降；使币四出，惠王、崇王、周王皆以次至。鲁王适卧病，不能起，使者偪先缴印册；函辉为鲁王谋，言「屡遭兵火，印册俱失，所存者图书耳」，即缴上。函辉复劝鲁王羁留北使，遂至旬余，闻余姚、会稽起义，函辉期海门参将吴凯带兵斩使，誓众祭旗；随招至浙东诸缙绅，上笺鲁王，启请监国，先于台州颁诏诸镇。即从鲁王至越；鲁王听信谗言，以函辉计典受谴，不宜近左右，遂以函辉为詹事府少詹事，奉谕联络温、处。函辉知犯众忌，弃职归山，与僧湛明结茅云峰。

丙戌四月，以礼部右侍郎起；函辉到越旬日，而北骑已渡江矣。函辉扈驾至海门，鲁王登舟，函辉辞鲁王曰：“老臣不能扈从远去，誓以一死报殿下矣！”遂哭入云峰山中自尽。年谱末云：“徐陵五愿，唯誓出家；文山七歌，尚思杀贼：辉得死所矣。”遂预作「埋骨记」，贻其二子。有曰：“空山无棺，埋骨瓦瓮，以寒泉一勺奠之。不植不封，无烦改卜。呜呼！小寒山子，生于庚寅之年，死于庚寅之日；占星日危，应候惟木。后之君子，有起而吊之，当时木叔，一寒至此哉！诚所谓死无葬身之地者矣。”又作绝命词十章，词曰：“生为大明之人，死作大明之鬼；笑指白云深处，萧然一无所累。”“子房始终为韩，木叔生死为鲁；赤松千古成名，黄蘖寸心独苦。”“父母恩无可报，妻儿面不能亲；落日樵夫湖上，应怜故国孤臣！”“臣年五十有七，回头万事已毕；徒惭赤手擎天，惟见白虹贯日。”“去年六月廿七，今年六月初八；但严心内「春秋」，莫问人间花甲。”“斩尽一生情种，独留性地灵光；古衲共参文佛，麻衣泣拜高皇。”“手着遗文千卷，尚留副在名山；正学焚书亦出，所南「心史」难删。”“慧业降生文人，此去不留只字；惟将子孝臣忠，贻与世间同志。”“敬发徐陵五愿，世作高僧法眷；魂游寰海名山，身到兜率内院。”“今日为方正学，前身是寒山子；徒死尚多抱惭，请与同人证此。”又遗友人书云：“辉死矣，季札之剑、孝标之书，皆诸先生心事也。或念辉平生忠悃，得存其遗孤、藏其遗骨、收其遗文，所谓「埋吾三年而化碧」，地下必有以报诸公矣！”书毕，从僧索故历，曰：“六月之望可了！”望前一日，僧有裹单去者；函辉徐笑曰：“岂以我哉！”是夜五鼓，窜入寺方池，浅不得死。僧觉，竞持起；索粥饮，且休。顷之，阖户引缳尽，时年五十有七。

▼陈潜夫，钱塘籍，会稽人。应童子试，冒他人姓曰朱。明崇祯丙子，举浙江乡试，遂改名潜夫。少年任诞，喜尽言，翘人之过；乡里多恶之。故典客陆培初举进士，潜夫首难，为檄文逐之；两浙士子多右陆培，攻潜夫甚力。潜夫于是徙家云间，一时污衊之言，置之不辩。或问之；潜夫曰：“丈夫贵立功名，流言遑足卹邪！”

癸未，三试南宫，复不第；选授河南开封府推官。时汴为残疆，亲友劝弗往；潜夫曰：“吾所谓立功名，此其时、此其地矣！”至封丘，飞奏曰：“河南尚有可图之势，河北实有累卵之危。欲请重兵守覃怀，遏贼勿使下；而身自渡汴梁，联络号召，复通郡之地。”疏上，未及报，会有镇将陈永福降贼，为贼先驱，出晋中；其子德为巡抚秦所式材官，闻永福信，以其众譟，缚巡按御史苏京去：变起仓猝，人人不知所为。潜夫曰：“此独德叛，军未尽叛也！”乃募民兵千人，鼓行而西，请巡抚秦所式镇将卜从善、许定国以兵会，合力擒德。而所式以解任去，二镇将皆溃而南；潜夫力不能支，遂奉周藩渡河，住封丘。百姓从者如市，潜夫皆具舟楫，一一济之；时崇祯十七年正月也。渡河与巡守使者谋，不应。于是入居杞，檄召州县令长，设高皇帝神位，环立再拜哭；歃血盟曰：“凡我诸臣，同心并力固守河南；生为明臣，死为明鬼！”左右感叹流涕。潜夫闻汝宁西平寨副将军刘洪起者，奇男子也，拥众万人，数杀贼有功；走往说之。洪起曰：“公书生，仗忠义，尚不惜死；况我辈武弁乎！然兹事大，吾与公观衅而动，勿孟浪也！”潜夫乃告还项城，峙刍茭、集流移；部署稍定，复走西平寨谋之。而洪起兵亦大集，从五月五日禡师祭旗。谍从北方来，具言都城陷，先帝升遐；两人痛愤，揽涕嚼齿誓众，令士卒皆衣缟素。洪起兵万人，号五万，方行出汴梁；潜夫率死士三千先驱杞县，擒杀伪官。当是时两家之师会于河隄，旌旗火鼓，相望十余里。五月二十日，渡河而北，邀击贼将陈德于柳园，大破之；虏其牛马、辎重，军声大震。六月，传露布于江南。

时弘光监国，留都见潜夫露布，举朝奇之。廷论恢复功，授巡按河南监军、监察御史。潜夫见新命，勒兵至南都，陛见弘光；请兵乞饷，议恢剿之策。上疏曰：“臣闻中兴在近取，王业不偏安；山东、河南数千里之地皆祖宗版图，尺寸不可弃。其中郡国豪杰结寨为固，大者众或数万、小亦不下千人，弄兵既久，士卒器械足用；引领南望，扫境以待王师。陛下诚分命藩镇，一军出颖、寿，一军出徐、淮，马首北向，则人心争奋；更持爵赏官诰慰劳鼓劝，勉以立功，当可尽赖其力。于是计远近、画城堡，使之自守其地；而督、抚、藩、镇以锐师屯要害，策应之。宽则耕屯为食，急则被甲乘墉；一方有警，前后相救。有功者赏，失事者诛；赏罚得宜，绣错相制。上之则恢复可期，下之则江、淮可保：此今日之至计也。江、淮之上，何俟多兵！督、镇纷纭，并为虚设；骚民糜饷，为患实深！且夫陛下拱手而取千里之地，重以十万之兵，据天下之大半；而挟进战退守之策，亦何惮而不为此！若谦让不遑，徒自退託，举土地甲兵之众，无故而致之他人；开门揖盗而曰吾御之堂皇之内，臣恐江、淮亦未可恃也！”疏入，为马士英所持，不报。潜夫驰去，走河上；有所请乞，皆不用。冬十二月，雒阳李际遇既导北兵孟津渡河，又疏言「和戎之利」，谓“逆闯在秦，藉北兵攻破之；闯破而北兵已罢，我乃乘其罢而并取焉，计无便此。”潜夫劾「际遇欺君叛国，十可斩」；而际遇行贿马士英，谋去潜夫，乃以新安御史凌駉代为巡方而召潜夫回京。潜夫南还至寿州，有妇童氏自言“福王妃也，因乱相失；今闻王在金陵为天子，吾亦欲南去”；广昌伯刘良佐具乘舆送之南。潜夫至，见车马驺从甚壮，传呼曰：「皇后来」！诸官吏夹道趋迎；潜夫遂往朝焉。童氏至南都，帝谓「元妃既亡，童氏妄认」；下狱论死。而马士英嗾御史交章劾潜夫「私谒妖后，无人臣礼」。乙酉四月，命缇骑逮潜夫，下诏狱；乃作「豫中记略」数万言。

五月，南都陷，潜夫得脱归海昌。会北兵至浙，下令剃发；潜夫闻越中起义，奉鲁王监国，乃航海见鲁王。鲁王下问曰：“先生何以教我？”潜夫对曰：“人心思明，三吴忠义之士莫不翘首以望。假臣士卒五千直渡海昌，必断武林咽喉，以为恢复之本。”鲁王称善；然无兵，莫能应也。加潜夫太僕寺少卿，监军浙西。乃捐己财募兵三百人，与熊、孙诸家兵列舟江上。丙戌五月晦，北兵渡桐庐，江上兵散；潜夫归山阴之小赭村，谓其妻孟氏曰：“行矣！我为忠臣，尔为烈女，泉下差不恶也！”遂秉烛坐，饮酒四五卮，思自尽；绝命词曰：“吾父生我，天挺惟异。吾母早亡，继母抚视。读圣贤书，秉严父诲：惟孝惟友，曰忠曰义。丙子举乡，顾名自励；和气满阁，清风吸袂：名曰孝廉，庶几无愧！致身之期，岁惟癸未；司埋开封，星言视事。是时两河，贼氛满地；众人迴车，予独揽辔：以身许君，有死无二。贼出河朔，群工奔避；予乃渡河，击楫而济：誓清河南，仰报先帝！手披荆榛，身扫魑魅；知有封疆，先死何畏！终复旧宇，诛逆擒伪；三十州邑，大明土地。时惟弘光，鉴予忠瘁；命以巡方，绣衣北莅。惋矣诸奸，共相牵制！中枢信谗，嫉予不媚；联络要图，置之罔遂！虽非朱仙，金牌十二；三月撤归，可为雪涕！哀哀先子，一时捐弃！我哀方盈，奸怒转炽！赫赫金吾，逮予邸第。圜墙幽夏，寇氛猝至；匍匐归来，挈家奔避。东海之滨，苟延年岁；腥风偪人，奋身起义。航海飘零，请兵越地；乃观监国，复承敕旨：命我浙西，加我卿贰。粮无锱铢，兵无只骑；召募亲丁，三百而已。血战江干，五十余次；粮寡兵微，于事何裨！将不练兵，官惟坐贵；日待敌来，自强无计。大权不握，旁观徒恚！丙戌五月，胡马骤至；公侯勋爵，拔营而溃。区区孤军，其何能济！忠则在天，烈则在地；事不可为，偷生乃忌。拜别吾母，以及诸弟；挈吾妻妾，从彭咸逝。取义成仁，千古如是！”诗曰：“万里山河胡马奔，三朝宫阙夕阳昏。秋风血悴苌弘碧，明月声哀杜宇魂！白水无边流姓氏，黄泉那可度寒暄？一忠双节传千古，独有干坤正气存。”书已，投笔起立。继母在座，哭之失声；潜夫曰：“母之教子，惟忠孝也。今日之事，忠孝尽矣。母当自慰，不必悲伤！”于是整衣冠，再拜祖庙已，则拜母；长揖别弟及孟氏亲戚，一一与辞诀，乃呼其妻。其妻拭鬟鬓正襟，同其妾向姑再拜曰：“姑善自保重，媳行矣！”于是相牵袂而行。至化龙桥，潜夫长笑曰：“不图孟氏有是二女！”拊其背，令先下。其妻从容解腕间一匕首，以授从婢曰：“吾当乱世，携此以防不测。而今而后，吾知免矣！”乃携妾手同赴水死之。潜夫坐桥上，度气绝，遂自沈。

石匮书曰：用人之仁去其贪，用人之知去其诈，用人之勇去其怒；在古人原有节取之法。而三君子之毅然死节，澡身浴德，使生平之瘢垢俱尽；忠孝之能成人之美也，信若此矣！迺昔之论人者，曰「盖棺论定」；不其然哉！不其然哉！











卷四十六 江右死义列传

万元吉

杨廷麟

郭维经

揭重熙

詹兆恒

曾亨应

陈泰来

胡梦泰

傅鼎铨

▼万元吉，字吉人，江西南昌人；天启乙丑进士。年十九，司理湖州；陞大理寺评事。性英利疏旷，不当时宜而好议论，初官用是不达。时二寇流毒中原，元吉乃以南兵部职方，从阁部杨嗣昌军前赞画，护军楚、蜀；驱驰备辛苦，身止随一僕，偃侧戎莽，不通家书者七、八年。转本司郎中，出知扬州。

弘光中，陞僕寺少卿。时高杰入淮、扬大掠，且请妻子安江南，廷议警骇。元吉慨然请出谕止，因受命监军，驻滁阳。请追卹前阵亡将猛如虎、刘士杰、郭关、猛先捷等并讼蓟辽旧督赵光抃之冤，以鼓敢战之气。时扬、淮、六合一带，所在兵民互格，遂上便宜，以为“镇兵素少纪律，民竞自卫，益复鸱张。一城之隔，民以兵为贼、兵以民为叛，内自携贰。猝有贼至，何所用之？请令居民尽移城内，间出城外，有无贸迁。各将领派兵宿驻，严禁毁伤，勿得强御。”又云：“目前急着，固应排难解纷；而尾大末流，亦急防微杜渐。”遂移书告勉靖南伯高得功，期以「首倡协恭，共奖王室」；仍请褒扬得功，示劝诸镇。会廷议上诸尊谥，元吉复疏「建文君年号宜复，景皇帝庙号宜崇，靖难死事诸臣谥荫宜补」。又「请录崇祯末北京、各省直城陷殉节诸臣，採辑成书，分别二等，酌与廕谥庙祀；且颁行学宫，广示激劝」。诏可之。于是追恨往事之失，欲尽力惩毖，以急救封疆。疏略曰：“臣惟主术无过宽严，道存兼济：官常无过任议，义贵相资。先帝初临海宇，惩逆珰用事，争意见之玄黄，略绸缪之桑土；卤入郊圻，束手无策。于是赫然振怒，一时宵壬遂乘间抵隙，中先帝以用严之说。凡廷杖、告密、加派、抽练种种新法，使在朝者不暇救过，在野者无复聊生，然后号称振作！乃边警如故，寇祸弥张。十余年以来，小人用严之效，彰彰如是。先帝悔之，于是更崇宽大，悉反前规，天下以为太平可致。诸臣乃复竞贿赂、肆欺蒙，每趋愈下，再撄先帝之怒；诛杀方兴，宗社继没。盖诸臣之孽，每乘于先帝之宽；而先帝之严，每激于诸臣之玩。臣谓宽严之用互偏者，此也。国步至今，艰难已极。势有极重，不可挽以理；事有默救，不可喻以言。乃议者求胜于理，即不审势之重轻；好伸其言，多不顾事之损益。即如昨岁督师孙传廷坐镇关中，识者俱以不宜轻出，出则兵露运绝，立见败折；然已有逗挠议之者矣。贼既渡河，臣即与阁臣史可法、姜曰广等云：宜亟撤关、宁吴三桂，俾内屯迎击，以固三辅。先帝召对，亦曾及此；然已有蹙地议之者矣。乃贼势薰灼，廷臣劝且南迁，并及圣储监国留都。语不择音，要亦权宜使然：又已有邪妄议之者矣。天下事无全害，亦无全利；当局者不敢违众独行，旁持者必欲强人从我。由事后而观，即悔恨何补！臣谓任议之途太畸者，此也。夫事前之失，为事后之鉴，诚以宽为体、严为用。崇简易，推真诚为宽，则滥赏纵罪者非宽；辨邪正，综名实为严，则钩鉅披根者非严。宽严得济，任议乃合。”上不复省。

及南都陷，镇将金声桓随以江西降清；元吉野走。声桓以书招之，元吉作书以绝使曰：“某赋性迂执，与世多违；属有建白，皆预计曲突，而动加阻抑。误国之罪，千秋青史，勿与分过也。前者乘舆潜出，猝不及知，莫由随跸。脱身归来，焚烧衣冠，矢以泉石没世。昔太公秉钺，先释首阳饿夫；秦政刑灰，不录桃源鸡犬。台台惠顾夙好，欲强被以圭组。夫人相知，贵相知心；台台与某周旋兵火扰攘之中，尚不知其硁硁小节，胶固难通乎？从古良臣忠臣，但听人自取其一。台台自为良臣，某得为忠臣，其揆则一。譬以一叶置洪水中，幸而见容，则为陶靖节，惟台台之赐；不幸而见逼，则为谢叠山，志也。伏望台台俯垂鄙分，严戢部伍，抚绥宗氓；凡绅士行藏，听其自便：令此一方人皆谓不佞与台台有口舌功，即属云霄高谊。昔不佞与史相公书札往复，常谓「事不济则继之以死」。今史不食前言，幽冥之中，安忍负此良友也！”声桓得书，亦不复强。

至丙戌，吉郡失守，复陷万安。元吉以虔院督师，与总宪陈赓、兵曹王其宖并议列栅张家渡以拒北兵，不则阻皂口；而诸军风鹤且溃，陈赓以滇兵先入虔，元吉独留皂口八日。时太僕卿李陈玉、兵科给事中杨文荐等先在虔，力请相国苏观生及江抚刘广胤发赣兵诣皂口协战，观生仅遣新威营二百人。已北军大至，二百人先溃；元吉乃抵虔。时虔人仓卒，兵曹万六吉欲以元吉家人潜出；元吉大怒，至欲杀其二妾以殉。虔心稍定，遂檄南雄、南康咸以兵来会。已北军猝至，方议坚壁；而苏观生率所部退守南康，于是滇、粤诸师至南康者不及下。四月，阁部杨廷麟乃以兵入虔；而南雄旧虔督令副将吴之蕃等部援虔之师接战清师于李家山、九牛之间，大有斩获。盖诸师会虔十余壁，颇锐思战。诏加元吉兵部尚书；元吉持重，必合南安水师始出战。时水涸，舟难下；八月，北兵截舟师半道，尽拦城外，几夺西门。孙之獬为清招抚，射榜城中劝降；元吉火之，不省视。九月，北军并有南康，诸军益溃去。十月，城陷，元吉自持槊，战于小南门；不利，走建春门，诸军拥出城外。乘间，投水死。

元吉守赣，金声桓围之一年，城中食尽；元吉发书某某请援兵，一书截一指缄牍内，血淋漓书面。城将陷，其子说元吉降。元吉大怒，手刃其子；以颈血储盆水，呼各将士歃血同心，誓死不变。城中斗米八千钱，饿死者相枕藉，而军民之心死守愈固；时人比之张睢阳。

▼杨廷麟，字伯祥，号机部；江西清江人。己巳选贡，出督学蔡懋德之门。庚午，隽南雍；明年会试第二，改庶吉士，授编修。博学好奇，尝慨持符壁原上者庸愞不力，每奋槊欲起。会两寇剧甚，遂自请监军。戊寅，改兵部职方司主事、军前赞画，出走楚、豫之间。久之，因左右掣肘，不得志。己卯，罢去。壬午，起原官；寻亦去。弘光中，起故翰林原官；廷麟曰：“吾便尽收河南、北故物还阙下，不足逢马士英一盼！”病，不起。

乙酉，南都陷，故帅金声桓降清，遂以师破南昌，抚、建、广皆陷。诸生就公何处？廷麟曰：“义不辱！匿影臣庐，如晋处士潜已矣。”生曰：“彭泽小臣；公以大臣，为五柳计乎？”廷麟感起，振义旅来会太和，与道臣彭期生合。会隆武正号闽中，进廷麟大学士兼兵部尚书，督师恢复。遂与大司马郭维经协守吉安；城坚，清兵突不入。已而粮竭不能守，廷麟走檄粤中，一战复之；逡巡者数月，而外援不至，鼠雀且尽。丙戌三月，吉安复陷；廷麟复联络王阎总及张安各义兵自雩都来虔，与虔抚万元吉、兵垣杨文荐等戮力城守。是时李家山、九牛之间与北军决战屡捷，有诏旌异，改郡名为「忠诚府」；而文荐专守西门当北冲，尤多奇捷。久之，会虔下者十余壁，约可四万余人。时敌艘得水涨，飞帆拂十八滩上，石齿不为阻；列营城东北山麓，距城二里许；日每三、四鸣角，张云梯渡水逼城。城亦鸣砲应之，多所杀伤，则必驮尸以去。尝潜舟尾伺城，城中夜缒五百人，人挟束薪，翼以火筒火铳，纵燔之；敌灼，遁去。有白马红披为略阵指挥，砲及之，猝堕马；墨将军者，方浴幕中，僵澡盆不起，左右不觉也，久乃知飞砲所中。敌或伺静处，以云梯登陴，附堞蚁上；则爇「万人敌」掷之，火发桶裂，铁菱飞出若火鸦，登陴者震跌负伤走。复夜选死士千人，负九龙鎗乱飞而渡，猝发鎗，火延帐房；敌惊，颠踣去。城头鼓噪震天地，遂登舟拔营走三十里。围城二月，城坚不可猝拔，因尽屠诸县以孤虔。已而，敌益至。而守虔者愿皆权宜，庙算不足，无专制；以故诸壁自以起义不称使，而实无现粮。廷麟语元吉：「此不足战也，须大驾来会」；檄南安水师与共事。八月，水师半道为北兵所截，兵仗火具一时烬。广营、滇营称最强，广兵跣足跳山如飞，滇兵甲械犀利、标鎗连弩洞胸穿札；时壁东南城外，清兵乘胜掩之，尽溃去，虔势阻。九月，清兵力攻西门，已登月城；廷麟等力督死士缒城格斗，且退去。清兵还取南康，虔势益孤。各师迄借端稍稍引去，城中仅郭维经、江起龙、汪国太、金玉振、徐日新、王志忠等部，部不能千人；而别部谢之良数千人次雩都观望，粤西援兵踰岭不即至：廷麟左右支吾，心力瘁尽。嗣闻延平失守、驾奔汀州，辅臣苏观生託逆驾去，亦邀廷麟；廷麟曰：“吾必固西粤门户以待，廷麟死此矣！”已而汀信阻绝，人心皇皇；廷麟曰：“灵武不终，天哉！”十月，清兵间知备单；初三日午夜，天火如雨堕营中，清前部由小南门踰城入。城中仓卒巷战，犹胜负互，总兵刘天驷力杀北军数十人。黎明，清师大至，大司马郭维经促水师睨砲，连发四十八门皆裂；清师尽入城纵火。城中士民犹奉廷麟义，格斗死者无算，诸池井积尸几满。廷麟以事不可为，投藕池死；北军争得其冠服以为功。二妾率群婢亦投井死。

时同难郭维经、万元吉、彭期生、姚奇胤、黎遂球，皆别有传。经历卢观象、参将月中桂，同池水死。王其宖，安福人，以选贡官兵部主事。守东门，初被砲伤额。见执，骂不绝口，死；弟贡生其窿从之。龚棻，新建人，崇祯癸未进士，官吏部。与其窿同督水师入赣，堕马卧病；卒拥出涌金门，投水死。万发祥，清江人，癸未进士，官翰林兼兵科。守小南门；城陷，为乱兵所害。庄以莅，赣州人，为监纪知县。城陷，与其弟诸生某咸自尽。被执至南昌者四人：都御史杨文荐、兵部员外于期昌、总兵刘天驷、副将汪起龙。文荐，湖广京山人，癸未进士。屡战捷，西门城陷，方投水，被执。期昌，湖广黄冈人，己卯乡荐；与天驷、起龙三人俱就刑；独文荐得释，入山愤郁死。而廷麟故贡试督学蔡懋德，甲申年已先死贼难。

▼郭维经，号六修，江西龙泉人。少孤贫，依僧寺读书，辄以道学自勉。为人端严、清润。天启乙丑进士；以县令起，历任留都操江御史。事隙，即诣罗明德祠讲学，四方从者榖量云屯。

以定策勋，升应天府尹，晋兵部尚书。与马士英不协，遇事饬之；士英潜上疏，降级视事。会北兵逼淮，士英欲以奉兵失机坐之；都人数千诣阙乞免，仅革职回籍。复遮罗不得去，留城外且半月。北兵渡江，乃合阁部杨廷麟突起龙泉山中。

丙戌六月，隆武义维经，以原官加敕总制，提所部三千人入虔，共城守；间二、三捷，清兵不能下。及南安水师巨舟八十余号为清兵所覆，滇、广兵寻溃；虔人丧气，众渐逸去。维经奉闽手敕至再，将以九月望日行逆跸；城单，廷麟固留，且止。遂与兵科万发祥、兵部王其次等联属乡勇，约各社长会于明伦堂；维经与万元吉共致犒，定迴环巡城规制，士民稍稍振。十月，清得间从小南门入，维经拒战东门，不利；众兵拥入嵯峨寺，纵火焚死。

时同难多人，死火者为袁从谔，号昌言，湖广柳州人；己卯乡荐。督楚师来赣，守西门。中书舍人刘孟鍧，号和倪，安福人；丁卯乡荐。守建春门。

▼揭重熙，字万年，江西临川人。以崇祯己巳选贡例，出督学蔡懋德之门。丙子，赴「五经」南闱，坐违式放。而北闱以兵事急更期，则重茧徒步疾走北闱，必以「五经」；是年竟得隽。丁丑成进士，亦以「五经」。授福宁知州，在官廉勤朴素。昆弟视其任，行李不办归。治有声，本省同考；忧去。癸未，擢南礼部主事。国变，归。唐藩正位闽中，转兵部职方司。闽亡，归里。

永历二年戊子，清督师金声桓反清南昌；诏加重熙兵部侍郎，集万人应声桓。期年，声桓败；重熙犹创呼抚、赣、闽、广间，与曹大镐势合。历三载，屡跌复兴。久之，粮尽众解。清求之急，伪为贾，短褐芒履，亦重茧数千里，只身谒上桂林；痛哭陈情，有曰：“臣足万里不踬，愿驰内地乱清；而李将军以正兵东徂，吾蠹虫或补万一。愿得尺一之诏，奋诸敝惰！”上曰：“善。”立授兵部尚书，加衔太子太保，以广兵数百人从；复鼓义旅奋击江、闽间，清不能难者期年。已而复不振，栖武彝山自保，便服私出相形。后乡人洩之清，缚诣建宁狱。出讯，重熙百不屈；狱中着天文、兵法等书，犹作诗寄同乡故人。借书夜读，萧然自得，同狱骇之；绝不一及家事。阅半载，临刑，犹加网正帻，与曹大镐同难。遗笔云：“行年四十有七，不为夭。官至大司马，不为卑。文章政事粗有名于时，不为辱。所耿耿者，数载孤臣，竟无一当以报君父！虽不杀贼于生前，死作厉鬼报诸帝于地下也。后之志大而才疏者，其亦可以为鉴矣！”遗诗数百首，不及录。

有子一，名时；年十二，清督学樊缵前令寄名于学，亦并寄傅鼎铨、罗万藻子于学。

▼詹兆恒，江西永丰人。崇祯辛未进士，授瓯宁县令。丁丑，考选南京广西道御史。己卯，巡视下江。乙酉，入闽，为隆武部院，率义兵千人守怀玉山。北兵至，众寡不敌，被执；不屈，死之。妻某氏，驱去，几受淫；啮鞑手，齿透其骨，遂遭害。

▼曾亨应，号篁山，江西临川人；崇祯甲戌进士。历吏部郎中，主选，得罪免。尝语傅鼎铨：“吾能刺腕血，逆流上臂；又能日中仰睇丝，辨五色不眩。”鼎铨以为天赋之奇。

乙酉，分里起义抗清，不胜被执；语不恭，及难。

长子有筠，乙酉选贡；同日殉父。而大应，亨应之兄也；积太学生为邑丞，陞广西灵川知县，历任浔州太守。清兵猝至浔，大应方朔日诣文庙。守弁奔，清人遇大应庙门之外，问「何官」？大应分必死，从容应曰：“我此城太守也。正欲见汝主帅。”兵以其坦不惧，疑与主帅有旧，不敢虐；遂以其家属同赴梧州。大应妻久卒，惟一妾随；大应猝推妾堕井中，俯井为一叹。既抵梧，卒欲其易服见帅，大应叱之。方巾阔袖，扬步至帅门；大笑曰：“此吾死所矣，速与一刀，无多言！”或有劝之降者，辄瞋目骂；遂见害。

▼陈泰来，号刚长，江西新昌人；崇祯辛未进士。官兵科给事中。

乙酉，金声桓复南昌，筠与省邻；闻士人多响应，从戴国士议，遗楚副将以兵至新昌，尽劫其邑之乡绅以往。泰来愤然誓师，欲诣南昌；去三十里，与北兵战于胡城。泰来鏖战，阵中为乱兵所杀。

先是，甲申闯贼败窜，期径道新昌走长沙，泰来将兵御截；李自成奔八公山，九日登高，乡民群以梃击杀自成，实泰来功也；里人生祠泰来。东郊十里有石柱一丈，勒「陈刚长先生杀逆贼李自成于此」。

▼胡梦泰，江西铅山人，崇祯丁丑进士；官吏科给事中。南都陷，梦泰在籍，破家起义，死守铅山。北兵围之数月，力尽城陷；夫妇同缢，死之。

▼傅鼎铨，江西金谿人。崇祯庚辰进士，官翰林院简讨。

乙酉，与揭重熙起义，力尽被擒。巡抚待之以礼，劝降不屈；复使作书招抚重熙，鼎铨笑曰：“岂有已不降而劝人降者乎？”因引文文山写「零丁洋」诗拒张洪范事以答之。在狱赋诗，有「誓心」、「誓舌」、「吊曾篁山、万吉人、杨机部、刘孝则」、「刘生妻妾双烈歌」及「拒降」等诗数十首。作「正命铭」以待尽，铭曰：“经严猾夏，义大复仇；民安勿获，主辱何求？生不负学，死不降志；取义成仁，庶毕吾事！”临刑，肩舆赴市，衣冠如平时。儈子言衣在不可行刑，请去衣；乃袒其项。又云直立难以行刑；命取小椅至，坐而受刑。谈笑自若，毫无变容。清省试诸士，闻之多有泣下，不终场事而去者数十余人。

▼徐敬时，江西铅山人崇祯庚辰进士，为倪文正所取士。

乙酉，北兵至江西，敬时走闽中，奉隆武。隆武遁，敬时归至永丰，与土人杨文聚众万余人，踞守九仙山。此山峭壁千仞，下临绝壑；上之者须接长梯，缘崖凿孔架成栈道。闻北兵至，则撤去栈道，猿鸟不通。上有大池，大旱不涸；所积粮储，可食十年。自乙酉至癸巳，虎踞在山，人不能犯。江西抚按请发浙、闽及豫章三省兵围之一年有余，不得下。癸巳九月，杨文为流砲所中，弹入咽喉，立刻死；众心不固，议下山归降。敬时见时不可为，乃作绝命诗四首。一曰：“国破家亡难乞身，半生尝胆误凡尘！由来取义成先哲，不使文山只一人！”二曰：“泛河木偶扛诗书，待整干坤「福」不如；龚胜含悲李业泣，何当缀甲立沟渠？”三曰：“父子相呼地下从，结缨何事丘陵封！须知袁最求先尽，灵庆于今处处逢！”四曰：“归与归与叹年年！于义得之不怨天。争似九仙干净土，无烦半陌招魂钱！”自缢死之。九仙山男妇数千人，舁杨、徐二榇投降。巡抚戮杨文尸而不及敬时，时人谓之天意。二子甫弱冠，并释归业。

石匮书曰：太史公传留侯，谓似妇人好女；人多不信。万吉人，少年登第，美如冠玉。其慷慨激烈之气，虽古之侠士，不是过；而当其死守赣州，截指请救，则是张睢阳与南霁云且合为一人。以貌取人，可谓万吉人决能办此哉！杨、郭、傅、曾与吉人同事，而詹、胡、陈以倡义存鲁，徐、揭以顽民守雒，皆铮铮一时之选也！又曰：癸巳八月，余上三衢、入广信，所过州县，一城之中但茅屋数间，余皆蓬蒿荆棘，见之堕泪。讯问遗老，具言兵燹之后，反覆再三；江西士大夫响应金、王，株连殆尽：言之可悯！及至信州，见立砦死守者，尚有数十余处；而乡村百姓，强半戴发。缙绅先生，间有存者；皆隐匿山林，不见当道。文士有知名者，不出应试。鼎革已十载，雒邑顽民，犹有故主之思。舍此以往，天下所无也！总之，千古节义，多出江西庐陵、广信；垂范不远，木本水源，感发有自，不其然哉？











卷四十七 堵胤锡、何腾蛟列传

堵胤锡

何腾蛟

▼堵胤锡，号牧游；南直无锡籍，宜兴人。崇祯癸酉乡荐，丁丑成进士；授南京户部主事。胤锡性放达，入纠纷不夺，负胆走人缓急。常尽发本部积弊，碍堂上官，勿忌也。移榷北新关，时流寇充斥，意勇剿挞，遂以榷余饱募士五千余指，身夙夜为练。转本司郎中。出知长沙府，即以所募之任。陞湖广提学副使，号知人。

弘光中，擢湖广巡抚。乙酉，左师东犯，檄胤锡同事，意清君侧；胤锡曰：“是辅乱也！”独不从；而身避之湖南。南都陷，胤锡捍楚力。先是，李贼为清平西所败入秦，复间走楚；自成逆犯死，众尚数万余。胤锡曰：“贼子锦，素号「一只虎」，然不办众；今跄踉无所归，呼之必来，足以清应伏。”时何腾蛟亦驻节湖南，力持不可；即欲，遣无人。胤锡曰：“吾往！”遂数骑当其营，贼列骑数十里须之；胤锡冒锋镝直入，盛称闽威德。李锦随奉表入闽，诏赐名「赤心」。朝论以胤锡功，陞兵部侍郎，督师。腾蛟稍忌，然湖南即安，数年赖之。

闽败，永历即位肇庆，以拥戴勋，拜大学士兼兵部尚书，督师如故。己丑八月，至肇庆陛见，奉命复镇湖南；行次封川，病卒。上命程峋往卹其家人，半道为贼所杀，不果卹。

▼何腾蛟，字云从；贵州黎平人，浙江山阴籍。以万历乙卯，乡荐。为人严正，不可干以私。历湖广巡抚、都御史。

弘光中，陞川湖黔郧总督。乙酉，宁南侯左良玉擅称兵犯金陵，号「清君侧」；劫腾蛟以行。腾蛟义不从，潜起，夜投江自沈；迺若有人掖之者，漂武昌——居民惊视之，始知为抚督；逸湖南观变。时黄澍参其擅离职守。已闻南都陷、唐王正位于闽中，人心颇惑，布檄出师；略曰：“悲哉，时至今日，成何世界，胥于禽兽矣！兵家五字：战、守、死、走、降。以今战、守勿道，又讳死不言走乎！我瞻四方，将安往乎？降乎？无论毁形昧心，义所不忍；岂不闻诸公旗下摧辱万状乎？战、守不成，走、降非策，则惟有一死。语云：「死士一万，横行天下」。苦寒此七尺耳；苟能往，无不济。复君父之大仇、雪人类之大耻、昭君臣之大义，此七尺又何曾死！腾蛟不敏，标下死士尚三万，愿为诸公先驱。然后张将军（先璧）出茶、新，郝将军（永忠）、曹将军出犹、义，合窥章、贡；黄将军出醴、萍，徇袁、吉；周将军（金汤——漳平伯）出醴、滋。又请号召忠贞十八镇，出兴、归（李赤心、高必振等）；联络川蜀水师，出夔峡，并下荆、襄：既无东忧、又张西势，併力直下，胜气在我。而况刘将军（承胤）以宝师、马将军以荆师（鄂国公马进忠）、王将军以岳师、卢将军（宜章侯鼎）以武昌袁吉之师、董将军（缨）总督标之师、张署将、向署将、牛署将以澧州之师、袁将军以本营之师、王将军（凤陞）、牟凤卫以援剿之师，水陆步骑百道并进，或压其首、或绕其背、或抵其腋、或披其肢。又况齐、嘉、豫、汉之雄兵，柯、陈、黄、麻之义旅，动以百万；引领南望，将一呼而百应。诸君何贰何虞，不一奋戟乎！今与诸君约，从腾蛟言，富贵可长、妻子可保；报仇为忠臣，全发为孝子。不从腾蛟之言，富贵朝露，妻子俘卤；为叛臣、为贼子、为禽兽，惟所取！况朝廷之法纪尚在，太祖高皇帝、大行烈皇帝之灵爽赫然；腾蛟秉尚方，不畏强梁，宁畏悍帅！天下义旗，四指于公，恐不能为寿于旦夕也。檄到毋惑！”乃复驰疏备陈楚事，略曰：“自三月左师溃下，武昌随陷。臣保长沙，七阅月矣。初至时，仅有巡道标兵二千，满目荒墟；调兵不应，募兵不及：一苦。方调王、马二镇俾之驻岳，赴救武昌；而猝闻南都之变，人心震沮：二苦。又数十万闯贼奔逸，满山亘水，突如其来：三苦。臣虽联络乡团数百部，方向义就公；而佟酋、左孽合势窥突，伤弓曲木，旦暮飏去：四苦。迎机布置，发遣渡江；糗馈无从，而兵马一空，拮据更惫：五苦。长沙恃洞庭为阻，今武昌樯橹一帆可至，门无阻域：无险之难。江右繫臣接壤，金叛蹂躏，仅存一赣，发援孔亟；粤西亦繫臣切属，靖江不量，妄拟监国，不能为助，反以为仇：无邻之难。臣标、道标、新营、旧营精锐实可三万，月计饷本折六万余；并湖南北分汛镇防者，月计十余万。道路回阻，百姓死亡；幅员既蹙，物力有限：则无饷之难。逆号遍及，处处动摇；不肯先声驰骛、忠义不知何物，威令不行：则无法之难。阍陛阻远，入对无时。旦夕此心，何从呼吁；仅与督学臣堵胤锡、长沙道臣傅上瑞、监军道臣章旷痛愤咨嗟，誓不能为功臣、当为忠臣以报陛下一日之遇：则无告之难。伏乞皇上鉴臣诸苦，存一时防守之公案；救臣诸难，图万全恢复之上计。速与在廷文武会议了彻，立见施行。”盖时贼自成为清所败，走死九宫山；其兄子赤心号「一只虎」者同其舅高必振就堵胤锡招，而诸骁骑或诣腾蛟降。诏以腾蛟安辑功，封为定兴伯，拜阁部督师；寻进侯。腾蛟再疏敦促亲征，略曰：“皇上以高皇帝神孙，应南阳圣运；普天血气，莫不倾心。读御极之诏，则曰「真人出矣，国有君，民复有天矣」！读亲征之诏，则又勃然奋臂曰「天兵至矣，敌颈可繫，国仇可复矣」！人心萃涣之际，即天命去留之关。乃者期已届而仍稽，兵出关而中昼；使天下志义之伦，始而企、再而思、三而疑，兹且惧矣！遐迩通情，正需此日；事机一失，安能再来！河南为天下之中，荆、襄居上游之要；诚能力破浅谋、独抒神断，由虔、赣以入楚、豫，用中原之智勇以取中原，大势既张、大权在握，天下全局指顾间耳。偏之与全、守之与创，大小经权，各有其宜。不图其全，终隅其一；我之所往，彼亦能来。臣等疾首痛心，诚不能以逆料也！夫饷不思输，日糜则匮；兵不再设，善用斯强。更何贰何虞，而局濡不决乎？”驾即延平，师终不进。

丙戌，闽败；十月，桂王即位于端州。明年丁亥，清取湖广，腾蛟战败。时上在武岗，来归勋臣刘承胤害腾蛟，夺其权，挟帝驾以自制。腾蛟率诸臣请移跸，不听。因合疏，略曰：“臣等推原祸本，其端不一：一曰上下之情不通，一曰文武之气不奋，一曰形势之算不豫，一曰嫌疑之审更不消。自陛下入武岗以来，不揣何故，而贤臣閑、忠臣蹙；诏旨失其郑重、法纪等于飘忽，格格非一事，郁郁非一端。任事者无不曰「吾为天子报效」，而奄奄之气每多不振。无乃讥谗之虑深于内，而精神瘐于外乎？无乃忠矢天日不足鉴，而功建于外深可危乎？使武岗果有山川之险、兵甲之雄、粟米之富，粗号偏安，然未有处一隅而图四海之大者；况堂堂天子，各镇皆欲争奉之以成其大，而欲舍人心以祈天命！汉、唐、宋以来，未之前闻。今日移跸大计，敢惟皇上自择自行，督师一人扈驾；敢有借题议迎、议留、议逸者，惟众共殛之！祁、永已靖，桂林无恙；审楚、粤之要，莫先全、永。俟衡、长报复，仍还汤沐。皇上一启行而嫌疑消、形势豫、文武奋、上下通，保宗社者在此、保武岗者亦在此！”承胤尚别借以夺众议，腾蛟乃特纠之；有曰：“承胤所争者，不过蛙蚁小斗；臣与天地抗盛衰之运。承胤所争者，不过蜉蝣虚名；臣与世界辩人禽之斗。”承胤故为腾蛟所荐，封爵世荫已极，忘谊反噬。及武昌陷，承胤降清，遂借清兵戮腾蛟家属。腾蛟继母孙、妻徐在絷，徐间致腾蛟书曰：“近七旬、妻亦命妇，岂不能如王氏之抉喉而死！实疾望大兵来救。麾下诸大镇，岂尽如承胤负心！救与不救，惟信到。”王氏者，先腾蛟小妻之被卤节死者也。初，黎平破，王自刃仆，不能死；复引刀抉喉乃瞑。时腾蛟答书：“夫为忠臣，妻为节妇，死亦何恨！族属之妇女既入网罗，便是劫数；俱应速死，与王氏、赵氏、张氏同归地下。所不忍言者，王陵之母，千古伤心；赵苞之报，寸衷难谢耳！”帝下诏褒慰，以为「非卿不能有此难，非卿不能处此难」！腾蛟捧诏涕泣，作谢表有云：“臣读「易」之「上六，利艰贞；吉」；又曰：「有悔贞吉」。内难而能正其志，臣知所以自处矣。曾记唐李晟家眷百口陷于贼营，军中有言及家者，晟泣曰：「天子何在？敢言家乎」！郭子仪与僕固怀恩不善，怀恩使人发其冢墓；子仪入朝，上问之，子仪曰：「臣久在行间，不能禁军士暴掠；今日之报，是其应得」。臣才品不及二臣，而捐躯为国之心，千截而下可以相质。”已而徐自尽，礼部郎中严伟为之请卹；诏许建坊造葬。上踉跄历桂林、走南宁，腾蛟收残卒于柳州，复入桂林。

戊子，率大将赵应选、胡一清、焦琏、曹志建各路兵马复兴安，围清全州，凡八战八捷；三月，破之。又复东安，乘胜围永州；清困甚，城中人相食。遂与大将马进忠同守常德；已而清来攻常德，战败，腾蛟弃城走，从石门、慈利退人土司。夏，与总制都御史堵胤锡合力恢复常德。七月，进忠与清大战于麻河，杀清卒七千余人；诏封进忠鄂国公，仍驻常德，而腾蛟屯衡州。久之，胤锡与进忠隙，胤锡令前所招李赤心十营之在夔州者并来常德；士民畏赤心殊甚，进忠亦虑胤锡势大札己。而胤锡意决，赤心且至；进忠乘胤锡与俱渡湖南，而胤锡亦与赤心弃城渡湖南，若尾其后者。腾蛟闻之大惊：「湖南岂能容此数十万众！且相抵牾者，势必内变」；遂有「湖北千里一空」之疏。上在端州，诏进忠出攻长沙、赤心出援江西金声桓反正之师。诏未至，而赤心已至湘潭。时官兵皆畏赤心，各退本汛，顾老营。而腾蛟单身先至湘潭，解马、李之难；以上意令各出师御境上，赤心受约，拔营离湘潭。进忠先以宣威伯杨某者一营来就约，而全师未至；忽腾蛟故部徐勇之降清者以清骑突湘潭。腾蛟方巾便服，坐城遣发；闻报，上马出城，猝遇清兵，被执。勇以其旧，劝何腾蛟且降，并餽酒食；腾蛟不受，反令勇降，至大骂。饿数日，愤喷血卒；盖己丑之正月某日也。杨宣威不得督师所在，单骑入城者七；被箭重伤，卒。进忠逸去，而卫国胡一清、开国赵选先弃永州，退守全州；永国曹志建亦退保镇峡关，宣国焦琏部将刘起蛟亦退保平乐。腾蛟初闽封定兴伯，永历中晋侯；至是，赠腾蛟中湘王，谥「文忠」。腾蛟有子文瑞，繫烈死王氏所生者也。

自是衡州复陷，赤心竟不能进，从桂林阳出封川，至梧州；胤锡栖曹志建镇峡关，又与不合。志建杀其标卒数百人，胤锡与其子世明走封川；入朝肇庆，请以广东四府处赤心屯守。朝议赤心初奉援豫之命未报，不许。既，留守桂林瞿式耜以胤锡为腾蛟仇，曰：“吾见，必生啖之！”胤锡惧，阻浔州，病卒。久之，子文瑞授词林，从上；病卒南宁。

石匮书曰：自古中兴之佐，身肩恢复之任者，当禄山之乱，则汾阳王郭子仪、临淮王李光弼；当朱泚之乱，则西平王李晟。然皆帝在灵武、帝在梁州，去行在甚远；然后得以进止自如，迄有成效。及至后世，未能恢复旧土，先为册立新君。南渡立康王，遂有秦桧；留都立福王，遂有马士英；福建立唐王，遂有刘承胤。汴书生曰：“自古未有权臣在内，而大将能立功于外者！”此是千古通病，何怪乎何腾蛟之迄无成功也。试观何腾蛟之出师檄，何异岳武穆之建炎奏疏；而堵胤锡之单骑抚贼，亦何异郭汾阳之免冑见回纥。有臣如此，而不克竟其用；奸臣之为害也，可胜道哉！











卷四十八 马士英、阮大铖列传（附方国安）

马士英

阮大铖

方国安

▼马士英，贵阳人；万历己未进士。历官至大同巡抚、都御史，被逮论死；年友阮大铖为其夤缘，得免死谪戍，遂结为死友。崇祯壬午又以大铖力，得复原官，督师凤阳。

甲申北变，福王播迁在淮，大铖与士英视为奇货，以向年「梃击」、「妖书」二案东林诸臣与福藩为难，福王立，可报复东林；士英遂以「军中愿立福王」为名，迎至留都，上笺监国。进士英为东阁大学士兼兵部尚书、都察院右都御史。士英盛设兵卫，出入殿廷。六部事权，无不掌据；卖官鬻爵，贿赂公行。弘光好酒喜内，日导以荒淫，毫不省外事；而士英一手遮天，靡所不为矣。旋起大铖为江防兵部侍郎，巡视上江。湖广巡按御史黄澍同承天守备太监何志孔入朝，求召对；既入，澍面纠马士英奸贪不法，泪与语下。志孔亦前佐澍，言其无上诸事。士英称疾出直，而以金币餽福邸旧阉田成、张执中等，向弘光曰：“主上非马士英不得立；兹逐士英，天下皆议主上背恩矣！且马公在阁，诸事不烦主上，可以优闲自在；士英去，谁复有念主上者！”弘光嘿然，即赐谕留。澍复连上十疏，称“自古未有奸臣在朝，而将帅得成功于外者。必陛下内秉精明、外採舆论，国人皆曰「可杀」则杀之。毋因一时之才情博辨，误信小人；使党羽既盛，祸患骤至！”又云：“正人君子，乞陛下师事数人，以澍仪表。使辇毂之下贪污结舌、邪佞闭气，无所容其澍党庇奸之私；而后讨国门以外之贼无难。”又云：“自魏珰窥窃神器以来，实酿今祸。附逆之人与荐逆之人，皆有贼心；乞陛下悬诸日月，以除魍魉。”弘光屡趋澍赴楚，乃去。嗣是士英益无忌惮，贿赂公行；召贿降献贼锦衣卫都督刘侨至京，仍补原官。初，左良玉恢复蕲、黄，侨送马士英赤金三千两、女乐十二人；士英笑曰：“此一物足以释西伯矣！”遂诳先帝复职。至是，召用之。迺大开事例，照例纳官；时为之语曰：“中书随地有，都督满街走；监纪多如羊，职方贱似狗！廕起千年尘，拔贡一呈首；扫尽江南钱，填塞马家口。”有奉化布衣方翼明抗疏上言「政祈克终」；着送刑部问罪。又有布衣何光显疏请诛马士英；诏戮于市，籍其家。

乙酉四月初四日，左良玉提兵向阙清除君侧，传檄讨之；飞骑上疏云云。士英胆怯，调黄得功、刘良佐离汛，遣刘孔昭、阮大铖、方国安、朱大典同御之；陞大典兵部尚书，国安挂征南将军印。刘泽清亦託勤王，率兵大掠南行，扬、泗、徐、邳势同鼎沸。史可法连疏告警，弘光曰：“上游急则赴上游、北兵急则赴北兵，自是长策。”可法曰：“上游不过欲除君侧之奸，原不敢与君父为难。若北兵一至，宗社可虞！不知辅臣何意朦蔽至此！”乃移书士英，恳其选将添兵，大声疾呼；士英惟以左兵为虑，不应。四月十九日，召对，马士英力请亟御左良玉。大理寺卿姚思孝、尚宝司卿李之椿等合词讲备淮、扬，工科给事中吴希哲等亦言淮、扬最急，应合兵防御；弘光谕士英曰：“左良玉虽不该提兵以逼南京，然看他本上意思，原不曾反叛。如今还该守淮、扬，不可撤江防兵。”士英厉声指诸臣曰：“此左良玉死党为游说，其言不可听！臣已调得功、良佐等渡江矣。宁可君父死于北兵，不可死于左良玉之手！”瞋目大呼：“有异议者，当斩！”弘光嘿然，诸臣咸为咋舌。希哲退曰：“贾似道弃淮、扬矣！”北兵攻扬州急，史可法血奏请救，不报；扬州破，可法死之。弘光闻报，召群臣议迁都；钱谦益言「不可」。马士英请调黔兵入卫，办走贵阳；工科吴希哲力谏，乃止。召黔兵一千二百入城，命屯鸡鸣山。良玉举兵，不数日病死；子梦庚东下，至采石，为黄得功、方国安所败。捷闻，封黄得功为靖国公，并晋大铖、大典太子太保。

五月初九，北兵渡江。次日，弘光宵遁；马士英奉太后召黔兵护卫，走浙。弘光驻太平府二十里外，投黄得功营中，寻被俘馘。士英到杭，欲挟太后垂帘听政；抚、按不从，遂奉潞王监国。而北兵已薄城下，潞王听浙抚张秉贞计，决意归降。士英知在不免，遂逃至东阳，寄顿家口于巍山赵氏；闻鲁王监国台州，复带兵马三百余人屯匝清溪，上表请朝。东海布衣张岱上书鲁王曰：“臣岱谨启：为监国伊始，万目具瞻；恳祈立斩弒君卖国第一罪臣，以谢天下、以鼓军心事。臣闻舜受尧禅，诛四凶而天下咸服；孔子相鲁，诛少正卯而鲁国大治。在彼盛时，犹藉风励；况当天翻地覆之时、星移宿易之际！世惟悖逆反常，人皆顽钝无耻。反身事仇，视为故套；繫颈降贼，奉作法门：士风至此，扫地尽矣！倘不痛加惩创，则此不痛不痒之世界，灭亡无日矣！安问中兴、安问恢复哉！吾主上应天顺人，起而监国；太祖高皇帝之血食一日未斩、历伐帝王之衣冠文物一日未绝，皆繫于主上之一人。此时犹不上律尧、舜，下法汤、武，立奋干刚，早除妖孽；则主上且为太祖高皇帝之罪人。区区臣下，又不足道已。臣见贼臣马士英者，鬼为蓝面，肉是腰刀。借兵权为公论，妄称定策元勋；以紊序为私恩，遂欲门生天子。倾酒为池、悬肉为林，即此是致君之术：弥天太保、遍地司空，何在非货殖之门！半壁江山，白獃獃送与北骑；一鞭残角，黑魆魆走出南京。当其提兵凤、泗也，闯贼犯都，思宗殉难；君父临危，按兵不救。如汉高追项羽失利，与韩信、彭越期会不至。然汉高尚在固陵，而先帝竟死社稷；较之韩、彭，其坐视更恶！及其迎立弘光也，永、定二王存亡未卜，桂、惠、瑞三王讣报未闻；徒以「军中欲立福王」一语，遂市私恩，擅行册立。如李辅国遮留太子，以自取富贵。然肃宗尚受父命于灵武，而士英止恃兵变于陈桥；较之辅国，其专擅尤横！其后北骑之渡江也，留都根本重地，高皇帝之陵寝在焉；拥兵十万，一日不守，徒收拾辎重，鼠窜狼奔。如伯嚭之多携宝玩，雪渡钱塘。然伯嚭之去，尚为吴主行成，而士英之走，止为一家保命；较之伯嚭，其机诈更深！其后左兵之南下也，良玉上疏以「清除君侧」为名，士英胆落，尽以江南之雄兵猛将悉驻芜关上流控御；史可法血书请救，置若罔闻。如卢杞之坚拒怀光，恐其面驾。然卢杞止失军心，而士英竟覆社稷；较之卢杞，其败坏尤烈！其后弘光之被陷也，新主嗣统，伫望中兴。士英兵权自握、政柄自操，从不讲战守之事，止知上贪黩之谋：酒色逢君，门户固党。及后事败，理合从亡；乃士英犹拥兵卫三千，携妾媵臧获歌儿舞女二百余人、金珠宝玩锦绣纨绮数千余槓，独不能携带弘光一人一骑，使其进退无门，卒陷死地。如飞廉之助纣为虐，卒致死亡。然飞廉终为纣而死于海隅，士英弃弘光而逍遥外郡；较之飞廉，其狡猾更凶！其后沿途之逃窜也，士英调黔兵入卫，意欲办走贵阳。凡所过州县，需索供应，鞭挞居民；有闭门不纳者，辄架大砲攻打，城破蹂躏，燔劫一空。如公孙述之乘乱草窃，欲据蜀自雄。然述犹保郡自守，而士英乃纵兵卤掠；较之公孙述，其叛逆尤着！以士英之惨刻、士英之奸诡、士英之凶暴、士英之叛逆，万死犹不足赎！而世之切齿士英者，以其卖国欺君，窃比为今之秦桧；臣谓士英何如人，乃敢上拟秦桧耶！夫秦桧辅佐高宗主持和议，不闻以高宗性命白送与金人；而南宋六朝一百五十二年天下以和议缓其亡者，为功不小。今试责士英以澶渊一日之盟，士英其能之乎？如士英者，徒事贪淫，不思恢复，有韩佗冑之嗜慾而无其志气；有意偷安，不能留恋，有贾似道之荒淫而无其福德；自立城府，斥逐言官，有李林甫之蒙蔽而无其智谋：等而下之，即欲取法于卑卑三相尚且不能，迺欲颉颃秦桧耶？潜逃至浙，更复无耻。见太后则假太后以垂帘，见潞王则尊潞王以监国；见浙抚则借浙抚为鸠巢，见方营即倚方营为兔窟：东奔西走，不能相容。直待杭州已失，犹思蒙面屈膝投诚；不意外邦反存正论，谓弘光奸辅，欲捕杀之，士英始狼狈而走：奄至东阳，已一月余矣。今闻主上监国天台，不思魑魅难见禹鼎，复颜甲而来，希图攀附。夫以南都旧臣，朝见监国新主，趋蹡殿陛，束身请罪，则亦已矣。乃复带马骑数百余人驻匝清谿渡口，上表请朝，候旨定夺；俨然董卓、曹操，伏兵道左劫主迁都之状。盖其目中尚知有人否耶？臣谓子婴继统，尚能族斩赵高；建文逊立，犹自手诛辉、寿。彼庸君孱主，至国破家亡之际，犹能迴光返照，雪恨报仇；况我主上睿谟监国，圣政伊始，宁容此败坏决裂之臣玷辱朝宁乎？臣中怀义愤，素尚侠烈；手握虎臣之椎，腰佩施全之剑。愿吾主上假臣一旅之师，先至清谿立斩奸佞，生祭弘光。敢借天下第一之罪人，以点缀主上中兴第一之美政。风声所至，军民必踊跃鼓舞，勇气百倍。传首北鄙，有不震竦詟服、退舍避之者，请斩臣头以徇可也。”疏入，监国召岱至御榻前，诏以「先杀后闻」。岱即带兵数百人往蹑之。士英宵遁江上，见其私人方国安挟制鲁王，斥逐张岱；令士英统兵汛地，协守钱塘。士英复与大铖合营共事。

丙戌，北兵渡江，士英逃至台州；大铖介绍投诚，即命士英说降方国安，同破金华，立功自赎。士英与国安力破朱大典，希图叙用。至福建顺昌，贝勒指士英与国安疏请隆武出关、愿为内应事在已降之后，遂将叛官方逢年等七人，骈斩延平城下；独士英寸脔之。

▼阮大铖，怀宁人；万历丙辰进士。天启间，为吏科都给事中；厕身魏珰，与杨、左为仇。丁卯，魏、崔败，大铖名锢逆珰，城旦归里。与涿州冯铨称莫逆，醵多金力图翻案；特以先帝畜怒党人，坚执不允。家居，以诗酒自娱，多作传奇，寓言解嘲。

甲申国变，与马士英谋立福王。未几日，马士英奏荐「逆案」阮大铖以知兵，赐冠带陛见，举朝大骇。阁臣高弘图请下九卿会议，士英曰：“会议则大铖必不得用！”弘图曰：“臣非阻大铖；旧制，京堂必会议，乃于大铖更光明。”士英曰：“臣非受其贿，何所不光明？”弘图曰：“何必言受贿！一付廷议，国人皆曰「贤」，然后用之耳。”弘图出，即乞休。士英复为大铖奏辩，言「魏忠贤之逆，非闯贼可比」。且攻弘图、曰广诸人护持局面，谓「于所爱而登之天者，即曰先皇帝原无成心也；于所忌而锢之渊者，即曰先皇帝定案不可翻也。欺罔莫甚」！姜曰广奏言：“臣前见文武纷竞，既惭无术调和。近见逆案掀翻，无能豫寝；遂使先帝十七年之定力顿付逝波、陛下数日前之明诏竟同覆！水梓宫未冷，增龙驭之凄凉；制墨未干，骇四方之观听。惜哉维新！遂有此举。臣所惜者朝廷之典章，所畏者千秋之清议而已！”郭维经奏言：“案成先帝之手，今「实录」将修，若将此案抹杀不书，则赫赫英灵，恐有余恫；非陛下所以待先帝。若书之，而与今日起用大铖对照，则显显令旨，未免少愆；并非辅臣所以爱陛下也！惟愿陛下爱祖宗之法，因爱先帝，并爱先帝之丝纶！”吕大器奏言：“先帝血肉未寒，爰书凛若日星；而士英悍然不愿，请用大铖。不惟视吏部如刍狗，抑且视陛下为弁髦！”给事中罗万象奏言：“辅臣荐用大铖，或以愧世之无知兵者；然大铖实未知兵。恐「燕子笺」、「春灯谜」，未见枕上之阴符而袖中之黄石也。伏望许其陛见，以成辅臣吐握之意；禁其复用，以杜邪人觊觎之端。”御史詹兆恒疏言：“钦案诸人久图翻局，幸先帝神明内断，确不可移。陞下跸御龙江，痛心先帝异变，与诸臣抱头号哭；百姓闻之，莫不洒血捶胸，愿思一报。近闻燕、齐之间士绅皆白衣冠，吁先帝而呼天；驱杀伪官，各守险隘。此诚先帝德泽在人，国愤非常，有以激发其忠义耳。今梓宫夜雨，一坏未干；太子、诸王，六尺安在？国仇未报，而忽召见大铖，还以冠带；岂不上伤在天之灵、下短忠义之气？”怀远侯常延龄、太僕少卿万元吉、御史陈良弼、王孙藩、左光先、兵部侍郎尹民兴等皆连疏纠，不听。大铖召对称旨，复具陈「联络、控扼、进取、接应」剿贼四着，又陈「长江两合三要十四隙」；竟用为江防兵部侍郎。左都御史刘宗周初至，首言「大铖进退，关係江左兴亡」；士英从中主之，皆不听。大铖于次日即出江莅事。

元年正月，陞大铖兵部尚书，赐蟒服。三月十九日，设坛太平门外，百官素服望祭先帝；独大铖后至，哭呼「先帝」而来曰：“致先帝殉社稷者，东林诸臣也；不尽杀东林诸臣，不足以谢先帝。今陈名夏、徐汧等俱北走矣，奈何！”大铖日与杨维垣谋，必欲尽杀东林、复社诸人。大狱将起，寻以上游告警，姑缓。或夜半书士英堂中云：“闯贼无门，疋马横行天下；元凶有耳，一兀直捣中原。”求其人不得。四月，左良玉传檄提兵向阙，除君侧之奸；兵由九江而下，将抵芜关。士英大惧，命大铖同黄得功、方国安等上江堵截。大铖日以诛杀东林为事，乃上疏请杀从逆光时亨、周钟、武愫，又杀原任武德道佥事雷縯祚、礼部主事周镳。镳与钟，从兄弟也，负时誉，与大铖有隙；士英参钟从逆，谓镳当连坐。縯祚亦与大铖有隙，大铖奏其「不忠不孝」：四人同斩。左良玉死，加大铖太子太保。

五月，弘光宵遁；马士英弃之，走江南，以书招阮大铖。清王子贝勒入都，百官朝贺；王子方坐定，即问“阮大铖安在？”有应者曰：“在上江。”王子曰：“阮大铖是中国才子，当大用。”后大铖跳身走会士英，蓬首跣足，止存一裤；士英因与同至金华、再至江浒，未尝少离左右。而大铖已有异志，到浙作间，能书满字；凡江上军机举动，一一报闻。

丙戌六月，北骑以水涸伺间东渡，马士英带兵走台郡，大铖逍遥湘湖。北使至，加以内院职衔，同贝勒协剿金华；大铖大张告示，内言“本内院虽中明朝科甲，实淹滞下僚者三十余载；复受人罗织，插入魏珰，遂遭禁锢，抱恨终身。今受大清特恩，超擢今职。语云：「士为知己者死」；本内院素秉血性，明析恩仇，将行抒赤竭忠，誓捐踵顶以报兴朝。恐尔士民识暗无知，妄议本内院出处；特揭通衢，使众知悉。”随征金华；城破，大铖搜朱大典外宅，得美女四人，宣淫纵欲。过仙霞岭，中风堕马，已不能言，咋舌而死。

▼方国安，字磐石，浙江诸暨人。少无赖，逐樗蒲、淫酒，使气搏人，里不齿数；至私牵其族人耕牛贸之，为牛主所觉，于是族人共逐之，不令即祖祠。国安野走从军，隶宁南侯左良玉下，听总督兵部尚书卢象升节制，堵贼楚中。国安短悍，每先登；自卒伍起，历管军。

弘光中，良玉既封侯，国安亦陞总兵，故与辅臣马士英善。乙酉，良玉称兵内犯，以「清君侧」为名，兵至浔；士英惧，命阮大铖督兵十万往逆上流。国安潜通士英，以舟师四千来归。时靖南侯黄得功疑入左间，士英出国安款表，乃信。良玉病卒于军，其子梦庚遂率其兵降清。五月，镇江不守，士英深结国安自固，劝帝出奔黄得功军芜湖，而身私走浙；国安以其兵护其辎重，道颇残杀德清知县赵士和。方诣杭州，而清兵亦至；对仗万松岭，胜负不一。先是，诸生沈乘以方兵可以战清，谒士英请屯北关御清；士民方恨士英入骨，并畏方卒暴横，且潞藩慈和，计宜投款，于是竞起杀乘。国安以人心不可恃，渡钱塘，欲就食金华。时乡绅朱大典闭金华，拒守严；国安不得入，反攻不利。适绍兴诸生郑遵谦等起兵，咸持戟以应；七月，迎鲁王监国绍兴。国安尽以其兵合守江干，进复富阳、于潜等县，屯朱桥；与清督张存仁对仗并无一捷，拜镇东将军。国安有从子元科，机便善战。尝逐北存仁，拔刀不及咫，断其马；存仁为再易马，救脱去。元科因知名自负，浙东倚以办。国安挟兵势私士英，疏复入相。众议腾沸曰：“此钱塘尺水，不比扬子；马酷断送人死，不与。”于是生员陆宇𤐣等至，草檄斥之；百姓争键门以拒。士英重怫人意，且止。时富阳等县复陷清，朱桥当清砲便圯，乃弃朱桥，退屯潭头。当是时，江海无不守，国安专营上流，亦往往登岸报捷，封镇东伯；寻进侯。鲁监国使阁部张国维监其军，欲一国安之权，奔走诸义。会隆武已受江上诸表贺，晋国安公爵；国维乃请遵汉故事，筑坛拜国安上将军，亦封镇国公。寻以武宗尝自称镇国公，故封荆国公；录其以楚师来归南都往绩，仍赐上方剑、便宜行事，得节制诸军。久之，诸军故不奉国安节制也。国安勇而少谋，其选锋皆可阻击百万，故清无一能渡突方营；而其裨偏日驰触清，清每为惊去。或有进「潜兵浙西、反攻武林」之策，国安连发七营，而将不忍前，国安亦止。尝曰：“吾且渡江走马看六桥花也！”或蜚语兴国公王之仁意清，不为鲁力；独国安深相信，举酒贺曰：“非王将军固西兴，大费国安马腹鞭。”十二月，国安约诸师大举，而先锋威远侯方元科适获病；元科曰：“俟来年二月，元科病起。”国安不听，遂以汉土营锐师轻入五云出西湖，而监军国维以其师为后援。计洩，清督张存仁预键西湖三门，而伺骁骑归，截其援。监军师不经战先溃，江上前锐师进，当坚无所得，退无归，一日而尽。元科涕曰：“吾见吾师之不返也！深入无援，古所忌。大将军久行间，而忘此乎！”自是江上之气沮，馈饷缺。五月，义师散，钱塘沙涨，清骑益伺上流；国安所守上流迄桐庐，兵分益单。清有饮马中流，马逸过渡；方师一鬨散，自焚其营，顷刻数百里尽。六月朔，监国弃绍兴避台，国安以其众趣驾。甫至台，而监国已陷澥去。国安疏请登陆，保黄岩为后图；上不应。清师疾至黄岩，使马士英说国安；国安遂先髡发，下令军中「有不从者斩」！至浦城，与马士英、方逢年、杨鼎卿、方元科等同日被戮。

国安不识字，凡有移会，使人旁读之；所改窜，多合文理。当至危不惧，谈笑自若。赏罚严，常悬大金；使人上卮酒为寿，不惜也。犯者，副将以下不假。进以奇计，率不解。其卒工对搏及走险击虚诸法，无所事，尚气；故其部傲不下人。

石匮书曰：马士英弄巧成拙，欲用大铖而反为大铖所用，亡我宗社；肉其足食乎！大铖在先帝时，每思辨雪逆党，蓄毒未发；至北变后，遂若出柙之虎，咆哮无忌。及用间既成，超擢内院；国门一示，扫地尽矣！呜呼！操、莽、温、懿，犹知修饰边幅；大铖一败至此，与彼偷牛剧贼，抑又何异哉！











卷四十九 闽虔两广死义列传

陈子壮

刘中藻

张家玉

黎遂球

姚奇胤

陈邦彦

苏观生

彭期生

王景亮

▼陈子壮，号秋涛，广东南海人。万历己未赐进士第三人，授编修。天启辛酉，奉命祝南海。甲子，出典试两浙。魏珰用事，所在营生祠，索子壮题柱且匾其堂；正色拒之。会父给事中熙昌极数忠贤罪，触廷怒，被黜；因并坐子壮「试录拟程，诽谤不敬」，同日去朝。田居十年。

烈皇帝践祚，逆党散落，起熙昌都谏；而子壮旋以宫谕居忧。又五年，晋少宗伯，入为讲官，多裨益，上尝称「先生」而不名。丙子，有宗才换授之议，疏戚尊卑颇未协。子壮力争之，以为「事有未必然者三、有不可行者五」；语激切。上怒，且廷杖；幸圣母太后垂涕道帝、廷臣亦连谏申救，配赎而还。搆「云淙书院」以自娱。

弘光改元，以礼部尚书兼詹事，敦促嚮用；甫抵金陵，而南事复坏。隆武改元，诏子壮以大学士兼大司马，督兵援赣。兵及大庾岭而延平不保，且止。

粤陷，子壮潜迹九江（村）。明年丁亥，清抚佟须子壮急，一见；已脱去，谋举兵。起义旗，出号海上；治战舰，众数千人。同事者不一部，而陈邦彦一师最坚，尝与犄角，窥广州。邦彦与约，七日□□应并起。子壮先之，事洩，内应败，退保高明；时邦彦亦保清远。清先破清远，疾攻高明，旬日失援，子壮被执，怒发张目不一屈；大言曰：“吾世受国恩，且身为大臣，无不死！”临刑，呼「高皇帝」不绝口；磔且尽，犹闻其气。时白日忽暗无色，人多太息；时年五十有二。所著有「南唐集」行世。

时与子壮共义烈死，有麦而炫、朱实莲二人。而炫，字章闇，高明人；崇祯辛未进士，官御史。协守高明，城破，守东安；被械，见害。实莲，字子洁，南海人；天启辛酉贤书。历任台谏，署守高明。城破，被执，与子壮同日被刑。

▼刘中藻，号洞山，闽之福安人。崇祯庚辰进士，授行人。甲申之变，中藻以计潜匿，或误传以为从贼；中藻愤此误，必欲创为过人，以白其心于天下。

乙酉，唐藩正位，擢中藻兵科给事中。而鲁藩时监国绍兴，唐使中藻奉诏下鲁；因驰手敕谕江上诸公，且怀印晋其勋。中藻性敏辩，五官可互用；方召对，向帝前作长短言，竟至日晡，皇后亲为调羹赐之。中藻怀疾至鲁，未谒王，而先遍历诸营，腾闽谕；且曰：“闽中圣人，负不世之姿；身历艰难、练时故，于书籍无所不窥。自奉俭，推诚与人。勤于政，不设宫婢，皇后侍烛每达旦。三诏皆从御草，群臣不借一笔；请竟读此诏，无不把泪奋袂而起。极知鲁功师臣暴露江上久，而王谦而尊、分犹子，而王沖而文，或以坐享无事；则闽之受群臣坚请乃在七月，鲁尚未监国也。唐以叔父，事先；无两大，则鲁宜有所自处矣。”时鲁之臣竞奔慕唐贤声，意以可任，见中藻皆喜。以故中藻身未三四日、言无数百言，而江上数十万之师咸南向受命，因中藻驰表入闽称贺；其自阁部张国维而下，三、四臣奉鲁如故。中藻乃请谒王，中书谢云生廷诘中藻，中藻沮。会闽督戎郑芝龙私表及鲁，称鲁功德，愿驱驰勿后。此观望故智，王以为果然，由是不肯开诏；曰：“叔父能大饷我师，亦协守江上，事定而后议。”明年，闽因稍稍移饷，江干被劫，督饷使臣陆清源被杀；鲁不问。五月，鲁事败，芝龙撤仙霞之守。八月，闽事亦败，中藻走海上，集诸师出没，挺旗帜。鲁晋中藻大司马总制，不受。

丁亥，郧西王兵起，复建宁；监国以郑彩兵困福清州。九月，中藻乘势恢福安、罗源、宁德、政和。明年，复寿宁及浙之庆元、泰顺等县。已而清以劲兵破寿宁，中藻奇兵旋复之。己丑，鲁拜东阁大学士兼兵部尚书，守福宁。清盛兵攻围四十余日，中藻每战必克，毙清众万余。城中粮竭，犹枵腹以战；守陴者疲不起，中藻以忠义抚循之，犹擐甲向清。清以书招降之，怒斥清使；硃批原书，示以必死。久之，食妇人、食老幼，人心不变。城垂陷，中藻设一座于公堂，张黄屋于案上，供隆武敕印；冠带衣绯，取窝弓药名草弩者——见血立死，自刺臂出血，毒入攻心。将倒入座，中藻曰：“卧而死，非丈夫也！”遂起立，以两手据案而死。城破，兵入，见中藻僵立，若大惊下拜。子思城，投井死。

▼张家玉，号芷园；崇祯癸未进士。甲申国变，周凤翔且殉难，遗书家玉——家玉尔雅温文，貌若妇人，然中怀刚毅、大节不移，书此与诀。会为贼所执，以其年少，欲降之；作陈情书以绝贼，略曰：“前翰林院庶吉士张家玉谨启：伏惟不没人之忠者，所以有忠臣；不没人之孝者，所以有孝子。如家玉者，宜比例古宾臣，旌别其门曰「有明张先生之庐」。不然，临以刀锯、设以鼎俎，余即从容而乐蹈之。往反游说，决不从！”贼怒，絷七日夜，勺饮不入口。会清兵入，间归。

乙酉，南都复陷，与同里苏观生扈唐王即位；闽擢家玉翰林院侍讲，补起居注。未几，兼兵科给事中，奉敕监永胜伯郑彩军，便宜联络招剿等事；永胜军缩不进。十一月，清围抚州急，永宁王手檄请援；家玉促彩急进营许湾。敌至，家玉设高皇帝位于军中，监而战；设伏山凹，佯走来敌。敌果反，伏发，家玉挥军反击；敌舍马渡河，多溺死，抚围以解。明年正月，永胜军尽撤入关，家玉必固新城，与知县李翔血战城南，伤箭坠马；裨将林雄奋入，挟家玉归，城完。上手敕：“许湾战而建、抚复，新城守而杉关宁；朕以子子汝，汝以父父我！”晋都察院右佥都御史，巡抚广信。已请练兵潮、惠，诏赐营名曰「武兴」。单身入镇，平贼巢，谕以大义；归农者数万，就伍五千。又单驰谕程乡贼黄元吉，元吉降，复得兵数千。而八月闽事坏，嗣桂藩监国端州；而隆武介弟唐王入广州自称皇帝，以礼、兵二部侍郎敕家玉，辞不受。

十二月，清兵入广州，剃发令下，家玉与其师林洊奋不从；通书南海陈子壮，约共义。而顺德陈邦彦亦起，惠阳韩润秀闻风以兵至。同年张元琳为清游说，造庐请；家玉朗诵「正气歌」三阕以谢之。清抚佟复以书至，家玉答书云：“孔门高弟、太祖孤臣，如玉其人者，安可以不贤之招招之乎！”遂于三月举兵，复东莞，称制以原任儒学训导张珣为东莞知县。家玉身整舟师，拟走省会；而清兵疾至先攻。万家祖水师来援，战却围溃，东莞复陷；清得张珣而杀之——珣，家玉诸父也。清移攻家玉，相持者六、七日；战不利，败走虎门。祖母陈、母黎、妻彭，俱烈死。家玉作流言称神助，以动其乡；于是各保复并树义旗以应。清兵复大至，家玉盛旗帜，伪坚空壁，去还伺击；清惰归，获大胜，尽夺敌舟，兵势复振。出没海口，常泊铁冈；夜潜即清要害，或发砲、或题诗、或立帜以劳清守，且乱其算，清人惊以为神。走龙门十五岭，岭故有义团万人，素闻家玉能兵；家玉就之，郊迎稽首三十里。众推为大将军，列龙、虎、犀、象、豹五营；一鼓下博罗，守之。敌复至，又更番出御，战一而休四；复伪为神，至城上，红光数丈云。忽益奋，四出逐北，清计绌。久之，咽水灌城，卒饥不可守；弃城，全师归龙门。于是又变五营为二十五营，直窥增城。增城近省，援最疾；家玉距城二十里而军，断小木、投孔道以殢清马，复悬巨木高崖，以小兵诱战。敌驰入，马当木足折及崖悬下多覆，大败去。由是，乘胜薄城。前营搏胜夺敌旗返，中军误以为敌至，阵乱；敌以骁骑径捣中军，家玉跳，溺水卒——盖戊子十月之十日也。师林洊被执，亦及难。

家玉忠，而能以古法治兵；惜所用皆其乡人，不如法。时帝踉跄去梧州，广兵蹑之；家玉与陈子壮、陈邦彦互为声势，上驾西巡得以苟安，数公之力也。久之，清镇李成栋反清迎驾，给谏李贞以家玉事闻，上为挥涕，罢朝七日；赠少保、太子太师、武英殿大学士、吏部尚书，封增城侯，谥「文烈」。家玉无子，廕一弟家珍锦衣卫佥事。

▼黎遂球，字美周；天启丁卯乡荐。烈皇帝命廷臣保举，荐及遂球，辞不就。

甲申南都再造，遂球只身赴国，罄其生产治铁砲百余，行负资军；及虔州而金陵不守，弃归。与当事建议，劝谕积蓄，以待真人。会隆武称帝入闽，附首辅何吾驺上中兴八事，大要以「援虔」为第一义；授兵部职方司主事。寻命练习两广水师，以应虔之用；遂球得监总兵黄志忠一军度岭，以罗明受为前锋，战舰三百余号，遇清兵九牛，小捷。清纵火焚舟，舟尽大败；遂球与志忠鼓勇坚壁得全，余军入赣共保。登陴力堵，目不交睫者数十日，力竭病卧。城陷，从事者俱去，独甥刘师雄与一小奚侍；须臾，清兵入卧室，遂球负痾起，拔剑睨之，兵却。复出门大呼，兵怒，还组；刃及右臂，复伤脑而卒。遂琪自外来视兄，亦见害——盖丙戌之十月四日。永历中，赠太僕寺卿；特旨建五忠祠于赣州，为杨廷麟、万元吉、姚奇胤、龚棻与太僕遂球云。久之，勋卿严炜疏请加卹，赠兵部尚书，谥「忠愍」，荫一子锦衣卫指挥佥事世袭。

▼姚奇胤，浙江钱塘人。父兰亭，多隐德，方正；课奇胤严。未五十，眉白，毫垂数寸许。奇胤生嶷伟，长眉广额，清矫如鹤立；目光所及，十烛不能过。少读忠肃于谦传，叹不去手；曰：“不劝立前太子，是其一失。顾不得此公，此家没处设座矣！”已则一谒其祠。梦忠肃袍笏披帷下，以身压奇胤；叱曰：“若知重，不即不能胜此哉！”奇胤觉，因自负；益好道，动止不苟，每以忠孝教人。人或腐笑之，辄正色持不衰；叹曰：“二字盖难之矣！”家最贫，乃喜缓急人；遇是非，按剑不可夺。与奇胤交者，率感其谊，务醇淑；奇胤未数数也。举庚午迄丁丑乡试。客有怀刺谒黄士奇，误投黄国琦所，国琦出揖，状貌酷类奇胤；而客故识奇胤最熟，大惊失节，以为士奇乃似姚，久之知为国琦似姚也。庚辰，上礼部；时国故艰难，奇胤不欲见闻，疾鞭驴南下。中道得隽报，曰：“此日须有用；故所哦尽无为也！”不即赴殿试，竟归。闭庐，揣摩救时要策，即不得；或迴步庭中，忽惊“若此奈何？”从者不解；则奇胤已预度甲申情事，遽失声不觉也。于是更号「二存」，以「仁礼」为期；题其壁曰：“忠孝酬君父，清廉与子孙。”

时李贼骚楚、复奔秦，天下讳言变。奇胤有友吴求履，初与同学，已奇胤辄北面事之。癸未，行殿试，往别其友；友曰：“解时务第一指乎？”奇胤曰：“敬思之。”友曰：“无急！太子南，监国留都矣。”奇胤大悟。既试，得南海令；不敢越言事，乃草「监国意见」，谓中丞李邦华为条安危甚悉。李感叹，遂引其意上之；阁议以为过计，不报。南归，其友让之：“此何时？乃借人言！”奇胤悔，复驰草前中丞；究不果。甲申，奇胤怏怏驰任。抵万安而闻三月之变，恨曰：“悔不决前计，今欲死不得矣！”豫章诸名宿进曰：“即北平失事，度有以留都兴者。不能翼太子如公议，无非迺公；不以南海还之，如简书何矣！”

弘光中，奇胤治南海，捐怨谤，为肃宄侧，百姓得休息。明年，留都复变，隆武起八闽；而靖藩争之，以兵垣劫奇胤，奇胤斩其使以闻。诏以奇胤巡抚南粤；奇胤谢曰：“臣分得劳剧，食闲诚非臣意。”上嘉其忠，更下守虔之命；奇胤即日单车行。上抚案太息曰：“乃果有靡室家赤心臣子！”遂与阁部杨廷麟等共守虔，奇胤分得龟角尾。丙戌，清入攻虔急，历七月不下。十月之三日，清得间从小南门入；火起，众骇散。奇胤顾叹曰：“于公教我任重矣！”遂以戎服为位，北拜谢先帝。其僕三哭，劝奇胤且脱观变；奇胤曰：“失此何所守！”解袜带授之，僕悸不受；则下拜僕，正色曰：“做忠臣好事，若何仇？”而带力浅，气不尽，奇胤复甦；笑曰：“莫道忍汝主！助我死，汝亦有义。汝三牵带声力，则得之矣！”乃竟死。

子以式，留粤。初登隆武广东榜；闽败，走桂林，为词林。请父谥，得加兵部尚书，谥「忠闵」。桂林破，以式为僧，共收葬瞿、张二公，在金镇幕中。

奇胤既殉赣，其友在浙闻讣，曰：“二存诚不负所学哉！”方灯下走笔记奇胤始末，忽四壁惨惨若动；久微闻有声，友曰：“二存来顾余！余言不实，唯鉴之！”

▼陈邦彦，字会斌，广东顺德人。弘光改元，邦彦以诸生走金陵，上「中兴政要三十二策」，不用。唐王入闽，得其书于户部郎中苏观生，叹曰：“奇才！”既即位，有旨召见，未赴，及家授监纪推官，会邦彦方隽乡试。明年丙戌，陞兵部职方司主事。赣州被围急，观生以阁部诸军属，留南安不进；邦彦方监粤西狼兵，愿前导，观生不可。秋，延平不守，观生称密旨，引兵还岭南而赣州败。邦彦请有「八闽势从漳、泉及粤，阁下以大兵扼惠、潮，分一军助我截大庾，可固全闽以待真人之起」；观生不能用。

十月，桂王监国于肇庆，观生不与议，矫立隆武介弟唐王于广州，使邦彦奉笺端州观桂。监国方御舟，夜午太后垂帘，两广督丁魁楚侍，召邦彦问唐故，且曰：“战与平孰便？”邦彦曰：“以序，无过王者，平非名；而战，主客不敌。不如急正大位，以属人心。”于是擢邦彦兵科给事中，使賫谕还示观生；观生颇不安。会巡抚林佳鼎以舟师轻与广州，遇三水，一军覆没；观生骄，邦彦不得命，变姓名，隐高明山中。而清兵果自闽来，下潮、惠，掩广州不备，执唐王；观生自缢以死。肇庆势单，上奔西粤。

明年正月，清镇李成栋尽锐而西，直抵平乐，桂林震。有余龙者，向盗兵江上，众万余，出没甘竹滩；自东粤陷，诸负义者往往从之。邦彦偏舟诣龙军游说，愿共事恢复；龙许诺。二月，龙计焚清舶百余于东莞，遂突广州。清抚佟坚壁，疾呼成栋西粤还御龙；于是成栋释桂林之攻，上踉跄得保无恙。邦彦建义旗于高明，使门人马应房以舟师困顺德。时佥都御史张家玉不降清，拥兵难清，邦彦投以书：“我若成不成，天也；敌不敌，势也。但使牵清骑使数月无西，上必绸缪浔、梧之间；是我变用走魏遗计，效一丸于西也。”玉深然之。三月，成栋败余龙于黄莲，舟数百号被烬，应房迎战死之；邦彦复下江门收余烬，激以大义，势复振。清使人袭邦彦于龙山，俘其妾何氏、子和尹、虞尹为质，以书招邦彦；邦彦判其楮尾曰：“妾可辱，子可杀；身为国家，义不有妻子！”清杀其妾与子。时阁臣陈子壮亦起义九江矣，邦彦密结故广州卫指挥之降清者杨可观、杨景晔等使为内应，而又收花山盗三千人伪降清，得守东门；七月，与陈子壮约，吾从外海攻广东北州邀归路，公从内澥捣西南，戒期是月之七日三鼓内外并起。子壮急，五之日，便以舟师薄城，县示城中；清勾悬示者，穷法得其实，可观与景晔并见害。于是清伪犒东门守，三千人尽杀。会成栋方以舟师败家玉于新安，邦彦度其必反援广，伏火禺珠待之；阴报子壮：“请严陈，毋为其溃舟所突；青旗而朱斿者，吾师也。”成栋果夜过火禺珠，舟出芦苇，成栋惊；邦彦以巨舟横击，焚百余舰。成栋走，邦彦乘风追之。黎明，逼子；成栋以败军反为尽敌军，阵动壮忘初诫，以壮军，子掩子壮军。邦彦乃退，疾破三水、高明，大败于胥江、新会，月十余伏。清远指挥白常灿从诸生朱惟泗游说，翻城迎邦彦；邦彦率师赴之，东连家玉扼广州喉咽，绝其饷道。九月，清成栋以水师二万争清远，邦彦设栅横江面，清不得战。会北风便，总兵霍师连以火舟犯成栋；成栋走出栅，追之数里；风变，火烧舟退，猝不得入栅；大败，闭城以守。成栋以火药实地崩城，城破，常灿与惟泗见杀。邦彦犹率兵巷战，自辰至午，颈及三刃，不死；走朱氏园亭，题绝命辞于壁曰：“无拳无勇，何饷何兵！联络山海，矢佐中兴。天命不祐，祸患是撄；千秋而下，鉴此孤贞！”又为「屈子俱沈」之句三章。书毕，跃水。适清骑至，掖出，槛广州；好事争投楮索遗书，邦彦识与不识，咸从容走笔付去。清抚佟壮其为人，使医视创；邦彦知之，绝食数日。佟知其不可屈，乃杀之。临刑，歌曰：“天造洵多难，臣也江之浒；书生漫谈兵，时哉不我与！我后兮何之？我躬以独苦！崖山多忠魂，后先照千古。”西向稽首，受戮；时年四十有五。明年，成栋以广州降，诏以邦彦有全西粤功，超赠兵部尚书，谥「忠愍」。子恭尹，独存；廕锦衣卫指挥佥事世袭。

杨可观者，广州东营指挥；隆武中，擢柳庆副将军。丙戌，与后卫指挥佥事杨景晔降清。景晔故为邦彦及门；邦彦起，二人请为内应。事洩，清使执景晔母，母实不知；景晔出曰：“晔与可观为之，无与母！”清释母，景晔怡受刃。清责可观言其党急，可观曰：“丈夫斫头耳，岂以缓死杀天下英雄！”终不吐。乃遍搜缚衣缝「桂」字数百人，皆见杀。

▼苏观生，字宇霖，广东东莞人。年三十，始为诸生；受知于督学曾化龙，擢补明经。烈皇帝下保举之令，参议杨一凤疏观生以闻。观生窭贫不能自达京，一凤子俌为养其老母，且行李。入，授无极知县。无极经乱，残城无人；观生至，视事祠庙，日啖二麦饭。及期，逃亡渐集，民颇休息。诏以卓异，迁监纪同知；先士卒，指昼多中机宜。陞户部主事，调兵部。甲申国变，率突骑数百人渡江南归，清追不及。弘光中，加户部郎中，督饷苏、松。观生廉，橐不满一金。

金陵不守，仓猝南奔；遇唐王聿键于嘉禾，语相得，联舟入闽。观生首定拥戴之策，三郑附之。隆武改元，以元勋进吏部侍郎兼东阁大学士；设储贤馆，使观生主之，以延揽中原俊杰。踰时，特赐尚方剑，瞻奉南北山陵、安定楚豫兵民、经理浙直文武、联络川广兼督闽粤云贵军务吏兵二部尚书、太子太保、武英殿大学士；仍敕广东岁解额银十万两听其支用，军前文武自道府副总而下得专生杀除授，赐银章曰「天赐忠臣」。上亲祖于殿门，观生以闽中犹群持门户，非有报仇雪耻之心；力请上幸赣州，亲率六师以张挞伐。而三郑方幸帝，留以自重，议不决。观生遂先赴南安，四徵义兵，至者五十万；饷馈不继，动多掣肘，每食涕泣。观生虽贞洁自守，然柔暗，为人无长计：忽议当前，不知所决；或始是，而中背之。以故驻南安一年，迄无成功。

及闽中不守，仓惶入岭。至广州，闻桂王监国梧州，平粤伯丁魁楚柄用；观生素与魁楚郄，不与桂议，乃迎思文皇帝介弟唐王聿𨮁立之，改元「绍武」。封观生为建明伯，莅本兵事。时桂监国行在端州，观生治兵内攻高峡、三水之间，无不血战；久之，战胜意骄。时城外陆寇为花山砦，水寇为石、徐、郑、马四姓兵；观生虽抚之，尚骄不驯，白日杀人市中，悬其肠达官之门，莫敢呵问。观生误听清间，不少备；及清兵入，欲突围走，城闭。过吏科给事中梁鍙问计，鍙曰：“俱死耳！”观生乃大书壁：「大明忠臣，义固当死」！因阖户自经。明日，鍙献其尸于清。观生年五十，无子。

▼彭期生，字观民，江右安福人；万历丙辰进士。移教新安，入补水曹；寻出为南昌知府。期生居官清约，多惠政；郡民爱戴之。

明年乙酉，率南侯左良玉举兵东犯阙，其部将金声桓据九江。会留都复陷，声桓归清，逆流徇南昌，走巡抚旷昭，以檄下期生；期生发义愤，大建旗鼓，草檄讨声桓。声桓提劲师蹙吉安，烽火充斥数百里内，守令相继解绶去；吉安益孤，不能守，乃退保泰和，以声息招徕义旅。于是，学士杨廷麟、光禄萧士玮、杨仁愿咸以兵来会。当是时，传弘光驾幸杭州，期生间道走表；则上已从太平黄得功军，清人携之北去不返，而潞王监国杭州仅三日亦北去不返，表不得达。至七月，始闻隆武建号闽中，人心稍定；虔督李永茂檄期生控兴国，以固虔门户。时阁部苏观生以粤兵至、御史陈赓以滇兵至，而永茂出会万安，逆声桓别将于泰和战，小却；再战吉安之螺子山，阵方接，滇兵至，自福安绕出敌背，清师惊，战再捷，歼其都督高友谅，斩首三千余级，追奔至峡江，获赀仗无算。南昌闻之，大震，且捉舟东逸；已而，诸师不果进。九月，拜廷麟督师阁部；而万元吉以制院代永茂督虔中，以期生为光禄少卿兼守岭北道。寻复吉安。先是，清师败去，吉安闭关待清援；期生标都司熊梦虬间入城为内应，夜率壮士猝大呼，守者震，清兵咸溃去。居民开门纳师，期生乃分徇所辖诸县。叙功，御史汤芬等交章荐期生，改授太僕寺少卿，奉檄保虔中。丙戌，晋正卿。时雩都山寇阎王总以万人作乱，前道于颖不能定；期生单骑入其巢，谕以大义，贼感悦，愿从鞭弭。三月，吉安复陷，清师逼虔四十里而军；左右劝期生：“太僕闻秩，可闲请去！”期生拔刀自拟：“吾必与城存亡！”作书诀其子孙贻曰：“六月二十一后，莫往莫来，彼此为异国。幸英主中兴，闽澥、江虔、两粤、云贵、川湖，尚不至沦胥左衽；华夏正统，天意有归。我既以身许国，义不临难苟免。且向备兵文山之庐陵，再转虔中，又为文山倡义复仇故处。每览「信国全集」，终夜悲吟，击节自壮。闻车驾决策幸虔，据上游以观建瓴。济则祀夏配天，不失旧物，骨肉再聚；不济身非吾有，饱乌鸢而葬蝼蚁。幸无复作念！”时吉安溃兵尽烧舡而走，守虔者登陴望见，益心恻；守令或潜出天竺山中。期生与同事申饬号令，葺修橹楼；士民犹率奋臂：“彭公爱我，愿与彭公老！”虔三面距江，惟西南门枕天竺，路出南安孔道；而章贡台倚城起。东北俯瞷，龟角尾当冲；而城外水道十八滩最险，出石中流如齿，舟行齿痕小触必碎，虔人计且咽滩而御。适淫雨水涨，敌乘风逆流，千帆突城下，营对岸山麓，去城二里许；期生自请登章贡台撄敌锐。时阁部苏观生、杨廷麟、侍郎郭维经、同知王明汲等及副将徐日彩、刘天驷分门而守，制院万元吉左右策应，城守坚；敌日每三、四攻，必却去。五月，敌舟相持，胶沙不得去；夜劫之，逐北三十里。乃踰月而闽事败，驾亡去；汀、韶路绝，人心皇皇。观生扈驾走粤，势益蹙。十月三日，招御史姚奇胤台上，酒酣，太息曰：“吾辈保危城七阅月矣，行在不卜何所！援绝力穷，义与城俱。生吾同乡，共事千里外，死亦不孤！”拔剑欷歔。漏四下，乃罢饮谢去。方巡视守堞，忽小南门火起，知为北师所乘，急挥兵驰救；门开，滇、广兵塞道南奔。将吏号请期生出保南安为后图，期生不肯：曰：“虔，吾睢阳也！”挥众散去，复还章贡宝盖楼下。顾五苍头：“各持吾绝命辞，或一者以归！”拔剑自刭。竞抱持，不得死；从容曰：“速去！毋令吾辱敌手！即否，若咸往伺敌，且如何？”则间，投缳而尽；四日之辰刻也。五苍头：张卿者，怀印走署中，急投池死。詹道，病创死。马吉、国正，俱被执，吉见杀；而国正间道逸归，绝笔藏衣带，中道掠去。时有旧掾吏林桂芳等为倒墙掩期生遗骸；已焚之而葬其骨台上，书寸木识之。后更葬天竺山下；子孙贻远迹之，负以归。

兄长宜，成癸未进士，为上澥令；清师至，弃归，怏怏卒。子五：孙永、孙贻、孙茂、孙亿、孙献；贻，弘光中选贡。期生更有「尽命歌」，付庐陵诸生胡蓬屿，蓬屿以示道士文锦。

▼王景亮，吴江人。崇祯癸未进士。仕唐为监察御史，出守仙霞关。北兵至，竭力抵御，相持久之。北兵鸠石工数千，开平险隘，驱骑过关；景亮叹曰：“事不可为矣，吾以一死报国！”遂衣大红章服，开察院司，端坐堂上；北兵至，拉之使去，不肯走。北兵以刀胁之，遂延颈受戮。

石匮书曰：人臣至国破家亡而举兵起义，事有可为，则竭股肱之力；事不可为，则继之以死：此起义之定局也。盖起义之人，义既不成，以一死谢君父、以一死谢乡里为吾战死累死之人；一死而起义之事尽矣。郑遵谦逃死闽中，终葬于鱼腹，而事仍不了；此起义之一变也。方国安、马士英以投诚为捷径，而卒受极刑，身首异处；此又起义之一变也。若陈、刘诸君子，事既不成，以身殉义，方不失为起义之人。而方、郑辈借彼义名以行吾机诈，此岂真起义者哉？或曰：既不义矣，何谓「起义」？君子曰：如其义！如其义！











卷五十 辛卯殉难列传（有总论）

舟山，古甬东地也。越王句践败吴于姑苏，不忍杀夫差，欲以甬东夫妇三百安置吴王；盖以甬东为海外孤城，惟鱼鳖是见，不逞夫差以澥岸老耳。长颈鸟喙之主，使甬东稍可以牧马休兵，生聚教训；决不以甬东为会稽之续，养虎以自贻患也。今之据舟山者，则不然。黄斌卿奉唐王敕，令其协济浙江，至舟山而安之，遂以舟山为窟穴；不以一兵出江上，视舟山为田横之岛，欲据此以避秦。鲁监国以绍兴失守，遵海而南，至舟山而安之；亦欲以舟山为扶余国，欲据此以自王：皆欲大用舟山，而舟山卒不足以为用也。盖舟山离海不远，以舟山为站脚地则可，以舟山为藏身地则不可；以舟山为狡兔之窟则可，以舟山为兴龙之地则不可；以舟山为楼船往来、开市贸易之地则可，以舟山为起家立业、撄城死守之地则不可。嗟我鲁王，本欲以舟山终者，妄言以舟山始；即欲以舟山始者，乃究竟以舟山终！刺黄斌卿借荆州、杀王朝先拔赵帜以立汉帜，以若所为，求若所欲，岂足以久羁天下哉！缺口一行，原以舟山为弱肉餵虎；而大将如阮蕩胡、刘总戎以鏖战死，老臣如张肯堂、朱永祐、李向中、吴钟峦辈以殉节死，泰山一掷，轻于鸿毛，不亦重可惜哉！夫舟山以弹丸黑子之地，所集文武将相又不多人；乃复尔嫉我妒，自相残杀，如蛔之两口自食，不尽不已。朋党之害人国家，至海外犹尔；况当堂堂天朝，民安物阜之世哉！及后垓下之围，北兵四面皆集。倘得有黄斌卿者素得民心，为文种之居守；再得有王朝先者勇敢善战，为范蠡之进兵：亦足以少救败亡。而鲁王卒为张名振所挟，东奔西走，视为奇货；之浙不能，之闽不可。心膂既无，手足随散；仓皇失措，迺走死于闽澥山中。鲁王有知，亦当以冥帽自蔽曰：“吾无面目以见子胥也！”悲夫！

张肯堂

朱永佑

吴钟峦

▼张肯堂，南直华亭人；天启乙丑进士。仕闽，为巡抚福建都御史。隆武遁去，肯堂沦落在闽；鲁王至舟山，遣使賫敕迎请。敕曰：“予读「秦誓」，知秦穆公败崤而作也。其词曰：「询兹黄发，则罔所愆」！又曰：「邦之荣怀，亦尚一人之庆」。以偏伯之君，尚思用贤以补过。况予天室之冑，申明大义，五年荼苦，履江涉海，罔知攸济；岂不以谋议之重缺于中、股肱之寄虚于左乎？先生国之元耆，抱德东山；筹时赴会，策之熟矣。予伤闽事之无成，浙图之方始；寤寐饥渴，特在先生。今遣官敦请先生，前来辅予。夫东南，始事之地也；先生，吴越之望也。以帝者之师臣，总持庙堂之上；以天下之大老，制驭猾夏之情形：庶几万全，克底光复。书曰：「若济大川，用汝作舟楫」！予一人，惟皇祖之故、惟江南百万生灵之故，早申符策，觐扬京陵；先生岂无意乎？惠然其来，慰予延伫！”肯堂拜敕，即至舟山；进武英殿大学士。

舟山破，中书苏兆人先缢于雪交亭，目犹未瞑，肯堂拜之。迺命其家人俱缢，而自缢死之。

▼朱永佑，上海人。崇祯甲戌进士，官吏部文选司主事。鲁王至舟山，差官賫敕迎之；敕曰：「予漂摇南服，曀曀音音。楼船之盛，杨僕无闻；跳荡之功，浑瑊难再！惟内治弗修、俊乂弗登，而能张挞伐之声、扬克敌之气者，未之前闻。予所以永怀旧德，不啻饥渴也。朱先生抱才英敏，树德宏深；景企高风，屡致尺书。身託空山，欲无求于当世；名在天下，必需救于兴时。兹特陞尔为吏部侍郎，掌部事。昔刘大夏为职方，项忠指司马坐曰：「此须公矣」！先生昔在铨司，风彰清誉；今俾统钧，庶几似之。伯禹之总百揆，惟救其咨；周公之位冢宰，爰抚妹土。攸开仕路，始于弼谐九德之美；登用多士，即有折冲万里之谋。知人安民，奠兹率土；先生岂无意乎？诗曰：「中心好之，曷欲食之」！予赖先生，有如杕杜。”永祐至舟山供职。

辛卯，城陷，自缢死之。

▼吴钟峦，号霞舟，武进人。崇祯甲戌进士，授长兴县令；以推科羁缓，降官。壬午，补绍兴府照磨。

闽亡后，从鲁王至舟山，为礼部右侍郎，掌宗伯事。二祖列宗时享、讳辰祝版告文及诏诰敕书，皆出峦手；文采古丽，辞命有光。鲁王亲征，督张名振舟师直上金山；钟峦撰檄文布告天下，忠愤雷轰，英豪电发。士民见檄，皆涕泣悲哀，不能仰视。在舟山无事，闭户着书，作「皇明纪事本末」数十卷。甫脱稿，一夕城破，钟峦投井死之；兵火连天，书皆焚燬。

舟山平后，有士人偶到某寺中，于废纸堆中有青气冉冉出纸上。士人异之，细检其下，有毛楮烟煤草稿一束；乃钟峦所作古文诸稿，上题曰「霞舟携稿」。士人抄出，分作四卷，以俟剞劂。昔沈青霞死后，路楷欲灭其文，榜示边塞：「有藏沈氏遗文片纸只字者，按捕抵罪」。诸生武崇文藏其稿，将火之；忽中恶仆地，见青霞峨冠绯衣，手剑叱之，惧而埋于后圃。事白后，穴地出之，遂以「鸣剑集」传之世。今「霞舟携稿」纸上有气，亦是忠魂所附也。

李向中，号立斋，湖广钟祥人。崇祯庚辰进士，授长兴知县；调繁秀水，充漕。故事：军强而民弱，运官率能敛怨持筹当事，往往逾原额数倍，无所卹。向中持额坚，军鬨粮长，则以身当之；至于军激愤起，共搏向中，伤臂几折，决不少挠。升兵部职方司主事。弘光中，晋职方员外；南都陷，弃去。

鲁王监国绍兴，向中不受职，就唐；闽以原官进秩，称敢言特立，不畏强御。延平不守，淹息海上，备极劳苦。监国至舟山，潜海谒朝，拜兵部尚书。六年，以艰去位，憩舟山僻澨。清破舟山，向中妻妾婢僕十余口，阖门焚死。











卷五十一 黄斌卿、张名振、王朝先、阮俊列传

黄斌卿

张名振

王朝先

阮俊

▼黄斌卿，字虎癡，福建莆田人。明末，为定海参将；而王之仁为定海总兵，意猜忌。

弘光中，以斌卿为征蛮将军，出镇广西；值左良玉提兵犯阙，改镇九江。斌卿逆战上流，令水鬼断敌五营铁缆，夺辎重、火器无算，先诣金陵报捷，斌卿与士英不协；继闻清兵且下，顺流入海，从唐王至闽。王正位闽中，以定策勋，封肃卤伯，俾唐突苏、松，呼吸登、莱；斌卿奉命，栖舟山观变。

舟山者，故昌国邑。周八百里，沿乡七十二岙，岙必四山环向；出定海关金塘山外。国初，徙金塘，且徙舟山；有王姓里老得谒太祖，一言回其意，遂置所，号滃洲。崇城修隍、带山襟海，版籍不下十万户，登会计不下八千缗。距定关凡两潮汐，有蛟门、螺头诸险。每岙大可数百家、小亦数十户，烟火亘野。篙工罟师以时，鳞集不绝；息多鱼盐，称富饶。缘海，则有鹿颈、鲒崎、大射、岱山、衢山及桃花、落迦诸岛屿。岱山有故宋秦桧居址，马岙即其墓，相传桧往往至此。落迦为南海名胜，梵剎如林。西连松阙，旁达日本，皇明设两游击防倭患，盖东南一大襟喉也。斌卿初至舟山，兵仗寡弱，不能成旅。斌卿妒狭，有沈谋。鲁监国时，复与王之仁子鸣谦相左。自併抚臣荆本彻后，兵势颇振。及越事败，之仁合营数百艘，赀仗、火械数百万计；浮出归斌卿，约共事更起。斌卿伪许之，且曰：“顷张国柱犯鲁宫眷，不义；请合声其罪！”乃甫出洋，忽砲反攻之仁，尽有其舟；之仁猝不得已，自沈其家属九十三人，轻舟从漴缺登陆，殉义南都。时平西将军王朝先者，故邳州副将，依之仁逸海；斌卿擒之。设五协，以是不奉鲁令。福事自兵部尚书刘中藻败后，福宁诸路以次不守，富平将军张名振迎上跸台州之临门；于是与王朝先、阮俊、王大振等议跸舟山，进斌卿侯封，促至舟山。朝先等恨斌卿傲蹇，且以旧怨，微言斌卿诸不臣状，上颇颔之；遂与名振等欲起攻斌卿，上惊，即降敕和解。斌卿语张肯堂：“某此心可对天地！”于舟中方拜敕倒地，而朝先已使人伺间举刀陷斌卿背，离其体矣。朝先乃反接，死斌卿大砲之上，投之海；并杀其子某——乃名振倩也。斌卿长女年十七，早知王、阮等将为不利，预治布橐二，实金其中，令至重。次女年十三，不解；曰：“姐何之，乃担金？”姐告以“事不测，束此洁中流耳！”次女不答。斌卿被害，二女果自沈。未几，上祭蛟门，有星如箕，陨于滃地；此后三日，海涛怒吼，异平时。斌卿标属多感愤，降清。监国以参将府为行宫，封名振为定西侯、俊为蕩胡侯、周鹳芝为平裔侯、王朝先为平西伯；余文武进秩有差。然心哀斌卿，特拜张肯堂为大学士、兵部尚书。肯堂者，故唐奉命督斌卿西征之师者也，聊以宁斌卿之死云。

辛卯三月，名振故杀朝先于舟山，暴其擅杀斌卿之罪，函其首祭之；以盖初不预众谋焉。

▼张名振，字侯服，顺天籍。崇祯中，为石浦参将。

乙酉，卫鲁监国入绍兴；防江，壁瓜沥，称「定西将军」。一与清战，败绩。或劝名振渡浙西，冲清首尾；名振曰：“必得监国命而后行！”名振性和易得人，而内多机智；其实欲离瓜沥还石浦，非果有渡浙西意。绍兴失守，监国走依石浦。会隆武出汀州不返，建国公郑彩以舟师自保海上；名振乃以监国诣彩，且曰：“隆武一家，好为之！”彩遂扶监国复起。戊子，恢复建宁、兴化二府及福州诸下县。因闽省会垂破，而清以陈谨合张存仁二督劲兵援之，复破建宁；而福围亦解。名振同诸臣扈监国，抵舟山。先是，肃卤侯黄斌卿为唐驻舟山，有女二，解文义、娴礼；名振方屯南田，以女许斌卿子，交最密。会闽败，斌卿以舟载二女归舟山，历南田；名振妻闻黄二女贤，以为其女之姑亦至戚，欲一望见。二女不许；曰：“不得父命——且未字，安得走入军中！”张固请之不得，强使人牵其舟；至相见，极爱重。适军中误报舟山，云「二女为定西所劫」；斌卿怒。时名振之母亦驻舟山，斌卿拘母军中为质。既知张盛意，甚悔之，更大礼母；而名振啣斌卿入骨矣。时平西伯王朝先颇为斌卿所制，意不善斌卿；名振与深交，将共算斌卿。适监国至，斌卿逡巡未纳，名振讽阮俊与王朝先反起兵攻之。监国谕解；斌卿方拜诏未起，辄被害。军中稍稍知谋自名振，名振不安；久之，以他故杀王朝先，曰：“吾为斌卿报仇”云。时监国既休舟山，进名振定西侯，总督朝先、俊水陆二师。

辛卯，清大举三路进攻舟山，阮俊战死。清兵直薄城下，相持十日；力竭城破，名振扶监国泛去，二妃、二世子、宫嫔十三人咸填井死。名振家东门，有母七十余岁及至亲属共五十余人，皆自焚。其幕下士顾心复，南直人，以诸生自缢学宫。而名扬者，定西兄也，为屯田总镇；被执不屈，见杀。

久之，名振以舟师直窥南都，题诗金山寺。时清戒江守严，以拦江索截海舟数百号；名振战不利，以小舟遁。

▼王朝先，辽东人。崇祯朝，为副总兵。航海至越，带有西北辽人千余，皆骁勇善射。从亡海上，屡有战功。张名振欲併其兵，邀朝先过船剧饮，于席上刺杀之。其兵大譁，不肯归伍，愿解散；名振不能留，听其去。千余人一时辫发归顺清朝，遂为嚮导，袭取舟山；旬日之间，舟山遂失。

▼阮俊，福建人，为海上大盗。已丑，建宁复失而福围亦解，诸臣奉鲁监国诣舟山，阮俊以蕩胡将军从，共算肃卤侯黄斌卿死；而监国即安舟山，封进为蕩胡侯。时平西伯王朝先统陆师而俊统水师，定西侯张名振总统水、陆两师。

辛卯，清大举三路攻舟山。八月，一师从定海出，俊令水将江天保以四水船迎击，败清，沈其十三舟；清兵数十人，断右臂而归之。遂以清不即出定海，分舟师应清吴淞、温台两路；而身当定海，路冲势单。阅五日，清兵复出定海。会大雾，迷咫尺，清舟猝撞，俊营亦惊不意；而俊旁哨长与清舟等，不能压，遂欲激所最大水船前，而风止，艍猝不可动。俊负奇力，兼有四长：一、观桅柁，毫发勿惑，所向无不的；一、乘风犁舡，其法最捷；一、连砲四、五，一发各中；一、手掷火桶，桶所及无不立焚。时清兵尽裹俊船，不敢上；俊乃手举火桶，仓猝触清桅，激反入俊丹，舟焚。俟急，跃水以解，诸健卒自焚死。清争钓起，俊益犯火，而以水淬之，无生者。俊被缚，瞪目无一言；三日，卒——为此月之二十有一日也。

石匮书曰：黄斌卿以海外一旅视为田岛，不肯归鲁；杀之不为无名。王朝先为西北宿将，其下有老本千人，韰倮善战；张名振爱其兵，遂杀朝先。朝先死，兵且归清，卒为嚮导以破舟山。然则舟山之破，非名振之所自取耶？舟山黑子地，从亡者本不多；然犹自相残併，其何以羁縻天下哉！











卷五十二 瞿式耜列传

瞿式耜，号稼轩，南直常熟人；万历丙辰进士。

弘光乙酉，任广西巡抚、都御史。会清兵入闽、福州失陷，式耜与广总督丁魁楚会议监国；适大学士吕大器自闽至，兵部尚书李永茂以守制并至，佥谓「监国无若永明王贤；且为神宗嫡孙，应立」。永明王，讳由榔，桂王之子。初封衡州，以寇乱徙寓梧。桂王薨，永明犹在衰绖中也。于丙戌（按原文误乙酉）十月十四日监国，改元「永历」，以肇庆府署为行宫。置官僚：丁魁楚、吕大器、瞿式耜俱为大学士，而魁楚兼戎政、大器兼中枢、式耜兼铨政；永茂请终制。会唐旧相苏观生、何吾驺奔回广东，与布政史顾元镜于十一月拥立隆武弟唐王聿𨮁监国，年号「绍武」，以都司为行宫；与永历相角。赣州兵败，司礼监太监王坤趣永历走梧州；式耜谓：“今日之立，为祖宗雪仇耻，正宜奋大勇以号远近。梧州一去，外弃门户、内衅萧墙，国何以立！”争之不得，遂移梧州。永历遣兵科给事中彭耀往，谕以伦序亲疏、监国先后；观生杀耀于市，日集兵相向。兵部侍郎林佳鼎督兵防御，受东将诈降，没水死。秉笔太监王坤内批以粤巡使王化澄为粤督，代佳鼎；吕大器以病去，复晋大司马，掌中枢。式耜疏言：“化澄诚贤，有廷论；斜封墨敕，何可为例！请补部疏为得体。”盖伋伋为阉虑也。晋永茂大学士，永茂以守制辞，请专知经筵，不入直；乃疏荐十五人。王坤不悦，遂以他事斥其所荐御史刘湘客；永茂佛然曰：“朝廷方以经筵责茂，茂以十五人进，非私也。斥湘客者，斥茂也！”即日解舟去。式耜疏言：“大臣论荐，新朝盛事。司礼辄去取其间，无以服御史，何以安大臣！”王坤复疏荐海内贤硕数十人，式耜又言：“司礼抑人不可，荐人尤不可！”吏科刘鼒等疏论「坤内臣，不得荐人」。永历怒，斥逐鼒等。御史童琳参都御史周光夏越资序题、差乱台规；命廷杖：皆以式耜力救，得免。

十二月，清将李成栋兵薄广州，命前锋数十人以红巾裹头，扮作广军，直至城下，夺门而入，擒绍武并周王、益王、辽王等，皆遇害；苏观生弃市，顾元镜、何吾驺投诚，百姓剃发归顺。遂兵发往南、韶，而规下肇庆。式耜请视师，督战士驻峡口。王坤复请永历西避之；式耜争之不听，遂驾小艇上西峡。丁亥正月，至梧州；时丁魁楚走岑溪、王化澄走浔州，随行者止式耜一人。成栋克定肇庆，高、雷、廉三郡俱下；清兵薄梧州，永历走桂林。式耜肃殿陛、敕守御，诞告楚、蜀各镇：「粤西居山川上游，桂诚可都」；疏请防守道里之可达桂林者。时何腾蛟以阁部督师，而丁魁楚在岑溪屯兵千余，水陆设伏，大战藤江；丁兵败，魁楚中箭死，隰江、平乐相继投顺。王坤又趣永历往楚，式耜上疏曰：“驾不幸楚，楚师得以展布，自有出楚之期。兹半年之内，三、四播迁；民心兵心狐疑局促，如飞瓦翻手散而覆手合。”又曰：“在粤而粤在，去粤而粤危。我进一步，则人亦进一步；我去速一日，则人来亦速一日。”又曰：“楚不可遽往，粤不可轻弃！今日勿遽往，则往也易；今日若轻弃，更入也难。”又曰：“海内幅员，止在一隅。以全盛视西粤，则一隅似小；而就粤恢中原，则一隅甚大。若弃而不守，愚者亦知其拱手送矣！”擎跪涕泣，不可挽；无已，请身留桂。乃命式耜留守桂林，各路悉秉节制。式耜仍疏请暂住全州，以扼楚、粤之中；永历走武冈。

清兵薄桂林，式耜与桂守将焦琏婴城死守；用西洋大砲击中马骑，开门出战。自辰抵午不及餐，式耜括署中未蒸饭分哺之；士卒腾饱奋击，清兵败去。以保桂功，晋太子太师、临桂伯。式耜辞不拜；疏上，不允。遂请返跸全阳，不听。八月，又疏言「粤西全定，请还桂林」！时何腾蛟驻衡州、堵胤锡驻长沙，清遣三王至粤平定长沙，而衡州相继尽失；永历入次柳州，又次象州，式耜与腾蛟、焦琏、总兵赵印选等分路驻全。全州战胜诸师连营而军，清兵因次楚。十一月，永历自象州抵桂，式耜与严起恒并相。戊子六月，粤东李成栋反清向明，具疏迎驾；又江右金声桓据南昌，藏表疏于佛经褙纸中，遣使賫奏亦至：两粤俱称全土。式耜疏请住桂，又请永历勿遽东；永历竟由梧入肇，先后诸疏俱不报。式耜闻，泪簌簌下；再疏，谓“前日粤东未复，宜住桂以观楚；今日江、广反正，则宜住桂以图出楚。事机所在，毫釐千里；请驾返桂！”后李成栋亦具疏，言「式耜拥戴元臣，粤西扼御，应亟召还纶扉」！永历遣官三、四召，式耜曰：“前日在南宁，桂林危；桂林危，则天下去矣，其机在外，不在内也。今江、广悉定，何督师下长沙，朝臣且辐至；予不敢舍危而即安。”且疏乞骸，不允。

己丑正月，清兵破湘潭，何腾蛟被执不屈，死之。二月，破信丰，李成栋殁于阵；三月，破南昌，王得仁伏诛、金声桓赴水死。永历惊惧，专命式耜留守督师兼江、楚各省兵马。四月，楚制堵胤锡以楚败达肇庆，滇营自永、全还桂与焦兵猜疑生隙；忠贞营自蜀转战，由楚至梧休息甲士。清朝遣使贻书招式耜，式耜不从。永州报失利，兴宁侯胡一青兵还榕江；式耜复办粮械，趋出兵屯于全。民力穷竭，诛割无术，槁悴万状；永历闻为废食，召廷臣议于慈宁宫，发东饷万两助之。

庚寅正月，南雄不守，宝丰伯罗成耀弃韶州。永历震恐，戒舟西上，式耜留之不得；而永历遂移德庆，抵梧州矣。盖自成栋首疏文武各还事权、言官正气宜奖、卤簿不得干机务，失权者意；故急欲移舟入梧。时词谏诸臣正纲纪、慎名器，多失人意。而御史程源辈以攫官不得，伺权者指，攻其所必去；荧惑永历，下给事中丁时魁、金堡、蒙正发及侍郎刘湘客诏狱。式耜闻报，上疏申救；谓“中兴之初宜保元气，勿滥刑！”再疏争之曰：“诏狱追赃，乃熹庙朝魏忠贤弄权锻练杨、左事，何可祖而行！”颁敕布四人罪状，非永历意，敕出忌者之手；式耜封还，谓「法者，天下之至公也；不可以蜚语饮章，横加考案，开天下之疑！且四人得罪，各有本末。臣在政府，若不言，恐失远近人望；其何辞于后世！”凡七疏始解。

十一月，清兵大举入严关；镇兵四溃，城中大乱。式耜衣冠危座署中，适总督张同敞自灵川回，过式耜署曰：“事迫矣，公将奈何？”式耜曰：“封疆之臣，知有封疆；封疆既失，身将安往！”同敞曰：“公言是。君恩师义，敞当共之。”遂笑与式耜饮。家人泣请身出危城，号召诸勋，再图恢复；式耜挥去，不从。厥明，被执。见清定南王孔有德，式耜以死自誓，不复一言；命幽式耜、同敞于别所。式耜赋诗，日与同敞赓和。至闰十二月十七，斩之。其绝命诗有云：“从容待死与城亡，千古忠臣自主张。三百年来恩泽久，头颅犹带满天香！”死之日，冬雷电大发，远近皆为称异。时给事中金堡已削发为僧，上书孔有德，请葬式耜、同敞。而吴江有杨艺为具衣冠棺殓，并同敞瘗于北门之园。

石匮书曰：瞿式耜世纡金紫，其平时立朝，卿贰材耳。及入粤之后，辅佐永历，拯溺救焚，大见材略。事虽无成，鞠躬尽瘁，死而后已；古之诸葛，又何加焉！独恨少主轻狂，闻警即走；出师之表方上，灵武之驾已驰！志欲补天，而天如玑璿；炼石在手，则亦奚益哉！











卷五十三 陶仰用、朱旻如、蒋武烈、廖应登列传

陶仰用

朱旻如

蒋武烈

廖应登

▼陶仰用，云南人。骁勇善战；当大敌，坚不为动，军中呼为「铁篱笆」。

己丑正月，清军入衡州，督师何腾蛟七十万众溃散。时仰用官后军都督，将万人，为卫国公胡一青前营，退保洪桥；衡民闻警，倾城奔散。一青聚诸帅计曰：“衡，上潜邸汤沐邑；敌未至，詟虚声退，于伍法当诛，奈何？”仰用曰：“速往守之，犹可收后效也！”一青以百骑授仰用，先驰抵衡阳；仅蓐食顷，与左军都督阮白鬼选锋倍道行，夜袭衡山县破之，置守卫而还。自是滇兵大营益集，屯两路口，旌旗数十里相望；仰用独将八百骑，扼守草桥。当是时，腾蛟死长沙。阁部堵胤锡督「忠贞营」援江，不果行，逗留耒阳；闻滇兵锐，徒跣二百里吊腾蛟回鴈峰。仰用在草桥凡六旬；三月戊子，清郑亲王大队继进，衡山守御单弱，折而北，距草桥十里军焉。仰用伏四百骑于桥左右，戒曰：“勿遽击，俟吾酣而速出以应也！”清分数道以挠其师，仰用倚桥不为动；与数十骑夹三镖跳蕩出入，镖清十数骑落马。阵动，伏随起，钲鼓动地，尘沙蔽日；所部误识缟素为己军，清郑亲王麾盖龙节督战不休，仰用跃马入阵，一镖中郑亲王兜鍪，火光迸裂，人马闢易。仰用不知中清，挥军回；清亦止，不交仗。一青夜发数营助战，兵非素习，人各为营。四月己丑，清以劲骑蹑仰用；而驱他军间道渡河，遶仰师背。师中之助战者，先弃营溃去；而屯两路口者见溃兵，误以为草桥溃也，亦拔营起。胤锡藏渔舟中渡河，单骑走耒阳。仰用所部八百骑，或溃或降；止十三骑，蹀躞万马中。清疑伏兵不前，仰用左右冲突，不得出，与十三骑各发一镖当之，无不堕马者。镖尽，清矢环集如雨；仰用下马，抽刀步战，斩其部长三人。清军合围，十三骑没；仰用伏马腹间同驰十余里，复跳击清军，歼数十人，力尽死焉。清军脱其败甲，见其身中箭镞，拔之得升许。

▼朱旻如，广西人；崇祯初年武进士。佐宣国公焦琏，累官右军都督，守平乐。

庚寅十月己酉，北军驻全州，大队由兴安、灵川至桂林，以偏帅马蛟麟、图章京董英统兵三万由灌阳、恭城间道趋平乐。时琏督兵府江，艨艟千艘，倚城而阵；旻如以三千羸卒保城。清军游骑至江上，琏举兵不战，佯走；声言护驾苍梧，实偕妻孥辇玉帛下流而窜也。清兵获辎重，轻舟追之，不及而返；然迟回五日矣。旻如在城，益得从容缮守具。十一月壬子，清兵薄城下；城壖距江仅寻丈许，清设钓戟布梯，仰射城中。城中人发火砲，颇伤清兵，清兵不得登。翌日，攻如初，被伤如之。一降职方媚清帅者曰：“城三面临水，一面负山；山高峻，上多巨材，取为攻具，可立下！”清帅初疑之；适孔有德遣其腹心至趋战，与马、董二师联辔环城而观，见北门陡壁千仞、松槠蔽霄，一如职方言。乙卯昧爽，率步兵千人拥兵具傅城而上，斩守御七人，入城。董师夹数十骑遇旻如，巷战；众皆披靡，头颅塞巷。骑纵火焚民庐，旻如从火中击杀骑数百人。众骑追射，至一第宅，旻如挟弩矢、火药腾附鸱吻，举火器发无不中；董帅怒，詈声曰：“传北雁儿来！”三骑为火器所伤。董益怒，又传「戈旗北雁儿」来；矢注如雨，戈旗北雁儿又毙三人。董益怒，急兜马疾呼曰：“噶叭什来！”噶叭什，清骑之最精者；及至，又毙二人。会别军由宅后登屋，入卧内；妇女奔逸，遶堂走。旻如仗刀指画，众矢毕集，不得避；乃拔刀自刎死。清帅咸服，具衣冠葬焉。

▼蒋武烈，失名，云南人。弘光元年，御史陈荩奉旨募滇、黔兵，武烈与开国公赵印选、卫国公胡一青将锐卒五千由楚来。南都陷，左庶子杨廷麟、赣州总督李永茂起兵吉安，陈荩率师会焉。丙戌正月丙寅，与清军战螺子山下，斩高元爵，蒋与一青之功居多。

丁亥，上即位端州，晋武烈阶为前军都督府都督、挂殄卤将军印。戊子，督师何腾蛟决攻全州。全，楚咽喉地，清军以劲骑五千死守；战于飞鸾桥，我师中溃，腾蛟匿湘山寺。蒋独将百骑与角，道险仅容一骑；清军疑伏兵，不战，从他道入城。武烈亦将整军还；道遇一僧，疑谍者，将杀之，僧曰：“我见督师入湘山寺，故来言耳，非谍也。”武烈闻之，偕数骑遶寺索；腾蛟见之，曰：“军尽溃乎？”曰：“未也。”曰：“何知？”曰：“距前十里尘张蔽天，必我军也！”因并马驰。众见腾蛟与武烈至，益喜；遂下令食毕，士卒衔枚，一鼓抵城下，围数匝。清军自是糗粮不给，人马俱困；然时时出挠，诸军飘忽排蕩无休日。相持浃旬，乃于西关外夜掘一堑，上覆以草土，使羸卒坐女墙嫚骂，别匿壮士空室；武烈决计仰攻，陷堑中。于是解肘后将军印，亟脱靴，纳底中，复繫绦重结；与同众堕堑者约曰：“底死，毋洩我将军也！”众皆诺。比逮入城，武烈貌寝，又先弃甲冑、衣绵缕，操楚音以对；清军不疑，令饲马。蒋洁槽枥、视水草，昼夜不少怠。时外攻益急，城中人皇扰，武烈廉得其实。翌日，城守者倦寝，属武烈代；因乘间解靴，取印投女墙下，大呼曰：“我殄卤将军蒋某也！城中粮止三日，当急攻！我死报公等。”言未讫，左右曳去，寸脔而死。越六日，城下求遗骸不可得；具衣冠，葬于凤凰坪之南冈。赠祁阳伯，谥「武烈」。

▼廖应登，皖将也；而死义于桐，不知其自始。

先是，乙亥献贼以兵犯桐，倚长梯且进；总兵潘可大与民兵守力，尝缒壮士焚其梯，矢石擂砲交下。贼又架屋，被以湿絮，作木牛行地；人处其下穴城，则以钓镰得其絮，滚油注屋上，当之糜烂，因纵火焚木牛。贼或中夜高呼「某门已破」，令守者心乱；或撤某门围赚亡，可乘间入。城上屹不动。尔时贼犹未习砲，或投以西瓜砲曰：“与尔宝。”贼笑拾之，则火发，伤数十人；后见投，辄远走。凡三日三夜，桐不破，解去。丙子冬，复至，则躏四乡矣。时皖初设兵，兵使者为史可法；旋开府，令故皖参将廖应登以所部协守桐，于是桐复完。贼移围皖，可法守皖严，不得入。贼八大王、老回回、革里眼、一丈青等数十部回复蹂躏；庚辰，乃尽扰庐、皖之间。监军杨卓然以为可讲，奉督臣熊文灿命，单骑入贼营要盟；贼意休，姑与之。明年五月，败盟；而养马湖、田坂、阴棚数十里居民山水诸寨，尽被焚劫。九月，复攻桐；八大王驻杏花村、老回回驻鲁硔，分兵四略，旦暮绕城。盖皖兵之营桐者三矣，檄楚、凤兵，阅六月无至者；然桐竟倚皖，应登之力居多。壬午，抚军郑二阳去，贼伪为赴试间入，破庐州及六安诸邑，势更烈。至是，攻桐，法益密。献忠踞邑高山，督乡民为运土石累壕起；往往破坟墓，戴棺行以防火砲。列左右门，令运者鱼贯入，鼓吹以乐之。亦或戴棺穴城，献忠盔蟒视穴，城上暗砲不及献忠头颅咫，以是警攻稍顿。时可法自皖巡庐，应登以议事从数十骑突围走，庐贼无敢近者；既谒可法还，贼伺于隘得应登，胁应登以桐降，应登许诺。至城大呼，以手在心，复作拳曰：“汝等早出，八爷大兵至，悔矣！”其意示无他，愿坚守，乘贼八大王未至，速以兵出，登可复还。而守者谓开门堕贼计，不应。八大王果至，复令登胁城上，为传语「土已平、穴已穿，早降免屠」！登耳语所从骑杜甲，使反之；杜至城下，疾呼曰：“土不得平，穴不得穿；城上谨备守，救兵至矣！”贼怒，杀登，并杀杜；而城中于穿处营月城已完，终不得入。九月，贼退雁翎庄，大书「一统齐天」逆联，掠江干脯酒上寿，且复围城。城中望贼纷扰，延山西走；则正北尘起蔽天，黄得功以铁骑至，贼畏不敢逆也。掩杀贼千计，夺回男女、牛马、器械、金帛无算，桐幸免。时桐令张田中，觅登尸而葬之。

石匮书曰：古之为将者，功成则黄金写像，身败则马革裹尸；故凡成败利钝、填沟丧元，皆为将者意中之事。李光弼上阵，藏刀靴鞯，良有以也。四将军皆号善战，时数不偶，一败涂地，皆由人谋不臧；乃以委之天数，如曰「天亡我楚，非战之罪也」！是岂四将军之本意哉！吾为之掩卷三叹！











卷五十四 张煌言列传（阙）











卷五十五 甘辉列传（阙）











卷五十六 孝子列传

董福儿

李壮丁儿

▼北山樵夫董福儿，父为闯贼所杀，福儿呼号啮指曰：“必报仇！”挺戈直追。其杀父者去远，后队十八骑来饮山上；福儿招其党数十人，告以报仇故。其党惧，勿敢前。福儿曰：“我自杀贼，弗累尔！尔第发喊壮我气，我拚命奔贼，贼必败。贼败，尔乃前，共搏杀之；金钱骡马，皆尔有。”众许诺，皆攘臂呼。福儿持担柴具，疾奔而上；贼易之，饮如故。众三呼，福儿已至贼前；一贼起，持鎗斗，势甚猛。福儿奋力劈头一棒，扑杀之。众见一贼死，其党遂各持棍棒上；贼乃共起迎敌，福儿一棒又毙一贼，夺其鎗。贼惊皇乱走，众围绕，杀十五人。其三人上马驰，道隘马行缓，福儿追及；贼叫曰：“我与尔无仇，何苦追我！”福儿曰：“若等杀我父，我且欲杀尽尔辈以报父仇！”贼曰：“杀尔父者已去，尔何仇我？请以财物赎！”福儿曰：“我欲尔马。”贼信之，下马；福儿逼前刺杀之。二贼下马跪地求免，不许；亦杀之。所得资囊、马匹，悉分其党；己独持十八人首，至父墓前祭之。官府知，授福儿以百夫长；不受。庐墓三年，竟死墓前。

▼李壮丁儿，安定县民。女直兵大至，壮丁儿从父母奔避山榖；卒与兵遇，缚其母去。壮丁儿取石击之，母得脱。前行，复遇五骑；一骑下，还缚其母。母呼曰：“壮丁儿，但逃命，勿顾我！”壮丁儿不忍，手提铁骨朵击仆一骑，母跳得生。四骑围壮丁儿，乱刀斫之。











卷五十七 义人列传

姚时中

汤文琼

卖菜佣

昼工某

周童生

武愫家奴

孔四郎

愧二先生

金陵乞丐

许琰

曹文耀

张应选

王毓蓍

潘集

周卜年

黄毓祺

吴应箕

高岱（子朗）

俞元熺

倪舜平

许德溥

钟皂隶

沈烈士、张烈士

吕宣忠

谢龙震

朱玮

王文宇

寇梦虬

詹书田

陆士铉

刘景瑗

吴一魁

麻三衡

陈元纶

李开山

博和尚

御厨

画网巾先生

石士凤

邹维则

叶尚高

高孟超

蔡子标

杨守程

赵大中

朱奇生

王士琦

傅中煌

卞子厚

倪百朋

文乘

张吏

周之兰

方国焕

刘复兴

冯协飏

吴可箕

冯小珰、百川桥下乞儿

玄妙观前卖面夫妇

石生、欧姓者

卖柴者

薛叟

徐怿、项志宁、董元哲

僕祖敏、徐锦

方炯、杨雪门

▼姚时中，宣府万全人；为诸生。生平自负气节，每语诸弟子曰：“我辈读圣贤书，倘遇国难，止应一死！”甲申三月，逆镇王承胤迎贼，宣府破，巡抚朱之冯死之；时中具衣冠，自缢于明伦堂。有衣带赞曰：“杀贼无权，降贼不义；自分我身，止应一死。干坤正气，万古如斯！妻子无知，付之不计。”

▼汤文琼，北直人。京城陷，自缢死。衣带中得一纸云：“位非文丞相之位，心存文丞相之心。”赠中书舍人。

▼卖菜佣，顺天府人。甲申北变，三月二十一日舁烈皇帝、周皇后二尸至东华门外，以杨木棺之。菜佣挑菜筐过此，见帝后柩，跪地大哭曰：“皇天、皇天！使我崇祯爷乃至此耶！”擗踊大恸，触阶死之。

▼昼工某，住北京江米巷，以写照为业。甲申，闯贼破京城，百姓皆执香跪迎，或写「顺民」、或写「顺天王」、或写「永昌元年，新皇帝万万岁」，遍贴门扇。昼工见而唾骂，归与妻相对恸哭。次日，闻先帝之变，又大恸曰：“死则死耳，义不为逆贼百姓！”与其妻共缢于一室。邻里排闼视之，有白气冲出，人皆异之。

▼周童生，通州人。读书曾应县试，尚志节。闻闯贼破京城、烈皇帝殉社稷以死，悲愤捶胸数百，呕血数升而死。

▼武愫家奴，愫登崇祯癸未进士，闯贼陷京城，愫夤缘求用；其家奴劝主勿失身于贼，愫不听。其奴痛哭主前，叩头出血，愫终不听。其奴对人曰：“我主为名利所惑，不听吾言，后必有悔。且李贼贪淫无道，上干天怒、下失人心；不久，自败矣。吾不忍见吾主之及于祸也！”遂不食而死。后武愫凌迟处死，卒如家奴所言。

▼孔四郎，绍兴人。因父选四川主簿、未任殁于京，遂失身为小唱，与凤阳勋卫常守经交厚。守经家富饶，闯贼追各官赃私，守经夹三夹；孔四郎曰：“有钱不救死，要钱何用！”尽出其家财以救守经，守经得免。比闯贼归，以各官同诸勋皆斩；贼将官抚民，见四郎美，留帐下。一日，抚民醉归；四郎乘其寝，以刀刺之，误中其股。贼大喊叫，四郎迺持刀骂曰：“我与常君情逾骨肉，誓同生死；恨不得斫汝万段，为常君报仇！事既不就，吾何生为！”遂自刎死。

▼愧二先生者，不知何许人也，乞丐曲市中。弘光奔，公卿肉袒迎道左，百姓髡首辫发；乞儿独色然愤懑，市酒数瓮，大召诸乞儿痛饮。酒酣，乃奋袖悲歌，且书市垣壁间。歌罢，复饮酒；誓手杀敌以死，不与降者俱生也。适北骑百余猝至，乞儿愤怒，振臂呼市中，持长竿驰刺一骑，中目堕马；取石碎其首，立毙。北骑群刺之，乞儿屠肠而死。市人义之，醵金礼葬焉，谓「足以媿为人臣怀二心以生者」，题其墓曰「愧二先生」。

▼金陵乞丐，不知其姓名。甲申四月中，鬨传北部变，乞丐遍访的信。一日，于桃叶渡遇一士人，牵衣问信曰：“相公识北信乎？”士人曰：“果有之，皇帝自缢矣！”乞丐咨嗟不已。即向市中沽烧酒一盂，其一盂价值二分，乞丐罄囊止七釐，曰：“若肯与满，亦好事。如不然，照价与我可也。”市人慨然与之，乞丐一饮而尽，遶河走；市人以为醉也，不之异。乞丐放声大哭曰：“崇祯皇帝真死耶！”连拍心胸数十，望北叩头，赴水而死。

▼许琰，字玉重，长洲人；为诸生。割股救亲者再，以孝名。甲申五月，闻先帝之变，谓是闯贼流言；有言及者，辄正色斥之。数日，传闻已确，走见司道及诸贵人，求起义。不得，号恸求死，自投胥江。值潞藩舟过救之，不死。潞王怜其忠，赠以金，不受；送至旧徒家。次日，至福济观，题诗于壁曰：“正想捐躯报圣君，岂期灵日坠妖氛！忠魂誓向天门哭，立乞神兵扫贼群！”投缳门侧。陆道士救，又不死，扶还家。家人进餐，琰怒甚，碎饭盂以磁屑咽之；喉肿五日，不得食，又作诗曰：“平生磨砺竟成空，国破君亡值眼中！一个书生难杀贼，愿为厉鬼效微忠！”掷笔而吭绝。吴中义之，私谥曰「潜忠先生」。弘光时，礼部张采以闻，赠翰林院五经博士，谕祭。

▼曹文耀，顺天府学生，原籍苏州人。祖子登，嘉靖壬戌进士。妻张氏，生四子：逊、肃、持敏、持毅；女曰持顺。三月十五日，闻寇急，率子女哭家祠中曰：“余家世受国恩，义不受辱，为先人羞。阖门矢死，庶无憾耳！”比城陷，张氏先缢，耀即自缢。时耀父妾姜氏、逊妻李氏、（持）毅妻邓氏、持顺及乳母孟氏、肃及持敏凡八人同缢；惟持毅绳断未死而贼至，遂逃去。逊先自刎僕地，复甦；贼繫至田虎家，拷索其赀。寻释之。

▼张应选，顺天人；内阁效劳，带京卫经历衔。闻贼陷宣、大，知势去，指屋梁谓友人曰：“此梁是我家冤对！”及城陷，妻妾子女五人即时并缢。

▼王毓蓍，字玄趾，会稽人也。父璘，博学，以酒自豪，工书画。毓蓍生不慧，口吃期期；与人语，若不解。读书日以句，掩卷即忘。年十五，忽自操觚，请于父曰：“儿儿儿不能了。”父笑曰：“儿儿儿，欲何为？”曰：“儿儿作文”，则有惊人语。”父喜而告人曰：“岂有王璘儿不慧者乎！”毓蓍甫婚而父卒，经年不就内寝。母卒，哀毁几至丧明，病瘵三年。师刘念台先生；先生过之，见帷壁皆着「死」字，曰：“玄趾病不死；玄趾终身不忘此字，为臣则忠、为子则孝，圣贤可致也！”病起，学益进，补郡增广生。通声气，坐客常满；然亦落落自喜。品竹弹丝，杂坐命觞，间以调笑，不胜一勺；或强吸数大白，曼声出金石。

乙酉六月，清兵至武林；辄告友人：“北使朝入吾朝死、夕入吾夕死！”时郡倅张愫等咸奉图籍去；坊民迎犒者比户醵金备牛酒，未及毓蓍。毓蓍方食，闻之，投箸起；援笔大书其门曰：“会稽王毓蓍不降！”里老爱毓蓍，为代毓蓍具进而潜去其门署。则语其兄毓芝曰：“弟死矣！”兄曰：“好，却难！”毓蓍曰：“难，何难？”乃作「愤时致命篇」。闻其师念台先生方饿未绝，以书促之曰：“吾辈非复大明黎赤矣！毓蓍已得死所，愿先生早自决，毋为王炎午所用！”二十三日早，独肃衣冠谒唐将军祠，以「致命篇」粘其壁；再书一绝曰：“敷天左衽竟如何！立马吴山第几坡？袖里尚存卫士石，此中犹佩信公歌。”趋拜文庙，欲沈泮水；泮水浅，乃之柳桥投河死。两手掩心，端坐水石，巾不折角；年三十有九。同人为位于明伦堂哭之，私谥「正义先生」。鲁王监国，赠翰林院待诏。

▼潘集，字子翔，会稽士子。性豪迈不羁，薄举子业。酷好酒，家贫不数得，时从友人索饮；既醉，或歌、或泣，人皆以狂少年目之。

乙酉六月，闻北使至，自誓必死。家人诧曰：“偌大江南无死者；汝布衣，何死！”集哭曰：“天下无死者，故集死。且蓟州之役，吾大父、父俱死，于是吾三奔丧，不得一骸骨归。今腼颜为彼编氓，苟偷视息，死何以见先人于地下！”已闻王毓蓍死，为文哭之；出东门半里许，袖二石，死渡东桥下。或曰：其袖石，欲效唐琦将以击当事之倡降者；不得间，故死。数日后，尸浮出，好义者醵金葬之。鲁监国赠儒学教授。

▼周卜年，字定夫，山阴人。家贫力学，年三十，不得一青其衿。住安昌，闻王玄趾死、潘子翔又死，曰：“二子死不先，卜年死不后也！”及传城中鬄发，逻骑四出；仰天呼曰：“天乎！天乎！余尚何以生乎！”遂肃衣冠，趣出市，沽酒畅饮；浩歌阔步至白洋龟山下，手持一简，招牧牛儿与语曰：“吾安昌周定夫，以事出海；有迹我者，以此简付之！”卜年疾走海边，正值潮来；见怒涛拍岸，卜年跃入水中。牧牛儿骇叫奔救，已邈不可及。已顷刻，家人追至，尸去已远；则从牧牛儿得一简，乃其与弟书也。书曰：“敌覆吾国，义不独生。去后以姪子我，毋使我为若敖之鬼，我目瞑矣！”时闰六月八日也。数日后，妻往哭其死所，见有物乘潮而来，倚徙山下不去；就视之，则卜年尸也。乡人惊异，以为有神凭焉。鲁监国赠儒学训导。

▼黄毓祺，字介祉，江阴人；子矜。善属文，习禅教而长斋事佛；闭户读书，不妄交游。其所与交者，必忠信切偲，肝胆相照。其为制举义，务写性灵，摹先辈，高奇绝俗；名士嚮向慕，倾动一时。

乙酉国变，毓祺走从义旅，间关险阻；力屈被擒，下狱论死。次日临刑，毓祺于狱中作诗一首置几上，趺坐化去；枷锁自落，满屋异香。诗曰：“剑树刀山掉臂过，长伸两脚自为摩。三千善逝原非佛，百万波旬岂是魔！潦倒不妨天亦醉，掀翻一任水生波。夜来梦作修罗手，其奈双丸忽跳何！”

其子大湛，试高等，食饩；亦举义，死之。

▼吴应箕，字次尾，南直贵池人；为海内名士。

乙酉，起义池州，与金正希为声援。正希败，应箕势孤，逃至芜湖，为乡兵所执。芜湖守将王弁与应箕有旧，且受应箕恩；欲报之。应箕名虽报南京听巴山发落，尚羁縻芜湖；王弁令应箕走。应箕曰：“吴应箕正来请死；如一走，亦不成其为应箕矣。尔何薄待我！”王弁不忍羁囚，日与其饮酒游戏。一日，豫王旨下，凡起义诸人俱着本地方取决。王弁先知之，闭门恸哭；应箕曰：“岂为我耶？吾办死来矣，要杀就杀，何哭为！”王弁令其仰药死；应箕曰：“使吾如此怕死，便不做此事矣。但王君与我厚，须杀之有法。王君与吾同游诸山，得一善地葬我，即杀我无憾！”王弁曰：“诺。”命僮携酒荷锸，行至一山上，有古松奇石，应箕喜甚；满举一大白，曰：“此吾死所，幸斫之！”王弁走避，命小兵行刑；应箕曰：“吴次尾头不是小兵斫的。劳君动手，刀快手快，箕即感德矣！”王弁不得已，依其言斫之。

▼高岱，会稽沥海所人。冒武籍，领乡荐，被褫；辨复。

乙酉，仕鲁，为兵部职方司主事。丙戌六月，江上军败，岱归，遂绝粒祈死。其子诸生朗，坐守之，凡八日不死。檄剃头急，朗乃走父所，泣曰：“儿不能待矣，儿其先死！”向岱拜。岱曰：“有是哉！儿遂能先我？”瞠目送之。朗遂绐长年，携公服，驾舟出海口祷神；迴视岸远，则肃衣冠北面再拜，趋船榜，欲跳身下。长年力挽之，不得脱；朗乃啮长年臂，创极始放，纵身入水。长年又汆水救之，捽其帻；帻欹，沈海底，长年犹持篙救之。许久，朗复跃出水面三尺许，手正其帻而没。长年棹船归，走报岱。岱复瞠目曰：“有是哉！儿遂能先我？”不复食。数日后，犹不绝，家人日进水一瓯。后见水，摇手倾其瓯，并不进水；三日，乃瞑。

▼俞元熺，婺源人。北兵入徽州，剃发甚急；元熺乃大哭曰：“死即死耳，发不可鬄！”辞亲友，自缢死之。妻某氏，被掠，北兵强污之；氏坚持衣衽，骂不绝口；遂支解之。

▼倪舜平，山阴人，业医，居王家葑，贫甚。

乙酉，下令剃头，舜平愤惋，辄痛哭；里中笑之。一日，卖其所提药囊，易大缸二；以余赀割牲置酒，召里中少年饮。酒酣，指缸请曰：“吾明人，为明鬼。今若不鬼，非明鬼矣！明日必死，死则祈诸公以二缸覆我！”诸少年复笑之，不肯从。舜平跪地搏颡，强之再三；诸少年勉应曰：“诺。”舜平昧爽起，坎其祖坟之左偏置缸；集众曰：“候至矣！”一跃而入。诸少年舁缸覆之。须臾，扣缸曰：“开！开！”诸少年益大笑，出之曰：“先生闷耶？”舜平曰：“否！否！”我坐不面峰，是不正尽也。幸诸公正而覆我！”坐定，覆缸，封其口。踰时，诸少年走缸外呼「先生」，声息甚微；后辄呼不应。于是诸少年相与叹息泣下，舁土茔之而去。

▼许德溥，字元博，直隶如皋人。屡赴童子试，不偶。甲申，闻北变，号哭数日，寝食俱废。初，喜一名士稿；闻其从贼，即取其稿寸寸裂之，付之烈焰。嗣后神情恍惚，如癡如醉；每于燕居独处，辄泫然泣下。

乙酉，北兵南下，广陵被陷；溥哭者又数日。时剃头令下，德溥曰：“头可断，发不可鬄！”作诗数首，书之里衣，誓以死殉。其父谕之曰：“尔不鬄发，必死发。尔死父馁，奈何？”德溥乃泣下，剪其发如头陀然；时时愤惋，或哭或歌。每食，必怀崇祯钱一枚置豆间，祭而后食。一日，于臂间刺「生为明人，死为明鬼」八字。有发其事于县令者，捕之。德溥见县令不屈膝，令问曰：“尔是何等人也，刺此何为？”德溥曰：“溥读几行书，不忍忘先朝，故为此耳！”令曰：“尔既读书，「素裔狄行乎裔狄」是何解？”德溥曰：素裔狄行乎裔狄，不曾说遇裔狄便做了裔狄。所谓素裔狄者，必如泰伯之化南蛮、箕子之化朝鲜、苏武之入匈奴十九年变不节，方是行乎裔狄。”令曰：“尔不曾受明朝爵禄，何苦如此？”德溥曰：“伯夷、叔齐，也不曾受商朝爵禄。”令曰：“尔既做伯夷、叔齐，何故剃头？”德溥曰：“在昔元朝有谢叠山者，亦曾剃头，后始殉节。盖叠山之剃头为老母，德溥之剃头为老父。今事已至此，有死何辞！”令曰：“字是谁锲？”曰：“自锲也”，令曰：“岂有自锲之理？”德溥曰：“人锲字向人、自锲字向自，一看即明。”狱具，拟斩，坐其父城旦。德溥曰：“溥死固当，愿释老父！”令义而释之。德溥喜曰：“得脱老父，死无恨矣！”遂赴市曹。监斩官语以「跪」，德溥大喝一声，向西北直立；刽子推倒于地，斩之。衣带中有诗曰：“非癡非醉亦非狂，因誌君恩字两行；一死甘心酬故主，谓忠、谓叛任雌黄！”

▼钟皂隶，会稽人；旧为会稽县皂隶。戊子，白头蜂起，皁隶賫黄肃卤檄，往山寨连络团练；获送镇将。镇将摘之跪，不跪；挝其膝，乃向外坐。镇将曰：“汝不过是一皁隶，敢大胆如此！”皁隶曰：“论出身，我是会稽县皁隶，汝是黄闯子小兵；论官职，尔是清朝镇将，我是明朝总兵，何弱于汝！乃令我跪耶！”镇将怒，痛挝之。皁隶曰：“我轻则斫，重则剐；不曾犯得打罪，你打我也无谓！”镇将令收之狱中。皂隶曰：“狱中饿死，不如明正典刑，倒死得明白！”抵死不肯就狱，令力士舁入。数日，解往武林见巡抚，崛强如故；遂于军前脔割之。

▼沈烈士，失名，行八十九；张烈士，亦失名；为锯匠，遂名张锯匠：萧山七都内沈村人。沈少年学书不成，弃而经贩。

戊子年，白头兵蜂起，都以掳掠为事，无大志；北兵数骑蹑之，沿山遍海，辄鸟兽散。骑不见贼，抢百姓妇女金帛，满载归；白头兵复聚如故。沈见而唾之曰：“若辈不能杀鞑子，起义何为！”白头兵弩目狰狰，意欲殴沈；沈大声喝曰：“若以我为不能起义耶？”握掌筑之；白头兵数人应手而毙。遂以是日椎牛酾酒，集里中少年数百人，祭旗起义，村坊富民有助之者。并不向邻里打粮，糗糒不足，辄遣壮士乘飞舸截富阳江上解往严州兵饷钱粮，食亦不缺。起兵两月，清官遣百骑蹑之；沈匝砦榆青岭，绝壁悬崖，步骑相持。北兵拘土人为乡导，从山背攀援而上；沈持鸟铳数十门藏灌木蓊翳中，俟兵近铳发，击死十余人。北骑窜奔乱踏，荆棘下皆窝弓药箭，践机乱起，人马俱毙；逃归者止三十余骑，裨将死之。骑怒，杀乡导者三、四人。报至，镇抚大怒，另选悍骑千人蔽江而来。沈村人大惊，皆携家罄徙；同事少年，亦皆蹑蒉远遁，从沈在砦者止三十七人。沈曰：“无恐！今日与打一死仗。”乃以白布盘头如伞盖大，内裹甲，更披湿絮被一床；手持筤筅一把，向前迎敌。张锯匠执党又一、䩺刀一、大斧一，往后翼之；三十七人各执器械，向后护从。及见北骑奔来，三十七人一鬨而散，走上山巅踞坐；沈低头、侧肩臂，持筤筅向前。众骑见一人独上，乱箭射之；沈筤筅洒开如簸箕大，箭着之皆掀拨落地，无一矢着身。北骑呼曰：“箭不中用！”各收弓矢，挺鎗纵马搏之。背头子者一骑向前，沈以筤筅迎之，中其目，翻身落马；又一骑迭上，沈刺之如前，连落三骑。一骑以刀掠断其筤筅，沈接过党叉，连打六骑落马；张锯匠以大斧截杀之。一骑见势急，跳下马直前，向沈夺住党叉；潜舒一手，拔腰刀欲斫，张锯匠䩺刀适至，戳入其腹，肠出而死。沈拾起党叉乱掠，又落数骑。众呼「牙步牙步」！马俱转首；绝蹬悬崖，控纵不及，连人和马跌死谿坑者，不知其数。沈、张二人用檑木、砲石乱打，北骑奔蹶而丢。沈、张力尽气喘，坐山坳，足不能举，无一人援救。少顷，沈渴甚，匍匐下山趾，饮溪水；头重落水，不能起，竟死之。张锯匠不能动；三十七人见北骑去，有下山者，畀之归家，夜半亦死。北骑曰：“自入关来，未曾见此好蛮子。若再得十数人，江东非吾有矣！”退至新坝，侦探数日，闻沈、张二人死，不信；再迟数日，得确信，始纵骑上山，沈村一带掳掠如洗。

▼吕宣忠，浙江崇德人。年二十有一，为博士弟子。甲申，流寇躏京师，宣忠慷慨抚膺，欲起兵讨贼。

乙酉，清兵南下，弘光宵遁；宣忠集生平所交结壮士歃血誓师，以雪国耻。旬日间，得众数千。比闻浙江起义，宣忠与麾下数人航海见鲁王，遂奉节制。亡何，浙江沦陷，宣忠所与三吴之士以次被擒。宣忠知事不可为，脱身归里，益牢骚不平。时发狂大叫，或长歌；已而泣，泣罢复歌。为县令所迹，捕诸庭，强立不屈；令呵之，宣忠大声诟詈。令大怒，叱隶役白梃交下，体无完肤，两踝骨见；宣忠死在地，以水沃之，复甦；甦复诟詈。狱具，上督府。宣忠知必不免，乃作绝命词七章，书于狱壁。一日，绑赴市曹，颜色不变；向监斩者曰：“大明士子吕宣忠，来就死！”监斩官与酒一卮，宣忠一饮而尽，掷盃于地，自褫其衣；谓一卒曰：“此衣赠汝。但衣带中有一偈，家人至，可付之！”言毕，受戮。

▼谢龙震，子云生，会稽人。鲁监国以其舌辨，由诸生特拔为中书舍人，联络各镇。寻陞兵部职方司主事。

唐王正位闽中，遣兵科给事中刘中藻奉诏下鲁；诸廷臣议，持首尾。龙震独廷叱中藻，呼而数之曰：“鲁与唐兄弟国，唐不为助，而鲁独当坚。幸稍即安，遽自大；乃蚕食首功之国，反戈同室耶！何不遗一矢钱唐之浒，而欲以恐愒徼倖尺一书！事不可得，只贻天下笑。且鲁藉师臣之力，与强敌持数月矣。前此中原数千里，敌至如无人，止维扬稍一抵牾；而鲁独立不惧，内外协心，器杖林立、艨艟百里，旦暮谒孝陵而返故京，何弱于唐？顾欲下之！然则诸宗室之走庇此者，咸可谈笑而坐享无上之福也，天亦不与矣！”于是监国竟不开诏，中藻屏息去；浙以东俱奉鲁王正朔如故。

丙戌，蠡城陷，龙震入山与王善长立营。龙震日急掳掠，遂为团练兵所绐，缚送清抚军。龙震不屈，自称部院；抚军曰：“若是两榜耶？”龙震曰：“曾见两榜而有不投诚者乎？我明天下，坏于两榜；鲁国主特用我辈，正欲压倒两榜。我今来就死，亦拚此头颅，为两榜诸人作一榜样耳！”抚军叱之跪，终不屈，踞坐嫚骂。抚军令于口上加一嚼子，用尺木勒入两颐数寸许，血流被面；驱出斩之。

▼朱玮，字鸿儒，山阴人。年二十余，尚未为诸生。丙戌五月，避兵梅里尖。剃发令下，玮以赤土书其案上曰：“宁为戴发鬼，不作鬄头人！”赴水死之。

▼王文宇，山阴人，家郡城西。以居积致富，年耄无子。丙戌，北兵渡江，将至郡城，两从子皆出城避，劝之去，不听；曰：“若辈自去，我自有处。明日，一至家视之！”次日，从子至家，寂无人声。行至屋后，视其井中，则妾先之、次则其妻，再次则文宇也。越中阖家死难，惟文宇一人。

▼寇梦虬，江西上饶人；为诸生。同郡人起义师，败入闽，妻子在家。虬行，嘱其子曰：“兵至，尔母子可赴井死！”及兵至，长子先投井死；幼子年十一，谓其母曰：“父命兵至赴井；兄既死，母何迟疑！”因曳其母裾，同赴井死之。

▼詹书田，江西永丰人；为诸生。揭重熙起义师被擒，困于福建浦城；书田往福建具呈，自首与揭重熙一同起义，愿与同死。问官批其牍曰：“准临刑候斩！”书田请就狱，不许。及闻重熙某日就刑，书田趋至法场请死。刑官笑其癡，劝之去，不肯；遂同日斩之。

▼陆士铉，字古雪，平湖人。铉生端亮，不苟言笑。甲申国变，铉闻之惊悸狂走，口作咄咄，回旋不一；约数武地，盘缠行，几百余里。人问之不应，若失心者。归其家，私设位哭临：“嗟乎！吾二百七十七年为此家人，胡夺我去也！”复诵先帝临命遗诏，则又哭，哭又走。如是两日夜，呕血数升。绝饮食者三日，肠痿气绝，犹悲嚥手书「我皇我皇」数遍，长号而绝。

▼刘景瑗，永丰人；为诸生。北兵将至信州，与其妻诀别入闽；妻被掳不从，死之。后复破闽，景瑗自缢于浦城县之学宫；柱上题诗曰：“妻既死节，夫亦殉亡。虽曰无补，可见高皇！”柱上字迹，至今不灭。

▼吴一魁，安庆人，本府胥役也。仗义果敢，素以勇气闻。崇祯时，献贼舟师蔽江遏安庆，南京骚动；一魁应募，以火器载小艇迎之。烧贼臣舰千余，退走荆、襄；一魁以功，得副汪硕书军。

乙酉，从硕书会黄道周兵于信州；硕书被杀，一魁在信独力死守。乙酉，王得仁兵抵城下，义兵解散；一魁开城逆战，单骑不敌，突围出，退保怀玉。八月，进闽关，乞师恢复；遇贝勒兵被执，与何惟一同死之。

惟一，上饶县粮胥，膂力绝伦。国变后，别家、弃妻子，誓死不二；卒成其志。

▼麻三衡，宣城人；恩贡生。工诗文，博学多才，尤长于弓马。乙酉夏，宣城起义，推三衡为帅；与北兵战，力屈被擒。豫王奇其才貌，欲降之，骂不绝口；竟受极刑。临刑，作诗曰：“吴越连沙漠，天心不可留！怒存千丈发，笑斫百年头。若水心犹烈，平原志未酬！清风吹宛句，朝暮五湖秋。”子干龄，诣隆武请卹，得赠官。

▼陈元纶，字宣公，福建福州人；名士，贡荐。丙戌，贝勒入闽，有清官与元纶夙好，造庐谒见；元纶束网顶儒巾而出，清官顾骇，请具清式以见。元纶笑，起云：“欲生换製，乞少选！”入内，清官俟之。坐久，忽哭声出户，报元纶不脱儒巾，绝吭死矣。清官骇叹而去。

▼李开山，南直婺源人。有膂力，能格斗。颈骨一枚如铁，偏左。善走；常依其族人住信州，族人家口住星源，开山往探，一昼夜往反四、五百里，人无知者。

丙戌，信州破，随族人入闽；闽亡，脱走深山，隐迹不出。戊子，汪硕书闻江西事起兵，自崇安赴信州；廉得开山义勇，迎为军锋，所向辄胜。六月，与敌战于山隘，敌骤合围；开山顾所部无一人，以长矛趯地，跃数丈余，踞一石上。酷日炎毒，焦渴而死；尸立崖上，数日不仆。

▼博和尚，本名郑惠，上饶人。试诸生，辄高等。为人性洁行端，跬步皆有尺度。

丙戌四月，信州破，即祝发坐蒲团，足不踹地。八月，贝勒军道信进闽；闻闽亡，和尚乃沐浴澡体，合掌佛前宣偈曰：“博和尚，博和尚，昔游藻池水，今闻稚院香。名械既已断，梵网可复张？誓皈此净土，不秽吾皮囊。”宣毕，嗒然而逝。

▼御厨，福州人，为隆武主膳。丙戌八月，从驾于汀州散失，依金华陈某义师中，为火兵。陈某兵败，为顾道所获。讯之曰：“尔何人？”大声答曰：“御厨。”顾曰：“尔善庖，何不降我？”御厨曰：“我名御厨，岂若辈可用！”顾怒，令左右引绳塞其口；御厨发声不得，触柱死之。

▼画网巾先生，闽人。丙戌九月，清兵破福建，先生同二僕匿邵武光泽山中，不剃发，画一网巾于额。庚寅夏，为光泽镇将迹得之，缚至泰宁见总镇王之纲。问其姓氏；先生曰：“忠未报国，留姓名则辱国；智不保家，留姓名则辱家；危不致身，留姓名则辱身！今邵人呼我「画网巾」，吾即此姓即此名矣。”之纲反覆开谕，谓「肯剃发，即免死」！先生曰：“癡人！网巾且不忍去，况发乎！死矣，毋多言！”之纲先斩其二僕，二僕瞋目叱曰：“癡鞑子！吾岂怯死者！顾死亦有礼，当一辞主人耳！”向先生拜，且辞曰：“奴先行矣，为主人扫除泉下！”再谕先生，先生终不屈；亦命斩之。先生欣然出袖中诗一卷，掷于地；复出白金一小封，掷向刽子曰：“此樵川范生所赠，今赠汝！”遂挺立受刃。泰之义士谢韩者收其遗骸，瘗于郭外；岁时谒奠如家仪。

▼石士凤，南直武进人。生齐民，微识字。贫无室，为塾师；倚其僕龙门坐，贸钱以活。

乙酉六月，清令剃发急，哭语僕：“吾不能生矣！”僕曰：“自看主襁褓至今，赖得饱饭终天年；此何言！”士凤不答，作诗诀其兄；诗不佳，见志而已。密自削板如木主状，上书「义民石士凤神主」，暗走忠义祠，列文信公西庑之末座；则又书小牌击腰带：家之人不知也。倾所贸钱市牲醴祭其先人，一醉僕；僕曰：“毋轻生！”则唯唯；僕亦不意其果然也。五鼓潜出门，赴祠前池中死。僕醉酲，黎明呼主不得，疾迹祠，见池浮小牌，起之，士凤也。牌书「石士凤，字瑞生；愿为明鬼，不愿为清人」！僕负尸殓葬之。

▼邹维则，浙永嘉诸生。素谨厚，斤斤不为丰采。

戊子七月十三日，清兵渡温之瓯江。先一日，其家出榖暴场圃，邻人谓之曰：“兵至矣，知之乎？”维则曰：“具知之；顾不审得食此榖否？”邻人以为恒语。次早，维则招其友饮于家且醉，拉同观清兵渡江；友亦不疑。至双门，出一书告其友曰：“为上吾父，云维则从此入海矣！”友人牵之不得；水中犹回顾，举手而去，竟死孤峙山下。

▼叶尚高，浙瑞安诸生；性爽达。清兵既渡瓯江，犹服明儒服；每伺上官半道，大声曰：“即观生冠履何如？”知府朱叱之，以为悖制，收之。尚高曰：“君先大人兰隅公，世世所闻，亦世此次冠；乃独厄生？”朱为面赭，下尚高于狱。作祭孔子文及绝命词，因自尽，有「未浴兰汤骨已香」之句。

▼高孟超，浙秀水诸生。耕田读书，以谨厚风其家。

乙酉六月，清兵陷嘉兴，剃发急；孟超顾谓其子昌苓曰：“若知所自全乎？”昌苓曰：“已知之矣！”遂俱抗首不受令，奋恶言。及难，男女少长十一人无存者。

▼蔡子标，浙德清诸生。从乙酉诸部起，弄兵；被执，大言不屈。索肩舆、衣冠入讯，语极不逊。甫就刑，观者如堵，忽众中出一人，抱持子标大恸，欲死从；刑者骇夺，不可解。子标曰：“公无一面，胡为出此？速去！”其人曰：“吾与公同起患难无失，今胡忍独生！”然后知子标密友；子标故欲生之，而假为不识也。是日，同刑六人，临刑忽益其一。

▼杨守程，浙萧山诸生。丙戌，挈妻潜避兵山中；有清两逻骑入山，以其不剃发，道缚之，守程厉声曰：“发种头上，宁与头去！”竟被害。其妻亦抱其子赴水死。

时有三义，皆萧山人，失其姓名。六月，清兵渡江，三人至山阴之赵氏大港；岸有梓潼祠，倩里人市牲醴，哭告神。已，便共引酌；酌已，复相抱而哭。哭，复歌；歌已，复哭。里中人以为狂，不敢诘其为何人；得其声，则知为萧山人也。复拿舟至中流，登桥，挥舟去远；三人相牵跃桥下死。

▼赵大中，南直泾县诸生。清兵陷城，大中衣冠投泮池，池浅不死；潜走察院空署，方户闭而家迹之，脱缳归。遗书託友人为葬其父，竟赴门外之塘河死。

▼朱奇生，会稽诸生。年十九，角巾大袖，气象闲都；为平远镇王幕客，参谋议。平远先渡浙西，奇生以他故不及从。

丙戌六月一日，清兵入府城；奇生遁野，誓不剃发。越三日，绐母曰：“儿往拜某某客。”阴携公服拜祖父坟茔，投水死。

▼王士琦，与弟士珍、士㻽，皆扬州诸生，同居徐宁巷。乙酉四月，清兵破城，各挈其妇并缢于中堂，次序不乱。清为封其门，不犯。

▼傅中煌，诸暨庠生。性亢爽，善饮酒，醉则歌笑自如。贫不理生计，亦工诗文。六一月日，清兵渡江，中煌赋绝命诗一章，投湄池而死。

▼魏里卞子厚，常从梁谿高忠宪攀龙游，为东林诸先达所重。丙戌，以完发见收絷狱，不食死。子世忠，被败絮蒲伏乞诗文，杨组玉为记其事传之。

▼倪百朋，山阴布衣；性嗜酒。清兵渡江，偕其友入山中索饮，啜火酒数十斤，烧死。友独活去。

▼文乘，南直吴县学生，为文肃震孟子、忠介周顺昌婿也。丙戌，起义海上；久之，众散，迹其同事友安大己。乘曰：“此谁事，我须当之！”遂慷慨出，自供前状，较所发情事更悉。临刑时，南拜三、北拜三，伸颈就戮，神色不改。衣带中有绝命词曰：“阀阅名家旧姓文，一身报国九原闻；忠魂今夜归何处，明月滩头卧白云！”复大声曰：“吾祔信国祠，公其许我！”大己以是得脱。

▼陕西都司张吏，陕西人。李贼入，顾都司无与战者，吏忠愤不欲生；遂键一箧，封识再三，上大书一「宝」字。李贼群校见，欲夺之；吏曰：“无须。行上大王，速与通！”李贼盛威仪，须之入。吏恭抱，匍伏阶下，贼令速上；曰：“文书诸公公偕集，且须县重赏！”贼以为此传国玺也，曰：“如果真宝，不惜官汝！”须臾，各官无后者，来视箧。吏乃从容起钥，则白楮一板，大书一「贼」字；大声高举示众曰：“吏亦有义，不怕死；请为大王正其名！”李贼怒且赧，促令杀之；吏曰：“吾欲死出此！”

▼周之兰，苏州人；为梨园子弟。入粤东，号大班。庚寅，清复有粤东，之兰与其妻诀：“必剃发，我死！”妻曰：“吾闻清演剧，皆不去网。”之兰曰：“否。网发者存，而发去矣！”妻曰：“必剃发，我先死！”投井死。之兰从之。

▼方国焕，南直歙老布衣也，家稍裕。有子孙，皆令就学读「春秋」。年七十，筋骨旺如三、四十岁；日伺壁，听读书声以为乐。

乙酉，清兵及徽，剃发令下；国焕闻之，为移时不语。既闻其口作「咄咄怪事」，家人以为叹息恒状，不为意。时十月之望，早就书楼，以他故令子及孙出；键户，引锥刺左股血，吮笔书七言八句诗于壁，有「冠裳为重一身轻」之句。自缢死之。里人高其义，私谥「耆贞先生」。

▼刘复兴者，燕京土工也。曾入役德政殿，见先帝减膳撤乐，诸事俭约；宵衣旰食，不遑宁处。出叹曰：“皇帝如是，吾侪小人奈何！”

甲申三月之后，闯贼入殿，莽自尊大，绝无威仪。复兴狂怒，持刀直走入，间踞贼座曰：“请杀我！”贼不及呼力士，复兴辄自刭。

▼冯协飏，字曰赓，广东顺德人。为诸生，饩于郡庠。广州破，协飏求死；父曰：“当路缙绅先生受国恩重，犹难之；汝书生何为！”协飏曰：“儿读书解大义，儿死正以愧不死者！”先驱其妻女入井，而自悬于梁。时冬旱井竭，妻女得拯起，而协飏竟死。

▼国子监生吴可箕，鸡鸣山关庙中自经死。

▼冯小珰、百川桥下乞儿，俱投秦淮河中死。小珰以色幸，卒以身殉。乞儿题诗桥上有云：“三百年来养士朝，如何文武尽皆逃？纲常留在卑田院，乞丐羞存命一条！”

▼玄妙观前卖面人，夫妇对经死。

▼常州石生及卖扇欧姓者，投西庙池中死。

▼一乡民卖柴者，入城，闻安抚使到，弃柴船，跃入文城坝南龙游池死。

▼五牧有畜鹈鸟薛叟，以剃发自经死。

▼常熟诸生徐怿，以剃发自经。诸生项志宁，不食死。武进诸生董元哲，痛哭死。

▼徐石麒僕祖敏、徐锦，从死。

▼诸暨诸生方炯、萧山诸生杨雪门，自经死。











卷五十八 文苑列传

曹学佺

顾起元

陈仁锡

张溥

▼曹学佺，字能始，福建侯官人。万历乙未进士，授户部主事；寻陞南京大理寺左寺正。丙午，陞南京户部郎中、陞四川右参议，晋按察使。天启壬戌，降参议。甲子，复以副使理桂平道事。丙寅，魏珰辑「三朝要典」，以学佺有所着书与「要典」矛盾，命焚其书，仍削籍为民。崇祯二年，起广西副使，历礼部右侍郎。庚午九月，以病请告，予致仕。学佺博学强记，一时无出其右。所刻书如「天下一统誌」、「天下名山誌」、「石仓历代诸集」之类，动辄数十余卷；所锓书板充栋汗牛，时人称为「艺林渊薮」。

甲申国变，学佺于闽中破家起义；丙戌，福州兵败，学佺奔虎山，自缢死之。

▼顾起元，号邻初，应天江宁人；生而颖慧绝伦。万历三十六年，会试第一人，进士及第。授翰林院修撰，直起居注；编纂六曹章奏，分考甲辰礼闱。未几，乞归。起南京国子监司业，兼掌翰林院印；以母丧，去任。再召不赴，陞南京国子监祭酒、再陞至南京吏部右侍郎。天启元年，改吏部右侍郎，兼翰林院侍读学士协理詹事府事、纂修两朝实录副总裁；而起元得末疾，不能赴。崇祯元年，卒。

起元学问渊博，凡古今成败、人物贤否以至诸曹掌故，无不容心；口陈指画，历历如睹；按策而求之，百不漏一也。然通籍三十年，立朝仅五载；晚年又以病废，不究其用：士论惜之。居乡，绝迹公府，无一字关说。惟地方利病、人情屈抑，则不避忌讳，娓娓言之；如兵部快船改马船、绝卫弁之科索两县坊厢、准里甲为条编，皆更定良法，于军民甚便。有妄言复旧以便其私者，人情汹汹；得起元力争之，事乃寝，军民乃定。既以文衡清望自持，而接引后学孳孳如不及。有以诗文请益者，皆细加点定，不以为烦；或当意，则称之不容口。至馈饷，一无所受；或迫情谊勉受之者，必报称其施乃已。以此囊橐常虚，故熹庙诏中嘉其清真。其诗文高者，直达秦、汉；而清芬丽藻，兼六代之长。近体以初、盛为宗，而不废钱、刘、温、李：是为大家，不名一体。所着「嬾真草堂集」五十卷、「编年稿」十三卷、「四书私笺」六卷、「中庸外传」三卷、「说略」六十卷、「顾氏小史」十卷、「客座赘语」十卷、「壶天赘语」、「金石考」各一卷。弘光朝，谥「文庄」。遗命不乞誌铭，子孙又贫，故其遗书轶事多不传于世。

▼陈仁锡，字明卿，南直长洲人。年十九，举于乡。明年，下第归，乃肆力古人之学。闻毘陵钱启新倡学东南，往从之游，学益进。天启壬戌，廷试第三人，授编修。辛未，晋经筵日讲官。会逆珰魏忠贤专国，以事功冒伯爵，乞世券；仁锡当视草，辞。或怵以祸；仁锡曰：“死何足借！吾为奸邪草世券，何颜对天下后世乎！”终不可。珰以党锢坐之，遂削籍。

珰败，召仁锡为南京国子监祭酒；甫拜命，以疾卒。所著有「四书语录」、「渊天纵易」、「羲经易简录」、「赋役书」、「通鉴论较」、「纲目会纪经济八编」、「衍义会刻」、「皇明衍义」、「皇明世法录」、「无梦园集」等书行世。

▼张溥，字天如，南直太仓人。崇祯辛未进士，选翰林院庶吉士，授编修。溥才情藻发，为江南士林领袖。所阅书极多，而「纪事本末」一书评隲允当；小论发前人所未发，追步龙门矣。所著有「七录斋集」。

石匮书曰：曹能始藏书甚富，为艺林渊薮。其自所为文，填塞堆砌，块而不灵，与经笥、书厨亦复无异。书故多，亦何贵乎多也！顾邻初、陈明卿、张天如所阅诸书，亦卓荦有致；而「嬾真草堂」、「无梦园」、「七录斋」诸集食生不化，亦未见其长。砲夫烹割，调剂五味，宾主乐之；虽终日劳劳，与砲夫竟何补哉！

石匮书曰：潜谿、青田以文章兼功业，后自北地继起，荆州、历下横据中原，而荆州、鹿门起与粗角，遂谓国朝自科甲以外，更无文章矣。夫唐以诗取士，李白、杜甫，俱不得与宴曲江，穷达有命；虽不得与争，然使唐诗无李、杜，尚得为唐诗乎？余故叙次文人，半收寒士；亦见文章一道，断非资格、科名所能限量者也。











卷五十九 列女列传

魏宫人

宫女费氏

吴奎妻张氏

吴信妻王氏

女子张氏

李氏姑媳

罗田女子王氏

尹熙华妻

中洲二烈

叶汝𦶙妻王氏

章烈妇金氏

俞烈妇

青镂

潘鹏妻杨氏、妾徐氏

谢荐妻张氏

易为升妻汪氏

宗正妻

斯曰福妻黄氏

张綖妻

吴光扆妻谢氏

丹阳妇来氏

蒋氏女

莫氏妇、李氏妇

永嘉王氏女

塘桥女子

麦名世女大姑

琼秀、瑶芳

朱氏

利氏女

▼魏宫人，年少有姿色。闯贼入城，诸宫人逃窜未尽，皆为贼所拦入。魏宫人前后奔跑，大叫曰：“贼入大内，必来净宫，奴辈定遭毒手。若等有志气者，早寻道路，免致受辱！”哭叫数番，遂跃入内河死之。顷刻间，诸宫嫔同跳入河，死者五十余人。

▼宫女费氏，年可十五、六，闻贼入宫，忙迫投井。井枯水浅，贼至视井中有人，使人下，挟之起。贼见其美，互相争夺。费氏厉声曰：“我乃长公主，众人不得无礼！何不见我若主！”拥见李自成。自成令诸宫人识认，知非公主；赏贼将罗。罗携女出，女又曰：“婚姻大事，不可造次，须择吉行之！”罗择吉日，乃行合巹礼。是夜，设席痛饮；费氏暗藏利刃，俟贼醉，断贼喉，即自刭死。自成叹其贞烈，令收葬之。

▼长班吴奎妻张氏，有殊色。夫外出，其家为一贼所据，夜乃强淫之。更深，闻有叫门者，乃其夫也；妇乃潜起开门，贼正鼾齁睡，夫妇持刀刺杀之，挟其资遁。前遇一井，张氏谢夫曰：“妾已失身，不能事君矣！”遂投井死。

▼吴信妻王氏，世居齐化门东，开紬缎铺。王色丽而性刚，闯贼数人入其家，捆信拷打，勒银千两，箠楚之声，人不堪听；其妻闭门自缢。一贼潜进内室，排闼而入，解王氏使甦，强拉淫之；王氏死挣不得脱，贼强纳其舌，王氏故纳之，咬落其舌。贼负创大怒，以刀剚其腹，贯胸而死。贼口流血，数日不得饮食，死之。

▼京城外女子张氏，被掳。贼爱其美，将强淫之；曰：“我渴甚，幸斟水饮我！”贼信之，往深潭汲水，挟女子同行；方以瓦甑汲水，女从后奋力挤之，贼堕潭，女子得脱。

▼李氏，姑媳二人寡居。闯贼一骑入其家，索酒食，调少妇；少妇曰：“远来必饥！”烧火煮饭，先炙酒饮之。贼饥渴，罄二壶而醉，且睡去。姑媳二人烧滚水一锅——先咳嗽，试之不醒，乃缚其手足，以滚水泼之；贼大叫，头面糜烂而死。

▼罗田女子王氏，适夫耿大纔三日，贼至；夫被杀，王氏大恸。其姑老而瞽，不能走。王氏恐被污，又恐瞽姑见刃于贼，遂扶瞽姑哭而出门；行半里，遇一深池，竟抱姑同跃池中溺死。

▼固安尹熙华妻，遇贼被掳，贼欲淫之；妇曰“我从若，若必携我去；可惜我家池中金银悉弃之耳。若盍往取之！”妇导之至池，贼见池深，却步；妇遽前抱贼，借势一跌，二人直滚入池底。浮沈数次，妇抵死不放，与贼同死于水。

▼中洲二烈，汤祖契妻赵氏，睢州人也；祖契他出。闯贼溃太康，比犯睢州；三月二十二日，城破，烈焰四起，赵氏见事急，嘱家人曰：“为我谢夫子，吾不能终事吾姑矣！”提一儿授侍妾曰：“汝善视之！”遂约发投缳，缳绝又赴井；家人复出之。时贼已露刃环视，叱妇人曰：“若要死，何不就我利刃！”氏叱之曰：“死贼！大兵至，尔亦旦夕人耳，敢吓我！”贼怒断其喉，发动目瞋移时。贼恨，屠其肠胃而去。

一武生董光泰妻崔氏，有姿色；贼欲挟之去。崔氏据地大骂，死不肯从。贼先断其手足，遂碎磔之。

▼会稽王氏，叶汝𦶙妻也。汝𦶙举庚午乡试，鲁监国时为兵部职方司主事。丙戌兵败，汝𦶙与郑遵谦为儿女戚，虑祸及，潜窜至童坞；为地方人所蹙，赴水死之。其妻曰：“夫死，妾何倚！”与同沈于水。会有拯之者，汝𦶙死而王氏犹未瞑。王氏谢拯者曰：“义不独生！”据岸不肯起，为拯者强起之；乃复绝食七日而死。

▼章烈妇金氏者，明遗将章钦臣妻也。鲁王遁，钦臣提兵入会稽山，屡欲解散；金氏曰：“散兵易，集兵难。鲁王在海上，万一有事，尔不可以不应！”后堕计被擒，夫妇俱获。见镇将，钦臣屈膝卑辞求活；金氏坐地笑曰：“委肉虎口而求生全，有是事乎？若屈膝奚为也！”曳之起。狱成，钦臣罪剐。金氏年少有姿色，给赏幕将；金氏曰：“妾义不受辱，愿从夫！”镇将曰：“尔夫罪死。”曰：“愿同死！”镇将曰：“尔夫罪剐。”曰：“愿同剐！”镇将曰：“癡妮子，剐可儿戏邪？”婉谕再三，金氏不之听。乃命夫妇同剐，以成其名。金氏色喜，趋赴市曹。钦臣先剐，金氏合眼念佛，不忍视。及剐金氏，割一刀，辄念佛号一句；截其乳，声乃大吼一声，始绝。行刑鞑子马某骂曰：“骚淫妇，装憨不肯嫁汉子，应万剐！”遂以刀刺其牝；金氏股夹住，死不可开。乃支解之，割其牝，传示观者；观者皆堕泪急走。次日，马鞑子于白日归，见烈妇立其门，猝然自倒；乃叫曰：“剐我是正法；刺我丑，奚为邪？”家人百禳之，不应；自捶其胸，呕血数升而死。

▼俞烈妇，婺源人，为曹自强妇。北兵入婺源，掠俞氏，置马上；俞氏绐之曰：“我下马，稍收夫尸；有金珠埋后池，取之去！”兵纵之下马，辄掷身大恸，以首触石，流血被面，抱夫尸不放。北兵怒，杀之而去。

▼青镂者，李成栋降清后，镇云间所宠妓也。及度岭，挈之行。亡几，收复广东，得大明印信五十余颗；成栋独取总督印，留几上。青镂以语激成栋曰：“公自是明朝大将，合该佩此！”言之不已。成栋怒诃曰：“吾岂不深念此，但患太夫人、夫人羁虎窟耳！”青镂咄啐，欲再言；成栋拔剑起曰：“再言及者，齿此剑！”青镂接剑伏地哭曰：“公若念太夫人、夫人在云间白刃下岌岌，犹戟齿缝肉。而贱妾侍公歌舞宴衎于此，致公归明无路、徇清被疑，何以生为！”立取剑自刎。成栋抱尸大恸曰：“我不如一女子！”明日，即衣冠，用总督印具疏迎永历于桂林。

▼潘鹏为京城药室，妻杨氏、妾徐氏皆临清妓也。李贼入城，纵兵淫掠。徐与杨誓必死，乃取所有砒霜和酒，俟有变饮之。忽二贼刀仗拥入，鹏惶急跳脱。贼见二美，宛转求欢；徐取前酒置案，杨会其意；二贼喜，酌酒与徐。徐一饮而尽，甫饮不胜，倒床上，贼以为中酒；复引酌杨，杨曰：“妾不能饮，愿将军满饮此大杯！”顾有琵琶，杨为歌以侑之。二贼乐，各浮满数四，顷腹裂而死。鹏归，急以羊血灌徐，徐活；夜挈家移僻处。

▼谢荐妻张氏，扬州人；二十四；乃归荐。荐读书不成，为胥吏。生子于朝、于宸、于陛，张以夫一经不继，痛励其子三；命名，张意也。巧慧，刺绣绝伦。

乙酉四月，清围扬州，城且陷，太守任民育缳死；张呼其次女希韫曰：“汝娣乡居，或无虑。妹尚幼，吾与汝奚归！”持诣井，驱希韫入，乃以身从之。次日屠城，三子皆被害。

▼易为升，良乡人；妻汪氏。流贼至，欲犯之；汪不从，驾贼。贼断其一指，骂益厉；贼怒，竟取其首去。汪一儿，纔数月，婢陈氏抱之外走。道遇贼，被擒。儿见贼笑，贼喜，命贼妇子之。婢夜伺贼出，哭谓「易氏止此一子，乞怜而释归」！贼妇哀之，乃与儿钱帛，教婢抱儿入破屋深匿之。婢祝曰：“儿即有命，幸勿啼！”儿果勿啼。贼归索儿不得，至明竟去；婢遂以儿归，儿名「天祐」。

▼宗正妻某氏，有殊色，闽人；通诗书。闽败，宗正走广州。广州又败，妻谓宗正曰：“无留发处矣。剃发令下，君宜自裁；妾请先之！”宗正犹豫，妻入室自经；宗正惊，脱之。而清兵入，繫宗正去；妻追至半途，触石死。宗正寻亦害。

▼诸暨之孝义乡上林里儒士斯曰福，有妻黄氏，年少而美。丁亥，越义师败，犹零落出没于东白山。清兵往捣之，道经上林里，里中妇皆走匿榛莽中；曰福独后，遇清兵，兵以刃加曰福颈，责其言妇女匿处。曰福不与言，则杀曰福；遍搜棒莽，得黄氏，牵欲污之。黄计绐兵曰：“我欲入室护吾赀，便从尔去。若缓之，为他人所得矣！”兵释黄，随之去。过高崖，俯瞰大壑，悬十余仞；黄忽纵身跳下。兵急持之，不及，遂弃去。已反视，有老妪抱一儿，亦投崖下，一婢随之；兵骇，急去。明日尸浮，则联袂如相携；盖儿为黄儿、妪则儿乳母、婢则其侍婢也。

▼张綖妻某氏，南直镇江人。綖为诸生，住京口。清兵方渡江，綖妻与妾云稍三人同被执。妻妾以好言善卒，因间脱其夫，约于前途相候；则身随二卒。抵暮入营中，二卒犯之，坚拒不受；卒亦困倦，睡去。妻妾中夜潜起，取卒刀，杀二卒，无觉者；带刀去。历诸营，会其夫于某所。及早，清兵觉，追及；三人皆自刭。

▼谢氏，为诸生吴光扆妻，政和人也。清破城，光扆见杀；谢恐为所及，急走水坑，引刀自刭。未绝，邻人扶归。谢不欲生，以手触创；不食三日，竟死。

▼丹阳妇来氏，失其夫姓名。为清兵所掳，励节不从乱。经龙潭驿，题诗于壁曰：“胡马长驱破简州，妾夫被戮子为囚！殷勤再拜江头水，护我微躯莫北流！”题毕，兵不知所言；因绐曰：“吾登舟而从！”方中流，拽此兵与共，溺水；兵亦死。

▼蒋氏，常熟贫家女也。早失母，而弟幼、父瞽，蒋苦营朝夕，衣食不给；卒无有字之者。乙酉，清兵至；闻苏州破，氏即自经于室，瞽父不知；及持之，不救矣。

▼李定国之围新会也，阅八月，清兵守之；食尽，杀人以食。有莫氏妇者，兵执其姑，欲杀食之；妇叩头请代，兵释姑，竟食妇。兵曰：“嫩妇殊胜老姑！”又有李氏妇者，兵欲食其夫，妇泣曰：“夫无子，食夫绝夫祀矣！幸留夫，氏请代以供一匕！”兵杀之；以首归其夫，使葬之。围解后，有人遇兵于途，遽拜之；兵愕曰：“吾何恩于若？”其人曰：“清明人各祭墓，吾父母及妻子皆在公腹。余何之？惟向公一洒泪耳！”

▼永嘉王氏女，年十七，嫁本县严金家。清兵掠之归，欲淫污，抵死不从；更百计诱之，终不得。兵怒，杀之。

▼塘桥女子，非生塘桥，死塘桥之女也；未详姓氏。避清乱，过嘉兴之梅里塘桥。时有清兵守，甚残忍；以女美，夺之入其舟，家人畏去。欲强犯女，不可；因投水中胁之，女辞不改。提水数四，终不从，且大骂；兵怒，以刀触之，死水中。里人怜其贞，为礼忏三日。

▼麦名世女大姑，广东番禺人，世居魁巷；未嫁。城陷，清卒入名世家，抽刀胁大姑；大姑迎刃曰：“自分必死，幸即杀之！”卒气沮，置之去。因告母曰：“留我不详，徒累母！”遽投井；母牵之不得。妹二姑，年十七；从之。名世妾杨氏，以裾繫其幼女，又从之。邻麦受年之妇，闻大姑之义，亦恐不自全，与其婢清吟皆从之：井中人几满。

▼琼秀、瑶芳，江西宗室朱石虹之二女也。石虹以换授，为廉州府同知。清兵至廉，城陷；石虹去。二女同其姪妇廖氏，俱投井死。永历中，奉旨即于井上表坊，赐「一时三烈」四字。时礼曹严炜以诗记事，有「壮士寒风歌易水，美人尺水傲西山」之句。

▼朱氏，南昌宗室女，归刘生为妾。宗室女故，不为人妾；以贫故，为刘生妾而讳之。刘生故有妻吴氏，相安无谪室。戊子，金声桓反清为明守；兵乱，生以二妇入山避兵。遇暴卒，生走去；卒逼朱，朱骂不从，投东溪，卒投刃杀之。而吴氏赴南坡池死。傅鼎铨被繫待死，闻而为之歌。

▼利氏女，父应昌，新会诸生；未嫁。丙戌，清兵入邑，应昌出走，有瞽妪与女俱。卒犯女，女故好颜顾卒，且劳苦卒：“吾未有所归，愿依终身。但无遽苟且；我有赀藏某处，可取为花烛费！”卒狂喜，随迹之。女前走，见路井，辄跃入；卒急持之，不及矣。应昌归，意女必失身去，欲从营中求之。或曰「井浮一尸」；起视之，果女也。猝不可得棺，置衣笥，瘗双节萧庄墓旁。











卷六十 妙艺列传

关思

张尔葆

李流芳

陈洪绶

姚允在

▼关思，字九思，号虚白；吴郡人。下笔坚凝，点染清旷，深得荆关、董巨之法；大幅雪景，尤见超奇。盖九思作画皆以草隶奇字之法为之，树如屈铁、山如画沙；绝去甜俗蹊踁，方见士气。不尔，纵俨然及格，已落画师魔界，不复可救药矣。惟虚白山人能解脱绳束，真是透网金鳞。

▼张尔葆，字葆生，山阴人。少精画理；以舅氏朱石门多藏古画，朝夕观摩。弱冠时，即驰名画苑。其写生之妙，气韵生动，逼肖黄筌；而长帧大幅，叠嶂层峦、烟云灭没，更在倪云林、黄大癡之上。董思曰：“张葆生胸中读万卷书、脚下行万里路，襟怀超旷自然，丘壑内营，成立鄞鄂；随手写出，皆为山水传神。”婿陈洪绶，自幼及门；颇得其画法。

▼李流芳，字长蘅，嘉定人；领乡荐。后即厌弃举业，不上公车。一年强半寄迹西湖，凡见湖中朝暾夕照、云气变幻，尽收入笔端；题跋数语，澹远灵隽，字字皆香。凡看其画，一种学问文章之气，在东坡当求之笔墨之间、在长蘅当求之华墨之外。至其学步云林，更妙在郊寒、岛瘦。

▼陈洪绶，字章侯，诸暨人；为诸生。鲁监国授翰林待诏。笔下奇崛乃劲，直追古人：木石丘壑则李成、范宽，花卉翎毛则黄筌、崔顺，仙佛鬼怪则石恪、龙眠。画虽近人，已享重价。然其为人佻傝，不事生产，死无以殓；自题其像曰：“浪得虚名，穷鬼见诸。国亡不死，不忠不孝！”

▼姚允在，字简叔，会稽人，姚氏世工图绘，而简叔笔下澹远，一洗画工习气；其摩倣古人，见其临本，直可乱真。久住白下，四方赏鉴家得其片纸，如获拱璧；而雪景奇妙，可匹关思。











卷六十一 宦者列传

王之俊

王德化

高时明

李凤翔

史宾

褚宪章

方正化

崔承奉

宦者列传附后

▼王之俊，北直隶人，为内官监太监。崇祯十六年五月，奉命提督京城巡捕练兵。甲申三月十九日，闯贼破京城，烈皇帝潜走煤山红阁自缢；独之俊扈从，跪帝膝前，引带扼脰，同死帝侧。逆贼义之，附葬陵址。

▼王德化，大同人，京师称为二王公。崇祯末，为司礼监太监。甲申三月，闯贼入京城，文武百官囚服立午门外，上笺劝进。德化从大内哭出，见百官愤甚，大骂曰：“误国贼，天子何在？汝辈来此何干！”见人即奋拳殴之，都人称快。

▼高时明，北直永清人，司礼太监。贼信急，预悬一棺于中堂，左右前后共绕十缳，与名下十人同誓必死。贼入，自投棺中，十人各投缳内，举火焚之。自题其壁云：“崇祯十七年三月十九日巳时，司礼监掌印太监高时明率名下李继善等十人合家死节。”其十人：惜薪司总理李继善，新城人；御马监贴场贾彝伦，固安人；御前近侍马文科，文安人；司礼监监官郝纯仁，陕西人；御马监贴场徐养民，宝坻人；干清宫近侍宋辅震，任丘人；御马监太监马鲸，容城人；内官监管理张行素，宝坻人；近侍李廷弼，文安人；惜薪司王家栋，容城人。”

▼李凤翔，北直人，司礼监太监。自刎城头。

▼史宾，清苑人；司礼监太监，年九十余。城破，被执，骂不绝口；贼立夹死。

▼褚宪章，北直人，司礼监太监。城头亲自放砲击贼；砲炸，被焚死。名下朱紫贵、傅永兴、徐胤彝，同焚死。

▼方正化，北直人；司礼监太监高时明名下，为保定总监。宿城头者数月，军民惮之。城破，贼断其首掷城外，遗骸于城上，狼籍淋漓；见者哀之。

▼崔承奉，失其名里；为福王太监，职承奉。辛巳，贼李自成陷河南，执福王；承奉独随行。道语王：“王以神宗爷爱子，虽失国，不可屈节！”及王至贼所，自成南面立，王且欲屈膝；承奉据掖之，正色大言：“自古无千岁下人者；即否，宜为神宗皇帝留一薄面！”王曰：“奈何？”曰：“殿下至此，惟有一死；明无屈膝王者！”王于是以正及难；而承奉乃入，屈膝。贼闯曰：“初何以教王傲而自犯之！”承奉曰：“此为王屈膝也；愿收王尸，厚葬之！”贼犹怒，不许。贼党牛金星、来仪劝自成曰：“此义气，当成其志”；遂许诺。葬事，承奉入，请死；贼竟杀之。

石匮书曰：先帝股肱心腹之臣满天下，而攀髯鼎湖者止王之俊一人，何其寥寥也！迨闻有高时明辈十余人泣弓正命，不可谓妇寺无人；秦人之所以歌「黄鸟」矣。鲁监国时，太监高起潜辈狼奔至越；万壑千巖，无所容其七尺，为人所凌。贼至，求死不得，望门投止，祗为全躯计；而躯果得全乎哉？

石匮书曰：高皇帝铸一铁牌，悬之午门，曰「内臣不许干预政事」！其所以贻谋，诚善矣。奈子孙朝内珰用事，其祸且与国运相为终始；祖宗有灵，有不切齿地下哉！余独慨前代全盛之朝，常侍黄门，尚存殷鉴；而及区区监国，犹且受制家奴而不能自拔！高皇帝之明训，可不确守也哉！

▼宦者列传附后

曹化淳

杜勋

▼曹化淳，不知所出；向在魏忠贤门下，落职已久。崇祯甲申三月，贼势甚急，起化淳管理皇城。化淳奏言：“忠贤若在，时事决不敢坏至此！”上闻之恻然，传谕收葬忠贤骸骨。十八日，贼攻彰义门；化淳城上发砲，不入铅弹，惟有空响而已。十九日，贼乘势用大砲急击。上闻，遣化淳督战；比至，诱我兵曰：“贼已上城矣！”城头守卒皆奔溃；哄声雷沸，不能禁。化淳开门迎降，京城遂陷。自成入宫，内监三百人迎之德胜门，令仍旧职；各监局印官，迎亦如之。因集选百二十人，余皆散去。自成与伪都督刘宗敏数十骑入大内，化淳与杜之秩前导；自成责其背主当斩，化淳等叩首曰：“识天命，故至此！”自成叱之起，众呼「万岁」！

▼杜勋，榆林人。甲申三月朔，闻流贼寇陕西，全省俱陷；遣内官监製各镇，杜勋监宣府、杜之秩守居庸。初七日，贼至宣府，宣府叛将白广恩与总兵姜瓖约降，杜勋绯袍八驺郊逆三十里，侍贼部下。十五日，至居庸，杜之秩迎降。十七日，薄京城，闯贼李自成对彰义门设座，晋王、代王左右席地坐；杜勋走城下，呼城上人“莫射！我杜勋也；可缒下一人以语！”守者曰：“留一人为质，请公上！”勋曰：“我杜勋无所畏，何质为！”提督太监王承恩缒之上，同入见大内；勋盛称“贼势重，皇上可自为计！”守陵太监申芝秀自昌降贼，亦缒上入见，备述贼犯上不道语，请逊位；上怒叱之。内臣请留勋，勋曰：“有晋、代二王为质；我不返，则二王不免矣！”乃纵之出，仍缒下。勋语守珰王则尧、褚宪章曰：“吾辈富贵自在也！”初闻勋殉难，赠司礼监太监，荫锦衣术指挥佥事，立祠祀之；至此，始得其实。

石匮书曰：魏忠贤流毒海内，天下已成瓦解之势；明之所以不即亡者，幸耳！乃尚留遗孽如曹化淳、杜勋者降贼献门，忠贤之遗祸，至此始尽。嗟乎！我明天下不亡之崇祯，而实亡之天启；不失之流贼，而实失之忠贤。当时有人曰：「魏太监薄天子而不为」！此语不信然哉？











卷六十二 中国群盗列传（有总论）

崇祯建元，王嘉胤以饥民创乱，李自成附之，而白水王二、边盗苗美等往往合溃兵以应；令此时有汲黯发河内之粟、秀实定郭暖之军，则解甲归农、卖刀买犊，匪异人任也。奈何应变乖方，蔓延莫制！嘉胤擒斩之后，分显道神、活地草等为三十六营；而混天星侵轶商、雒，过天星盘据汧、陇，独行狼屠毒汉南，蝎子块焚掠河西：中原版图，蹂躏尽矣！比之苞蘖不剪、流为臃肿，疥癣不治、结为大疽，以至匠石辍斧而踌蹰、扁鹊望色而郤走；嗟乎，岂不晚哉！乃群盗之最可恨者，穷则乞降，胜即复逞；此则投诚，彼即负固。以故罗汝才之入巴蜀也，八部投戈；李自成之困崤函也，九军归命。及乎孙传庭盩厔之战，擒闯王以献俘；刘良佐、左良玉义门之战，破贼兵二十余万：此何异李固之入荆州、度向之临艾县。而乃摧陷虽多、廓清难奏者，则以分阃之事权不一，前门拒虎而后门进狼；行间之款附非真，豺声已改而鹰眼不化也。至于十五年之后，袁时中既灭、老回回併营，而弱者半降于官军、强者悉隶于闯砦，究至公私涂炭、宗社沦胥；论者咸谓自成之罪上通于天，而予未尝不叹息痛恨于群盗也！譬犹蠹木，献忠啄之、自成殊之，实群盗钻穴之；譬犹逐鹿，献忠犄之、自成攫之，实群盗聚踣之：则群盗之罪，可末减自成也哉？嗟乎！秦祚之亡，亦受四方蚕食；隋社之灭，皆因剧贼鸱张。思宗志在瓦全而祸同冰解，总由彼蝇蛆攒溷而蜂虿肆毒也。悲夫！

崇祯元年，延安饥。十一月，府榖民王嘉胤倡乱，饥民附之。白水盗王二等复合徒众，劫掠蒲州、韩城间。时承平久，猝被兵，人无固志。巡抚陕西都御史胡廷宴庸而耄，恶闻盗，杖各县报者；曰：“此饥氓，徐自定耳。”于是有司不以闻。盗侦知之，益怒，劫宜君县狱；北合嘉胤五、六千人，聚延庆之黄龙山。

二年正月壬戌，抚治郧阳都御史梁应泽以汉南盗告急请兵，抚标止步兵三百人。陕西巡抚胡廷宴、延绥巡抚岳和声各报洛川、淳化、三水、略阳、清水、成县、韩城、宜君、中部、石泉、宜川、绥德、葭、耀、静宁、潼关、阳平关、金锁关等处流贼恣掠；给事中薛国观上言：“贼之炽也，由乔应甲抚秦，置盗劫不问，实酿其祸。今弭盗之方，在整饬吏治，有「先事提防」之法、有「临事剪灭」之法、有「后事惩戒」之法。”上是之。己巳，固原逃兵掠泾阳、富平，执游击李英。二月，陕西备兵商洛道刘应遇率毛兵入汉中，合川兵败贼略阳；守备黄元极击贼，马蹶被杀，犹手刃贼不置。贼走汉阴，应遇遣兵追斩五百余，诛渠魁数十人。余走蜀，其匿汉阴山中者并自杀；汉南盗平。三月丙子，流盗掠真宁、宁州、安化、三水。四月甲午，固原贼犯耀州，督粮参政洪承畴合官兵、乡勇万余人围贼于云阳，几覆之；贼乘夜雷雨溃围走淳化，入神道岭。刘应遇以千人偪汉中贼于五丁峡，宁羌知州陈元瓒失防，盗遁。巡按陕西御史吴焕言：“秦寇惨掠，古所罕有。抚臣胡廷宴误于积弛，束手无措，则举而委之边兵；至延绥抚臣岳和声讳言边兵为盗，又委之内地。总之，两抚欺饰酿患，致奸民、悍卒相煽不已，而西安、延安诸邑皆被盗矣。盗发于白水之七月，则边贼少而土贼多；今年报盗皆骑锐，动至七、八千人：则两抚之推诿隐讳，实酿之也。”十一月，京师戒严。山西巡抚都御史耿如杞以兵入卫，譁于涿，大掠良乡；如杞逮，论死。西兵皆沿边劲卒，溃而失次窜走，剽掠山东。大盗混天王等掠延川、米脂、青涧等县，起总兵杜文焕剿之。

三年正月，陕西边盗王子顺、苗美连逃兵掠绥德，众三、四千，南国韩城。总督杨鹤、巡抚刘广生提兵赴援，斩首三千级，贼遁；复犯清涧，官兵追逐之。贼走西川，官兵追击，降三百余人，余大奔。苗美叔苗登雾啸聚于安定，总兵杜文焕击败之。先是，万历时，朝廷念西军劳苦，预给三月粮；以为常。崇祯二年秦大旱，粟腾贵，军饷告匮；延绥巡抚杨鹤、甘肃巡抚梅之焕分道勤王，两军复以稽饷而譁，其溃卒畏捕诛，亡命山榖间，倡饥民为乱。时东事益急，廷议核兵饷，各边镇咸釐汰，裁饷至数千万；乘障兵，咸噪而下。又以给事中刘懋清裁定驿站，即给邮乘传有额，毋滥用县官钱；岁省费无算，谓苏民力也。而河北游民向藉食驿糈，用是益无赖；岁不登，无所得食，所在溃兵煽之，而全陕无宁土矣。命洪承畴以都御史巡抚延绥。王嘉胤陷府榖，他贼入山西犯襄陵、吉洲、太平、曲沃。四月，贼王之顺、苗美陷蒲县。山西自河曲至蒲津千五百里俱邻陕，河最狭；贼自神木渡河陷蒲，已分三部东犯赵城、洪洞、汾、霍而掠石楼、宋和、吉、隰，贼首自号「横天一字王」。五月，贼破金锁关，杀都司王廉。六月，王嘉胤陷黄甫川、清水二营，遂据府榖；洪承畴与杜文焕围之，贼夜劫营，官兵击败之。延安知府张辇、都司艾穆蹙贼于延川，贼求抚，王子顺、张述圣，姬三儿等俱降。王嘉胤等掠延安、庆阳，城堡多陷。总督杨鹤主抚，不以闻；与陕抚刘广生遣官持牌四出招贼，贼魁黄虎、小红狼，一丈青、龙江水、掠地虎、郝小泉等俱给牒免死，安置延绥、河西，但不焚杀，其淫掠如故，民罹毒益甚：有司莫敢告，而寇患成于此矣。兵科给事中刘懋上言：“秦之流贼，非流自他省，即延庆之兵丁、土贼也。边贼倚土寇为乡导、土寇倚边贼为羽翼，六、七年来，韩、蒲被掠，其数不多；至近年，荒旱频仍，愚民影附，流劫泾原、富、耀之间，贼势始大。当事以不练之兵，剿之不克，又议抚之。其剿也，所斩获皆饥民也，而真贼饱掠以去矣；其抚也，非不称降，聚众无食，仍出劫掠，名降而实非降也。且今年麦苗尽枯，斗粟金三钱，营卒乏食三十余月；即慈母不能保其子，彼官且奈兵民何哉！且迩来贪酷成风，民有三金，不能供纳赋之一金。至于捕一盗，而破十数人之家；完一赎，而倾人百金之产：奈何民不驱为盗乎！若营兵旷伍，半役于司道、半折于武弁；所余老弱，既不堪战，又不练习。当责督、抚清汰操练，以备实用也。”山西流贼破蒲州、潞安，官兵败没。七月，御史黄道直言“盗起于饥，请发饷银易米，一从保德州河路、一从洛宜陆路赈饥民；庶收拾人心，解散党附。”不报。八月，王嘉胤勾西人入犯，佯乞降；仍夺路走黄甫川，复引西人入掠。洪承畴、杜文焕从孤山进击，大破之，贼奔溃。十月，王嘉胤陷清水营，杀游击李显宗，复陷府榖。大盗李老柴于鄜、雒间纠三千余人，攻合水；宁夏总兵贺虎臣击贼于盘榖，斩六百余级，又败之宁州。十一月，山西总兵王国梁追贼于河曲，发西洋砲砲炸，兵自乱；贼乘之，大溃，遂陷河曲。十二月己巳，盗神一元破宁塞据之，杀参将陈三槐；围靖边，副使李右梓固守。贼勾西人四千骑，益围靖边三日夜，遂陷柳树涧、保安等城。

四年五月，神一元陷保安，副总兵张应昌击败之；神一元死，弟一魁领其众。癸未，山西贼犯平阳。庚寅，王嘉胤渡河掠菜园沟，副总兵曹文诏击郤之。己亥，命御史吴甡賫金赈陕西饥荒，招抚流贼；谕曰：“陕西屡报饥荒，小民失业，甚者迫而从贼，自罹锋刃；谁非赤子，颠连若斯！今特发十万金，命御史前去，酌彼灾处，次第赈给。仍晓谕愚民，即或胁从、仅入贼党，若肯归正，即为良民；嘉与维新，一体收卹。”上召辅臣、九卿、科道及各省监司于文华殿，上问山西按察使杜乔林流寇之事，对曰：“寇在平阳或在河曲，近闻渐已渡河。河曲尚阻，须大创之；但兵寡饷乏耳。”上曰：“前言寇平，何尚阻也？”对曰：“山、陕隔河，倏去倏来，故河曲独被困。”问河曲之陷，曰：“贼未尝攻，大抵饥民为之内应。今不早图，有误国事！”上问陕西参政刘嘉遇以流寇，对曰：“流寇，因兵饷不足，故难剿耳。且寇见官兵即散，退复啸聚。”上曰：“寇亦吾赤子也，宜招抚之！”又问近寇所在，对曰：“一在延安、一在宜川。”上凝思久之，命退。宁武总兵孙显祖言：“闻喜稷山贼二十余万，日剿日益；官兵不过二千，奔逐不支。乞发京营或调边骑夹剿！”命下所督便宜专制；总督张宗衡以兵饷并乏，竟不行。二月壬子，总兵贺虎臣、杜文焕合军围保安，神一魁勾西人千余骑突围出，复纠贼数万劫宁夏；都指挥王英兵溃，诸道将弃城南奔。戊午，一魁至庆阳东关，游击伍维藩击斩五百余人。戊辰，贼围庆阳，总督杨鹤在邠、干，不即援。宜君贼赵和尚等南犯泾阳、三原、韩城、澄城，各贼分犯，不知其数。壬申，神一魁陷合水。三月丁丑，张应昌等援庆阳，贼围解。时议招一魁，散其党。癸未，贼帅孙继业、茹成名等六十余人来降，总督杨鹤受之。设御座于固原城楼上，贼跪拜，呼万岁；因宣圣谕，令设誓各解散，或归伍、或归农。自此，群盗视总督如儿戏矣。甲午，陕盗刘五、可天飞据铁角城，混天飞、独行狼等聚芦保岭，众各万余，分犯平凉、固原、耀州、泾阳、三原；盗混天猴薄宁州，分犯环县。贼陷武安、走平凉，诈称官兵，袭陷华亭。时大盗王老虎围庄浪，曹文诏、王性善西剿，诸贼乘虚四犯。杨鹤给降人牒，令各还乡，简其豪千余人以参将吴弘器领之，驻宁塞；而宜君、雒川盗又蜂起矣。副总兵曹文诏击贼于粟园，大败之。四月己未，神一魁降于杨鹤，鹤责数其罪，俱伏谢。一魁有战骑五千，鹤侈其事，上言乞赐一、二万金赈济，又止巡抚练国事北征。宜、雒贼亦求抚于国事，从之；其胁从饥民各给牒回籍，首领置军中。首臣劾宣大总督魏云中、陕西总督杨鹤恇怯玩寇，上切责云中等平盗自赎。时言官交论鹤，鹤疏引咎。曹文诏等克河曲，斩贼一千五百余级，获兵械，马骡数千。丁卯，延绥巡抚洪承畴令守备贺人龙劳降者酒，降者入谢，伏兵斩三百二十人。庚午，贼陷始兴。御史吴甡西行至延长，寇聚城下，谕以祸福；委同知赵鹤年分赈，贼各解散。游贼闻之，皆回受赈，抚贼七千有奇。降盗不沾泥拥众胁粮赏，复攻米脂；总兵王承恩、侯拱极率三千人至葭州，洪承畴、张应昌亦至，贼分两营以待。连战，贼始遁；追至西川，斩三百余级，贼溺死无算。官兵屯西川双湖峪，其间窑寨六十有四皆险绝，尽为贼薮；承畴乃令在在设防堵截。不沾泥惧，率百骑逃关山岭；都司马科等追之，尽歼其骑；不沾泥乃降，手杀贼目双翅虎，缚献柴金龙以自赎。五月乙亥，王承恩击宜川贼，败之；贼闯王虎金翅鹏乞降——金翅鹏，即王子顺姪成功也，余贼走宜君，其众二万。陕西都司曹变蛟追宁塞遗贼于唐毛山，贼大溃；四战皆捷，先后斩一千四百余级，而宁塞之逸贼稍杀矣。御史吴甡至榆林镇，以晋兵遏籴，斗米银六钱，草根木皮俱尽，人至相食；甡因奏：“榆林为西北雄镇，宿将劲兵出焉，非他镇比。杂贩牟利，商民欣赴，初无赖于晋；若以防河为名而绝秦人之命，恐谋国不在此也。”延安贼赵四儿以万余人掠韩城、郃阳、灵州，参将张全昌以五百人战三日，斩三百余级；贼走鄜州，复进击，斩六百余级。时榆林连旱四年，延安饥民甚众；西安大旱，巡抚练国事更请发帑赈济，不报。赵四儿寻降。初，洪承畴抚盗王子顺等驻榆林，巡按御史李应期诛之。上谓贼势蹶甚，招抚为非，杀之良是；命吴甡核奏。丁酉，延绥、榆林大雨，始有禾。庚子，盗满天星降于杨鹤，鹤选其骁勇置营中，散其党万二千人，即命其魁分勒回籍；未数月，皆畔去。壬寅，贼万人自合水、保安逃出，攻中部；降丁内应，城陷。六月癸卯，曹文诏击斩王嘉胤于阳城。其党复推王自用为首，号曰紫金梁；其党自相名目，有老回回、八金刚、闯王、闯将、八大王、扫地王、闯塌天、破甲锥、邢红狼、乱世王、混天王、显道神、乡里人、活地草等，分为三十六营。辛酉，鄜州贼混天猴张孟金谋袭靖边；张应昌邀之于真水川败之，追斩四百余级。癸亥，混天猴、独行狼等万余人自甘泉犯合水，洪承畴率兵追击，败之甘泉山中；混天猴等乞降。七月，贼首上天龙、马老虎、独行狼复掠鄜州，列三营于太平原；杨鹤、王承恩击破之，上天龙等以二千人降。给事中孟国祥、曹履泰各奏抚贼欺饰之弊；癸未，逮总督陕西三边都御史杨鹤，下刑部狱，论戍之。丁亥，曹文诏等诸将击贼，连败之；贼奔东北。是役也，合督、抚四镇之兵穷追半月，先后数十战；贼败，潜遁山榖，延安、庆阳千里内暂安焉。甲午，贼赵四儿六千余人东渡山西，总督洪承畴等兵从之；贼入沁水县。县东北有窦庄，故张忠烈公铨里居也；先是，铨父尚书五典谓海内将乱，筑墙为堡甚坚。至是，贼犯窦庄。五典已没，铨子道濬、道泽俱官京师，惟铨妻霍氏守舍；众议弃堡去，霍氏语其少子道澄曰：“避贼而出，家不保。出而遇贼，身更不免。等死耳，死于家，不犹愈死于野乎？且我守坚，贼必不得志。”躬率僮僕为守御。贼至，环攻之；堡中矢石并发，贼伤甚众，越四日乃退。其避山榖者，多遇贼淫杀；惟张氏宗族得全，冀北兵备王肇生表其堡曰「夫人城」。辛丑，陕西贼陷中部，王承恩击斩千七百级。八月癸卯，总兵贺虎臣击斩庆阳贼刘六，斩其余党五百余人；西路渐平。先是，巡抚陕西御史李应期言「秦贼旋抚旋叛」，上命御史吴甡确查报闻；甡上言：“延、庆地亘数千里，土瘠民穷；连岁旱荒，盗贼蜂起。西路则神一元破宁塞、安边，攻保安；一元死，弟一魁继之，又破合水、围庆阳。总督杨鹤招抚四千有奇，余党郝临庵、刘六等众不下数万，掠环县、真宁间：此保安、合水之流孽也。延安四载奇荒，边军始乱，出掠米脂、绥德、青涧，胁从甚众，几于无民；流劫延南。点灯子众号数万，自山西回黄龙山，西安北界数州县被毒甚惨：此延北边贼流毒西安者也。近官军南剿，贼望风潜逃；相继招安，满天星等降于榆林，余贼遂从而北。其降贼虽散原籍，仍复劫掠；于是有「官贼」之谣，而人致恨于招抚之失事矣。点灯子众五、六千在青涧，旋抚旋叛；庆阳郝临菴、刘六等亦曾受抚，今攻陷中部者，皆其众也。又降贼独头虎见大兵之来，已出韩城，潼关道臣朝其俊犹追赆钱九十万；贼复横索，一一给之惟谨：要挟重资之说，有自来矣。为今之计，集兵合剿，歼其渠而余众自破，明赏罚而士气自鼓；秦事犹可为也。”山西贼陷隰州、蒲州，命许鼎臣巡抚山西。洪承畴驻庆阳，报乏饷矣；承畴兵大败赵四儿于山西桑落镇。九月，山西贼入河北，犯济原。神一魁复叛，据宁塞，劫守将吴弘器、范礼；官兵攻围之，其党黄友才斩一魁以献。盗独头虎、满天星、一丈青、上天猴等五部恣掠宜、雒，副总兵赵大胤在韩城，去贼营二十里，不敢出战。土人强之出，报斩五十级；验之，则率妇女首也。给事中魏呈润劾大胤，落职。壬辰，命洪承畴总督陕西三边、张福臻巡抚延绥。黄友才复叛而遁，追斩千一百级。洪承畴击败赵四儿，擒之——即点灯子也，起青涧、绥德，奔突延、西间，往来秦、晋，沿河郡县多苦之；至是伏诛，平阳稍安。其党黑煞神起，又有过天星、蝎子块与紫金梁等共数十部。自贼据中部，官军攻围，两月不下；冬十月，曹文诏及张福臻兵俱至，克之。陕西贼陷宜川。十一月丙子，陕贼谭雄陷安塞，袭掠一空，仍乞抚；闰十一月，王承恩诱谭雄等五人斩之。癸丑，陕贼不沾泥、张存孟等陷安定。甲子，王承恩克安塞，斩五百余级；即进剿安定，贼潜走绥德。降丁混天猴勾盗陷甘泉，劫饷银十万八千两，杀知县郭永图，备兵河西张允登战死。洪承畴闻之，遣王承恩分剿；以甘泉鄜、延咽喉，而自以四百人赴之。贼势日炽，承畴日不暇给矣。宁武总兵孙显祖败贼蝎子块于万泉。十二月，甘泉贼陷宜君，又陷葭州，备兵佥事郭景嵩死之。己丑，诸降盗复叛，攻绥德。上忧延绥贼蔓，以山、陕督抚请饷疏，切责户、兵二部；兵部尚书熊明遇请措二十万金接济秦中。甲午，孙显祖于河津、闻喜等处，与贼六战俱捷。

五年正月，延绥贼伪为米商入宜君，遂陷之；复陷保安、合水。流入山西者，陷蒲州、永宁，大掠四出。山西巡按御史罗世锦归咎于秦，谓「以邻为壑」；给事中裴君赐，晋人也，上言责成秦之抚、镇驱之回秦而后再议剿抚：盖当事之无定见如此！洪承畴请留陕西饷银二十万资剿费，并以劝农；从之。先是，宁塞逸贼合环、庆诸寇屯镇原之蒲河，欲犯平凉，走凤翔、汉中。陕抚练国事檄固原兵备王振奇同副总兵王性善等截守各隘口，檄平凉兵备徐如翰同副总兵董志义守泾州各要害；又檄总兵杨嘉谟等缉奸，杀贼塘马，断其耳目。贼遂不敢出；又食乏，互相猜疑。洪承畴从鄜州间道疾至庆阳，曹文诏以临洮兵至、贺臣虎兵亦至，会于西澳；各夹击贼，大小十余战，追奔数十里，斩首千余级，伤坠无算：而宁塞之寇尽矣。惟混天猴等尚据襄乐，练国事遂移镇宁州。时以西澳之捷，为用兵来第一。戊午，洪承畴等击败贼于槐安堡。贼虽奔窜，尚破华亭，扰庄浪；而官兵追捕，皆破胆潜匿。先是，延西诸寇，承畴偕文诏先后清蕩；而铁角他乃边盗薮，郝临庵、可天飞为官军所败，独行狼跳入其伍，耕牧铁角城为持久计。闻地盗尽平，甚惧。承畴、文诏击破之，斩可天飞，其二贼亦生得就诛。自西澳捷后，军声大振。曹文诏忠勇善战，承畴与下同甘苦、得士卒心，转战四载，斩级三万，西人稍稍休息；然亦惫甚矣。甲子，陕西原任通政使马鸣世奏曰：“三秦为海内上游，延安、庆阳为关中藩屏，榆林又为延、庆藩篱；无榆林必无延、庆，无延、庆必无关中矣。乃自盗发以来，破城屠野，四载于兹。良以盗众我寡、盗饱我饥，内鲜及时之饷，外乏应手之援。揆厥所由，缘庙堂之上，以延庆视延庆，未尝以全秦视延庆；以秦视秦，未尝以天下安危视秦。而且误视此流盗为饥民，势燄燎原，莫可扑灭。若非亟增大兵、措大饷为一劳永逸之计，恐官军骛于东、贼驰于西；师老财匮，揭竿莫御，天下事尚忍言哉！乞敕所司亟措饷二十万，给民牛种、为兵士犒赏；急图安戢，庶全秦安而各镇安矣。”张应昌等击黄友才，斩之。二月，宁塞逋寇复炽。庚寅，盗夜入鄜州，备兵佥事郭应响死之。三月壬戌，陕西贼陷华亭；知县徐兆麟赴任七日城陷，逮至，竟坐弃市，人皆冤之。四月，湖广流盗自兴国入江西泰和、吉安等处。七月，山西贼陷大宁。八月，曹文诏击贼甘泉，败之。洪承畴令胁从者免杀，降四千余人，散者亦数千人；余贼散匿山榖。山西巡抚宋统殷击贼于长子，贼奔沁水。庚辰，贼首紫金梁、老回回、八金刚以三万众围窦庄；时张道濬得罪家居，率其族御之，贼多死。闻秦师且至，惧欲乞抚；紫金梁呼于壁下，道濬登陴见之，紫金梁免冑前曰：“我王自用也；误从王嘉胤，故至此。此来乞降耳！”俄老回回亦至，道濬谕之曰：“急还所俘，散若徒众；吾为请于抚军，贷尔死！”贼乃还所掠，拔营而西，入阳城界。道濬以贼情告于统殷曰：“贼狡，未可信！”因遣使往觇贼，诸贼咸就约，惟八大王、闯塌天五营不受命，紫金梁归款未决。

诸军乘贼不备，轻骑袭贼营；贼怒，南犯济源，陷温阳。九月，山西贼破临县，贼魁豹五等据其城；又陷修武，杀知县刘凤翔；焚掠武涉、晖县，遂围怀庆。上以藩封重地，切责河南巡抚樊尚燝杀贼自赎。贼既尽向河北，山西巡抚宋统殷备兵冀北、王肇生率军次陵川，扼贼北归。贼北走，遇官军；贼死斗，互相胜负。会夜，与贼争险，对营两山头；贼缘穷榖而登，大譟，官军乱，统殷、肇生皆走，与诸军相失。宣大总督张宗衡将兵至高平，统殷、肇生以师毕会，大破贼于桑子镇，贼复入沁水。十月，诏副总兵左良玉将兵二千五百人援怀庆。癸未，王承恩败安塞遗贼于西川胡堡，贼目乔六自斩其魁党以降，余遁；延绥稍宁。十一月，罢山西巡抚宋统殷，以许鼎臣代之。十二月，张宗衡、许鼎臣同逐贼临县，贼转入盘磨山——山方六百里。贼阎正虎据交城、文水，以窥太原；邢满川、上天龙据吴城、向阳，以窥汾州。紫金梁以秦、豫毛兵俱集泽、潞东南，遂乘虚从沁州而北入榆次、又入寿阳，距太原不五十里；许鼎臣撤师北归。时贼首乱世王与紫金梁争一掠妇，搆小隙；遣其弟混天王来归。廷议方督进讨，诸将讳言受降，权辞谢之；约得紫金梁头，始为请于朝。混天王唯唯，泣涕而去。乱世王与破甲锥合谋图紫金梁，贼分为三，陷霍、垣曲、长子诸县；壬辰，陷辽州，是日除夕也。是月，赵和尚等贼斩其魁霍维端以降；诸将分领入营，还宜君。

六年正月丁酉，贼拦入畿南西山，距顺德百里。时大队在山西，分为二：一北向，西犯平县，窥固关；一南向，河北怀、卫之间尽遭蹂躏矣。丁未，左良玉败贼于涉县西，斩其渠，贼望其旗帜皆靡；然贼势尚炽，谋渡河南犯。癸丑，进曹文诏都督同知。文诏连败贼于忻、代间，斩首千五百级。二月，许鼎臣、曹文诏屯平定，张应昌屯汾州，驻太原东西以御寇。贼踞林县，山中饥民相望而起。左良玉败绩于武安，河南兵七千先后失亡殆尽，贼益炽。左良玉势孤，乃请邓玘兵相援，备兵井陉。副使寇从化檄守备李定、王国玺，逐贼畿辅；陷贼伏中，兵败，死亡略尽。贼长驱保定，备兵副使卢象升御却之。曹文诏败贼于榆林；时文诏屡捷，张应昌逗遛不进，紫金梁、老回回从榆林败北奔。三月，蜀贼寇百丈关，官军败没。诏总兵邓玘将川兵二千，益以石砫土司马凤仪兵，驰赴河南；未几，马凤仪败没。丙午，山西兵击贼于阳城北，张道濬设伏于三缠凹，贼至伏起击之，斩其魁，生擒贼首满天星、闯王，贼大奔；巡抚鼎臣献俘阙下，奏道濬功第一。四月丙寅，山西贼陷平顺。乙酉，曹文诏败贼于阳城，斩千余级。河南西路贼自辉县入清化镇，所在守将败没；部臣以河南不塞太行之险，揖贼使入，抚臣不得无罪。五月癸巳，山西巡抚鼎臣以流寇恣掠，请蠲积逋并豫免数年额赋；不许。己酉，以剿贼诸将一时功罪勤惰，应有监纪；特命内监陈大金、阎思印、谢文举、孙茂霖分监曹文诏、张应昌、左良玉、邓玘军纪功过、催粮饷，仍发内帑四万金、素红蟒段四百匹、红素千匹军前给赏。庚申，曹文诏夜袭贼于偏店，贼亡走，坠山榖者无算，尽南奔，诸将会兵逐之沙河，夺马骡数千；贼自邯郸南走。河北贼陷涉县。六月己丑，川兵溃于林县，毛兵杀伤甚众。潞王告急，乞济师。丙寅，河北贼围汤阴、林、辉、涉、安诸邑；别贼自阳城、河曲来，合于济源。山西贼陷和顺。辛巳，左良玉破贼于怀庆，贼尽奔大行山。上念中州寇盗蔓延，命总兵倪宠、王朴分将京营兵，监以内监杨进朝、卢九德；赐二帅弓矢千五百、战马三百、健丁三百，驰赴中州夹剿。七月乙未，贼屯彰德、汾州，张应昌进剿。汾阳知县费甲鏸以逼迫苦供亿，投井死。丙申，山西贼陷乐平、河北贼攻彰德，左良玉御却之。辛丑，山西贼陷永和，旋陷沁水；贼自秦入晋五犯沁水，至是陷之。八月丁亥，陕西贼攻隆德，杀知县费彦芳；分守固原参政陆梦龙战于绥德城下，死之。九月己亥，张应昌败贼于平山，获贼首张有义——即一盏灯也。十月丁卯，山西、河北诸贼二、三、四营乘冰渡河而南，犯阌乡，陷渑池，分入河南、湖广、汉中、兴平。畿内贼至宁晋，掠南宫甚惨；寻走五台山——山周数百里，贼据显通寺，其中仓储皆具，险阻足守；官军不敢击。十二月己未，河南贼陷伊阳；庚申，陷卢氏，遍掠汝州、淅川、内乡、光化、均州；戊寅，犯南阳。庚辰，湖广贼假进香客陷郧西；癸未，湖广贼陷上津。丙戌，陕贼陷镇安。时秦贼既尽入晋，流突畿辅、河南至数十万。而延绥贼首钻天哨、开山斧独据永宁关，前阻山险、下临黄河，负固数年不下。延绥巡抚陈奇瑜谋取之，乃阳传总制檄发兵，简众七千人抵延川，潜师疾走入山。贼不虞大兵至，仓皇溃佚；焚其巢纵击，斩首千六百级，二贼死。分兵击贼首一座城，斩之。延绥盗悉平，奇瑜威名着关陕。是年山西、陕西大饥。

七年正月壬辰，降贼王刚、王之臣、通天柱等至太原挟赏；巡抚戴君恩设宴诱刚等斩之，共斩四百二十九人——王之臣，即豹五；通天柱，孝义土贼也。而岚岢大盗高加计，号显道神，尤横。会大旱，饥民投贼者愈众；畿辅兵渐集，贼西窜。河南贼自郧阳渡江，薄榖城，掠光化、新野；而襄阳贼六路俱集，兵不能支。又贼四、五千人入郢界，围均州，往荆门西北夷陵。辛丑，陕贼陷洵阳，逼兴安；西向，土寇乘之，汉中震动。兴安贼连陷紫阳、平利、白河；道臣王在台固守兴安，洪承畴赴援，城得全。时练国事移兵商、雒，贼南破凤县，入四川；癸丑，陷迁安。乙卯，楚贼陷房县、保康。南京兵部尚书吕维祺奏言：“南都、凤泗、承天，陵寝所在；宜以宿、寿、襄、叶为咽喉，淮、徐则京师咽喉也。乞敕淮抚杨一鹏急宜预备，防贼东犯！”二月壬戌，蜀贼陷兴山；壬申，入瞿塘，陷夔州，一宿去。贼既蔓延秦、晋、楚、豫之郊，流突无定；廷议以为「各镇、抚事权不一，互相观望；宜以重臣开督府，统摄诸道兵讨贼」。制曰：“可。”佥拟洪承畴因陕西三边所恃，未可轻易；诏进延绥巡抚陈奇瑜兵部右侍郎，总督陕西、山西、河南、湖广、四川军务，视贼所向，随方剿抚。奇瑜檄诸将会兵于陕州。三月己丑，南京右都御史唐世济上言：“流寇有四：一乱民，一驿卒，一饥黎，一难氓；宜分别剿抚！”上善之，下总督奇瑜。乙已，川兵败贼于巴州。山西自去秋八月至是不雨，大饥，人相食。四月丙辰，逮抚治郧阳蒋允僕，以失陷郧西诸邑也。川贼渡利川、河札、阳平、白水等关，分四路；土人力拒之，贼走奉节。楚贼在房县，妇倍于男；总兵张全昌连击，败之。甲戌，发帑金五万，命御史梁炳赈饥陕西；时山西永宁州民苏倚哥杀父母，炙而食之。川贼三万人返屯郧阳之广龙滩，分三道：一均州，趋河南；一郧阳，趋淅川；一商、洛，趋卢氏。张应昌兵败于均州。丁丑，川贼复入陕，陷两当；己卯，陷凤县。先是，三边总督洪承畴因插汉犯甘肃，即汉中北行；至栈道青桥驿，闻川贼数万营宁羌，乃返至沔州援之。贼由阳平关过河，奔巩昌；承畴追至成县，见贼势盛，须益边兵，乃檄副将贺人龙、刘成功等兵三千赴蓝田夹击。及两当、凤县连陷，贼分道：一向边方，一向汉中；知府断栈道，守鸡头冈；贼不得前，间道犯固城、洋县；官兵御却之，贼走石泉、汉阴。又别部贼二万由凤县趋宝鸡、汧阳求抚；承畴姑慰谕焉。时抚治郧阳卢象升、总督陈奇瑜以数省兵力萃于楚，楚贼尽西奔汉中，而川巴、通江入西乡者复三二千，凡名贼尽归汉中、兴安而接于商、雒。癸未，贼复谋入川；阻大江，入西安之终南。五月，陕别贼陷文县。文县去岁大旱，入秋早霜、冬无雪、今春不雨，斗米银七钱；延绥西路，数年不登。贼分部一略鄜、延，一掠延庆；官军迫之，贼皆傍终南山，窜入商、雒。群盗毕集，深入大峪；承畴会师进赴之，遂东走网峪川，复入大山远窜。己亥，贼复出，再陷凤县、汉南；招抚之。贼一出栈道，西陷麟游、永寿，东陷同安。庚子，贼走凤翔，西趋汧阳、陇州。乙已，洪承畴自汉中西援甘肃。巡抚陕西练国事奏：“今日最难有五：一曰缺兵。大盗起延绥、榆林，兵不足转调甘肃。自宁夏、甘肃再丧师，今防插汉尚不足，能分以剿贼乎？榆林兵止五千，陈奇瑜率以剿贼；而防秋又当西还，则兵愈少。二曰缺饷。西安、凤翔兵荒，所留新饷即使支尽，不抵三镇之用。司府无可惜，饷将安出？三曰缺官。荒盗频仍，有参罚戴罪、有追赃客死、有失城就逮；道府且不乐就，何况有司！今官缺三十余员，何以治民办贼？故缺官宜筹补，而参罚不宜少减也。四曰宗禄。秦俗嚣悍，贫宗尤甚；垂涎赈金，渐不可长。五曰驿递。例不全给，今募夫之苦更加千倍，故人人思遁。所在驿路，宜全给以安其心。”洪承畴进师峡山，驻三原，贼十余万、承畴兵仅三千；张疑设伏，贼从耀州奔同州。时汉中兵三千四百有奇，总兵左光先等将之；临巩兵三千五百，总兵孙显祖等将之；平凉兵千人，副总兵艾万年将之，止可城守。总兵张全昌等兵六千，专视盗所向为援剿。六月丙寅，总督奇瑜、郧抚象升剿竹山、竹谿各山寇，连战斩一千七百余级。奇瑜复败贼于硖石，斩七百余人，渰死五千余人，堕崖死者二千余人。七月，陕西降贼陷陇州。己丑，洪承畴奏言：“入陕猖獗之贼，大抵可十四、五万；明知官军一、二万不能四驰，恃其势众傍伏递进，则剿贼之难。贼多精骑，每跨双马；官军马三、步七，则追逐之难。贼攻堡掠野，到处可资；官军待饷转运，则粮刍之难。贼入山负嵎，官兵相持一日，即坐误一日，则时日之难。”且请盐课银三十万加曹变蛟饷，鼓其敌忾；从之。辛卯，贼至凤翔西关，藉口奉督、抚檄安插城内；守臣知其诈，答以「门不敢启，须缒城上。”先登三十六人，尽杀之。总督陈奇瑜因借为辞，劾地方官绅挠偾抚局，以激士怒；命缇骑逮宝鸡知县李嘉彦及凤翔乡绅孙鹏等五十余人，下刑部狱。叛兵杨国栋拥三千骑，披双铠，直抵西安城下乞抚；巡按范复粹无计，登陴固守。巡抚练国事在鄂县闻之，驰还；登南城，檄贼至濠畔语。一日夜未决，度不受抚，必西走鄠盩厔；密檄沿途官兵饬备，更设伏发歼其半。国事遣官招谕：杀渠自赎，予上赏。顷之，一贼斩国栋以献。贼人人自疑，互戕千余人；余仍入南山。乙未，洪承畴进次华州；各贼闻之，自朝邑折而北，奔澄城、郃阳。贼混世王等从凤翔东奔，云犯西安；洪承畴驰一日夜至西安，檄诸路兵赴西安合击贼。贼飏至西安东境，官军以力疲未能出；承畴恐贼东出潼关，先令张全昌、曹变蛟间道走渭华遏其前，而自率兵至潼关红乡沟追贼。游击李效祖、柏永镇力战，贼却，不能出关，因登山。承畴驰赴蓝田，欲从山后间道剿之；丙午，贼觇知官兵意，夜走商、雒。初，老回回等万余先踞南、雒山中，今又益盗万余；其地山榖险阻，承畴率诸将共兵三千人赴潼关大峪口截其出，仍备阌乡、灵、宝诸处。总兵尤世威兵溃于雒南，群贼越卢氏，奔永宁。先是，守隘诸兵露宿凡三月，皆致疫痢，不任战；左良玉兵自内乡赴援卢氏，庆阳贼南下，烽火彻三原、泾阳、耀州、富平。八月，上忧寇，诏发各镇兵四万五千并赴河南。时豫贼冲突禹、许、长、葛间凡十三营，大营在永宁、卢氏；约九月向山东诱官军东出，谋袭汴梁。陕贼复陷陇州、中州，城决；参将贺人龙等援陇州，贼围之。群贼到处乌合，简精壮为前驱；收妇女老弱，急则用之饵官军。故诸臣动称斩馘报捷，贼势不减。总督奇瑜报降贼一万三千有奇，斩渠十人；余俱延安民，并令还乡。先是，贼为洪承畴所逐，窜汉中；川兵扼巴、西诸险，贼饥无所得食，故乞降于奇瑜，凡数万人。奇瑜专事招抚，受其降；檄诸军按甲无动，遣官监护降者。诸盗未大创，本无降意，徒以饥疲，困于地险不得逞，姑从款以纾我师；奇瑜檄所过郡邑为具糗粻，传送之。既度栈道，已出险，数万众渐不受绳束，仍事杀掠，所至罢市；贼遂尽杀监护官五十员，攻陷麟游、永寿，势不可遏矣。贼先锋高杰降于贺人龙，人龙率以袭贼，却之。闰八月乙酉，陕贼陷灵台；辛卯，陷崇信、白水；丙辰，陷泾州。河南大旱。壬寅，陈奇瑜至凤县。时贼益炽，北接庆阳，西至巩昌，西北至邠州、长安，西南则盩厔、宝鸡，众殆二十万；始悔其见愚，分兵出御而兵已寡矣。九月，贼二十余营西至函榖关、东至河阳，连屯百余里；别贼万余连营雒南、阌乡。癸亥，陕贼陷扶风。庚午，命吴甡巡抚山西。甲戌，豫贼东至于蕲水，大队尽入黄州、广济。兵部檄河南兵入同、华，湖广兵入商、雒，四川兵入汉中、兴平，山西兵入韩城、蒲州。丁丑，陕贼分三部：一由凤县，攻汉中；一出略阳，由阳平关入梓橦、剑州，犯蜀；一由宁羌，犯广元。辛已，洪承畴遣副总兵左光先等援陇州，贺人龙围始解。十月甲寅，陕西巡按傅永淳上言：“汉南降盗陷城破邑，所在骚然。皆由奇瑜耑主招降，谓盗已革心，不许道路讯诘，故郡邑不敢问；开门揖盗，剿抚两妨，皆奇瑜之流毒也。”山西巡抚吴甡言：“招安流盗，最宜慎重。彼狼子野心，势难驯服；况边垣穷荒，无居无食，仅曰免死，遂甘心易虑乎哉？”癸已，河南盗扫地王等趋江北，自英、霍分掠潜山、太湖、宿松；别部陷陈州、灵宝。己酉，楚贼自京山间道趋显陵；明日，遁入山中。时大寇仍聚秦中，老回回屯武功。辛亥，河南贼陷卢氏。上以秦寇猖獗，壬子逮巡抚练国事，命李乔巡抚陕西。官军三败贼于华阳、南原之间，斩首千二百级。十一月，总督奇瑜请各抚、镇分地责成；从之。时抚局大溃，贼氛日炽；故有是请，欲分委其过也。壬戌，江北贼陷英山，焚霍山。庚辰，削总督陈奇瑜职，听勘。十二月，进洪承畴兵部尚书，总督河南、山西、陕西、湖广、保定、真定等处军务，其总督三边如故。先是，西宁杀统领；承畴还军定乱，贼遂分陷关、陇。西宁既定，承畴自甘肃旋师东行。贼闻承畴将至，悉众东奔，分道尽入河南，集宛、雒间；左良玉军渑池，总兵陈永福、邓玘军南阳，颇有斩获。而山西防河之戍多溃，自灵丘、广昌径走五台。陕西、郧阳各处告警，贼游兵东下常德。

八年正月丁已，河南贼陷荥阳、屠汜水，又陷固始。时秦贼数十万出关，分为三：一自陕州上平阳入晋，一自武关嚮襄阳入楚，一自卢氏东向分犯河南北。河南北诸盗，复分为三：一走伊、汝，陷荥、汜，焚掠无遗；东剽及郑州，复分道犯商州。一自叶、蔡，南围汝宁。一自怀庆东渡河，掠归德、睢、汝、陈、许等州。其襄阳贼与汝宁合十五营、众数十万，并入襄阳境。给事中常自裕上言：“中原天下，安危所繫。今群盗充斥，乃仅以左良玉一旅塞新、渑，陈治邦等数营扼汝州，陈永福孤军堵南阳；贼势日众，兵力日分。贼二、三十万大小七十二营，蜂屯伊、嵩、宛、雒之间；以数千官军东西堵拒，贼何所谓而不长驱哉！宜更选边兵，统以廉勇之将；特选重臣视师，庶腹心不致决裂也。”河南逸贼复入汉中，陷宁羌，转入临巩。庚申，江北贼陷霍丘。兵部议调西北边兵及南兵共七万二千、饷九十三万六千并发内帑银二十万，賫赴督臣军前，更命尚书承畴统率大兵出关，节制诸路抚、镇，合力剿除。期以六月扫蕩廓清，立颁上赏；如仍留余孽，督、抚诸臣立置重典。其进止一听督臣，概不中制。承畴率军赴河南。陕西贼陷灵台。河南贼分三道：一趋六安，一趋凤阳，一趋颍、濮。壬戌，陷颍州，知州尹梦鳌、通判赵士宽俱阖室死之。丙寅，贼陷凤阳。凤阳无城郭，贼大至，官军无一人迎敌者，遂溃；贼焚皇陵楼殿为烬，焰松三十万株，杀守陵太监六十余人，纵高墙罪宗百余人。留守朱国巷战，斩贼二十七人；力竭死。渠扫地王、太平王入府治，知府颜容暄囚服杂狱中；贼纵囚获之。贼渠张盖鼓吹坐堂上，杖容暄于堂下，杀之。推官万文英等六人、武官四十一人，俱杀。士民被杀者数万，剖孕妇注婴儿于槊。燔公私邸舍二万二千六百五十余间，光烛百里。贼渠列帜，自称古元真龙皇帝，恣掠三日。戊辰，太监卢九德、总兵杨御蕃以川兵三千救凤阳，南京兵亦至；贼奔，以筵篿卜于神祠不利，刳神像而去。贼拔营南下，沿途杀掠无遗；趋庐州。丁卯，命洪承畴趣东驰剿寇。甲戌，凤阳贼陷巢县。已攻舒城，知县章可试塞三门，开西门；诸贼入，陷于坑，奔溃死千人；因掠霍山、合肥诸县。是日围六合，聚稚子百十，环木焚之；听其哀号，以为笑乐。又裸妇人数千，詈于城下；少有媿沮，即磔之。攻三日而去。出帑金二十万助剿饷，发太僕金十万输西安；其湖广饷十九万资镇篁等兵，盐课十万储淮阳以防寇逸。初，兵部会户部调南北主客兵七万、马一万五千，每兵日银三分、米一升五合，马日草一束银二分、豆三升银二分，计五阅月约十一万金云。戊寅，江北贼自舒城抵庐江，邑人具币求免，伪许之；夜袭城，城陷。己卯，陷无为州。洪承畴抵河南，河南诸盗知承畴至，又入潼关；承畴遣副总兵来永昌以千二百人往戍西安，令总兵秦翼明、游来朝间道向山东趋徐州，捍江北逸寇。庚辰，江北贼满天星、张大受等攻相城，不利；贼渠乘舆绕城呼降，守将射中其腰，夜走潜、太诸邑。诸邑多山氓，习猎射虎豹，药弩窝弓甚设，所在结寨杀贼；贼遂西向麻城，抵汉口。二月癸未，江北贼陷潜山；乙酉，陷罗田。命总兵曹文诏剿寇陈、许。时湖广扼贼，贼仍走太湖，攻陷之。而河南贼迫于诸路兵，其在南阳者，过应、随，驻枣阳；在汝宁者，则入黄州。而凤阳贼入英、霍、蕲、黄一带，骚扰殆遍。其在嵩、卢、灵、陕诸寇密迩潼关、雒南者，又折入秦中，约六、七万；西安诸县，并遭蹂躏。有四大营北渡渭，突剽邠、耀间。其山西寇则在平阳、邠州诸县并野掠，而土寇助之。癸未，巡按凤阳御史吴振缨始以皇陵之变疏闻。是日，上当御经筵，特传免；素服避殿，亲祭告太庙。命百官修省，俱素服从事。逮巡抚凤阳都御史杨一鹏并振缨下狱，一鹏论死，弃西市；振缨遣戍。乙未，命侍郎朱大典总督漕运、巡抚凤阳，同洪承畴协剿。承畴请四川抚镇俱移夔门、达州，进援襄、汉；湖广抚、镇分驻承天、襄阳，郧抚移驻郧、襄；漕督移驻颍、亳，进援汝宁、归德；山东抚臣移镇曹、濮，进援江北、江南；山西抚臣移□州，进援灵、陕；陕西抚臣移商州，调度兴安、汉中；河南抚臣移汝南、南阳间，保定抚、镇移驻邯郸、磁州，可南北策应。从之。三月癸丑，湖广贼陷麻城。丙辰，省臣乞蠲陕西八年以上逋租；不许。庚申，蕲、黄大盗爬天王拥众八百余人，村民擒之；身长八尺，自言「天亡我，非我罪也」！倡乱十二年，陷十州县；其子日啖人心，发、双目俱赤。先是，凤阳贼奔蕲、黄；洪承畴次汝宁，虑其再入江北，令邓玘扼之，令曹文诏邀之应、随间。又总兵贺人龙、刘成功率兵分驻信阳、沁阳，恐其入豫也。壬戌，汉中贼陷宁羌。丙子，总兵邓玘为叛卒杀于樊城。玘无纪律，所将蜀兵好淫掠。俄骑营叛，玘避楼坠火死，举营北窜；惟步卒未动，洪承畴命副总兵贾一选、周继元分领之。是月，给事中常自裕言：“皇上赫然振怒，调兵七万；其实不过五万，且分之各处，未足遏贼。凤阳焚劫四日而马爌至，归德围解三日而邓玘来；颍、亳、安、庐之贼返旆而北，尤世威等信尚杳然。至贺人龙等，各处淫掠：所谓「贼梳」而「军栉」也。唯皇上严饬之，以信军法！”四月乙酉，承畴次汝州；以各寇之复入秦也，率诸将自汝入秦，檄曹文诏以师会。丙午，承畴次灵宝，文诏自南阳至。以商、雒为贼薮，汉中、兴平其寄境也，令文诏出阌乡，直捣商、雒；自驰兴安，遏其奔轶。五月甲寅，曹文诏夜至五峪；寇伏险以诱文诏，击败之。张全昌自咸阳出兴平之东，老回回等拒官军营五十里。贺人龙南入子午榖，夺其南径；刘成功及游击王永祥往东南，遏其北走。夜渡河走郿县，承畴亦渡河追之。丙辰，至王渠镇；寇方下南山恣掠，贺人龙遽击，走之。追至大泥峪，寇舍骑登山。丁巳，官兵至郿县之秦王岭值寇，张全昌，击败之。自是，商、雒之寇逃终南山，余俱西奔兴平。盖冬春之寇，奔豫、奔楚、奔江北，其势多而且散；至是，寇又悉萃于秦矣。六月壬午，下河南巡抚玄默于狱。丁酉，免陕西巡抚李乔官，议罪；以庸懦玩寇也。以甘学阔巡抚陕西。乙酉，秦贼摇天动袭陷西和。丙午，总兵曹文诏至娑罗；秦寇大至，力竭自刎。文诏敢斗，前后杀贼数万计，为贼所畏；官军闻之夺气。秦贼在晋者，巡抚吴甡会兵逐之，走河南；惟显道神、活地草、乡里人三营留晋。甡方谋合兵剿灭，会西人入塞，敛兵防河；贼复炽。七月癸亥，秦贼陷澄城；八月壬午，陷咸阳。丁酉，商、雒寇复入河南，犯卢氏。癸卯，命湖广巡抚卢象升总理直隶、河南、山东、四川等处军务，统关、辽兵，赐尚方剑便宜行事，耑制中原；洪承畴剿寇西北、象升剿寇东南，如寇入秦，象升进兵合击。十月壬辰，老回回袭陷陕州。乙巳，上下诏罪己，避居武英殿，减膳撤乐；除典礼外，惟以青衣从事，以示与行间文武士卒甘苦相同之意。先是，贼翻山鹞降于承畴，贼首闯王退屯干州；承畴令降贼翻山鹞说之不听，南走武功。承畴追击，败之；闯王率大队自盩厔、武功分道渡河。十一月辛酉，河南贼焚关厢而西，老回回犯南、邓。秦贼一字王等部众二十万、撞天王统十七万自潼关出犯阌乡、灵宝，大队东行，尘埃涨天，阔四十里，络绎百里，老弱居中，精骑居外；左良玉与总兵祖宽两军相隔东、西七十里，遥望山头，不敢邀击。贼抄掠诸路，截烧粮草，诸军乏食；秦贼屯于鄜州，绵亘百里。己未，祖宽破贼整齐王于九嵩；贼溃而为二，东走偃、巩，南走汝州。丙辰，群贼大会于龙门白沙，连营六十里；祖宽分兵袭击之，斩首千余级。群贼败衄，东南奔光、固，入霍丘，进逼凤阳；淮督朱大典率兵驰寿州。十二月乙酉，贼闯王曹操数十万围光州，舁大砲二十座攻城；然二砲，城拉然崩颓，城中顷刻火作，贼乘而入，官吏士民屠戮无遗。汉中群贼会于汉南；戊戌，雅黎参将罗于萃连击败之，穷追贼于子午榖，夺其所掠子女二千口，贼奔饶风关。庚子，江北贼陷巢县、含山，遂袭陷和州。

九年正月丁未，总理卢象升师次于凤阳，诸道兵毕会。壬子，闯王、闯塌天、八大王、摇天动七贼连营数十万攻滁州，环山为营，包络原隰百余里；行太僕寺卿李觉斯、知州刘太巩督率士民固守。贼云梯冲輣、穴地填壕，百道环攻；城头火轮巨砲相续发，訇轰毁诸山。出贼不意，纵将士夺其云梯，燔之；贼衄者众，敛兵稍退。夜复进攻，掘为支河，洩濠以涸之；贼骑黑牛渡河，城上连砲击之，贼死益众。癸丑，贼退，掠村落山榖妇女数百人，裸而沓淫之；已，尽斫其头，孕者则刳其腹，环嚮堞植其跗而倒埋之，露其下私，血秽淋漓，以厌诸砲；守城兵多掩面，不忍视。贼噪呼向城，城上燃砲，砲皆迸裂或喑不鸣；城中惶惧。觉斯立命取民间圊牏亦数百枚，如其数悬堞外嚮，以厌胜之；燃砲皆发，贼复大创。贼怒，攻益急。甲寅，卢象升合诸道兵驰援滁州；祖宽以关、辽劲卒为前锋，象升以火攻三为后劲，躬率麾下三百骑居中督战。昧爽，至城下。贼以云梯鱼丽，肉薄攻城，已堕西、北两关羊马墙，贼多空营出掠，尘起；大兵至，贼不虞也。祖宽跃马而进，贼群起接战；诸将并至，战于城东五里桥：官军踊跃争奋，贼大溃。象升麾诸军进之，逐北五十里；积尸相撑枕，获其器械甚众，斩级一千二百。朱大典遣副将杨世思复截之于定远，斩六百余级。其东奔者，刘良佐扼之于广武，贼遂西突池、河。乙卯，贼自池、河别道窜东冈。守御刘光辉等以五百人守东冈，贼万众并至，孤军格斗；光辉等力竭赴水死，一军皆没。贼袭其甲裳旗帜渡河，守者不觉也；既毕渡，贼乃夺路而走。江浦提督总兵杜弘域自浦口驰追之，不及。丙辰，滁州溃奔诸贼西向凤阳，犯园陵。漕抚朱大典、总兵杨御蕃列营陵墙，守甚严；贼不敢攻，遂西渡河，焚掠怀远。丁巳，枣阳土贼廖三、袁世儒、李玉石以牛酒迎河南大贼，张乐高讌，连伙入营。癸亥，江北贼紫微星陷怀远；甲子，朱大典兵至怀远，贼焚庐舍北渡。己丑，陷灵璧，进逼泗州。副将祖大乐败贼于永城，斩贼首混天王，夺驴马万头。郧、襄贼焚榖城，士民空城走。戊辰，江北贼陷萧县。己巳，陕西贼陷麟游。滁阳败北之贼，祖大乐再破之于永城，精锐散亡大半；东奔宿州，突入沛县，焚戮妇竖不遗，尽掠丁壮入营中。壬申，河南别贼陷阌乡。给事中常自裕上言：“流寇数十万，最强无过闯王；彼多番、汉降丁，坚甲铁骑。洪承畴、卢象升即日报斩获，不过别营小队耳，于闯势曾无损也。今秦贼在宜居、鄜州不过闯将，当责成秦抚；豫贼在河南、汝州者止老回回数贼，当专责豫抚。而督、理两臣，宜令端图闯王：在承畴以王承恩、孙显祖等边兵、川兵二万出关，由汝、鲁疾趋光、固，遏其后；在象升以祖大乐、祖宽等关兵、篁兵二万由息、颍奔英、六，截其前。淮抚朱大典、提督杨御蕃等屯于庐、霍，防其东突；应抚张国维以许自强等屯于潜、太，防其入安庆；楚抚王梦尹以秦翼明等屯于麻、黄，防其南冲；唐、邓、随、枣之间，则责郧抚宋祖舜。若猎兽合围，则贼自无所逃，贼渠歼而余贼自成破竹矣。”闯王合扫地王、紫金梁等二十四营攻徐州，不克；遂西陷虞城，入河南。一字王曹操、扫地王五营由归德趋开封，至石家楼；辛未，祖大乐潜师归德截其前，分兵设伏，而以轻兵诱之，遇贼于雪园。既战，官军佯败，贼争先驰逐；大乐鸣鼓、举麾，东西两翼突出攻贼；贼惊，大乱；官兵三面奋击，斩首一千四百余级。郧阳贼分为二：一往均州，一入四川。乙亥，群贼大会于兰阳，卢象升驻师寿春。二月丙子，贼陷潜山；己卯，陷太湖。郧、襄贼犯竹山。竹山自崇祯七年为贼屠陷，八年十月知县黄应鹏仅栖草舍数椽；至是，贼复至，应鹏弃城走，贼遂入据城，有徵粮六百石尽为贼有。食尽，焚县治而去，为空城矣。山西饥，人相食。甘肃总兵柳绍宗败贼过天星于西宁州，过天星合九条龙等八营西掠兰河、南扰会宁；洪承畴檄左光先与绍宗合兵击之，绝其西奔。贼复自万安走盐池，两军力战破之；贼穷蹙请降。陕西巡抚甘学阔受其降，安插其部数万人于延安；寻延河劫掠如故。三月丙午，山西贼陷和顺。兵部奏：“贼在秦豫山中，闻其向来粮饷多由淅川水运以通荆、襄；贾贩可艘而致之。宜遣将往淅川断寇。”报可。丁未，贼九条龙、张胖子从南漳、柳池陷榖城、官山，逼保康，二千里焚掠靡遗。庚戌，陷竹溪、房山；知保康城空，不入。总理卢象升率诸将追贼至榖城。丁巳，贼走郧州，官军三道并进；大雾，贼迷道，不知兵至，仓猝接战，奔山；官军逐之，贼颠而坠者无算，杀贼将黑煞神、飞山虎；追奔数十里，尸填沟堑。时河南巡抚亦讨内乡、淅川余寇；祖宽、李重镇兵由荆门达荆州，防其奔轶。会秦翼明、杨世臣等搜山，祖大乐由光、邓夹击，江北贼略尽。河南贼少，大寇俱遁秦、楚万山之中。象升言：“秦、豫、楚大山绵亘千里，贼出没无端。若奋剿穷追，何地可歇？凡崇冈峻岭、密箐深林，板木悬崖，日行三、四十里，马不能进、人苦于登。此时折色银无所用、本色粮无从运、车驴无所施，势必以人负米二斗随兵来往。日食一升，一供兵、一自赡，十日而二斗之粮尽。毋论此十日内遇贼胜负，而以千兵入、须千人肩运，万兵入、须万人肩运；即贼不出，而俱归于尽矣。”唐王聿键奏：“南阳洊饥，有母烹其女者。”癸亥，陕西巡抚甘学阔削籍听勘，以孙传庭代之。乙丑，贼闯王、蝎子块自兴安入汉中。甲戌，抚治郧阳宋祖舜削籍；以追寇失利，亡其符印。四月，以苗胙土抚治郧阳。免上津等十五州县田租。辛丑，总理卢象升会师，次于洛阳。五月癸丑，下诏大赦山、陕胁从群盗，令地方多方安插，以消反侧；违者重治之。是月，陕贼过天星复叛于延安，谋渡河入山西。李自成、老回回、混十万等数部自楚、豫入商南、雒南大岭，总兵秦翼明击贼南漳山中，败之。总兵俞沖霄击贼安定，恃捷轻进，败没。命职方员外郎包凤起賫诏招抚群盗。六月乙酉，洪承畴上言：“秦中兵今实数共骑步一万三千有奇，见选川兵五千有奇，但步卒专蓝田、商、雒等处堵剿秦、豫接界之寇。先是，闯将李自成众约三、四万，混天王众约二万，过天星、满天星众约二、三万；历次剿散，混天王逃延绥、定边势孤，复合闯将、过天星、满天星等今奔延绥等处，犹可督责收拾；闯塌天、闯王、蝎子块俱出郧、襄，已奔兴安、汉中，进则入三秦、退可犯楚豫，亟宜合力凑饷，力图协剿。”七月癸丑，陕西贼陷成县。壬戌，巡抚陕西孙传庭击贼于盩厔，大破之；擒贼首闯王高迎祥及刘哲等献俘阙下，磔于市。蝎子块走河西。八月庚辰，老回回焚开封西关。时群盗出没豫、楚间，屡衄；散而复合。九月，京师戒严，命总理卢象升总督各镇兵入援。癸亥，改象升总督宣大、山西军务。初，象升方追贼至郧西闻警，以师入卫，遂有改督之命。时闯王已诛，蜴子块已为象升追逐入秦，河南少宁。自群盗扰河南、北者三年，夹河千里，鸡犬无声，关市尽空。荒村深榖，残黎多夜伏丰草深林中，採野穗以食。田壠间乱木丫槎，皆成拱矣；虎狼千百成群，杳非人境。贼既无可掠，而象升合大军于中原罗而蹙之，群盗尽入楚疆，悉锐以相持。及是，象升既以关、辽之兵北去；老回回等盘踞郧、襄间休粮息马，秋高足食，乃以全军合曹操、闯塌天诸贼共二十万，沿江长驱而下，蕲、黄、六合、怀宁、望江、江浦所在告警，烽火及于仪、扬矣。壬戌，寇至尉氏；甲子，至登封，至汝南。于是，寇复入河南矣。己巳，以兵部侍郎王家贞巡抚河南，总理直隶、川、湖、山、陕军务。十月甲申，河南贼陷襄城、汉南贼陷褒城。十二月，以郧、襄贼逞，罢抚治都御史苗胙土，以陈良训代之。

十年正月丙午，老回回等趋桐城。丁未，总兵秦翼明逐贼于麻城、黄冈间，败之。老回回所部整齐王、八大王九营，溃而为四：一支走罗田，一支走团风镇，一支向蕲水，一支趋岐亭。闯塌天等诸贼分两路至江北，一自桐城犯庐江、舒城，一由光、固踰霍山、六合东行：各分为数十股，分扰江北。戊午，淮抚朱大典驰赴之。时诸贼混天星侵轶商、洛，李自成纵横西安，过天星盘踞汧、陇，独行狼在汉南，蝎子块在河西与西安番合谋，其余楚贼尽在江北，而豫贼亦自光、固而南会之。应天巡抚张国维驻师京口、沿江戒严。甲子，别贼自颍、亳趋滁州，营火夜烛数十里，群贼会之；至池河，谗醮于太山寺荐拔亡者，遂分屯大江、小江、皇甫、常山诸山。仪真、六合人民，俱倚檐而立。二月，左良玉大破贼于舒城、六安，连战三捷。秦翼明败闯塌天于细石岭，擒贼首一条葱、新来虎。贼至英山分营山险，伐竹为筏，谋渡江潜窜大山中；张国维檄左良玉入山搜捕。良玉新立功，骄蹇不奉调发；惮入山险，屯于舒城逾月。拥降丁万人、军中妇竖数千，为营环数十里；所至焚劫，壮丁衣绯横行，村集为虚。国维三檄之，始自舒城进发，贼已饱掠出境。山西总兵王忠以兵援河南，称病数月，不进一军，噪而西归；给事中凌义渠劾之，诏逮王忠入都。革良玉职，杀贼自赎。乙酉，命陕西巡抚孙传庭兼总理河南。闰四月壬寅，以熊文灿为兵部尚书兼副都御史，总理直隶、山、陕、川、湖军务，督剿流寇。时文灿新平闽寇，有威望；故有是命。大旱，群盗盘踞江北；老回回等八营谋避暑六安，乃散入潜山、太湖诸岭，荫林越以息马。时出抄略，因分屯醉石岭诸路，离安庆四十里而军。河南巡抚陈必谦罢，以常道立代之。廷议大发兵，计臣苦于无饷；兵部尚书杨嗣昌建议因改粮为均输以济军食，因加赋二万两，下诏有「暂累吾民一年，除此腹心大患」等语。五月，郧、襄贼犯荆州，焚荆王坟园。七月，以史可法为右佥都御史，巡抚安、庐、池、太等处军务；时以寇患，故创设。丁亥，江北贼陷六合，遂围天长。八月戊申，贼突入凤阳，掠械器而出，渡河分往河南泗州。十月，陕贼过天星同李自成入蜀，混天王、蝎子块随之；川兵大败混、蝎二贼于广元，斩首千级。十一月庚寅，兵部尚书杨嗣昌请限剿寇之期，令秦抚断商南、雒南，郧抚断郧西，楚抚断常德、黄州，安庆抚断英、六，凤抚断颍、亳，应抚截潜山、太和，江西抚截黄梅、广济，东抚截徐、宿，晋抚截陕州、灵宝，保定抚扼渡延津一带；总理熊文灿提边兵，太监刘元斌提禁旅，豫抚率左良玉、陈永福等兵合剿中原。从之。癸巳，江北贼陷灵璧。十二月，禁军大集于襄阳，贼尽走郧西。乙巳，以戴东旻为都御史，抚治郧阳。命洪承畴合孙传庭并剿河南寇。

十一年正月，总兵左良玉、陈洪范大破贼于郧西。二月，巡按河南御史张任学改都督佥事总兵官，镇守河南。任学欲荐故丹徒县知县张放，极诋诸总兵不足恃，盛称文吏原有奇才，可以御寇；故有是命。三月，户部主事张缙彦言：“臣任清涧知县，于兵情贼势，亲见有素。盖贼之得势在流，而贼之失势在止；贼之长技在分，而贼之穷技在合；贼之乘时在秋夏，而贼之失时在冬春。昔大贼王嘉胤破河曲，据其城，曹文诏等夺门破杀而嘉胤歼；李老柴破中都，据其城，巡抚练国事督兵攻围而老柴擒；神一元破宁塞，据其城，左光先等与战而一元死；谭雄破安塞，据其城，王承恩等攻围而谭雄诛：此皆守而不去之贼，故速死也。”过天星、老回回、混十万等砍破城邑无算，官军未至，旋即奔逸：此皆流而不居之贼，故缓死也。贼入晋、豫分头成部，自秦及汝、雒以至江北，无处不被贼；岂贼真有数十百万？盖分股以披其党，牵掣我兵，故见多也。前总督陈奇瑜驱天下之贼尽入汉中，出栈道关，正可一鼓而灭；乃以招安致败，不可复收。古人以八日而平贼数万者，利其合也。夏秋之间，刍粮尽在场圃，足供士马之资；冬春非破城攻堡，不能得食。官兵促之则尤易，故时有利、有不利也。今若欲破贼，惟在乱其所长而使之短、破其所得而使之失，直截以攻之；分番两军，一追一驻，贼当之必破矣。贼党虽众，大都观望，其先倡者不过一、二支。故尽一股则论赏，不必事平彙叙；纵一股则论罚，不许报级塞责：贼不望风而靡，未之有也。”上是之。四月丙申，夺总兵洪承畴尚书爵，仍以侍郎总督；总兵左光先、曹变蛟并夺五级：限五月尽贼。六月，逮湖广巡抚余应桂，以方孔炤代之。八月，总督洪承畴报陕西贼剿降略尽；命出关向河南、湖广。癸卯，江北贼陷睢宁。曹操会群盗过天星、托天王、十反王、整齐王、小秦王、混世王、整十万、革里眼于陕州，遂南走内乡、淅川，犯襄阳。九月庚申，熊文灿次于襄阳；甲子，遣副将龙在田邀击革里眼、射塌天于双沟，大破之。老回回等俱东奔枣阳，诸军追逐数十里，斩首六千级，夺其牛马骡万头。群盗披靡四逸，曹操独留内、淅山中势孤，守险自保；文灿邀良玉、洪范进兵淅川，招安群贼。十月，京师戒严，召孙传庭于陕西、召洪承畴于三边；于是承畴、传庭率诸将合兵五万，先后出潼关入援。曹操闻之，谓为剿己也，率九营从郧阳浅渚乱流而涉，突走均州，叩太和山提督太监李维政乞抚；维政为言于文灿，文灿乃檄止诸军，曹操九营俱就抚。文灿上言请贷其罪，令诸将宴曹操于迎恩官署；授操为游击将军，供亿甚备——曹操名罗汝才。庚戌，以丁启睿为都御史，巡抚陕西。罗汝才既抚，分屯群贼于房、竹，保障四邑，自言不愿受署为官，并不愿食饷，愿为百姓耕田此中而已。文灿一切为羁縻，檄汝才解散胁从诸众，简饶壮从征立功；汝才不听，因与郧、均诸邑居民分地错壤而居。时张献忠亦就抚，屯榖城；汝才遥与为声援。抚治郧阳戴东旻奏曰：“曹操、过天星十数大寇，近以理臣襄阳之捷，回军东逸。曹操就抚，分插其众于郧、均诸邑，不从解散之令，且曰愿为百姓耕田；此目前盗铃之说耳。张献忠入据榖城，屡檄不前；将俟民间田熟，分其夏秋之粮。稍不遂意，干戈遂起。荆、襄重地，今数省大寇环聚二、三百里，羽翼已成；将有不可言者。然各贼尽聚郧、池，四面合围，有釜鱼阱兽之势；以理臣各镇现在兵马，再令督臣发秦兵由兴安驰赴协同扫蕩，渠魁授首，胁从尽散：此实蕩平之机也。”十二月，改洪承畴蓟辽总督、孙传庭保定总督。传庭以失聪辞，上不许；寻逮传庭繫狱。

十二年正月癸未，巡抚河南常道立削籍，以纵寇渡河也；以李仙风代之。二月，左良玉大破河南贼飞虎刘国能于许州，国能降。老回回既东奔，请降于监军孔贞；会未决，革里眼、射塌天等东走合于混十万，分掠信阳、光山。三月，群盗集于固始，东北阻河；河上之兵严守，不得渡；群盗乃趋六安，息马茶山以避夏。庚午，逮河南总兵张任学。左良玉大败河南贼于内乡；上闻其步兵淫掠，责之。四月戊子，抚治郧阳戴东旻免，以王鳌永代之。辛卯，左良玉再破射塌天、老回回、改世王于河南之镇城。射塌天乞抚，连营百里，夺民二麦以自给；良玉遣人谕止之，不听。戊申，良玉率副将陈永福、金声桓会兵压贼垒，贼仓卒接战；诸大军击之，斩首二千七百。贼退保山险，良玉遣降将刘国能招之。庚戌，射塌天李万庆率其众四千，解甲诣内乡城下，降于良玉；良玉言于文灿，文灿署国能为守备，其党散去七千余人。贼渡淮走光山或走黄州境，革里眼走商城。六月，张献忠复叛于榖城，罗汝才九营并起应之。七月，二贼合于房县；左良玉追击之，大败而还，良玉失其符印。事闻，革文灿任，仍视事；降良玉职，戴罪杀贼。安庆巡抚史可法以忧归。初，文灿与大学士杨嗣昌深相结纳，嗣昌冀文灿成功，以结上知；文灿既偾，嗣昌内不自安，请督师南讨。上甚慰，劳之。八月壬戌，命大学士嗣昌以兵部尚书督师讨贼，赐尚方剑并督师辅臣银印，给帑金四万，赏功牌千五百、蟒纻绯绢各百五。九月丁卯，嗣昌陛辞，上宴于平台后殿，上手觞嗣昌三爵；赐诗，勒诗于各文庙。嗣昌南征，会兵十万，本折色银二百余万两。十月，嗣昌至襄阳，入熊文灿军中；诏逮文灿入京论死，弃西市。丙子，拜左良玉为平贼将军。良玉所部多降将，嗣昌谓可倚以办贼，为请于上；故有是命。老回回、革里眼、左金王南营四股合二万人分屯英、霍、潜、太诸山寨，突犯安庆、桐城诸路；辽将黄得功、川将杜先春屡战却贼，贼每避两军。贼多购蕲、黄人为间，或携药囊蓍蔡为医卜、或谈青鸟姑布星家言、或缁流黄冠、或为乞丐戏术，分布江、皖诸境觇虚实，时时突出焚掠；相持逾年，毒流四境。是年两京、河南、山东、山西旱，饥。

十三年正月乙丑，逮湖广巡抚方孔炤，命宋一鹤代之。闰正月，督师嗣昌奏辟永州推官万元吉为军前监纪；从之。二月甲子，给杨嗣昌万金，赐斗牛服，又赐海骝马一、枣骝马一、金鞍二。嗣昌驻襄阳，调兵会剿；以陕西兴安一路失期，斩其监军殷太白。辛未，罗汝才掠信阳，寻陷光州。三月丙申，嗣昌次荆门，立大剿营，以新募湖南杀手二千人隶之；更以麾下骑兵为上将营，新抚降丁皆隶焉，以副将猛如虎将之。四月，罢郧抚王鳌永，以袁继咸代之。五月，罗汝才、过天星七股尽入蜀，监军万元吉扼夔门。癸未，贼陷大昌，犯夔州；石砫女帅秦良玉发兵援夔州，万元吉与合兵，以舟师由巫山上三峡。贼十三哨过夔门，鱼贯而进，罗汝才为殿；官军遥望，不敢击；贼循河而行，欲渡川西；元吉、左良玉、川抚邵捷春俱会于夔州。副将贺人龙所将陕兵饶勇善战而多拥降丁，思得总兵号名以统辖之；捷春为请于嗣昌。初，嗣昌以良玉兵强足破贼，表佩平贼将军印。良玉进止多不从节度，嗣昌乃密疏于朝，请以人龙易之；后不果，人龙始怨。罗、过诸贼自夔州山后抄掠，官军分扼诸隘，贼掠无所得；副将罗于莘击过天星于郑家寨败之，过天星以百骑走。群盗既困，谋夺尖山西走；四川总兵郑嘉栋、湖广副将张应元、汪云凤会陕西副将贺人龙、李国奇之师赴之。贼以奇兵攻尖山寨，人龙等诸军奋呼齐进，入贼阵，断贼为二；贼皆骑，陷泥淖不得驰，川兵跳涧榖类猿猱；贼溃，自相腾践，斩首七百余，生擒自来虎等七十一人，夺甲杖、马骡无算。贼退屯羊桥，四出抄掠。石砫兵邀之于马家寨，复斩首七百；又追破之留马垭，斩贼首东山虎。庚子，贼屯谭家坪南北两山，山头张幕，鱼鳞相掩叠；诸军分道并进。南山贼拔寨起，先走。北山贼驰而下，逆击官军；诸将薄之，贼不能当，退守山巅不动。官军仍分兵疾走，绕山后，前后齐登；贼披靡，窜走涧榖。诸将皆下马，人曳草履一量，缘山逐贼；自龙溪追奔四十里，斩首千一百余级。贼走营仙寺岭。癸卯，诸将会秦、楚、蜀兵击贼于岭上。诸军云合，贼营大乱，斩首千级；秦兵夺罗汝才大旗，擒其老管队副塌天。贼突围遁，走七箐坎，入于干溪。丙午，罗、过诸贼犯夔州下关城。罗汝才老而滑，多机诈；过天星多拥徒众，二贼以智力相倚。至是，屡战不利，谋归楚；以瞿塘水涨不得渡，反走下关城。巡抚捷春檄总兵嘉栋、副将应元、云凤以楚兵自夔州出云阳，邀其前；监军元吉督人龙等将秦师间道疾走尖山，以截之。夔府山溪险隘，七贼连营数万，深樾不能胜营帐，酷署炎〈高久〉毒人，马矢重达数十里，蚊蚋噆草间，人马俱病；罗、过分道西行：汝才率小秦王、上天王、混世王、一连莺五营走云阳尖山坝，过天星、关索二营走云阳水碓口，期同会于开宁。戊申，人龙等追贼至七箐坎；贼简其锐为殿以挑官军，潜以老营先走。人龙击破殿后兵，长驱捣其中坚；贼逾山，人龙亦逾山，夜抵马溺溪，压贼垒而军。是月，江北贼陷罗田。黄梅贡士吴卿上言：“流贼肆毒，姦宄出没，尤善侦走，如官军在汝、颍、襄、德，彼夺凤阳、临淮，一日一夜兼程行数百里。光州固始为吴、楚往来之要地，宜设一道臣于此；此亦扼吭之计也。然贼分则寡，合则众；昼则贼骑相顾，夜则贼营远哨。且贼日驰二百里，酗酒耽色，渴睡不醒；若将卒勇敢，啣枚夜袭，贼不能觉也。今兵不杀贼，反以仇民，穷乡男妇匿林逃难，割首献功以愚主将、主将以愚监纪；监纪不知，遂奏其功。此弊踵行久矣，所当痛惩者也。”六月辛亥昧爽，贺人龙等诸将薄贼营，贼奔已疲；秦师三道俱进，大噪腾而上，贼惊溃。秦、蜀军争逐之，斩首千二百，俘六百人；赦其俘一桿鎗、自来虎、伍林三人，隶为军锋。壬子，秦军蹑贼而前，度贼必设伏以邀我，遣都司李仲兴、高光荣勒轻骑先往，人龙、国奇潜以大兵继之。二将已入隘，贼伏起两山间，围之数重；二将战方酣，人龙、国奇麾兵并进，噪而扬尘，声动山榖，围中奋呼以应之。贼围开，四溃；斩首五百余级，生擒贼渠掠山虎十六人、罗汝才精骑二千余。二日之内，俘其部曲四十人，斩馘无算，精锐殆尽；狼籍东走，与四营合保其妇竖共万人，走大宁之小岭；诸将扼之于夔东。己卯，过天星、关索走开县，屯南坝；知罗汝才东窜，而楚、蜀兵渐逼，因北走。丁巳，郑嘉栋率诸将连营蹑贼，及之于观音山；逐北二十里至于临江，斩首二百余。张应元穷追至窦山，遇贼百余骑，击杀二十骑；余骑皆大呼释甲，渠托天王常国安请降。应元止兵，裂帛作书，令国安所部抓地虎驰谕过天星；过天星曰：“必托天王身至为信，乃降也！”抓地虎反命。庚申，贼首高守达率麾下二百骑来奔，过天星逐之，邀止百余骑；来者七十五骑皆关西健儿，常为楚师军锋。辛酉，过天星西走，诸军拔营逐之；至新宁西关外，贼骑三千不战而走。高守达率其健儿，当先陷阵；贼阵乱，马窜禾中泥，惊蹄相腾践。官军蹙而射之，追奔二十里，血流稻畦，泥遍赤；酷日炎赫，刀甲皆生烟。诸军以泥滑不得驰，敛兵壁于风烈舖；诸军共获首千七百余级，擒贼首流金锤、金狗儿，夺马骡三百。过、关二贼东奔达州，张应元等进逼之。丁卯，常国安前驱遇贼，川、楚兵并进，斩首二百余，夺其营。贼奔袁坝驿，设伏沟涧中，营火出林间如星者二十里。明日，应元等前驱搏战，令常国安、高守达绕榖中，捣其胁；贼伏发，战方接，国安突出，四围奋呼，贼惊坠山涧，共斩首九百，获甲仗弓矢无算，生擒滚地狼等一十七人，降其管队可天虎等四十人。庚午，贼自袁坝东奔开县，至高城；诸将分营出战：嘉栋将中军，副将罗于莘将左军，降将杨旭、一只虎将右军，战于城下，贼败走大昌。七月，罗汝才、小秦王、上天王、混世王、一连莺连营踞大宁；监军元吉在夔，遣守备刘正国及罗营降丁伍林入其营招之。汝才疑以香油坪之役杀我杨、罗二将，或不赦；携正国东走，声言诣夷陵乞抚于督师。先是，汝才与金翅鹏不相能，金翅鹏常惧为所併；至是，小秦王、金翅鹏相率降于嗣昌，汝才杀伍林、刘正国，东走巫山。左良玉分兵屯兴、房、二竹间；汝才屡败，党羽多降，势益孤；而张献忠时在巴、巫，与良玉相持，谋西走；汝才遂合于献忠，谋渡川西走。过天星素与献忠有郄，前有新宁诸将招之，过天星对常安国曰：“作贼非本怀，诸将骤攻之，狼狈东走。闻罗、张既合，益怀不并分之势，决计归命。”左良玉乘胜移师击之，过天星、惠登相乞降。嗣昌令良玉抚其众七千人，简其精锐，隶良玉军中，安其老弱于郧西；以降将扫地王、李靖王隶监军元吉——登相，清涧人。八月癸丑，元吉遣降丁入罗汝才营，嗣昌复命降将金翅鹏所部飞上天入其营招之；汝才逡巡未决。时张、罗新合，献忠惧汝才之再降也，日说汝才，毋为官军所获；且曰：“阁部已俘过天星阙下矣！”元吉请檄左良玉携惠登相至阵前招汝才，汝才必听；嗣昌不从，汝才降意遂绝。饥民复相煽为盗，啸聚太行山，所在蜂起应之。江北贼革里眼、左金王突霍、太间；上命太监刘元斌监禁军六千，驰赴河南、江北，合皖、豫兵讨之。禁军击破贼于霍山，贼窜走；寻陷麻城、黄梅。是月，发仓赈河东，帑金三万赈真定、山东、河南饥民。给事中戴明说上言：“荒极盗起，蠢动叠告；畿辅、淮阳，陕西、中州，所在不一：皆缘抚、按有司素不休养，饥荒不卹，招徕无策。迨盗起议剿，死于锋镝者，此百姓也。今乞责成抚、按诸臣，以卹荒弭盗为第一事。”上是之。九月，上谕河南巡抚诛剿以平贼为功，不必屡报捷级，无裨扫蕩。丁亥，河南郏县盗李际遇、申请邦、任辰、张鼎众至五万，总兵王继禹遣游击高谦击之，一日三捷，斩二千余级，追至尉氏。乙丑，嗣昌屯巫山。先是，关索败，伏深箐中；闻过天星降，益惧。嗣昌遣人招之，关索见诸降将效力军前，遂来归；与其党王光恩谒嗣昌于巫山舟次，率其副杨光甫等数人顿首涕泣，请死罪。嗣昌抚慰之，给以银币。光恩，延安人；光甫，郧阳人：所部六千，杀伤散亡已去其半，存者三千。乃简其精锐，赴军前杀贼。罗汝才之入川也，凡九股，整十万、扫地王、小秦王、金翅鹏、托天王、过天星、关索；惟汝才合于献忠，其八相继俱降矣。嗣昌飞章以闻，叙赉文武将吏有差。回、左、革诸贼走英、霍，逼凤阳。是月，秦师大破贼于函榖，斩首数千，诛蝎子块；余贼分窜延安、庆阳。十月，嗣昌在夔州，令楚将王允成、杨文富自巴、巫趋当阳东剿。回、革趋楚，抚军宋一鹤赴蕲、黄协剿，命诸将分屯襄、郧、承天诸扼要。降将扫地王张一川击献贼于梓潼，陷阵被擒，贼剐之；监军元吉命卹其妻子于彝陵。十一月，陞陕抚丁启睿总督陕西、三边、山西、河南军务。河南巡抚李仙风率诸将高谦、李建武击河北贼于菜园，斩首一千三百余级。十二月，楚、豫、皖兵大集，回、革惧而乞招抚；丙辰，监军员外郎杨卓然入二贼营议之。是冬，闯贼困于崤、函；蝎子块既死，群贼满天星、张沙子、邢家米及闯贼部将大天王、镇天王、一条龙、小红狼、九梁星相继请降，闯贼溃围而出。是年，两京、山东、河南、山西、陕西、浙江大旱，蝗；至冬，大饥，人相食，草木俱尽，道殣相望。河南土寇并起，自真定至河上，道路梗塞。开州人袁时中聚众数万，破开州；时寿州贼有袁老山一营，时中自号「小袁营」以别之。诸贼各有众数万，惟时中最桀点；群贼相继败死，时中走河南。

十四年正月甲辰，山东土贼李廷实、李鼎铉陷高唐州。时山东盗起，东平、东阿、张秋、肥城所在皆贼。兖州二十州县，一时啸聚响应；惟济宁、滋阳无盗。京畿道梗，省直饷银数百万俱阻于兖州。东平州吏胥倡乱，迎贼入城，据之；巡抚王国宝发六道官兵防兖州，檄总兵刘泽清击破东平贼，复其城。河南土贼艾一、侯二、侯四啸聚数千人，封丘知县苏茂柏击破之。二月丁卯，河南土贼陷新野。张献忠、罗汝才俱自川入楚，惟摇天动留川东；万元吉留秦、蜀兵千八百屯白帝、神女之间，绝其入楚路。戊午，河南土寇瓦罐子、一斗榖诸盗尽归于李自成，合攻开封。山东土贼留东阿、汶上。时东寇益炽，徐、德数千里白骨纵横；又旱荒大饥，民父子相食，行人断绝。革、左诸贼因张、罗远窜，豫、皖之兵四集，急而归款；杨卓然议插之潜、太间。二盗实无降意，借款以缓师，而公行肆掠；卓然每左右之，以塞人责。及闯、献陷襄、雒，革、左遂乘机复炽，倚山剽攻；诏朱大典进总督，节制诸路镇抚兵，进英、霍以讨之。己丑，鲁王捐金数万，募兵于山东以防盗。丙寅，河南土贼孟三陷河阴，据之；游击高谦攻围七昼夜，拔之，斩孟三。三月，革山东巡抚王国宝职，命杨御蕃、刘泽清会兵剿曹、濮贼。是春，招安内丘、山西余寇。革、左贼五营闻献忠东来，走麻城以勾之；湖广巡抚宋一鹤闻之，渡江进兵屯蕲州，擒贼谍，焚舟断渡。五月，设徐、临、通、津四镇以护漕，以东寇炽故也。河南土寇袁时中聚众至二十万，入江北窥凤、泗，自宿、亳入蒙城，土矿群盗蚁附之。丁丑，朱大典率诸军击败之；率众保险，潜弃牲畜宵遁。丁酉，总兵刘良佐简饶骑自义门追击五十里；贼窜逸深林；良佐分轻兵追捕。明日，及贼大队，贼方扼险拒守；官军以火砲旧击之，贼大奔，自义门至界沟二百里尸撑交横，弃仗满阡陌。贼或自经林间、或自刎，余或降、或逸去，二十万众鸟兽散，时中以数百骑宵遁，北渡河，走入河南；所获仗甲、弓矢山积。泰安土寇十余万掠宁阳、曲阜、兖州，所至燔屋庐、掠妇女。贼蒙妇女以甲冑，执刀仗，伪为男子守营；贼则四出焚掠。闻青州兵至，遂走邳州，焚其南郭；至沙沟，屠戮婴稚不遗。庚子，犯徐州北关，焚之，抄劫；至扬州南沙店，毁漕船十六艘，复东北行入东平州。丰县土寇十余万围县城，徐州贼合之，攻城愈急。东平贼首李青山屯于梁山。六月，两京、山东、河南、浙江旱、蝗，多饥盗。庚戌，革、左诸贼陷宿松、英山。朱大典驻师寿州，造长枪三千、长丈二尺，鸟铳三千；大阅诸军数万人，刻期入山搜剿。贼方分掠诸县，闻之尽合营，屯潜山。七月庚辰，革、左陷潜山，遂围麻城；督师丁启睿大破贼于麻城，斩千二百级，贼解围去。九月，罗汝才自南阳趋邓、淅以合于闯贼。时献忠大败于南阳，其众尽散；闯贼踞河、雒，有众五十万，故汝才往附之。张献忠败，奔命于回、革、左诸军；同入霍山，扼险拒守。十月，太监刘元斌、卢九德率京营兵，与总兵周遇吉、黄得功合追贼于凤阳，及之。元斌留四十日不进，城门画闭，纵诸军大掠，杀樵汲者以冒功；已而欲攻城，索赂乃免。张献忠纠合回、革、左诸贼自霍、太北行，会闯贼于河南。十一月，襄城守将李万庆没于贼。万庆，乃降将射塌天也，累功至副将；至是，闯贼陷襄城，杀之。诏赠都督同知、荣禄大夫，立祠襄城。十二月，传制：“朱大典受命督贼，专办五营；纵贼流毒，全无一效。其革职听勘。”以高斗光提督凤阳，兼督皖、楚、豫会剿。

十五年正月丙子，山东盗平，擒李青山入京。青山本屠人，乘饥啸聚数万人，屡寇兖州；给事范淑泰、鲁府左相俞起蛟拒之，俘青山。辛巳，左、革陷潜山；壬午，陷巢县。二月，左、革陷全椒。三月丙子，左、革、老回回五股合步骑数万，趋寿州；复以兵合献忠攻六安，袁时中亦会之。时中旋合于闯。五月丙子，革贼陷无为州，士民投河自沈者无算。颍州参将李栩大破左金王于寿州。癸巳，左金王合回、革连营趋颍州，以报寿州之役也；李栩侦知之，分步兵伏城东南二十里，以骑兵迎击，战于城南樊家店，伏兵绕其后，奋击败之，斩首千余。六月，革、左诸贼复入六安、英、霍诸山中，倚林樾度夏，秋爽复出；岁以为常。安、庐州县残破者半，官吏咸携印篆舣舟理事；城中荆榛塞路，人烟久断。革里眼入舒城，屯于板山。癸丑，诏逮安庐巡抚郑二阳、凤阳总督高斗光入京；马士英提督凤阳军务。七月甲戌，革贼毁庐州城。八月，回、革、左连营光山、罗山，一军掠信阳、一军出麻城，仍与献忠合军。保镇游击赵崇新与贼袁时中讲抚于夏邑，为贼所绐，被杀；时中复佯就抚，诏许其投诚自新。时中出不备，突入萧县，执知县以去。九月，老回回分兵犯芜湖，掠桐、安。革、左犯颍州，旋北合于闯贼。十月戊午，诛监军太监刘元斌；以征剿纵军焚掠也。十一月，袁时中会合于闯贼。闰十一月，李自成令其渠贺一龙趋德安，以窥黄陂；一龙至黄陂，阻水不前，止收左良玉残兵八百人而回；先见罗汝才。自成大恨之，始忌汝才。河南土寇蜂起，大者李好、孙学礼、李际遇，众各数万；小者亦数千。十二月，袁时中东犯凤、皖。

十六年正月，左良玉率众二十万避贼东下，沿江纵掠；江南北流土寇降将叛兵白贵、小秦王、托塔王、刘公子、混江龙、管泰山等所在蜂拥，俱冒左兵攻剽，南都大振。南都留守诸军，尽列于沿江两岸，不问为兵为贼，进兵击之，斩千人。良玉列状上兵部自白，兵稍戢，群寇始尽散。二月，湖广土寇陷澧州、常德，又陷武冈州，杀岷王。时湖南诸蛮獠皆伺隙，土寇勾引攻掠，尽归于闯贼。三月癸卯，闯贼袭杀革里眼、左金王，并其众。时群贼俱归闯贼，听约束，无敢异同；惟革里眼恃其众，意不相下。闯贼置酒宴左、革，杀之席上——革里眼名贺一龙。闯贼屯襄阳，命罗汝才攻郧阳，久不下，多死；汝才所部怨闯贼。四月甲子朔，闯贼数十骑突入汝才营，汝才卧未起，入帐中斩其头。汝才一军皆譁，闯贼以大队兵胁之，七日始定；所部散亡，降于秦督孙传庭。汝才，延安人，贼中号为「曹操」；以其多智而狡也。初隶贼首高迎祥，后合献忠、又合自成，折节下之。每破城，自成取六、汝才取四。汝才战士四五万、战马万余骑；马驺厮养，不下四、五十万。闯兵长于攻，罗兵长于战，相倚为用。汝才老而猾，嗜声色；每破城邑，择女子之美者数十人，后房数百、女乐数部。所至华侈，珍食山积，酣燕歌舞。闯贼每噱之曰：“酒色之徒也！”以山东人玄圭为谋主，每事取决焉。闯贼并杀圭。五月，闯贼攻袁时中，杀之。初，时中困于陈、蔡间，闯贼过而招之，许配以女，遂为闯前锋；时中畏闯之强，非心服也。时中叛而他徙，有众数万，扰颍、亳；时通款于巡按苏京，然终无降意也。扶沟诸生以闯贼命招时中，时中执送于京，斩之；复擒闯贼游骑送于京。闯贼大怒，以兵二万攻时中，杀之；「小袁营」遂灭。于是秦中蜂起之贼，大半降于官军。其强者俱为闯贼所并，至是而尽；惟老回回遂为闯贼所部——老回回名马守应。自后，止闯、献两大贼陆沈中原矣。











卷六十三 盗贼列传

陕西逆贼李自成，延安米脂人也。性狡黠，善走能射。家贫，为驿卒。

天启二年，延安大饥，不沾泥、杨六郎、王嘉胤等入村落掠富家粟。有捕之急，遂揭竿起，拒官捕；不敢还家，乃相聚为盗。自成往投之，授以头目。

七年，参政洪承畴诱降不沾泥，设伏待之，贼惊遁去；寻为其族人所缚送军门，斩之。自成走匿山泽间，得免。

崇祯二年冬十月，北兵薄都城，诏天下勤王。山西巡抚耿如杞入援，兵譁于涿鹿，叛走丛薄；自成出与合，旬日间众至万余，推高迎祥为首，称「闯王」。时洪承畴巡抚延绥，发镇兵五千分道剿捕，杀贼王左挂子、苗美等，贼势稍杀。四年，转寇旁郡，破数县。承畴大发兵讨之，招降满天星高汝利之众千人，斩首万余级。渠率及勇悍贼悉脱走，官兵追至延水关。贼渡河入山西，寇汾州等处；山西逃兵之啸聚太行者，又皆归之，众至十万余。初，群盗起，渠率数十人各自为队，不相统属；至是始合，分为二队：王嘉胤领西队、紫金梁镇南队，分寇平阳、太原、潞安，屡败官兵，陷隰州，破十余县。六年，诏发山、陕兵讨之；大同总兵曹文诏、蕃将虎大威以轻骑掩击贼于潞安，大破之，杀王嘉胤，擒高迎祥，献俘京师。参将贺人龙破贼南队，紫金梁病创死，众溃散。自成收集，尚二万余，遂立自成为主，军中号「闯将」，尊之曰「老府」。众将追剿，自成率残众奔绛州。八年，寇河南诸州县，众复盛。诏总督侍郎陈奇瑜发山、陕、河南及湖广土、狼兵剿之。贼闻，南下，复分为二：张献忠东走，掠庐、凤、安庆等处；破城，凡男子十五以上、六十以下，皆断其左手，昼夜哀号不绝。自成西走，掠郧阳，破竹山、竹溪、房县。自成尤惨忍，夜宿必杀美妇数十，叠为肉围，寝处其中，以为安乐。官兵追及之，自成走紫阳，渡仁河。遇雨，水大至，官兵蹙之，溺死亡算。众复溃散，分数十队，从间道走。由连云栈入凤翔，掠陇州，势复振，又至十余万。蜀道险，大兵不能深入，副将军贺人龙、张天理以轻骑二千追蹑之。贼转斗大败，退保陇州，贼围困四十余日。奇瑜以玩寇逮，陕西总督侍郎洪承畴代之；檄榆林总兵左光先以劲骑五千赴援，与人龙、天理合击自成，大破之。会山西总兵曹文诏、宁夏总兵祖大弼相继至，贼遂溃散，分道遁走；官兵亦分道追蹑之。至西和、礼县，官兵与贼会，殊死战，贼大败；总兵曹文诏受创死。官兵堵截，不容贼走，杀伤数万，降者三万余人。自成以十人骑突围走，弃马仗，伏草间，佯为难民，得脱；遂窜入终南山。初，陕西兵起，余盗溃散无所归，多窜伏山林为响马贼。至是，闻自成名，多往附之，众又稍稍集。

十二年，北兵入关门，洪承畴奉诏勤王。大学士杨嗣昌督师出荆、襄，嗣昌表左良玉为平贼将军，贼扼于巴西、鱼复诸山，不得逸。贼窘蹙食尽，自成缢死，为其姪李过救甦；因令军中，尽歼其所掠妇女，以五千骑突围而出。十四年，陷雒邑，张献忠复陷襄阳；杨嗣昌惭惧自杀。自成遂进围大梁，昼夜攻者七日。掘窟穴置大砲其下，砲发而城圮，为「小放迸」；穴城纵横数丈，以火药实之，一发蔽天，为「大放迸」。围十三日，贼窟城数处，外列精骑数千，以俟城陷。大梁者，为金人都城，宽或十丈、狭亦三四丈，土坚而刚。贼窟城，推砖土于外，火发反外击，数千骑皆糜烂；自成仅以身免，走襄阳，欲依献忠。献忠佯款待，阴图杀之。自成夜遁，集残寇，流劫入雒阳，复据山为盗。是时，陕西勤王兵乏食，叛者数百人至雒阳；河南抚臣招安，置城中御寇。事闻，诏逮其首恶数人，解京正法。叛兵大惧，乃阴訹自成袭雒阳；叛兵内应，雒阳遂陷，福藩被害。贼置酒大会，以福王为俎，杂鹿肉食之，号「福禄酒」。

初，自成之兵纔数百骑，及得陕西，兵势益炽；招集群盗，四下响应。河南杞县举人李岩起兵附之，众至十余万；分兵寇所属州县，破卢氏，虏举人牛金星女为妻。金星降贼，荐卜者宋献策能起河洛数。献策长不满三尺，见自成，袖中取出一数云：“十八孩儿，当主神器。”自成大喜，拜为军师。金星等教以「假行仁义，收拾人心」。所得州县，遂设官守之。乘胜寇潼关，总兵贺人龙死守不能入。遂破南阳，改南阳为「安乐府」，自称奉天征讨文武大将军，署置官属；众数十万——号百万，驻匝南阳。分兵攻汝宁，陷之；所属州县，多望风纳款。城下，贼秋毫无犯。自成下令曰：“杀一人者，如杀吾父；淫一女者，如淫吾母。得良有司，礼而用之；贪汙吏及豪强富室，籍其家以赏军。”人心大悦。风声所至，民无固志；故一岁间略定河南南阳、汝宁四十余州县，兵不留行，海内震焉。时丧乱之余，白骨蔽野，荒榛弥望；自成抚流亡、通商贾，募民垦田，收其籽粒以饷军。贼令严明，将吏无敢侵略。明季以来，师无纪律，所过镇集，纵兵抢掠，号曰「打粮」，井里为墟；而有司供给军需，督逋赋甚急，敲扑煎熬，民不甚命。至是陷贼，反得安舒，为之歌曰：“杀牛羊，备酒浆，开了城门迎闯王，闯王来时不纳粮！”由是远近欣附，不复目以为贼。登封土贼李际遇、河南剧贼曹操罗汝才等复兴合兵攻归德，陷之。自成立「投顺牌」四面，从归德起，东西南北负牌至村落。一村降者，即负牌过别村；牌过者不加兵，牌存者即为洗蕩。牌四面奔驰，日蹙地千里。十五年，诏总督傅宗龙调三边两河兵讨之。贼闻王师至，先军于枣以待。总兵贺人龙、虎大威与战，杀伤过当；贼乃令军中秣马蓐食，更番迭出，以罢王师。日中盛暑，士卒饥渴，不能战；贼偪之，大败，退次汝州。贼奄至，又大败。傅宗龙被摛骂贼，死之。

十六年，贼以大队寇开封，围城数十匝。总兵陈永福设备甚严，不得即破；诏总兵左良玉、刘泽清救之。泽清顿兵河北，不敢进；良玉战不利，退保朱仙镇。贼围城数日，闻总督汪乔年、总兵贺人龙以陕西兵援，牛金星曰：“人龙千里奔命，士马罢敝，吾乘其疲，破之必矣；曰败人龙，则良玉不战自溃。若纵之深入，使两军得合；良玉孤军复振，人龙休养士马，为之犄角，吾事殆矣。”乃悉起兵逆之于襄城，良玉夜遁。人龙军乏食，野无所掠，士卒饥罢，卒与贼遇；贼张左右翼奋击，大破之，人龙率精骑遁去。乔年收残众保襄城，贼攻七日拔之，乔年被杀；复围开封，京师大震。蓟辽总督尚书孙传庭于狱中上书，请讨贼赎死；诏复其官，总督山、陕、川、湖、河南五省军事。传庭至西安，以密敕杀贺人龙；诸贼喜曰：“贺风子死，关中落吾手矣！”时贼围开封五月，外援绝；周藩悉出府库金募死士固守，分遣诸王、将军、中尉及绅衿监之。汴城洼下，濒大河，壮丽而固，贼久攻不下。自成督战，左目中流矢镞，不得出，遂眇一目；大怒，乃筑长堤属河，决水灌之。会大雨兼旬，河水泛滥，汴城百万户悉没巨浸；河北军操舟救之，周藩诸王子及守将陈永福得不死。水坏长堤，漂没贼垒，溺死者亦数万人；贼遂引而西攻郑州，一日拔之，由虎牢关入洛。闻王师出潼关，悉引兵逆之，遇于汝州；高杰等奋击，大破之，追奔四、五十里，师前后不相属；贼殊死战，会曹操兵救之，官兵大败，阵死数千人。传庭收军还西安，休养士马；寻复出关。贼闻王师复至，乃于汝州立十人砦，分据要害，屯步卒，架大砲以守之；精骑出其间，往来按伏为游兵，设备严固。王师至，不得进，乃由间道出宝；遇大雨五、六日，军乏食，士马饥罢；纵火抄略，反为所贼驱逐，王师大困。诸将乃请传庭退军洛阳，就山西饟道；传庭从之。

大军先行，高杰殿后，白广恩设伏道左；广恩惧为贼所乘，潜遁入关。贼兵追蹑王师，传庭由间道抵关；贼攻关急，广恩力不支。高杰恨广恩，拥兵不救；五日关陷，传庭死于乱兵，杰奔延安，广恩奔固原，勇奔秦州，汝利奔汉中。贼进兵围西安，攻三日，拔之；传檄远近，关中郡县相继降贼。自成遂以西安为都，僭称皇帝，国号「大顺」，改元永昌；百官礼乐，悉遵唐制。以牛金星为伪凤阁侍郎，同平章事；伪封贼将刘宗敏等为列侯。乃分兵三道追捕传庭诸将：李过出北道追高杰于延安，杰走蒲州；田见秀出南道追高汝利于汉中，汝利降；贺珍出西道追陈勇、白广恩于秦州，陈勇降、白广恩亦降。三道军还，乃谋犯京师。贼分二十五营，每营马贼五千；又四十八哨，每哨步贼五千。每日以一营为外卫，值昼夜警堠；贼有逃者，碎磔之。攻城略地，不居室庐，各寝处一布幕；其製甲用丝绵绸帛数十层，轻软而矢石不能伤。马选壮者以战，一贼二、三马；冬则以绵褥籍其足，饲粟则剖死人腹为槽，饮马则牵人锥耳取血杂水饮之。马遇人，则凭凌跳跃，如欲啖之。凡行军，则左右莫识；四鼓蓐食，数十万众唯马首是瞻。大旝一动，势如排山倒海，当之辄靡。

十七年二月，闯将刘宗敏、李过自禹门渡河；攻太原，破上，杀巡抚蔡懋德。攻代州，总兵周遇吉力战死之。遂进宁武关，连破大同诸城；居民望风迎附，宣府巡抚朱之冯自刎死。

三月十三日，贼躏居庸关，京城门禁始严。贼之奸细，布满京城。十六日，贼至阜城关；十七日，抵城下。蓟辽总兵唐通入援，兵皆疲弱，身无完衣；但简有裤者，即令入伍。贼望见呼曰：“汝等半年无粮，衣不遮体，来此何干？速降我，旧粮皆补给！”各兵叩头，皆愿从贼。申时，童子军数千缘城而上，外罗城遂破。是夜，先帝自率健勇内臣出至崇文等门，守门内臣奏，言：“门外满地是贼，不可出！”至齐化、东直二门，亦然。遂还宫，纵放宫女。黎明又出，传襄城伯令箭，令开门。守者疑为奸细，爇砲反打，从骑皆绿城窜走。上见势不可为，至煤山，乘龙遽去。十八日辰时，自成小帽箭衣由得胜门入。骑至皇城，射三矢，有所卜，不应；怏怏不乐。进大内，遍搜帝后不得。悬赏出示，限三日献出帝后；如不献出者，屠京城。又遣飞骑数千，分道追帝。二十日，搜至兔耳山，始知下落。二十一日，勒百官进见，贼据缙绅点名。二十二日，遍拿百官，拘繫追赃；酷刑拷打，呼号遍地。二十八日，辽东总兵吴三桂闻变，为先帝复仇，军中缟素发哀，传檄远近。自成闻之大惊，胁三桂父吴骧作书招三桂；三桂不顾，薄山海关。四月十一日，自成率六万东行，刘宗敏、李过从之。十六日，至永平，连战数次；三桂所部皆蒙古锐丁，但贼多为所迫压，战不甚利。三桂惧，求救满洲。满洲八王子、九王子来觇，三桂与二王子钻刀盟誓讨贼，乃发兵进战；三桂先当贼，二王子以满兵继之。贼披靡，不能军；詗之，知为满洲兵也，遂惊溃。三桂与二王子合兵驰逐，枕尸百里；自成窜京还师。二十五日，自成自称帝，即位于武英殿。伪磁侯刘宗敏扶创出，平立不拜；曰：“尔故我等夷也。”是日，杀吴骧并其家属三十八口，及所繫投诚各官、勋戚等骈斩于市。次日昧爽，稛载大内库赃及各追纳赃物，骡车数千辆联队西走。自成由保定入河东，走潼关；养子一只虎李过由山后走延安。满洲兵遂入京师。三桂蹑贼，自成狼狈走，尽弃其辎重妇女；自芦沟桥至固安百里，盔甲衣服盈路，贼兵去者十余万。三桂屡战自成，两败于真定，斩首万余级，招降溃贼数万人。自成中流矢堕马，掖而驰；遂拔营西走，度故关入山西。三桂追之，及关而止，遂还京师。九王子摄政，三桂受命，复追贼入山西。自成屡战不利，遂弃山西之西安；遇满洲兵西伐，复败之于西安。

自成弃陕出潼关，分军为八营三道，复下南略地至襄、郏。满洲兵既定三秦，下河南，入楚取荆、襄。自成奔辰州，将合张献忠；献忠入蜀，遂留屯黔阳，部贼亡去大半，然尚拥众十余万。乏食，贼将四出抄掠，黔阳数百里鸡犬皆尽。川湖总督何腾蛟进攻之，自成营于罗公山；食尽，自成以数十骑突走村落中求食，村民皆筑堡固守，合围伐鼓共击之。自成麾左右格斗，皆陷于淖。众击之，人马俱毙，村民不知为自成也，截其首献腾蛟；验之，左颅伤镞，始知为自成。李过闻自成死，勒兵至，夺其尸，灭一村而去；结草为首，以衮冕葬之罗公山下。贼诸将奉李过为首，改名李绣，渡湖入险山中；后改名李赤心。未几，贼皆散去。

石匮书曰：越儿舟、胡儿马，各有所长；非天之降才尔殊也，其所以服习其事者久矣。洪承畴与流寇相为终始，熟路轻车，颇得要领；自勤王一出，楚事大坏，不可复收：盖其所以用之者舛矣。厥后文诏死而潼关隳、人龙杀而山海破，是皆人事之失，岂得尽归天意邪！嗟乎！当时谋国之臣，虽寸斩，其可赎哉！

又曰：徐徵麟曰：“李自成、张献忠覆国弒君之贼，罪浮于刘六、刘七诸人，不得同传。吾谓自成、献忠，其伎俩不过与刘六、刘七等；而崇祯诸臣蕴崇蒙蔽，诱养成之，亦自覆其国、自弒其君已耳！与闯贼何与哉？余之入闯、献于盗贼传者，正所以盗贼之也。盗贼而使吾先帝死之，轮台之悔，余将谁咎哉？

又曰：余昔游淮、泗，亲见献贼之破六合，四方商贾截手而归者呼号彻夜。县令上其事，直指王鼎梅曰：“罢！罢！三折股肱，方为良医！”付之一笑。夫圣君在上、残贼横行，至截一县之手而蔽不以闻，则天下事更有孰大于此者乎？后至君死国亡而蒙蔽始破，天乎，冤哉！先帝之目其不瞑矣。

四川逆贼张献忠，榆林人。崇祯元年，延安饥，榖府民王嘉胤作乱，献忠往从之。献忠阴谋多智，贼中号「八大王」，其部最强。四年，率众二千人就抚于三边总督洪承畴；逾年，叛去。贼首高迎祥、紫金梁等寇山西，转略河南，洪承畴率诸将逐之；献忠西奔商、雒，遁盩、鄠间，与延安贼李自成陷澄城。寻出潼关，寇嵩、汝。八年，诸将集宛、雒，献忠东走掠庐、凤、安庆。已，掠商州，复至秦川。是年十一月，又出潼关，犯阌乡、灵宝，东行；总兵祖宽败之于姑家庙。献忠合诸贼复围庐州，分道陷巢县、含山，遂陷和州，沿江下犯江浦。九年，复围滁州，总理卢象升大败之；遂窜河南。十年，大掠河南；入楚，寇蕲、黄冈，官军败之。献忠后入江北，东掠至仪真，扬州告急。献忠西走入楚。

十一年，总兵左良玉、陈洪范大败贼于郧西，献忠请降。初，献忠自良、涿譟而为盗，洪范捕获献忠，异其貌而释之；以是怀旧恩，乞降于洪范，请率所部杀贼自效，总理熊文灿承制抚之。献忠请置家口于郧西，文灿为请于朝，诏贷其罪，立功自赎；献忠乃率部曲数千居白沙界。献忠狡而多计，群盗每以为的。其降也，自言可制郧、襄、荆，使数百里内外无一贼。文灿每曲殉其请，益骄不奉法；屡檄从征，不应。献忠又求襄阳一郡，以屯其军；文灿议饷二万人，献忠乞饷十万人，文灿迁延不能应。十月，献忠声言寄家口于榖城，入据守之，分屯群盗于四郊。十一月，曹操罗汝才亦就抚，文灿安其众于房、竹间；与民错壤而处，遥与献忠为声援。

十二年，献忠复叛，罗汝才九营并起应之。献忠胁御史林鸣球上书求封于襄阳，鸣球不从，杀之。熊文灿檄诸将进兵榖城，献忠焚榖城西走，与罗汝才合。左良玉追贼于房县西，大败于罗睺山，一军尽没；良玉失其符印。事闻，文灿与良玉俱革职，杀贼自赎。九月，大学士杨嗣昌督师讨贼，逮文灿论死；嗣昌表左良玉为平贼将军。十三年，良玉大破献忠于太平县之玛瑙山，斩首万级；献忠骁锐俱尽，止骁骑千余自随，走兴归山，伏深箐中。重贿山民，市盐刍米酪；山中人安之，反为贼耳目；献忠得以休夏，收散亡，养夷伤；群盗往往归之，兵复振。时罗汝才、过天星七股贼尽入蜀，献忠自兴归山走白羊山，入巫山隘。闻川兵蹑之，益深入榖中，掩息旗鼓，转入而西，不知所往；都司曹进功入山侦贼，不见一人而还。献忠既西，遂与罗汝才合，屡败官兵；遂渡河入巴西，陷剑州、趋广元，直走平阳关。从间道别出百丈山，将入汉中；总兵赵光远守关甚严，贼乃逾昭化，走四川，陷泸。督师监军万元吉提兵至立石站，贼越成都，走汉川、德阳，复至绵河。十四年，献忠入巴州，走达州，渡违河而东，往新开；焚燬驿道，人烟断绝者七百里。总兵猛如虎率诸将追及开县，献忠连战不利；凭高而望，见后军无继，急击之，诸军大败。献忠度巫山，昼夜疾走房山中，东走宣城；侦襄阳无备，袭破之，杀襄王。遂渡江破樊城，随陷当阳、郏县、光州、新野；督师杨嗣昌自经死。献忠掠汝宁，攻固始，陷光州，复陷随州。左良玉败献忠于南阳之西山，献忠走随州，陷郧西；郧兵与战，败绩。献忠以所擒郧兵，人断一手，纵归以辱官军。献忠既拔郧西，马骡器甲抢获甚盛；群盗蚁附之，众至数十万。献忠屡战而骄，左良玉悉精锐逆之于信阳，斩其首将沙贼，大破之；夺其马万余，降众数万。献忠负重创，收余众数千，反走郧阳；遇官军，不战而溃，弃马骡二千。尚有众二千，趋南阳，负创不能驰，保其妇竖，日行三十里；部曲日逃十六、七，仅随数百人，奔河、雒，欲附李自成。自成有众五十万，方自雄长，欲屈献忠。献忠不为下，自成怒，谋杀之。献忠乃昼夜东驰，与老回回诸贼合；入霍山，扼险拒守。督师丁启睿以兵赴商城，旋北行讨李贼，献忠得逸山中。十五年，献忠复出攻舒城，舒城陷，改曰「得胜州」。献忠遣英、霍游民阳为贸易者潜入庐州城，适督学御史以校士至郡，献忠遣贼数百负书卷、衣青衿，杂诸生应试者旅寓城中。夜半，献忠捲甲疾驰到城下，城中贼纵火应之，城陷。献忠退屯巢湖，掠含山、巢县。六月，复陷六安，将州民尽断一臂，男左女右。总兵黄得功、刘良佐救六安，营于夹山岭；再战，败绩。得功归定远，献忠再陷六安，挫得功、良佐兵，谋渡江入南京。遂僭号改元，刻伪宝，选自宫男子，伪署总兵以下官。九月，黄得功复以大兵逐之，献忠走潜山。得功、良佐捲甲疾趋，夜半缘山后譟而升；贼惊起失措，前阻大沟，不能列。官军奋击，贼逾崖跳涧四溃；追奔六十里，斩首万余。献忠溃围走，填尸溢溪壑，声闻百里，夺马骡数万，献忠腹心谋士妇竖俱尽。十月，刘良佐再破献忠于安庆，夺骡马五千，救回难民万余；献忠引兵西走蕲州。刘良佐旋师淮安、黄得功旋师定远；献忠东去，陷桐城屠之，复陷无为州、黄梅、太湖。十六年，献忠以二百人夜袭蕲州。明日，令荐绅、孝廉、文学各冠带自东门入、西门出，尽斩之；遂屠蕲州。疾驰至黄州，乘大雾攻城，黎明城陷；献忠据府，自称西王。麻城诸生周文江倡乱迎降，献忠大喜，授文江知州。五月，总兵方国安率兵七千扼蕲州；献忠西向武昌，楚王命长史募兵御之。城陷，楚王遇害。献忠据楚王府，僭称武昌曰京城，伪设六部、五府，铸「西王之宝」；开科取士，殿试取三十人为进士，授州县官。献忠以四贼帅守武昌，自出陷咸宁、蒲圻，悉众攻岳州；岳州陷，复攻长沙。长沙既陷，设立伪官，大书伪榜，驰驿远近。寻陷衡州，全楚俱陷。陷承天时，贼遣伪将王克生发显陵求宝。伪阳五知州张联奎多备锹锄，率众发掘，歘风雷雨大作，昼晦；联奎见一金甲人手持金瓜，当顶一击，即惛迷跌地，口鼻流血，一夜而死。克生惊走，不知所在；献贼大惧，遂不敢动。遂遣前锋至江南，取袁州，分兵徇攸县、分宜。献忠自长沙突至吉安，吉安陷，设伪官守之，改吉安为「亲安府」、庐陵为「顺民县」。十一月，左良玉令马士秀复长沙、马进忠复袁州，尽诛伪官，斩首三千级，夺贼马五百、弓矢数万。

十七年正月，献忠自岳阳渡江，虚设伪官于江南，大队俱往江北。遂弃江沙，造浮桥于三江口，以一军过荆州；尽弃舟楫，步骑数十万入夔州。左良玉追献忠于沙阳。六月，献忠陷涪州、泸州；蜀王告急，请济师于南都，左良玉兵屯德安。献忠顺流陷佛图关，遂围重庆；悉力拒守，四日而陷，瑞王阖宫被难。遂屠重庆，取丁壮万余，刳耳鼻、断一手，驱徇各州县。兵至不下，以此为令；但能杀王府长吏、封府库以待，则秋毫无犯。由是所至，官民自乱，无不破下者。八月，献忠进陷成都，蜀王阖宫被难。献忠大索全蜀绅士；至成都，皆杀之。既而悬榜试士，诸生远近争赴；献忠以兵围之，击杀数千人，咸挟笔握策以死：蜀中士类俱尽。复大杀蜀民，全蜀数千里，萧条绝无人迹。时中原多故，诸将无暇西顾，献忠遂奄有两川。李自成败，益发兵攻汉中，陷之；献忠逡巡自守，不敢出。未几，献忠以病，死于蜀中。

石匮书曰：自古逆贼之暴，自赤眉、黄巢以后，未有若张献忠之甚者也。然当左良玉玛瑙之捷，止剩残兵数百余人；而高得功潜山才捷，但见横尸数百余里。苟能乘胜追奔，则举手可尽。奈何入阱之虎，纵才使去！是则良玉、得功，不得辞其责矣。乃论者以自成犯阙，欲薄诛献忠；不知献忠残虐，亘古所无。譬人之死也，献絷其手，而后闯刺其心；献揕其胸，而后闯扼其吭：厥罪惟均，讵能末减也哉！








