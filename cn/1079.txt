麓堂诗话&燕对录 - (明)李东阳
　麓堂诗话
　燕对录





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









麓堂诗话&燕对录 - (明)李东阳





麓堂诗话


○序

近世所传诗话，杂出蔓辞，殊不强人意。惟严沧浪诗谈，深得诗家三昧，关中既梓行之。是编乃今少师大学士西涯李先生公馀随笔，藏之家笥，未尝出以示人，鐸得而录焉。其间立论，皆先生所独得，实有发前人之所未发者。先生之诗独步斯世，若杜之在唐，苏之在宋，虞伯生之在元，集诸家之长而大成之。故其评骘折衷，如老吏断律，无不曲当。人在堂上，方能辨堂下人曲直，予於是亦云。用托之木，与《沧浪》并传。虽非先生意，亦天下学士大夫意也。於戏！先生人品行业，有耳目者皆能知之。文章乃其馀事，诗话云乎哉？姑识鄙意於後。

辽阳王鐸识。

诗在六经中别是一教，盖六艺中之乐也。乐始於诗，终於律，人声和则乐声和。又取其声之和者，以陶写情性，感发志意，动汤血脉，流通精神，有至於手舞足蹈而不自觉者。後世诗与乐判而为二，虽有格律，而无音韵，是不过为排偶之文而已。使徒以文而已也，则古之教，何必以诗律为哉？

古诗与律不同体，必各用其体乃为合格。然律犹可间出古意，古不可涉律。古涉律调，如谢灵运“池塘生春草，红药当阶翻”，虽一时传诵，固已移於流俗而不自觉。若孟浩然“一杯还一曲，不觉夕阳沉”，杜子美“独树花发自分明，春渚日落梦相牵”，李太白“鹦鹉西飞陇山去，芳洲之树何青青”，崔颢“黄鹤一去不复返，白云千载空悠悠”，乃律间出古，要自不厌也。予少时尝曰：“幽人不到处，茅屋自成村。”又曰：“欲往愁无路，山高谿水深。”虽极力摹拟，恨不能万一耳。

诗贵意，意贵远不贵近，贵淡不贵浓。浓而近者易识，淡而远者难知。如杜子美“钩帘宿鹭起，丸药流莺啭”，“不通姓字粗豪甚指点银瓶索酒尝”，“衔泥点涴琴书内，更接飞虫打著人”；李太白“桃花流水杳然去，别有天地非人间”；王摩诘“返景入深林，复照莓苔”，皆淡而愈浓，近而愈远，可与知者道，难与俗人言。王介甫得之，曰：“坐看苍苔色，欲上人衣来。”虞伯生得之，曰：“不及清江转柁鼓，洗盏船头沙鸟鸣。”曰：“绣帘美人时共看，阶前青草落花多。”杨廉夫得之，曰：“不及清江转柁鼓，洗盏船头沙鸟鸣。”曰：“绣帘美人时共看，阶前青草落花多。”杨廉夫得之，曰：“南高峰云北高雨，云雨相随恼杀侬。”可谓闭户造车，出门合辙者矣。

柳子厚“回看天际下中流，岩上无心云相逐”，坡翁欲削此二句，论诗者类不免矮人看场之病。予谓若止用前四句，则与晚唐何异？然未敢以语人。兒子兆先一日过庭，辄自及此，予颇讶之。又一日忽曰：“刘长卿‘白马翩翩春草细，邵陵西去猎平原’，非但人不能道，抑恐不能识。因诵予《桔槔亭》曰：‘闲行看流水，随意满平田。’《响闸》曰：‘津吏河上来，坐看青草短。’《海子》曰：‘高楼沙口望，正见打鱼船。’《夜坐》曰：‘寒灯照影独自坐，童子无语对人闲。’以为三四年前，尚疑此语不可解，今洒然矣。”予乃顾而笑曰：“有是哉。”

古律诗各有音节，然皆限于字数，求之不难。惟乐府长短句，初无定数，最难调叠。然亦有自然之声，古所谓声依永者。谓有长短之节，非徒永也，故随其长短，皆可以播之律吕，而其太长太短之无节者，则不足以为乐。今泥古诗之成声，平侧短长，句句字字，摹仿而不敢失，非惟格调有限，亦无以发人之情性。若往复讽咏，久而自有所得，得于心而发之乎声，则虽千变尤化，如珠之走盘，自不越乎法度之外矣。如李太白《远别离》，杜子美《桃竹杖》，皆极其操纵，易尝按古人声调？而和顺委曲乃如此。固初学所未到，然学而未至乎是，亦未可与言诗也。

诗必有具眼，亦必有具耳。眼主格，耳主声。闻琴断，知为第几弦，此具耳也；月下隔窗辨五色线，此具眼也。费侍郎廷言尝问作诗，予曰：“试取所未见诗，即能识其时代格调，十不失一，乃为有得。”费殊不信。一日与乔编修维翰观新颁中秘书，予适至，费即掩卷问曰：“请问此何代诗也？”予取读一篇，辄曰：“唐诗也。”又问何人，予曰：“须看两首。”看毕曰：“非白乐天乎？”於是二人大笑，启卷视之，盖《长庆集》，印本不传久矣。

唐人不言诗法，诗法多出宋，而宋人於诗无所得。所谓法者，不过一字一句，对偶雕琢之工，而天真兴致，则未可与道。其高者失之捕风捉影，而卑者坐于黏皮带骨，至于江西诗派极矣。惟严沧浪所论超离尘俗，真若有所自得，反覆譬说，未尝有失。顾其所自为作，徒得唐人体面，而亦少超拔警策之处。予尝谓识得十分，只做得八九分，其一二分乃拘于才力，其沧浪之谓乎？若是者往往而然。然未有识分数少而作分数多者，故识先而力後。

宋诗深，却去唐远；元诗浅，去唐却近。顾元不可为法，所谓“取法乎中，仅得其下”耳。极元之选，惟刘静修虞伯生二人，皆能名家，莫可轩轾。世恒为刘左袒，虽陆静逸鼎仪亦然。予独谓高牙大★，堂堂正正，攻坚而折锐，则刘有一日之长。若藏锋敛锷，出奇制胜，如珠之走盘，马之行空，始若不见其妙。而探之愈深，引之愈长，则於虞有取焉，然此非谓道学名节论，乃为诗论也。与予论合者，惟张沧洲亨父、谢方石鸣治。亨父已矣，方石亦归老数千里外。知我罪我，世固有君子存焉，当何如哉？

唐诗李杜之外，孟浩然王摩诘足称大家。王诗丰缛而不华靡，孟却专心古澹，而悠远深厚，自无寒俭枯瘠之病。由此言之，则孟为尤胜。储光羲有孟之古而深远不及岑参，有王之缛而又以华磨掩之。故杜子美称“吾怜孟浩然”，称“高人王右丞”，而不及储岑，有以也夫。

观《乐记》论乐声处，便识得诗法。

作诗不可以意徇辞，而须以辞达意。辞能达意，可歌可咏，则可以传。王摩诘“阳关无故人”之句，盛唐以前所未道。此辞一出，一时传诵不足，至为三叠歌之。後之咏别者，千言万语，殆不能出其意之外。必如是方可谓之达耳。

诗贵不经人道语。自有诗以来，经几千百人，出几千万语，而不能穷，是物之理无穷，而诗之为道亦无穷也。今令画工画十人，则必有相似，而不能别出者，盖其道小而易穷。而世之言诗者，每与画并论，则自小其道也。

“鸡声茅店月，人迹板桥霜。”人但知其能道羁愁野况於言意之表，不知二句中不用一二闲字，止提掇出紧关物色字样，而音韵铿锵，意象具足，始为难得。若强排硬叠，不论其字面之清浊，音韵之谐舛，而云我能写景用事，岂可哉？

诗与文不同体，昔人谓杜子美以诗为文，韩退之以文为诗，固未然。然其所得所就，亦各有偏长独到之处。近见名家大手以文章自命者，至其为诗，则毫厘千里，终其身而不悟。然则诗果易言哉？

“写留行道影，焚却坐禅身。”开口便自黏带，已落第二义矣。所谓“烧却活和尚”，正不须如此说。

长篇中须有节春天，有操，有纵，有正，有变。若平铺稳布，虽多无益。唐诗类有委曲可喜之处，惟杜子美顿挫起伏，变化不测，可骇可愕，盖其音响与格律正相称。回视诸作，皆在下风。然学者不先得唐调，未可遽为杜学也。

“月到梧桐上，风来杨柳边。”岂不佳？终不似唐人句法。“芙蓉露下落，杨柳月中疏。”有何深意？却自是诗家语。

陈公父论诗专取声，最得要领。潘祯应昌尝谓予诗宫声也，予讶而问之，潘言其父受于乡先辈曰：“诗有五声，全备者少，惟得宫声者为最优，盖可以兼众声也。李太白杜子美之诗为宫，韩退之之诗为角，以此例之，虽百家可知也。”予初欲求声於诗，不过心口相语，然不敢以示人。闻潘言，始自信以为昔人先得我心，天下之理，出於自然者，固不约而同也。赵捴谦尝作《声音文字通》十二卷，未有刻本。本入内阁而亡其十一，止存总目一卷，以声统字，字之於诗，亦一本而分者。於此观之，尤信。门人辈有闻予言，必让予曰“莫太泄漏天机”，否也！

国初诸诗人结社为诗，浦长源请入社，众请所作。初诵数首皆未应，至“云边路绕巴山色，树里河流汉水声”，并加赏叹，遂纳之。（一擎按：“云边”二语，《宋诗纪事》作鬼诗，《明诗选》作童轩诗。）

林子羽《鸣盛集》专学唐，袁凯《在野集》专学杜，盖皆极力摹拟，不但字面句法，并其题目亦效之，开卷骤视，宛若旧本。然细味之，求其流出肺腑，卓尔有立者，指不能一再屈也。宣德间有晏鐸者，选本朝诗，亦名《鸣盛诗集》。其第一首林子羽《应制》曰：“堤柳欲眠唤起，宫花乍落鸟衔来。”盖非林最得意者，则其他所选可知。其选袁凯《白燕》诗曰：“月明汉水初无影，雪满梁园尚未归。”曰：“赵家姊妹多相忌，莫向昭阳殿里飞。”亦佳。若《苏李泣别图》曰：“犹有交情两行泪，西风吹上汉臣衣。”而选不及，何也？

律诗对偶最难，如贾浪仙“独行潭底影，数息树边身”，至有“两句三年得”之句。许用晦“湘潭云尽暮山出，巴蜀雪消春水来”，皆有感而後得者也。戴石屏“夕阳山外山”，对“春水渡傍渡”亦然。若晏元献对“无可奈何花落去，似曾相识燕归来”，尤觉相称耳。

诗有三义，赋止居一，而比兴居其二。所谓比与兴者，皆托物寓情而为之者也。盖正言直述，则易于穷尽，而难於感发。惟有所寓托，形容摹写，反复讽咏，以俟人之自得，言有尽而意无穷，则神爽飞动，手舞足蹈而不自觉，此诗之所以贵情思而轻事实也。

《元诗体要》载杨廉夫《香奁》绝句，有极鄙亵者，乃韩致光诗也。

质而不俚，是诗家难事。乐府歌辞所载《木兰辞》，前首最近古。唐诗，张文昌善用俚语，刘梦得《竹枝》亦入妙。至白乐天令老妪解之，遂失之浅俗。其意岂不以李义山辈为涩僻而反之？而弊一至是，岂古人之作端使然哉？

古歌辞贵简远，《大风歌》止三句，《易水歌》止二句，其感激悲壮，语短而意益长。《弹铗歌》止一句，亦自有含悲饮恨之意。後世穷技极力，愈多而愈不及。予尝题柯敬仲墨竹曰：“莫将画竹论难易，刚道繁难简更难。君看萧萧祇数叶，满堂风雨不胜寒。”画法与诗法通者，盖此类也。

刘会孟名能评诗，自杜子美下至王摩诘李长吉诸家，皆有评。语简意切，别是一机轴，诸人评诗者皆不及。及观其所自作，则堆叠饾饤，殊乏兴调。亦信乎创作之难也。

国初称高杨张徐。高季迪才力声调，过三人远甚，百馀年来，亦未见卓然有以过之者，但未见其止耳。张来仪徐幼文殊不多见。杨孟载《春草》诗最传，其曰“六朝旧恨斜阳外，南浦新愁细雨中”，曰“平川十里人归晚，无数牛羊一笛风”，诚佳，然绿迷歌戾，红衬舞裙，已不能脱元诗气习。至“帘为看山尽卷西”，更过纤巧；“春来帘幕怕朝东”，乃艳词耳。今人类学杨而不学高者，岂惟杨体易识，亦高差难学故耶？

诗用实字易，用虚字难。盛唐人善用虚，其开合呼唤，悠扬委曲，皆在於此。用之不善，则柔弱缓散，不复可振，亦当深戒，此予所独得者。夏正夫尝谓人曰：“李西涯专在虚字上用工夫，如何当得？”予闻而服之。

晦翁深於古诗，其效汉魏，至字字句句，平侧高下，亦相依仿。命意托兴，则得之《三百篇》者为多。观所著《诗传》，简当精密，殆无遗憾，是可见已。感兴之作，盖以经史事理，播之吟咏，岂可以後世诗家者流例论哉？

律诗起承转合，不为无法，但不可泥，泥於法而为之，则撑拄对待，四方八角，无圆活生动之意。然必待法度既定，从容闲习之馀，或溢而为波，或变而为奇，乃有自然之妙，是不可以强致也。若并而废之，亦溪以律为哉？

选诗诚难，必识足以兼诸家者，乃能选诸家；识足以兼一代者，乃能选一代。一代不数人，一人不数篇，而欲以一人选之，不亦难乎？选唐诗者，惟杨士弘《唐音》为庶几。次则周伯弓《三体》，但其分体於细研讨会，而二书皆有不必选者。赵章泉绝句虽少而精。若《鼓吹》则多以晚唐卑陋者为入格，吾无取焉耳矣。

古诗歌之声调节春天，不传久矣。比尝听人歌《关雎》《鹿鸣》诸诗，不过以四字平引为长声，无甚高下缓急之节。意古之人，不徒尔也。今之诗，惟吴越有歌，吴歌清而婉，越歌长而激，然士大夫亦不皆能。予所闻者，吴则张亨父，越则王古直仁辅，可称名家。亨父不为人歌，每自歌所为诗，真有手舞足蹈意。仁辅性亦僻，不时得其歌。予值有得意诗，或令歌之，因以验予所作，虽不必能自为歌，往往合律，不待强致，而亦有不容强者也。

唐律多於联上著工夫，如雍陶《白鹭》、郑谷《鹧鸪》诗二联，皆学究之高者。至于起结，即不成语矣，如杜子美《白鹰》起句，钱起《湘灵鼓瑟》结句，若春天金石以破蟋蟀之鸣，岂易得哉？

杜子美漫兴诸绝句，有古《竹枝》意，跌宕奇古，超出诗人蹊径。韩退之亦有之。杨廉夫十二首，非近代作也。盖廉夫深於乐府，当所得意，若有神助，但恃才纵笔，多率易而作，不能一一合度。今所刻本，容有择而不精之处，读者必慎取之可也。

文章固关气运，亦系於习尚。周召二南、王豳曹卫诸风，商周鲁三颂，皆北方之诗，汉魏西晋亦然。唐之盛时称作家在选列者，大抵多秦晋之人也。盖周以诗教民，而唐以诗取士，畿甸之地，王化所先，文轨车书所聚，虽欲其不能，不可得也。荆楚之音，圣人不录，实以要荒之故。六朝所制，则出於偏安僭据之域，君子固有讥焉，然则东南之以文著者，亦鲜矣。本朝定都北方，乃为一统之盛，历百有馀年之久，然文章多出东南，能诗之士，莫吴越若者。而西北顾鲜其人，何哉？无亦科目不以取，郡县不以荐之故欤？

昔人以“打起黄莺兒”，“三日入厨下”为作诗之法，後乃有以“谿回松风长”为法者，犹论学文以《孟子》及《伯夷传》为法。要之，未必尽然，亦各因其所得而入而已。所入虽异，而所至则同。若执一而求之，甚者乃至於废百，则刻舟胶柱之类，恶可与言诗哉？

诗之为妙，固有咏叹淫泆，三复而始见，百过而不能穷者。然以具眼观之，则急读疾诵，不待终篇尽帙，而已得其意。譬之善记者，一目之间，数行可下。然非其人，亦岂可强而为之哉？萧海钓文明尝以近作试予，止诵一句，予遽曰：“陆鼎仪。”海钓即笑而止。

文章如精金美玉，经百链历万选而後见。今观昔人所选，虽互有得失，至其尽善极美，则所谓凤凰芝草，人人皆以为瑞，阅数千百年几千万人而莫有异议焉。如李太白《远别离》《蜀道难》、杜子美《秋兴》《诸将》《咏怀古迹》《新婚别》《兵车行》，终日诵之不厌也。苏子瞻在黄州夜诵《阿房宫赋》数十遍，每遍必称好，非其诚有所好，殆不至此。然後之诵《赤壁》二赋者，奚独不如子瞻之於《阿房》，及予所谓李杜诸作也邪。

诗韵贵稳，韵不稳则不成句。和韵尤难，类失牵强，强之不如勿和。善用韵者，虽和犹其自作；不善用者，虽所自作犹和也。

诗有别材，非关书也；诗有别趣，非关理也。然非读书之多明理之至者，则不能作。论诗者无以易此矣。彼小夫贱隶妇人女子，真情实意，暗合而偶中，固不待於教。而所谓骚人墨客学士大夫者，疲神思，弊精力，穷壮至老而不能得其妙，正坐是哉。

今之歌诗者，其声调有轻重清浊长短高下缓急之异，听之者不问而知其为吴为越也。汉以上古诗弗论，所谓律者，非独字数之同，而凡声之平仄，亦无不同也。然其调之为唐为宋为元者，亦较然明甚。此何故耶？大匠能与人以规矩，不能使人巧。律者，规矩之谓，而其为调则有巧存焉。敬非心领神会，自有所得，虽日提耳而教之无益也。

陶诗质厚近古，愈读而愈见其妙。韦应物稍失之平易，柳子厚则过於精刻，世称陶韦，又称韦柳，特概言之。惟谓学陶者，须自韦柳而入，乃为正耳。

李杜诗，唐以来无和者，知其不可和也。近世乃有和杜，不一而足。张式之所和《唐音》，犹有得意，至杜则无一句相似。岂效众人者易，而效一人者反难耶？是可知已。

唐士大夫举世为诗，而传者可数。其不能者弗论，虽能者亦未必尽传。高适严武韦迢郭受之诗附诸《杜集》，皆有可观。子美所称与，殆非溢美。惟高诗在选者，略见於世，馀则未见之也，至苏端乃谓其文章有神。薛华与李白并称，而无一字可传，岂非有幸不幸耶？

《刘长卿集》凄婉清切，尽羁人怨士之思，盖其情性固然，非但以迁谪故，譬之琴有商调，自成一格。若柳子厚永州以前，亦自有和平富丽之作，岂尽为迁谪之音耶？

“乐意相关禽对语，生香不断树交花。”论者以为至妙。予不能辩，但恨其意象太著耳。

诗太拙则近於文，太巧则近於词。宋之拙者，皆文也；元之巧者，皆词也。

《唐音遗响》所载任翻《题台州寺壁》诗曰：“前峰月照一江水，僧在翠微开竹房。”既去，有观者取笔改“一”字为“半”字。翻行数十里，乃得“半”字，亟回欲易之，则见所改字，因叹曰：“台州有人。”予闻之王古直云。

胡文穆《澹庵集》载虞伯生《滕王阁》三诗，其曰：“天寒高阁立苍茫，百尺阑干送夕阳。”曰：“灯火夜归湖上雨，隔篱呼酒说干将。”信非伯生不能作也。今《道园遗稿》如此诗者绝少，岂《学古录》所集，固其所自选耶？然亦有不能尽者，何也？

元季国初，东南人士重诗社，每一有力者为主，聘诗人为考官，隔岁封题于诸郡之能诗者，期以明春集卷。私试开榜次名，仍刻其优者，略如科举之法。今世所传，惟浦江吴氏月泉吟社，谢翱为考官，《春日田园杂兴》为题，取罗公福为首，其所刻诗以和平温厚为主，无甚警拔，而卷中亦无能过之者，盖一时所尚如此。闻此等集尚有存者，然未及见也。

刘草窗原博己巳岁有诗曰：“塞雁南飞又北旋，上皇音信转茫然。孤臣自恨无容地，逆虏谁能共戴天？王衍有时知石勒，谢玄何日破苻坚？京城四塞山河固，一望龙沙一涕涟。”关者伤之。今所刻本似此者，盖不多见也。

国初顾禄为宫词，有以为言者，朝廷欲治之，及观其诗集，乃用洪武正韵，遂释之。时此书初出，亟欲行之故也。

《红梅》诗押“牛”字韵，有曰：“错认桃林欲放牛。”《蛟蝶》诗押“船”字韵，有曰：“跟个卖花人上船。”皆前辈所传，不知为何名氏也？

国初人有作九言诗曰：“昨夜西风摆落千林梢，渡头小舟卷入寒塘坳。”贵在浑成劲健，亦备一体。馀不能悉记也。

罗明仲尝谓三言亦可为体，出“树”“处”二韵，迫予题戾。予援笔云：“扬风帆，出江树。家遥遥，在何处？”又因围棋出“端”“观”二韵，予曰：“胜与负，相为端。我因君，得大观。”固一时戏剧，偶记于此。（一擎按：国朝鄞人金埴专工此体，多至千篇，题曰《三言诗吃》，稿藏予家。）

京师人造酒，类用灰，触鼻蜇舌，千方一味，南人嗤之。张汝[A10?]谓之“燕京琥珀”。惟内法酒脱去此味，风致自别，人得其方者，亦不能似也。予尝譬今之为诗者，一等俗句俗字，类有“燕京琥珀”之味，而不能自脱，安得盛唐内法手为之点化哉？虞伯生《画竹》曰：“古来篆籀法已绝，祇有木叶雕蚕虫。”《画马》曰：“貌得当时第一匹，昭陵风雨夜闻嘶。”《成都》曰：“赖得郫筒酒易醉，夜归冲雨汉州城。”真得少陵家法。世人学杜，未得其雄健，而已失之粗率；未得其深厚，而已失之臃肿。如此者未易多见也。

李长吉诗，字字句句欲传世，顾过於刿术，无天真自然之趣。通篇读之，有山节藻棁而无梁栋，知其非大道也。

作诗必使老妪听解，固不可。然必使士大夫读而不能解，亦何故耶？

张沧洲亨父、陆静逸鼎仪，少同笔砚，未第时，皆有诗名。亨父天才敏绝，而好为精链，奇思硬语，间见叠出，人莫撄其锋。鼎仪稍後作，而意识超诣，凌高径趋，摆落尘俗，笔力所至，有不可形容之妙。虽或矫枉过正，弗恤也。二人者，若天假之年，其所成就，不知到古人何等地步，而皆不寿以死，岂不重可惜哉？

谢方石鸣治出自东南，人始未之知。为翰林庶吉士时，见其《送人兄弟》诗曰：“坐来风雨不知夜，梦入池塘都是春。”争传尝之。及月课京都十景律诗，皆精凿不苟。刘文安公批云：“比见张亨父《十景》古诗，甚佳。”二友者各相叩其妙，可也。

夏正夫刘钦谟同在南曹，有诗名。初刘有俊思，名差胜。如《无题》诗曰：“帘幕深沉柳絮风，象床豹枕画廊东。一春空自闻啼鸟，半夜谁来问守宫？眉学远山低晚翠，心随流水寄题红。十年不到门前去，零落棠梨野草中。”人盛传之。夏每见卷中有刘钦谟诗，则累月不下笔，必求所以胜之者。後刘早卒，夏造诣益深，竟出其右。如《虔州怀古》诗曰：“宋家後叶如东晋，南渡虔州益可哀。母后撤帘行在所，相臣开府济时才。虎头城向江心起，龙脉泉从地底来。人代兴亡今又古，春风回首郁孤台。”若此者甚多。然东南士夫犹不喜夏作，至以为头巾诗，不知何也？

人但知律诗起结之难，而不知转语之难，第五第七句尤宜著力。如许浑诗，前联是景，後联又说，殊乏意致意！

诗有纯用平侧字而自相谐协者。如“轻裾随风★”，五字皆平；“桃花梨花参差开”，七字皆平；“月出断岸口”一章，五字皆侧。惟杜子美好用侧字，如“有客有客字子美”，七字皆侧，“中夜起坐万感集”，六字侧者尤多。“壁色立积铁”，“业白出石壁”，至五字皆入而不觉其滞。此等虽难学，亦不可不知也。

徐竹轩以道尝谓予曰：“《杜律》非虞伯生注，杨文贞公序刻於正统某年，定量德初已有刻本，乃张姓某人注。”渠所亲见。予求其本，弗得也。又言：“方正学《勉学》诗二十首，乃陈嗣初诗，为集者之误。”亦未暇深考，姑记之。（一擎案：“王士衤真云：‘《杜律》张性注，性字伯成，江西金谿人，元进士，尝注《尚书补传》。往在京师，曾得张注旧本。’”）

汉魏六朝唐宋元诗，各自为体，譬之方言，秦晋吴越闽楚之类，分疆画地，音殊调别，彼此不相入。此可见天地间气机所动，发为音声，随时与地，无俟区别，而不相侵夺。然则人囿於气化之中，而欲超乎时代土这外，不亦难乎？

六朝宋元诗，就其佳者，亦各有兴致，但非本色，只是禅家所谓“小乘”，道家所谓“尸解”仙耳。

长歌之哀，过於痛哭，歌发於乐者也。而反过於哭，是诗之作也。七情具焉，岂独乐之发哉？惟哀而甚於哭，则失其正矣。善用其情者，无他，亦不失其正而已矣。

秀才作诗不脱俗，谓之“头巾气”；和尚作诗不脱俗，谓之“馂馅气”；咏闺阁过於华艳，谓之“脂粉气”。能脱此三气，则不俗矣。至於朝廷典则之诗，谓之“台阁气”；隐逸恬澹之诗，谓之“山林气”，此二气者，必有其一，却不可少。

韩退之《雪》诗，冠绝今古。其取譬曰：“随风翻缟带，逐马散银杯。”未为奇特。其模写曰：“穿细时双透，乘危忽半摧。”则意象超脱，直到人不能道处耳。

子贡因论学而知诗，子夏因论诗而知学。其所为问答论议，初不过骨角玉石面目采色之间，而感发歆动，不能自已。读诗者执此求之，亦可以自得矣。

陈白沙诗，极有声韵。《厓山大忠祠》曰：“天王舟楫浮南海，大将旌旗仆北风。世乱英雄终死国，时来竖子亦成功。身为左衤任皆刘豫，志复中原有谢公。人众胜天非一日，西湖云掩岳王宫。”和者皆不及。馀诗亦有风致，但所刻净稿者未之择耳。

庄定山孔旸未第时已有诗名，苦思精链，累日不成一章。如“江稳得秋天”，“露冕春停江上树”，往往为人传诵。晚年益豪纵，出入规格，如“开辟以来元有此，蓬莱之外更无山”之类。陈公甫有曰：“百链不如庄定山。”有以也。

诗文之传，亦系於所付托，韩付之李汉，柳付之刘梦得，欧有子，苏有弟。後人既不前人若，又往往为辑录者所累。解学士缙大绅，才名绝世，诗无全稿。黄学士谏收拾遗逸，漫为集刻。今所传本，如《采石吊李白》《中秋不见月》，不过数篇。其馀真伪相半，顿令观者有《枫落吴江冷》之叹。然则江右当时之英，安能逭後死者之责耶？若杨文贞公《东里集》，手自选择，刻於广东，为人窜入数篇。後其子孙又刻为续集，非公意也。刘文安公亦自选《保斋存稿》，至以馀草焚之。而其所选又徇其独见，与後进之论，或不相合，不可晓也。

杨文贞公亦学杜诗，古乐府诸篇，间有得魏晋遗意者，尤精鉴识，慎许可。其序《唐音》，谓可观世变。序张式之诗，称勖哉乎楷而已。

蒙翁才甚高，为文章俯视一世。独不屑为诗，云：“既要平侧，又要对偶，安得许多工夫？”然其所作，如《公子行》《短短床》二曲，绰有古调。《留侯图》四绝句，句意皆非时人所到也。

刘文安公不甚喜为诗，纵其学力，往往有出语奇崛，用事精当者。如《英庙挽歌》曰：“睿皇厌代返仙宫，武烈文谟有祖风。享国卅年高帝并，临朝八闰太宗同。天倾玉盖旋从北，日昃金轮却复中。赐第初元臣老朽，受恩未报泣遗弓。”今集中《石钟山歌》等篇，皆可传诵，读者择而观之可也。

五七言古诗仄韵者，上句末字类用平声。惟杜子美多用仄，如《玉华宫》《哀江头》诸作，概亦可见。其音调起伏顿挫，独为趫健，似别出一格。回视纯用平字者，便觉萎弱无生气。自後则韩退之苏子瞻有之，故亦健於诸作。此虽细故末节，盖举世历代而不之觉也。偶一启钥，为知音者道之。若用此太多，过於生硬，则又矫枉之失，不可不戒也。

昔人论诗，谓“韩不如柳，苏不如黄”。虽黄亦云“世有文章名一世，而诗不逮古人者，殆苏之谓也”，是大不然。汉魏以前，诗格简古，世间一切细事长语，皆著不得。其势必久而渐穷，赖杜诗一出，乃稍为开扩，庶几可尽天下之情事。韩一衍之，苏再衍之，於是情与事，无不可尽。而其为格，亦渐粗矣。然非具宏才博学，逢原而泛应，谁与开後学之路哉？

欧阳永叔深於为诗，高自许与。观其思致，视格调为深。然校之唐诗，似与不似，亦门墙籓篱之间耳。梅圣俞云：“永叔要做韩退之，硬把我做孟郊。”今观梅之於孟，犹欧之於韩也。或谓梅诗到人不爱处，彼孟之诗，亦曷尝使人不爱哉？

熊蹯鸡跖，筋骨有馀，而肉味绝少。好奇者不能舍之，而不足以厌饫天下，黄鲁直诗大抵如此，细咀嚼之可见。

杨廷秀学李义山，更觉细研讨会；陆务观学白乐天，更觉直率。概之唐调，皆有所未闻也。

陈无己诗，绰有古意。如“风帆目力短，江空岁年晚”，兴致蔼然，然不能皆然也。无乃亦骨胜肉乎？陈与义“一凉恩到骨，四壁事多违”，世所传诵，然其支离亦过矣。

《中州集》所载金诗，皆小家数，不过以片语只字为奇。求其浑雅正大，可追古作者，殆未之见。元诗大都胜之。□□□□固不足深论。意者土宇有广狭，气运亦随之而升降耶？

诗在卷册中易看，入集便难看。古人诗集，非大家数，除选出者，鲜有可观。卞户部华伯在景泰间，盛有诗名，对客挥翰，敏捷无比。近刻为全集，殆不逮所闻。闻江南人率钱刊板附其家所得者以托名，初不论其好恶。虽选诗成集者亦然，若《光岳》《英华》《湖海》《耆英》之类是已。

挽诗始盛於唐，然非无从而涕者。寿诗始盛於宋，渐施於官长故旧之间，亦莫有未同而言者也。近时士大夫子孙之於父祖者弗论，至於姻戚乡党，转相徵乞，动成卷帙，其辞亦互为蹈袭，陈俗可厌，无复有古意矣。

作山林诗易，作台阁诗难。山林诗或失之野，台阁诗或失之俗。野可犯，俗不可犯也。盖惟李杜能兼二者之妙。若贾浪仙之山林，则野矣；白乐天之台阁，则近乎俗矣。况其下者乎？

天文惟雪诗最多，花木惟梅诗最多。雪诗自唐人佳者已传不可偻数，梅诗尤多於雪。惟林君复“暗香”“疏影”之句为绝倡，亦未见过之者，恨不使唐人专咏之耳。杜子美才出一联曰：“幸不折来伤岁暮，若为看去乱乡愁。”格力便别。

王古直以歌故作诗亦有思致，《题严陵》诗曰：“天地此生惟故友，江湖何处不渔翁？”《游西山》曰：“旧时僧去竹房冷，今日客来山路生。”《述怀》曰：“穷将入骨诗还拙，事不萦心梦亦清。”馀不尽然。尝与予和雪诗“蒸”字韵，数往复，时出新意，予颇讶之。久乃觉其为方石所助，盖古直时止谢家故也。因以一诗挑之，谢乃跃然出和，遂成巨卷，古直藏而失之，懊恨累岁。邵郎中国贤偶购而归之。後古直客死，方石尽鬻其书画为棺敛费，而独留此卷云。

吾楚人多不好吟，故少师授。彭民望少为诸生，偏好独解，得唐人家法。如《渊明图》诗曰：“义熙人物羲皇上，典午山河甲子中。恨杀浔阳江上水，随潮还过石头东。”《送人》曰：“齐地青山连鲁众，彭城山色过淮稀。”《幽花》曰：“脉脉斜阳外，微风助断肠。”《桔槔亭》曰：“春风满畦水，不见野人劳。”皆佳句也。独不自贵重，诗不存稿。予辑而藏之，仅百馀篇而已。惜哉！

兆先尝见予《祀陵》诗“野行愁夜虎，林卧起秋蝇”之句，问曰：“是为秋蝇所苦，不能卧而起耶？”予曰：“然。”曰：“然则‘愁’字恐对不过。”予曰：“初亦不计，‘妨’字外亦无可易者。”曰：“似亦未称，请用‘回’字如何？盖谓为夜虎所遏而回也。”予曰：“然。”遂用之。

张东海汝弼草书名一世，诗亦清健有风致。如《下第》诗曰：“西飞白日忙於我，南去青山冷笑人。”《送罗应魁》曰：“百年事业丹心苦，万世纲常赤手扶。”《假髻曲》等篇，皆为时所传诵。尝自评其书不如诗，诗不如文，又云“大字胜小字”。予戏之曰：“英雄欺人每如此，不足信也。”

予尝有《岳阳楼》诗云：“吴楚乾坤天下句，江湖廊庙古人情。”镜川杨文懿公亟称之，有同官者不以为然，驳之曰：“吴楚乾坤之句，本妙在‘坼’字‘浮’字上，今去此二字，则不见其妙矣。”杨曰：“然则必云‘吴楚东南坼，乾坤日夜浮’天下句而後为足耶？”後以语予，为之一笑。

苏子瞻才甚高，子由称之曰：“自有文章，未有如子瞻者。”其辞虽夸，然论其才气，实未有过之者也。独其诗伤於快直，少委曲沉著之意，以此有不逮古人之诮。然取其诗之重者，与古人之轻者而比之，亦奚翅古若耶。

尝有一同官见予辈留心体制，动相可否，辄为反脣曰：“莫太著意。人所见亦不能同，汝谓这般好，渠更说那般好耳。”谢方石闻之，谓予曰：“是恶可与口舌争耶？”

方石自视才不过人，在翰林学诗时，自立程课，限一月为一体。如此月读古诗，则凡官课及应答诸作，皆古诗也。故其所就，沉著坚定，非口耳所到。既其老也，每出一诗，必令予指疵，不指不已。及予有所质，亦倾心应之，必使尽力。予尝为《厓山》诗，内一联，渠意不满，予以为更无可易。渠笑曰：“观子胸中，似不止此。”最後曰：“庙堂遗恨和戎策，宗社深恩养士年。”渠又笑曰：“微我，子不到此。”予又为《端礼门》古乐府，渠以为末句未尽，往复再四，最後乃曰：“碑可毁，亦可建。盖棺事，久乃见。不见奸党碑，但见奸臣传。”渠不待辞毕，已跃然而起矣。

予尝作《渐台水》诗，末句曰：“君不还，妾当死。台高高，水瀰瀰。”张亨父欲易为“君当还”，乃见楚王出游不忍绝望之意。予则以为此意则前已有之，末用两“不”字，愈见高高瀰瀰无可奈何有馀不尽之意。间质之方石，玩味久之曰：“二字各有意。”竟亦不能决也。

彭民望始见予诗，虽时有赏叹，似未犁然当其意。及失志归湘，得予所寄诗曰：“斫地哀歌兴未阑，归来长铗尚须弹。秋风布褐衣犹短，夜雨江湖梦亦寒。”黯然不乐。至“木叶下时惊岁晚，人情阅尽见交难。长安旅食淹留地，惭愧先生芷蓿盘”，乃潸然泪下，为之悲歌数十遍不休，谓其子曰：“丁涯所造，一至此乎？恨不得尊酒重论文耳。”盖自是不阅岁而卒，伤哉！

潘南屏时用深於诗，亦慎许可。尝与方石各评予古乐府，如《明妃怨》谓古人已说尽，更出新意。予岂敢与古人角哉？但欲求其新者，见意义之无穷耳。及予所作《腹剑辞》，方石评末句云：“添一‘恨’字，即精神十倍。”南屏乃漫为过目。《新丰行》，南屏评以为无一字不合作，而方石亦寻常视之，不知何也？姑识之以俟知者。《腹剑辞》曰：“腹中剑，中自操，一日不试中怒号，构雠结怨身焉逃？一夜十徙徒为劳。生无遗忧死馀恨，恨不作七十二冢藏山坳。”《新丰行》曰：“长安风土殊不恶，太公但念东归乐。汉皇真有缩地功，能使新丰为故丰。城郭不异山川同，公不思归乐关中。汉家四海一太公，俎上之对何匆匆，当时幸不烹若翁。”

陆鼎仪尝言谢方石诗好用“梦”字及一“笑”字，察之果然。间以语之，亦一笑而已，不易。因忆张亨父尝言杜诗好用“真”字，岂所谓“许浑千首湿，杜甫一生愁”者，虽古人亦不能免耶？

韩苏诗虽俱出入规格，而苏尤甚。盖韩得意时，自不失唐诗声调。如《永贞行》固有杜意，而选者不之及，何也？杨士弘乃独以韩与李杜为三大家不敢选，岂亦有所见耶？

联句诗，昔人谓才力相当者乃能作，韩孟不可尚已。予少日联句颇多，当对垒时，各出己意，不相管摄，宁得一一当意。惟二三名笔，间为商榷一二字，辄相照应。方石尝谓人曰：“西涯最有功於联句。”若是，则予恶敢当？但忆与彭民望作悲秋长律七言四十韵，不欲重用一字，已乃令亡弟东山细加磨勘，有一字乃复易之，盖其用心之勤亦如此。其所录旧草，初未尝有所择，辄为王公济所刻，自是始不以草稿假人，正坐是耳。与民望联者，几二百篇，为别录，既久而失。近易吉士舒诰始自长沙录得之，岂民望之诗，有不容泯者耶？

集句诗，宋始有之，盖以律意相称为善，如石曼卿王介甫所为，要自不能多也。後来继作者，贪博而忘精，乃或首尾声衡决，徒取字句对偶之工而已。尝观夏宏《联锦集》，有一绝句曰：“悬灯照清夜，叶落堂下雨。客醉已无言，秋蛩自相语。”下注高启等四人。因讶之曰：“妙一至此乎！”时季迪诗未刻行，既乃见其钞本，则四句固全篇，特以次三句捏写三人名姓耳。其妄诞乃尔，又恶足论哉？

“无边落木萧萧下，不尽长江滚滚来。万里悲秋常作客，百年多病独登台。”景是何等景，事是何等事！宋人乃以《九日蓝田崔氏庄》为律诗绝唱，何耶？

诗中有僧，但取其幽寂雅澹，可以装点景致；有仙，但取其潇洒超脱，可以摆落尘滓。若言僧而泥於空幻，言仙而惑於怪诞，遂以为必不可无者，乃痴人前说梦耳。

李长吉诗有奇句，卢仝诗有怪句，好处自别。若刘叉《冰柱》《雪车》诗，殆不成语，不足言奇怪也。如韩退之效玉川子之作，断去疵类，摘其精华，亦何尝不奇不怪？而无一字一句不佳者，乃为难耳。

风雨字最入诗，唐诗最妙者，曰“风雨时时龙一吟”，曰“江中风浪雨冥冥”，曰“笔落惊风雨”。他如“夜来风雨声”，“洗天风雨几时来”，“山雨欲来风满楼”，“山头日日风和雨”，“上界神仙隔风雨”，未可偻数。宋诗惟“满城风雨近重阳”为诗家所传，馀不能记也。

“广武城边逢暮春”，不如“洛阳城里见秋风”，“落叶满长安”，不如“落叶满空山”。“庭皋木叶下”，不如“无边落木萧萧下”，若“洞庭波兮木叶下”，则又超出一等矣。

《李太白集》七言律止二三首，《孟浩然集》止二首，《孟东野集》无一首，皆足以名天下传後世。诗奚必以律为哉？

太白天才绝出，真所谓“秋水出芙蓉，天然去雕饰”。今所传石刻“处世若大梦”一诗，序称：“大醉中作，贺生为我读之。”此等诗皆信手纵笔而就，他可知已。前代传子美“桃花细逐杨花落”，手稿有改定字，而二公齐名并价，莫可轩轾。稍有异义者，退之辄有“世间群兒愚，安用故谤伤”之句，然则诗岂必以迟速论哉？

作凉冷诗易，作炎热诗难；作阴晦诗易，作晴霁诗难；作闲静诗易，作繁扰诗难。贫诗易，富诗难；贱诗易，贵诗难。非诗之难，诗之工者为难也。

族祖云阳先生以诗名，其和王子让诗曰：“老泪纵横忆旧京，梦中歧路欠分明。天涯自信甘流落，海内谁堪托死生？短策未容还故里，片帆直欲驾沧瀛。他年便作芙主，惭愧当时石曼卿。”此洪武初寓永新时作也。他诗如曰“诸葛有才终复汉，管宁无计谩依辽”，《明妃》诗曰“汉家恩深恨不早，此身空向胡中老。妾身倘负汉宫恩，杀尽青青原上草”，皆清激悲壮，可咏可叹。《元诗体要》乃独取五言二绝，盖未见其全集也。

国初庐陵王子让诸老作铁拄杖采诗山谷间，子让乃云阳先生同年进士，而云阳晚寓永新，兹会也，盖亦焉。其曾孙臣今为广西参政，响在翰林时，尝为予言，予为作《铁拄杖歌》。

吴文定原博未第时，已有能诗名。壬辰春，予省墓湖南，时未始识也。萧海钓为致一诗曰：“京华旅食变风霜，天上空瞻白玉堂。短刺未曾通姓字，大篇时复见文章。神游汗漫瀛州远，春梦依稀玉树长。忽报先生有行色，诗成独立到斜阳。”予陛辞日，见考官彭敷五为诵此诗，戏谓之曰：“场屋中有此人，不可不收。”敷五问其名，曰：“予亦闻之矣。”已而果得原博为第一，亦奇事也。原博之诗，酿郁深厚，自成一家，与亨父鼎仪，皆脱去吴中习尚，天下重之。

诗用倒字倒句法，乃觉劲健。如杜诗“风帘自上钩”，“风窗展书卷”，“风鸳藏近渚”，“风”字皆倒用。至“风江飒飒乱帆秋”，尤为警策。予尝效之曰：“风江卷地山蹴空，谁复壮游如两翁。”论者曰：“非但得倒字，且得倒句。”予不敢应也。论者乃举予西涯诗曰：“不知城外春多少，芳草晴烟已满城。”以为此倒句非耶。予於是得印可之益，不为少矣。

严沧浪“空林木落长疑雨，别浦风多欲上潮”，真唐句也。

“南山与秋色，气势两相高”，不如“千崖秋气高”，“野火烧不尽，春风吹又生”，不如“春入烧痕青”，谓其简而尽也。

“梦”字，诗中用者极多，然说梦之妙者亦少。如“重城不锁还家梦”，“一场春梦不分明”，“梦里还家不当归”，乃觉亲切。陈丑斋师召在南京，尝有梦中诗寄予，予戏答之曰：“举世空惊梦一场，功名无地不黄粱。凭君莫向痴人说，说向痴人梦转长。”以梦为戏，亦所谓不为虐者也。

吴文定善苏书，予尝作简戏效其体。文定作“斑”字“般”字（音班）。韵诗戏予，予和答之，往复各五首。予“斑”字有曰：“心同好古生差晚，力欲追君鬓恐斑。”“榻遍吴笺犹送锦，搦残湘管半无斑。”“换羊价重街头帖，画虎心劳纸上斑。”“云间天马谁争步，水底山鸡自照斑。”“般”字曰：“联以师模归有若，敢将交行比颜般。”“郑师乍许三降楚，墨守终能九却般。”“文心捧处惭施女，笔阵围时困楚般。”文定诗大有佳句，今失其稿，求之未得也。

邵文敬善书工棋，诗亦有新意。如“江流白如龙，金焦双角短”之类。又有“半江帆影落尊前”之句，人称为“邵半江”。间变苏书，予亦以苏书答之。跋云：“戏效东曹新体。”邵误以为效其诗，作“依”字韵诗抵予，首句曰：“东曹新体古来稀。”予又戏其次韵曰：“东曹新体古来稀，此意茫然失所归。字拟坡书聊工，诗於昆法敢相讥。休夸騕袤才无敌，未必葫芦样可依。却问棋场诸国手，向来门下几传衣？”因相与大笑而罢。

赵子昂书画绝出，诗律亦清丽。其《谿上》诗曰：“锦缆牙樯非昨梦，凤笙龙管是谁家？”意亦伤甚。《岳武穆墓》曰：“南渡君臣轻社稷，中原父老望旌旗。”句虽佳，而意已涉秦越，至《对元世祖》曰：“往事已非那可说，且将忠赤报皇元。”则扫地尽矣。其画为人所题者，有曰：“前代王孙今阁老，只画天闲八尺龙。”有曰：“两岸青山多少地，岂无十亩种瓜田？”至“江心正好看明月，却抱琵琶过别船”，则亦几乎骂矣！夫以宗室之亲，辱於夷狄之变，揆之常典，固已不同。而其才艺之美，又足以为讥訾之地，才恶足恃哉？然南渡中原之句，若使他人为之，则其深厚简切，诚莫有过之者，不可废也。

近时作古乐府者，惟谢方石最得古意。如《过河怨》曰：“过河过河不过河，奈此中原何？”《夜半檄》曰：“国威重，空头敕。相权轻，夜半檄。”皆警句也。

国朝武臣能诗者，莫过定襄伯郭元登，谪甘州时，有《送蒙翁归朝》诗曰：“青海四年羁旅客，白头双泪倚门亲。”曰：“莫道得归心便了，天涯多少未归人。”又曰：“甘州城南河水流，甘州城北胡云愁。玉关人老貂裘敝，苦忆平生马少游。”今有《联珠集》行於世。予集蒙翁《类博》稿，见旧草纸背翁亲书《王母宫》四律，爱而录之，颇疑无改窜字，与他草不类。久之见所谓《联珠集》者，乃知为此老诗，幸不误录也。

维扬周岐凤多艺能，坐事亡命，扁舟野泊无锡。钱奕投之以诗，有“一身为客如张俭，四海何人是孔融？野寺莺花春对酒，河桥风雨夜推篷”之句。岐凤得诗，为之大恸，江南人至今传之。

庄定山尝有书曰：“近见‘冉冉月堕水’之句。”予南行时诚有之，但“苍苍雾连空”上句，殊未称耳。

予北上时得句曰：“山色画浓澹。”两日不能对。忽曰：“鸟声歌短长。”罗冰玉殊不首肯，曰：“对似未过。”然竟不能易也。

王介甫点景处，自谓得意，然不脱宋人习气。其咏史绝句，极有笔力，当别用一具眼观之。若《商鞅》诗，乃发泄不平语，於理不觉有碍耳。

凡联句推长者为先，同年惟罗冰玉最长。罗以诗自许，每披襟当之。尝有句曰：“磊磈铜盘蜡。”坐客疑之，辄奋然曰：“此吾得意句，断不可易。”陆静逸尝曰“喑噤隐灭霎”，亦然。谢方石尝曰：“冁然一笑出门去，灯火满天惊飞鸟。”尤觉奋迅。是譬如周菹屈芰自好之不厌，予未之知也。（按：“惊飞鸟”似本作“飞鸟惊”，用东坡句意。）

曩时诸翰林斋居，闭户作诗。有僮仆窥之，见面目皆作青色。彭敷五以“青”字韵嘲之，几致反目。予为解之，有曰“拟向麻池争白战，瘦来鸡肋岂胜拳”，闻者皆笑。

界画有金碧，要不必同，只各成家数耳。刘须谿评杜诗“楚江巫峡半云雨，清簟疏帘看弈棋”，曰浅绛色画，正此谓耳。若非集大成手，虽欲学李杜，亦不免不如稊稗之诮。他更何说耶？（一擎按：“此条前段疑有脱文。”）

古雅乐不传，俗乐又不足听。今所闻者，惟一派中和乐耳。因忆诗家声韵，纵不能仿佛赓歌之美，亦安得庶几一代之乐也哉！

矫枉之过，贤者所不能无。静逸之见，前无古人。而叹羡王梅谿诗，以为句句似杜。予尝难之，辄随手指摘，即为击节，以信其说，此犹可也。读僧契嵩《镡津集》，至作诗以赏之。初岂其本心哉？亦有所激而云尔。

僧最宜诗，然僧诗故鲜佳句。宋九僧诗，有曰：“县古槐根出，官清马骨高。”差强人意。齐己湛然辈，略有唐调。其真有所得者，惟无本为多，岂不以读书故耶？

予尝有诗曰“鹦鹉笼深空望眼”，或欲易为“空昨梦”。又曰“翠笼鹦鹉空愁思”，或欲易为“空毛羽”。予不能辩，姑以俟诸他日，更与商之。

清绝如“胡骑中宵堪北走，武陵一曲想南征。”富贵如“旌旗日暖龙蛇动，宫殿风微燕雀高。”高古如“伯仲之间见伊吕，指挥若定失萧曹”。华丽如“落花游丝白日静，鸣鸠乳燕青春深”。斩绝如“返照入江翻石壁，归云拥树失山村”。奇怪如“石出倒听枫叶下，橹摇背指菊花开”。浏亮如“楚天不断四时雨，巫峡长吹万里风”。委曲如“更为後会知何地，忽漫相逢是别筵”。後逸如“短短桃花临水岸，轻轻柳絮点人衣”。温润如“春水船如天上坐，老年花似雾中看”。感慨如“王侯第宅皆新主，文武衣冠异昔时”。激烈如“五更鼓角声悲壮，三峡星河影动摇”。萧散如“信宿渔人还汎汎，清秋燕子故飞飞”。沉著如“艰难苦恨繁霜鬓，潦倒新停浊酒杯”。精炼如“客子入门月皎皎，谁家捣练风凄凄”。惨戚如“三年笛里关山月，万国兵前草木风”。忠厚如“周定量汉武今王是，孝子忠臣後代看”。神妙如“织女机丝虚夜月，石鲸鳞甲动秋风”。雄壮如“扶持自是神明力，正直元因造化功”。老辣如“安得仙人九节杖，拄到玉女洗头盆”。执此以论，杜真可谓集诗家之大成者矣。（一擎按：“此条前段疑有脱文。”）

张式之为都御史，在福建督叔军务，作诗曰：“除夜不须烧爆竹，四山烽火照人红。”为言者所劾而罢，诗体不可不慎也。

“巧迟不如拙速”，此但为副急者道。若为後世计，则惟工拙好恶是论，卷帙中岂复有迟速之迹可指摘哉？对客挥毫之作，固闭门觅句者之不若也。尝有人言：“作诗不必忙，忙得一首後，剩有工夫，不过亦是作诗耳，更有何事？”此语最切。

元诗：“山中乌喙方尝胆，台上蛾眉正捧心。”“空怀狗监知司马，且喜龙门识李膺。”“生藏鱼腹不见水，死挽龙髯直上天。”皆得李义山遗意。至“戏尔筑坛登大将，危乎操印立真王”，“自是假王先贾祸，非关真主不怜才”，直世俗所谓简板对耳，不足以言诗也。

○麓堂诗话跋

《麓堂诗话》，实涯翁所著，辽阳王公始刻於维扬。余家食时，手钞一帙，把玩久之。虽然，予非知诗者，知其有益於诗教为多也，将载刻以传而未果。兹欲酬斯初志，适匠氏自坊间来，予同寅松溪叶子坡南、长洲陈子棐庭咸赞成之，乃相与正其讹舛，翻刻於缙庠之相观庭，为天下诗家公器焉。时嘉靖壬寅十一月既望，番愚後学负暄陈大晓景曙父跋。

李文正公以诗鸣成弘间，力追正始，为一代宗匠。所著《怀麓堂集》，至今为大雅所归。诗话一编，折衷议论，俱从阅历甘苦中来，非徒游掠光影娱弄笔墨而已。仁和倪君建中手钞见赠，亟为开雕。俾与《沧浪诗话》、《白石诗说》鼎峙骚坛，为风雅指南云。

乾隆乙未仲秋上浣知不足斋後人鲍廷博识





燕对录


弘治十年三月二十二日，朝食前，司礼监太监韦泰驰至阁，亟呼曰：「宣四先生。」叩其故，曰：「不知。」臣溥、臣健、臣东阳、臣迁亟具衣冠至文华殿。叩头毕，上曰：「近前。」于是直叩御榻。司礼监诸太监皆环跪于案侧。 （「司礼监诸太监皆环跪于案侧」，「诸」字原本不清，据明朱当■〈氵眄〉（下简称朱氏）国朝典故本、明佚名国朝典故本(北京大学图书馆藏，下同，省注。)补。） 上曰：「看文书。」诸太监取本付臣溥、臣健，又分置朱砚朱笔，授片纸数幅于臣东阳、臣迁。每一本上曰：「与先生辈计较。」臣溥等看毕，相与议定批辞，以次陈奏，得允，乃录于纸上以进。上览毕，亲批本面，或更定二三字，或删去一二句，皆应手疾书，宸翰清逸，略无疑滞。有山西巡抚官本，上顾曰：「此欲提问一副总兵，该提否？」臣溥等对曰：「此事轻，副总兵恐不必提问， （「副总兵恐不必提问」，「问」字原缺，据明朱氏国朝典故本、明佚名国朝典故本补。） 止提都指挥以下三人可也。」上曰：「然边情事重，小官亦不可不提耳。」又礼部本拟一「是」字，上曰：「天下事亦大，还看本内事情，若止批一『是』字，恐有遗失。因取本阅之，则曰：「是只须一『是』字足矣。」又一本，臣健奏曰：「此本事多，臣等将下细看拟奏。」上曰：「文书尚多，都要一看下去也是，闲就此商量岂不好？」皆应曰：「诺。」上指余本谓左右曰：「此皆常行事，不过该衙门知道耳。」乃皆叩头退。上复顾左右曰：「吃茶。」出文华门，尚膳监官捧茶以俟，章太监喜曰：「茶已具矣。」盖时出急召，未有宿办也。自天顺至今四十年，先帝及今上之初间，尝召内阁不过一二语，是日经筵罢，有此召，因得以窥天质之明睿，庙筭之周详，圣心之仁厚有不可测量者如此。且自是若将以为常，故谨书之，以识事始云。 

十三年六月，召至平台。上出诸营提督官辞任本，各议去留，臣健等请上裁决。上取英国公张懋本，令拟旨留之。及保国公朱晖、惠安伯张伟皆然。至成山伯王镛、宁晋伯刘福皆准辞退。问曰：「如何？」臣健等皆应曰：「圣览极当。」皆拟旨讫， （「皆拟旨讫」，「讫」原作「请」，据明朱氏国朝典故本、明佚名国朝典故本改。） 上又问：「新宁伯谭佑较之刘福如何？」盖佑时亦有言其短长者。臣东阳对曰：「谭佑在营管事，似胜刘福。」上意亦以为然，但止可令管神机营，提督团营须另选，可令镇远侯顾溥代之。因问：「溥如何？」臣健等皆应曰：「溥在湖广甚好。」臣东阳曰：「况新有贵州功。」上曰：「然。」则令兼管神机营。臣东阳曰：「谭佑掌神机营久，但系伯爵，若与溥同营，即当为副。溥虽侯爵，但新自外入，若令管五军营，名在涨懋次，而令张伟副佑，似于事体稍便。」上从之，即令撰手敕藁。是日，司礼惟诸太监在侍，余无一人在左右者，于是扶安李暲举小红桌具朱笔砚，臣东阳录藁以进。上亲书手敕成， （「上亲书手敕成」，「亲」原作「观」，据明朱氏国朝典故本、明佚名国朝典故本改。） 付司礼监官。臣东阳复奏曰：「今边方多事，皇上留意武臣，亲赐黜陟，臣等不胜瞻仰。」皆叩头出。时已召兵部尚书马文升等候于左顺门，候敕出行之。 

十七年三月十六日，大行圣慈仁寿太皇太后丧。上御西角门，朝退，遣内官召大学士刘健、李东阳、谢迁至门内，扉遂阖。上带翼善冠，素服腰绖麻履，御煅阁素幄，起，立床前。左右皆屏不敢近。臣健等叩头毕，致词奉慰。上顾谓曰：「先生辈上来。」臣健等皆至幄内，上曰：「为陵庙事与先生辈商量。」臣健等仰奏曰：「昨蒙遣太监扶安谕示孝庄睿皇后葬不合礼，欲为厘正。此盛德事，臣等仰见皇上圣孝高出前古，不胜忻慕。」上袖出裕陵图一纸，指示陵门内有二隧道，其一西行北转而至者为英宗皇堂，虚其右圹而中有道可通往来。其一东行北转而至者为孝庄玄堂，相去可数丈，中隔不通。因曰：「此大非礼。」臣东阳奏曰：「此事臣等初不知。」上曰：「先生辈如何得知？都是内官做的勾当。」又曰：「内官有几个识道理的？昨见成化年彭时、姚夔辈奏章，先朝大臣都忠厚为国如此。」臣健、臣迁对曰：「英宗皇帝尝有遗命：『钱后与我合葬。』大学士李贤记在阁下。」上曰：「既有遗命，当时奈何违之？」臣东阳对曰：「臣等闻当时尚有别议，故委曲至此，恐非先帝本意。」上曰：「先帝亦甚不得已耳。」臣健等奏曰：「诚如圣谕，但今日断自圣衷，勿惮改作，则天下臣民无不痛快，垂之史册，万世有光矣。」上曰：「钦天监言恐动风水，朕不以为然。」臣迁对曰：「阴阳拘忌之说不足信。」上曰：「朕已折之矣。今日开圹合葬，何为动风水乎？皇堂不通则天地否塞。」因以指画纸曰：「若如此通，通则风气流行，恶得言动？惟一点诚心为之，料亦无害。」臣东阳赞曰：「皇上一念孝诚，可以格天，吉无不利。」臣健等皆力赞曰：「皇上所见高出寻常，万万愿勿复疑。」上曰：「此事不难，若附庙之礼尤所当讲。」臣健等奏曰：「先年奏议已定，慈懿太后居左，今大行太皇太后居右，合祔裕陵， （「慈懿太后居左今大行太皇太后居右合祔裕陵」，原作「大行太皇太后居右今慈懿太后居左合祔裕陵」，据明朱氏国朝典故本、明佚名国朝典故本及明史卷一一三英宗孝庄钱皇后传改。） 配享英庙。且引唐宋故事为证，臣等以此不敢轻议。其实汉以前惟一帝一后，唐始有二后，宋亦有三后并祔者。」上曰：「二后已非，若三后尤为非礼。」臣迁对曰：「彼三后一乃继立，一则所生母也。」上曰：「事须师古，末世鄙亵之事不足学。」臣东阳对曰：「皇上当以尧、舜为法。」上曰：「然宗庙事关系纲常极重，岂可有毫发僣差。太皇太后鞠育朕躬，恩德深厚，朕何敢忘！但一人之私情耳。钱太后乃皇祖世立正后，我祖宗以来惟一帝一后，今若并祔，乃从朕坏起，恐后来杂乱无纪极耳。且奉先之祭，先生辈尚不知，英宗皇祖止设一座，每祭，饭一分、匙一张而已。」臣健等仓卒不解上意，但应曰：「唯唯。」退思之，盖止容二分，而孝庄尚未配食也。上又曰：「孝穆太后，朕生身母，上尊称为皇太后，别祀于奉慈殿。今仁寿宫前殿尽宽，意欲奉太皇太后于此，他日奉孝穆太后于后殿，岁时祭享一如太庙，不敢少缺。」臣健等皆未敢应。圣意盖谓今皇太后千秋万岁后也。臣东阳赞曰：「皇上言及孝穆太后，尤见大公至正之心可以服天下矣。」上曰：「此事却难处，行之则理有未安，不行则违先帝之意，又违羣臣会议。会议犹可，奈先帝何？朕尝思之，夜不能寐。先帝固重，而祖宗之制为尤重耳。」臣东阳对曰：「愿圣见主张得定，臣等无不奉行。」上曰：「朕亦难于降旨，先生辈是朕心腹大臣，好为处置。」臣健等曰：「须下礼部，令多官议之。」上曰：「虽多官议之， （「虽多官议之」，「议之」二字原缺，据明朱氏国朝典故本、明佚名国朝典故本补。） 亦不敢主张，仍须先生辈为之耳。」臣健等曰：「容臣等计议上闻。」上曰：「先生辈辛苦，且回去办事。」是日，上称心腹者三，呼先生者以十数，臣健等感激称谢，皆叩头起。上前下板阶，顾内官启扉，立送而出。时尊谥议已进，奉旨撰册未上几筵。臣健等乃具题本，称：「当时先帝遇天下难处之事，羣臣为委曲将顺之词，或者不能无疑，乞敕礼部会集多官再加详议。」次日朝退，上起立，呼内阁臣健等至暖阁幄前，立问曰：「先生辈昨日所进题令多官会议，是几个衙门？」臣健等对曰：「即前日进谥议者。」臣东阳历对曰：「五府、六部、都察院、通政司、大理寺及詹事府、翰林院。」言未毕，上遽曰：「有翰林院最好，考据古今大典礼，须用翰林院。」又曰：「有科道乎？」皆对曰：「有。」上又曰：「好。」少顷曰：「别无说话，回去办事。」盖是日专为翰林问也。自是，每召必于朝退立呼内阁，未尝呼名。 

二十一日，复召。上袖出会议本，问曰：「此事如何？」臣健等对曰：「议得是。」臣东阳奏曰：「未知圣意如何？」上曰：「先生辈如何说？」臣健等对曰：「正是古礼。」上曰：「仍称太皇太后可否？」皆对曰：「既是别庙，须如此尊称为当。」上曰：「如何批答？」臣迁对曰：「须说得委曲。」臣东阳曰：「要见是重事。」上曰：「然宗庙事重要，见今后世世子孙崇奉不缺之意。此本随文书下来。」臣东阳曰：「臣等领去。」臣健亦云，上即以本授臣健，复目送而出。 

二十二日，复召。上袖出奉见殿图，指示曰：「此与太庙寝规制一般，常时祭荐皆在此。」又指其廊间有门通西一区，曰：「此奉慈殿也，旧为神库，今廊庑及井皆未动。」又指其东一区别为门面南五间、东西廊各五间，曰：「此神厨也，然于此建庙可乎？」臣健等皆对曰：「此地最便。」臣东阳曰：「但未知宽窄如何？」上曰：「宽窄有数。」因指其旁小字曰：「东西十几丈，南北二十丈，后有墙，墙之后为米仓，盖较之奉慈殿图深不及八尺。」皆请曰：「墙可展否？」上曰：「须展之。其西偏有井，亭亦须去之耳。」 （「亭亦须去之耳」，「须」原作「汉」，据明朱氏国朝典故本、明佚名国朝典故本改。） 又曰：「欲迁孝穆太后并祭于此，如何？」臣健等皆对曰：「甚当。」再问，再对。上曰：「位序如何？」臣健对曰：「太皇太后中一室，孝穆太后或左或右一室。」上曰：「须在左，后来有如此者却居右。」臣东阳曰：「太皇太后居中乃可。」臣迁奏曰：「会议本未知今日可出否？」臣东阳曰：「外廷瞻仰此本已数日。」上曰：「正为庙地未定，今既定，即出矣。」皆拜出如前。 

二十五日， （「二十五日」，「二」字原缺，据明朱氏国朝典故本、明佚名国朝典故本补。） 御批云：「祀享重事，礼当详慎，卿等稽考古典及祖宗庙制既已明白，都准议。特建庙奉享，仍称太皇太后，以伸朕尊亲之意。后世子孙遵守崇奉，永为定制。」于是中外翕然称为得礼。盖自丁巳之召不奉接者，已阅八年，龙颜温霁，天语周详，视昔有加。而明习国事，洞察义礼，惓惓以宗庙纲常为己任，益非臣下所能涯涘矣。后陵事竟不行，盖钦天监以为岁杀在北，方向不利，内官监亦谓事干英庙陵寝，难以轻动。而圣意终不但已，乃于陵殿神坐移英庙居中，孝庄居左，孝肃居其右云。 

按：孝庙初年，平台、暖阁时勤召对，君臣上下如家人父子，情意蔼然，虽都俞盛朝何以加此！至陵庙一事，则以关系纲常，尤深注意，区画周详，皆断自宸衷，勤勤恳恳，归于至当，非聪明仁孝之至，孰能若此者乎！ 

六月，北虏小王子遣使求贡甚急，大同守臣以闻。已，许二千人入贡。既而不来。六月，闻走回男子报虏有异谋，内阁具揭帖，臣东阳亲书以进，乞会同司礼监及兵部尚书照成化年例于左顺门详审。时臣迁在告。二十二日，上朝退，召臣健、臣东阳至媛阁。上曰：「虏情谲诈，今令大通事领走回人， （「今令大通事领走回人」，「大」原作「夫」，「人」原作「任」，据明朱氏国朝典故本、明佚名国朝典故本改。） 先生辈可密切译审通事，且勿使近前。」臣健等对曰：「其人若能通汉语，则不须通事。」上曰：「然各边关粮草须与刘大夏说，用心整理。」臣东阳对曰：「昨日兵部奉请差官整理正为此。」臣健曰：「虽无此事，亦当整理，况有此声息，尤当提备。」上曰：「然整理得亦是好事。」臣东阳对曰：「今边关兵粮实是空虚，不可不急为之备。」上又曰：「着刘大夏用心整理。」臣健奏曰：「京营官军亦须整点听征。」上曰：「然。」臣东阳对曰：「京军未可轻动，亦不可不整理齐备。」臣健奏曰：「京营总兵须要得人。」上曰：「往年如遂安伯陈韶、成山伯王镛辈已退二三人矣，今如张懋等亦可。」臣东阳对曰：「退者甚当。今总兵官管事固可，领兵则未知如何？」臣健曰：「须用曾经战阵者。」上曰：「未必要经战阵，但要有谋畧耳。」臣东阳对曰：「圣谕甚当，有谋畧与经战阵者须兼用乃可耳。但京营官军有名无实，初设团营时有十二万，今消耗过半。前年选听征一万，及再选一万便不能及数矣。古人云：『足食足兵。』今食不足，兵亦不足。臣等每思及此，寝食不安。」上曰：「军士须管军官抚恤，不可剥削。」臣东阳对曰：「诚如圣谕。但近年官军做工太多，既累身力，又陪钱使用。今外卫轮班皆过期不至，正为此耳。」上曰：「宣德以前军士皆不做工，内官监自有匠人」云云，此句听不能悉。臣东阳叩头对曰：「皇上明见，朝廷养军本以拱卫京畿，不为工役。今后工程望乞减省，不令军士受累，养其锐气，庶缓急有济。」上曰：「然。」又曰：「京营军士都着刘大夏用心整理，先生辈亦传得旨，可以朕意语之。」臣健等对曰：「诺。」臣东阳仰奏曰：「兵部不敢不尽心，若有议拟，乞皇上断而行之。」上曰：「然。」又曰：「坝上强贼十分猖獗，可令刘大夏设法擒捕。北山又有称靠山王者，据险为恶，辇毂近地，不可不除此患。先生辈亦尝闻之乎？」臣东阳对曰：「亦尝闻之。昨日兵部奏差京营指挥二人领官军五百，正为坝上强贼，而一应并诸贼在其中矣。」上曰：「须拣好军好马去，方可了事。」皆应曰：「诺。」上又曰：「先生辈是心腹大臣，有事须说知。昨日所进揭帖不说时，朕不得知。」臣健等皆对曰：「诺。」臣东阳又仰奏曰：「臣等有所闻见，固不敢不尽心陈说，惟望皇上断而行之耳。」上又曰：「然。」既而曰：「先生辈回去办事。」皆叩头出。于左顺门会审走回男子，一人云，在虏中闻有议者欲抢黄裹，黄裹者，谓京城也。又三人云朵颜卫头目阿耳乞蛮领三百人往虏通和小王子，与一小女寄养，似有引诱入寇之迹。各具揭帖以闻。 

二十四日，臣健、臣东阳、臣迁议进御虏事宜。又以兵部奏差廷臣整理边关粮草缺乏，拟差侍郎顾佐往大同、宣府，郎中等官分往各关，预为计处。二十五日，复召至暖阁。上袖出所拟，指顾佐名曰：「是常差干事， （「是常差干事」，「常」原作「尝」，据明朱氏国朝典故本、明佚名国朝典故本改。） 力量颇弱，恐不能了此。」臣健等对曰：「户部尚书秦纮行取尚未至，左侍郎王俨可用，但见署印，故臣等拟差右侍郎。惟皇上裁择。」上曰：「王俨固好，但掌印须留管家当。顾佐亦不必动，凡有事二人商议乃得停当。各衙门官先生辈知之，可推有才力者，不必拘定户部。」又曰：「各关可止用一人，恐官多民扰。」皆对曰：「各关相隔甚远，非一人可了，巡关御史亦是二人，若差郎中二人亦可耳。」上曰：「然。」臣健等退拟管仓侍郎陈清、刑部右侍郎李士实以进。二十七日，内批：「大同、宣府差左副都御史阎仲宇，各关差通政司参议熊伟。」七月初四日，复召至暖阁。上袖出大同镇巡官本，言虏贼势重，近又掘墩杀军，延绥游、奇兵累调未至，乞为增兵补马，情词甚急。上曰：「我边墩台，贼乃敢挖掘，墩军皆我赤子，乃敢杀伤，彼被杀者苦何可言！朕当与做主。京军已选听征二万，须再选一万，整点齐备， （「整点齐备」，「点」原作「理」，据明朱氏国朝典故本、明佚名国朝典故本改。） 定委领军头目， （「定委领军头目」，「头」原作「名」，据明朱氏国朝典故本、明佚名国朝典故本改。） 即日启行。」臣健等对曰：「皇上重念赤子一言，诚宗社之福。京军亦须整点，但未宜轻动。」上屡申前谕，臣健等对曰：「大同亦未曾请兵。」上指其奏曰：「彼固云『臣等拘于新例，不敢上请天兵。』」臣东阳对曰：「用兵事须令兵部议处。」上曰：「兵部既有新例，亦不敢擅自开例请兵，须自朝廷行之耳。」臣迁仰奏曰：「边事固急，京师尤重。居重驭轻，亦须内顾家当。」上犹未释。臣东阳奏曰：「近日北虏与朵颜交通，潮河川、古北口甚为可虑。今闻贼在大同，稍远，欲往东行，正不知何处侵犯？若彼声西击东，而我军出大同，未免顾彼失此。须少待其定，徐议所向耳。」臣健因备言大同险远，本镇尚可支持，潮河川去京师不过一日，最为切近，诚宜先虑。上曰：「今亦未便出军，但须预备停当，待报乃行，免致临期失措。」皆对曰：「圣虑甚当。」退拟通选京军三万，令兵部推委领军官，临期酌量地方事势具奏定夺。后三日，召兵部尚书刘大夏面谕出师之意，大夏力言京军不可轻出。上曰：「太宗朝频年出兵，逐虏数百里，未尝不利。」大夏对曰：「太宗之时何时也？有粮有草，有兵有马，又有好将官，所以得利。今粮草缺乏，军马疲弊，将官鲜得其人，军士玩于法令，不能杀贼，亦且因而害人，徒费财物，有损无益。」大意与内阁议同。上纳之，师乃不出。 

十五日朝罢，上召内阁来。臣健等随至暖阁。上曰：「刘宇在大同尽用心，近又虑潮河川难守，欲行令凿品字窖及以新制铁子炮送与备用，亦是为国，可量与恩典，以励人心。」皆奏曰：「未知圣意是何恩典？」上曰：「升官亦难，可以赏赐。」皆应曰：「诺。」臣迁曰：「与敕奖励亦可。」上曰：「然凿窖、制炮是刘宇独奏，今难独赏。吴江、陆誾亦皆用心防御辛苦，可并赏之。」皆应曰：「诺。」上又曰：「辽东张天祥事亦是大狱，今欲令明白。」臣迁对曰：「张天祥已死矣。」上曰「天祥虽死，张斌尚坐死罪，昨张洪又诉冤抑。」臣健等皆对曰：「此事系御史奏举，法司会勘，张洪诉本又该都察院覆奏，令巡按御史审勘矣。」上袖出东厂缉事揭帖云：「已令人密访，其情如此。当时御史王献臣止凭一指挥告诱杀情词，吴一贯等亦不曾亲到彼处，止凭参政宁举等勘报，事多不实。今欲将一干人犯提解来京，令三法司、锦衣卫于午门前会问，方见端的。」皆对曰：「如此固好。」上以揭帖付臣健，曰：「先生辈将去整理。」臣健等退具揭帖云：「都察院本既已批出，东厂揭帖又不可批行，须待会勘至日再议。」十六日，上令太监陈宽等于左顺门传圣意，令拟旨施行。臣健等因极论此事众所共知，公论难掩，传旨改命于事体大不安。宽等不肯止，然且各有执辩。健等退，再具揭帖云：「臣等非敢固违，但命已出，今别无事由，猝然改命，恐非朝廷大公至正之体。辽东不远，请仍待会勘至日施行。」 

十七日退朝，上面召内阁、兵部来至门上。兵部选镇抚司理刑官毕，臣健等入至暖阁。上盛气曰：「张天祥事秘密未行，先生辈昨所进揭帖祇合亲书密进，如何令书办官代写？」臣健等皆叩头曰：「东厂揭帖臣等已封定，不曾令书办官见之。」上曰：「阁下揭帖内乃有提解来京等语，此事尚未行，且欲解京者正欲明白其事，先生辈固以为不可行，何也？」臣健等对曰：「臣等非敢阻解京，但无故传旨，事体未便，故欲少待会勘耳。」上曰：「此事已两番三次，何谓非阻！」皆对曰：「此事情已经法司勘问，皆公卿士大夫，言足取信。」上曰：「先生辈且未可如此说，法司官若不停当，其身家尚未可保，又可信乎！」臣东阳对曰：「士大夫未必可尽信，但可信者多，其负朝廷者不过十中一二耳。」臣迁对曰：「事须从众论，一二人之言恐未可深信。」上曰：「先生辈此言皆说不得，此是密切令人到彼处体访得来，谁敢欺也！」皆对曰：「此事干证皆在彼处，恐劳人动众耳。」上曰：「此乃大狱，虽千人亦须来。若事不明白，边将谁肯效死。」臣健等皆曰：「赏罚，朝廷大典，正须明白。若有功不赏，有罪不罚，诚恐失边将心，无以压服天下。臣等愚见无他，正欲皇上明赏罚耳。」上曰：「赏事重大，朕不敢私，但欲得其实情。若果系扑杀，贪功启衅，岂可纵之？若果有功被诬，须为伸雪。」语久，龙颜少霁，曰：「须传旨行之。」皆应而出。 

十八日复召，上从容问曰：「昨因张天祥事，先生辈言文职官不负朝廷，亦不应如此说，文官虽是读书明理，亦尽有不守法度者。」臣健等皆对曰：「臣等一时愚昧，干冒天威。」臣东阳曰：「臣等非敢谓其皆不负国，但负国者亦少。」臣迁曰：「文官负国者，臣等亦不敢庇护，必欲从公处置。」上笑曰：「亦非谓庇护，但言其皆能守法则不可耳。」因谓：「此事当如何发？初欲传旨，先生辈谓别无事由，猝然改命。猝者暴疾之意，此亦未为猝也。如是至再。」皆应曰：「臣等见都察院本已批出，无行，只欲事体安稳耳。」上曰：「缉访之事，祖宗以来亦有旧规。今令东厂具所缉专题本批行。」皆对曰：「不如传旨。」上乃令拟旨以进。是日，龙颜甚霁，盖以昨日之论大严，故复示宽慰如此。 

七月十九日，召至暖阁。上问：「吴舜、王盖，吏部、都察院已查考察案卷，今当有处置。」臣健等请曰：「未知圣意如何？」上曰：「吴舜事情尤重，可令为民。王盖冠带闲住。」臣健等同奏曰：「似太重。」上曰：「吴舜事重，除冠带闲住，更无处置。」臣健对曰：「吴舜令冠带闲住，王盖对品调外任足矣。」上曰：「王盖调外任亦可。吴舜不谨，自该闲住，又查有许多事情，若究竟到底，决难轻贷，今须令为民。王盖亦须令闲住耳。」臣东阳对曰：「吴舜事纵使查勘得实，亦不过不谨，恐亦止该闲住。」上未许。臣健曰：「王盖似轻。」臣东阳曰：「王盖乃秀才时事耳。」上曰：「王盖已考作不谨，若止令调任，难为考察衙门体面。」臣健曰：「大臣是朝廷心腹，言官亦是朝廷耳目。」上曰：「固然，但宪纲明开，不许风闻言事，大明律『风宪官犯罪加二等』，皆祖宗旧制。近来言官纠劾大臣多有不实，亦须畧加惩治，以警将来。」臣东阳曰：「科道以言为职，古人云『言虽不当，亦不加罪。』皇上一向优容谏官，未尝轻易罪谪，天下人称颂圣德正在此。」上曰：「在平时或然，今后言事自优容之。此是考察事体，难但已耳。」终不许。乃退，复两拟王盖以进，竟从初命行之。 

八月二十五日，召至暖阁。上曰：「孝庄睿皇后神牌昨已造完，内台择在九月初四日奉安奉先殿，此系内事，于外无行。裕陵神椅，英祖原在左，孝庄在右，今当奉请英祖居中，孝庄居左，孝肃居右。欲传旨令钦天监择日遣官行礼，可撰祝文。」臣东阳奏曰：「神椅向似已安讫。」上曰：「尚未。向以孝庄当在左，近有一门似未便。乃今以靠壁移后五尺，今始移矣。」又曰：「昨令礼部禁服色，今可传旨与郑旺、赵鉴严加缉访，内府令郑旺缉访。盖近来风俗奢僭不可不治耳。」臣健等复奏曰：「内府亦缉访最是。」上曰：「在外文职官读书明理，犹不敢僭为，内官不知道理，尤多僭妄。」皆对曰：「诚如圣谕。但臣等不知内府该禁花样。」上历数其应用花样甚详，且曰：「若蟒龙、飞鱼、斗牛皆不许用，亦不许私织。间有赐者，或久而损坏，亦自织用，均为不可。」又曰：「玄黄、紫皂乃是正禁，若柳黄、明黄、姜黄等色，皆须禁之。」又曰：「玄色可禁，黑緑乃人间常服，不必禁。乃内府人不许用耳。」皆诺而退。 

二十六日复召。叩头毕，臣东阳奏曰：「刘健今日肚腹不调，不曾进来。」既叩榻，上曰：「昨先生辈题神牌。」臣东阳对曰：「已题讫矣。」上曰：「钦天监已择九月初四日奉安，可写仪注来。」皆应曰：「诺。」上又曰：「昨所言服色事，须写敕与郑旺、赵鉴，缘旺等原敕不曾该载此事， （「缘旺等原勑不曾该载此事」，「缘旺」二字原本不清，据明朱氏国朝典故本、明佚名国朝典故本补。） 故须特降一敕耳。」皆应曰：「诺。」上曰：「昨旨内有玄色、黑緑，黑緑与青皆人间常用之服，不必禁之。」臣迁对曰：「乃玄色样黑緑耳。」上又曰：「黑緑常服，禁之亦难，正不须说及也。」皆诺而退。 

九月初一日，复召。上曰：「初四日奉安神牌，须用仪注并九庙祝文，可写来。」臣健等皆诺而退。盖自论张天祥事后，至此一再见，天颜始开霁如故云。 

十八日，复召。臣健奏曰：「谢迁有疮疾，注门籍。」上曰：「吴一贯缘事被提，可差一人代之。」皆应曰：「诺。」臣东阳奏曰：「须再令兵部会推否？」上曰：「边关事急，若下该部，未免展转数日，只先生辈推二人或径写一人亦可。」因谕曰：「谢先生疮疾可传朕旨令善加调理，令便令御医往看也。」臣健对曰：「亦不甚重。」臣东阳曰：「止是昨日未入，一二日亦当出也。」上问曰：「是何疮疾？」臣健对曰：「止是癣疮，因抓破作痛，行步未便耳。」上曰：「癣疮不害事，亦须从容调理数日，出来办事，方委托先生辈也。」皆叩头谢。是日朝退，臣健等具以圣意谕臣迁。不移晷，而遣医至矣。 

二十一日，复召。上袖出大同总兵官吴江本授臣健，曰：「吴江奏，欲临阵以军法从事。昨所拟似太重，恐边将轻易启妄杀之渐。」皆未敢应。少顷，臣健对曰：「临阵用军法，自古如此。两军相持，退者不斩则人不效死，何以取胜？」上曰：「虽然，亦不可径许，若命大将出师，敕书内方有军法从事之语。各边总兵官亲御大敌，官军有临阵退缩者，止许以军法严令从重处置，如此方可。」臣东阳奏曰：「此事者不说起尚可， （「此事若不说起尚可」，「尚」原作「而」，据明朱氏国朝典故本、明佚名国朝典故本改。） 今既奏请，若明言不许，却恐号令从此不行。」臣健亦力赞其说。上复申前谕。臣健奏曰：「昨日兵部拟奏尽有斟酌。寻常小敌或偏裨出战皆不许，似止依所奏足矣。」上曰：「兵部所拟固好，总兵官既奏了一场，若止答一『是』字，亦不为重。外边视奏词亦不甚着意，亦须于旨意说出乃为重耳。」臣迁曰：「今遵圣谕批答，仍用一『是』字为宜。且军法亦不专为杀，轻重各有法决，打亦军法也。」上曰：「然，可去整理停当。」皆诺而退。 

三十日，复召。上谕曰：「先生辈可做一旨意，如今各边杀贼功次，行巡按御史查勘多有经年累岁不肯奏报，或至病故不沾恩命，无以激劝人心。可酌量地方远近，定与限期，若有过违令兵部参究。」臣健等皆奏曰：「诚有此弊。」上曰：「此恐是都察院行。」臣东阳对曰：「兵部咨都察院转行御史。」上曰：「然。」少顷，又曰：「昨日令李荣来说日讲，时刘机讲『陈善闭邪』，『陈』字解做『陈说』不是，止云『敷陈其说』乃可耳。」皆应曰：「诺。」臣健曰：「昨李荣又说『以善道启沃他，』『他』字不是。」上微笑曰：「『他』字也不妨，大抵讲书须要明白透彻，直言无讳。道理皆四书上原有的， （「道理皆四书上原有的」，「四书」原作「是书」，据明朱氏国朝典故本、明佚名国朝典故本改。） 不是纂出，若不说尽也无进益。且先生辈与翰林院是辅导之职，皆所当言。」臣健对曰：「臣等若不敢言，则其余百官无敢言者矣。」上曰：「然。」臣迁曰：「圣明如此，讲官愈好尽心。」臣东阳曰：「今年圣学缉熙，中外臣民无不仰戴，臣等敢不仰承圣意。」皆叩头谢。上又曰：「先生辈可传与他不必顾忌，昨所讲似有顾忌耳。」又曰：「『他』字亦不妨，昨因话偶及此，意以为不若『启沃之』更好，然不必深计也。」皆复谢而出。是日，天颜和悦，似以昨所传未的，恐讲官因此有所观望，故特示详悉如此。盖经筵讲章自数岁以来始去旧时谀颂之习，加以规谏，未尝少忤，及闻此谕，益知上意所向云。 

弘治十八年四月初七日，臣东阳病起已踰月，上召至暖阁，袖出数本，指一揭帖曰：「此广东巡按御史聂贤所奏地方盗贼事，须紧镇廵官。」臣健对曰：「昨所拟已是切责。」上曰：「然凡一应事务当兴革者，皆责在镇廵，今都不见奏报，更须加紧。」皆应曰：「诺。」上又指二本曰：「此南京科道劾两京堂上官，作何处置？」臣健等对曰：「进退大臣事重，臣等不敢轻拟。」上曰：「彼首言崔志端是道士出身。先年亦有道士掌印者，但不多耳。」臣健对曰：「固然。」上又曰：「彼言周季麟丧师失律，失律者非止一人。」臣健等曰：「周季麟亦是好官。」 （「周季麟亦是好官」，「周」字原缺，据明朱氏国朝典故本、明佚名国朝典故本补。） 上曰：「然。洪钟在蓟州时，以潮河川开山致损人命，故人论之不已。」健亦对曰：「洪钟亦好。」臣东阳曰：「好处尽多。」上曰，「彼言张抚卑谄大臣。要刚正有气节，若果有卑谄之行，当退。但亦无指实，难遽退耳。」臣健曰：「皇上每值纠劾，欲求实迹最是。」上曰：「若大臣有旷职坏事者，诚宜黜以示戒。今亦无甚不好者，须皆留办事耳。」臣健等奏曰：「臣等每见『留着办事』之文，窃有未安。大臣宜甄别贤否，若槩云『留着办事』，即系该退之人姑容不退，中有好者，似不能堪。」上笑问曰：「然则先生辈意欲如何处置？」皆对曰：「止云『照旧办事』可耳。」上曰：「然。」又指一本云：「太常寺欠行户钱钞，昨有旨查洪武等钱缘何市不通使，户部查覆未明，仍须别为处置，务使通行。」臣健等对曰：「此须自朝廷行起，如赏赐、折俸之类， （「如赏赐折俸之类」，「如」原作「加」，据明朱氏国朝典故本、明佚名国朝典故本改。） 在下如盐钞、船钞亦用，旧钱乃可通行。且民间私铸低钱听其行用，**通宝乃不得行，诚非道理。」臣迁对曰：「昨令查议，正欲通行。但私钱不禁，则官钱决不能行。前年铸弘治钱，曾禁私钱，不二三日即滥使如故。」上曰：「何故如此？」皆对曰：「只是有司奉行不至。」上曰：「今须严禁。」臣东阳奏曰：「臣等访得今所铸钱徒费工科，得不偿失，亦是有司不肯尽心。若止如此，虽铸何益？」臣迁曰：「昨令查已未铸造数目，亦是此意。」上曰，「然。」臣健等因奏曰：「今国帑不充，府县无蓄，边储空乏，行价不偿，正公私困竭之时，铸钱一事最为紧要。其余若屯田、茶马皆理财之事，不可不讲也。」臣东阳因奏曰：「盐法尤重。今已坏尽，各边开中徒有其名，商人无利皆不肯上纳矣。」上问：「商人何故不肯上纳？」臣健等因极论奏讨之弊。上曰：「奏讨亦只是几家。」臣东阳奏曰：「奏讨之中又有夹带，奏讨一分则夹带十分，商人无利正坐此等弊耳。」上曰：「夹带之弊亦诚有之。」臣健等又言：「王府奏讨亦坏盐法。每府禄米自有万石，又奏讨庄田税课。朝廷每念亲亲，辄从所请，常额有限，不可不节。」上曰：「王府所奏近多不与。」皆对曰：「诚如圣谕。但乞今后更不轻与，则不敢奏矣。」臣健因奏曰：「臣闻国初茶马法初行，有欧阳驸马者贩私茶数百斤，太祖皇帝曰：『我纔行一法，乃首坏之。』遂寘极典。高皇后亦不敢劝止。此等故事，人皆不敢言。」 （「人皆不敢言」，「人」字原缺，据明朱氏国朝典故本、明佚名国朝典故本补。） 上曰：「非不敢言，乃不肯言耳。」因言：「盐法须整理。」臣迁等赞曰：「请下户部查议。」上曰：「然。」明日，降旨云：「祖宗设立盐法以济紧急，边储系国家要务，近来废弛殆尽，商贾不行。各边开中虽多，全无实用。户部便通查旧制及今各项弊端，明白计议停当来说。」于是中外称庆，知上意励精思治如此。是日，天颜甚霁，问答详悉，蔼然家人父子之风，诚前古所罕见也。 

十六日，召至暖阁。上问曰：「昨管河通政奏廵按御史陆偁私寄书二册，题曰均徭则例，又擅革接递夫役若干名。陆偁为御史，奈何寄人私书？于理不当。且夫役系是旧制，不得擅减。」臣东阳对曰：「观奏词，恐所寄即是则例。」上曰：「书自是书。」皆不敢答。臣健对曰：「均徭事亦是御史所管。」上曰：「何为不奏？」臣健奏曰：「然则罪之乎？」上曰：「今日陆偁已见，姑令回话， （「姑令回话」，「姑」原作「始」，据明佚名国朝典故本改。） 纵不深罪，亦须薄示惩戒。」皆应曰：「诺。」上又出一本曰：「此户部覆奏处置流民本。内推刑部侍郎何鉴，查已服满。此须会吏部、户部，安得自推？」臣健等对曰：「凡系本部承行事，亦有径推者。」上曰：「此前人不是。吏部铨衡之职，推举人才乃其职掌。若使会推，今日不称，亦无后词。」臣健、臣东阳对曰：「何鉴诚是好官，能了此事。」上曰：「何鉴虽好，终要经由吏部。」臣健曰：「然则通令吏部会议。」上曰：「处置流民是户部事，只用『是』字答之，不须再会吏部。惟所推官员须会吏部耳。」皆诺而出。盖上既明习国事，论议层出，或累数十句，臣下虽欲尽一二语，至无间可入，或不竟其辞而退，退而寻绎所受，亦不能悉记也。议事之召讫于是日，不越月而大渐之命至矣，呜呼痛哉！ 

弘治十八年五月，闻上不豫。初六日昧爽，司礼监太监戴义出左掖门宣内阁。臣东阳先至，顷之，趣者六七次，臣健、臣迁继至，乃同入。趣者道相属。入干清宫左门， （「入干清宫左门」，「左门」原作「右门」，据明朱氏国朝典故本、明佚名国朝典故本改。） 由右阶升殿，入东户转西南，又入户北行数步，穿重幔，上仙桥，又数步见御榻。上着黄色便服坐榻中，南面。臣健等叩头。上令近前者再。既近榻，又曰：「上来。」于是直叩榻下。上曰：「朕承祖宗大统，在位十八年，今年三十六岁，乃得此疾，殆不能兴，故与先生每相见时少。」上玉色发赤，火声盛气。 （「火声盛气」，「火」原作「大」，据明朱氏国朝典故本、明佚名国朝典故本改。） 臣健等皆对曰：「陛下万寿无疆，偶尔违和，暂须调摄，安得遽为此言？」上曰：「朕自知之，亦有天命，不可强也。」 （「不可强也」，「可」原作「须」，据明朱氏国朝典故本、明佚名国朝典故本改。） 因呼水漱口，掌御药事太监张愉取金盂进水，以青布拭舌，劝上进药，不答。愉曰：「再进此一服，即无事矣。」上又曰：「朕为祖宗守法度，不敢怠荒。凡天下事先生每多费心，我知道。」因执臣健手若将求诀者。上又曰：「朕蒙皇考厚恩，选张氏为皇后，成化二十三年二月十日成婚， （「成化二十三年二月十日成婚」，原本衍「日」字，据明朱氏国朝典故本、明佚名国朝典故本改。） 至弘治三年九月二十四日生东宫，今十五岁矣，尚未选婚。社稷事重，可亟令礼部举行。」皆应曰：「诺。」时司礼太监陈宽、李荣、萧敬等以次毕至，皆罗跪榻外。上曰：「授遗旨。」扶安、李章奉笔砚，戴义就榻前书之。上又曰：「东宫聪明，但年少好逸乐，先生每勤请他出来读些书，辅导他做个好人。」臣健等叩头，仰奏曰：「臣等敢不尽力。」上复加慰谕而退。事虽在仓卒， （「事虽在仓卒」，「事」原作「是」，据明朱氏国朝典故本、明佚名国朝典故本改。） 天语详备，累数百言，不能悉记，而其重且大者如此。臣健等出至后左门，请旨传礼部行之。戴义送出东角门而入。越一夕，而龙驭上宾矣。追念先皇帝简任眷遇之恩，顾托委付之意，诚古帝王所不及。俯仰之间，已如隔世，叩地吁天，无所逮及，可胜痛哉！ 

弘治十八年八月二十日， （「弘治十八年八月二十日」，「日」字原缺，据明朱氏国朝典故本、明佚名国朝典故本补。） 讲毕出至文华门，上遣司礼太监官召臣健等复至暖阁，问曰：「昨差承运库太监王瓒、崔杲往南京、浙江织造，瓒等请长芦盐一万二千引， （「瓒等请长芦盐一万二千引」，「请」字原缺，据明朱氏国朝典故本、明佚名国朝典故本补。） 户部止与六千引，半与价银，今可全与。」臣健等同奏曰：「与盐六千，又与半价，已自足用。」上曰：「既与半价，何不全与盐引？」臣健等对曰：「户部亦是撙节用度耳。」上曰：「该部既要节用，何不留此半价，却将盐引与之，听其变卖，岂不两便？」臣健等对曰：「价银有限，不若盐引之费为多。」上曰：「何故？」臣东阳对曰：「盐引有夹带。且如有引一纸，便夹带数十引，以此私盐拥滞，官盐不行。先帝临终锐意整理盐法，正是今日急务，不可不为远虑。」上曰：「若夹带事发，朝廷自有正法处治也。」 （「朝廷自有正法处治也」，「也」字原作「他」，据明朱氏国朝典故本、明佚名国朝典故本改。） 臣东阳对曰：「此辈若得明旨，便于船上张揭黄旗，书写『钦赐皇盐』字样，势焰烜赫，州县驿递官吏稍稍答应不到，便行捆打，只得隐忍承受。盐商、灶户虽吃亏到底，谁敢声说？所以不若禁之于始。」臣健等亦共言之。上正色曰：「天下事岂只役几个内官坏了？譬知十个人也，只有三四个好，便有六七个坏事的人，先生辈亦自知道。」如是者再言之，盖是时已有先入之说矣。上复谓：「此事务要全行。」臣健等奏曰：「容臣等再去计较。」因叩头出殿中。司礼监追达圣意，亦答云：「已奏过，再去计较。」监官遽回，奏云：「先生辈已承行矣。」臣健等至阁，复具揭帖力争，请止从前。明日，内批出，止与盐六千引，如户部议云。 （「明日内批出止与盐六千引如户部议云」，「日内批出止与盐六千引如户部议云」十五字原本无，据明朱氏国朝典故本、明佚名国朝典故本补。） 

正德六年四月十三日讲毕，复召至暖阁。叩头毕，上手取会试录一本，付司礼监太监张永授臣东阳等。内有白纸票粘于纸上者三，皆指摘所刻文字错误处。上曰：「今欲别有施行，但念衙门体面，恐不好看，但与先生辈知之耳。」臣东阳捧录叩头出至暖阁门外，留寘案上。少刻，永令内臣送至暖阁。 （「永令内臣送至暖阁」，「暖」字原缺，据明朱氏国朝典故本、明佚名国朝典故本补。） 是年，大学士刘忠累疏辞疾未允，强起主考试事，出院后即乞省墓，已得请。是日陛辞， （「出院后即乞省墓已得请是日陛辞」，「墓已得请是日」六字原无，据明朱氏国朝典故本、明佚名国朝典故本补。） 闻此事而去。比抵家， （「比抵家」，「比」字原缺，据明朱氏国朝典故本、明佚名国朝典故本补。） 复具疏乞休致。盖已有先人之说矣。 

正德六年八月十四日，流贼刘七、齐彦明等肆乱北畿，方拥众北向，京师戒严。上命兵部侍郎陆完提督军务。师已出涿州，忽报贼在固安，甚急。上召臣东阳、臣廷和、臣储至左顺门内。上南向，问曰：「贼在东，师乃西出，恐缓不及事。适令兵部追还陆完等，令东可否？」东阳等对曰：「甚当。且行未远，一二日内可至。」臣东阳复奏曰：「闻贼船在水套， （「闻贼船在水套」，「套」字原本空缺，据明朱氏国朝典故本补。） 自陷危地，似来送死，官军并力擒之不难。但恐人心不齐一，向来累失事机正坐此故。今官军在北，贼若南奔，逸不可制。」上曰：「张俊等皆在南，料亦无害。」臣东阳对曰：「今须亟敕东南诸将，令严谨堤备，以防奔溃。若有意外，查照地方连坐，邻境不许互相推调，务在万全。」上曰：「然。先生辈宜用心办事。」臣东阳奏曰：「臣等敢不尽心，但今盗贼充斥，臣等不能运谋设策，致廑圣虑，俱合有罪。」上曰：「只用心便是。」臣东阳复奏曰：「此贼亦是乌合之徒，但愿朝廷赏罚严明， （「但愿朝廷赏罚严明」，「严明」二字原本不清，据明朱氏国朝典故本补。） 诸将效力，必可成功。」上慰谕，令退。臣东阳因复奏曰：「年衰多病，累岁乞休，未蒙矜允，即今勉强供职，实不堪胜。少待事情宁帖，当再陈乞耳。」臣廷和、臣储遽奏曰： （「臣廷和臣储遽奏曰」，「储」原作「永」，据明朱氏国朝典故本及本卷前文改。） 「今已愈矣。」上复加慰谕，因叩头出。是日，有羊酒之赐云。 

附录： 

燕对录一卷（浙江巡抚采进本） 

明李东阳撰东阳字宾之号西涯茶陵人天顺甲申进士官至谨身殿大学士谥文正事迹具明史本传是书自宏治十年三月至正德六年八月凡召见奏对之词悉着于编其中所载有数大事若明本纪宏治十七年三月癸未定太庙各室一帝一后之制此书载定制端末甚悉盖礼志中所未及详又考本纪宏治十一年二月已巳小王子遣使求贡夏五月戊申甘肃叅将杨翥败小王子于黑山此书则载六月小王子求贡甚急大同守臣以闻已许二千人入贡旣而不来六月间定回男子报小王子有异谋内阁具揭帖以闻证之本纪系求贡于二月先后差五月又本纪载杨翥败小王子在五月则小王子之叛已在五月前矣而此书载六月间始报小王子有异谋颇为不合考本纪载小王子之败在五月戊申而六月首标己酉次标癸亥戊申距己酉止一日则五月之戊申乃五月尽日当六月间内阁揭帖时或犹不及闻耳书末载正德六年四月命阅会试录一条八月召对御流贼刘七齐彦明等一条与杨廷和所着视草余录全符似足征信又考谢迁刘健于正德九年十月致仕杨廷和于二年十月入阁梁储于五年九月入阁故是书于宏治十八年以后皆止书迁健至正德六年则书廷和及储也（四库全书总目。史部。杂史类存目）