陶渊明集 - (东晋)陶潜
　卷一
　卷二
　卷三
　卷四
　卷五
　卷六
　卷七
　卷八
　附錄：陶徵士誄并序
　附錄：陶淵明文集序










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






陶渊明集 - (东晋)陶潜






诗文集。东晋陶潜(365—427)撰。七卷。潜字渊明,又字元亮,世号靖节先生,浔阳柴桑(今江西九江)人。东晋著名诗人。曾任江州祭酒,镇军参军等。四十一岁任彭泽令,在任八十余日,毅然解官归稳田园,躬耕自资,卒,私谥靖节。或题作《陶靖节集》。始为梁萧统所编,凡八卷。北齐阳休之增《五孝传》及《四八目》,为十卷。南宋李公焕加以笺注,成《笺注陶渊明集》十卷,凡诗四卷,赋一卷,文三卷,《圣贤群辅录》二卷。有影印本。少有“大济苍生”之壮志,博学,善属文,颖脱不群。现存诗一百二十余首,凡四卷;传记、辞赋、疏赞和祭文十二篇,凡三卷。诗歌成就突出,内容丰富。





卷一

詩九首四言

停雲并序

停雲，思親友也。罇湛新醪，園列初榮，願言不從，歎息彌襟。

靄靄停雲，濛濛時雨。八表同昏，平路伊阻。

靜寄東軒，春醪獨撫。良朋悠邈，搔首延佇。

停雲靄靄，時雨濛濛。八表同昏，平陸成江。

有酒有酒，閑飲東窗。願言懷人，舟車靡從。

東園之樹，枝條再榮。競用新好，以招余情。

人亦有言，日月于征。安得促席，說彼平生。

翩翩飛鳥，息我庭柯。斂翮閑止，好聲相和。

豈無他人，念子寔多。願言不獲，抱恨如何！

時運并序

時運，遊暮春也。春服既成，景物斯和，偶影獨遊，欣慨交心。

邁邁時運，穆穆良朝。襲我春服，薄言東郊。

山滌餘靄，宇曖微霄。有風自南，翼彼新苗。

洋洋平津，乃漱乃濯。邈邈遐景，載欣載矚。

稱心而言，人亦易足。揮茲一觴，陶然自樂。

延目中流，悠悠清沂。童冠齊業，閑詠以歸。

我愛其靜，寤寐交揮。但恨殊世，邈不可追。

斯晨斯夕，言息其廬。花藥分列，林竹翳如。

清琴橫床，濁酒半壺。黃唐莫逮，慨獨在余。

榮木并序

榮木，念將老也。日月推遷，已復有夏，總角聞道，白首無成。

采采榮木，結根于茲。晨耀其華，夕已喪之。

人生若寄，顦顇有時。靜言孔念，中心悵而。

采采榮木，于茲托根。繁華朝起，慨暮不存。

貞脆由人，禍福無門。匪道曷依，匪善奚敦。

嗟予小子，稟茲固陋。徂年既流，業不增舊。

志彼不舍，安此日富。我之懷矣，怛焉內疚。

先師遺訓，余豈云墜？四十無聞，斯不足畏！

脂我名車，策我名驥，千里雖遙，孰敢不至！

贈長沙公并序

長沙公於余為族祖，同出大司馬。昭穆既遠，以為路人。經過潯陽，臨別贈此。

同源分流，人易世疎。慨然寤歎，念茲厥初。

禮服遂悠，歲月眇徂。感彼行路，眷然躊躇。

於穆令族，允構斯堂。諧氣冬暄，映懷圭璋。

爰采春花，載警秋霜。我曰欽哉，實宗之光。

伊余云遘，在長忘同。笑言未久，逝焉西東。

遙遙三湘，滔滔九江，山川阻遠，行李時通。

何以寫心，貽此話言。進簣雖微，終焉為山。

敬哉離人，臨路淒然。款襟或遼，音問其先。

酬丁柴桑

有客有客，爰來爰止，秉直司聰，于惠百里。

飡勝如歸，聆善若始。

匪惟諧也，屢有良遊。載言載眺，以寫我憂。

放歡一遇，既醉還休。寔欣心期，方從我遊。

答龐參軍并序

龐為衛軍參軍，從江陵使上都，過潯陽見贈。

衡門之下，有琴有書，載彈載詠，爰得我娛。

豈無他好？樂是幽居。朝為灌園，夕偃蓬廬。

人之所寶，尚或未珍。不有同愛，云胡以親？

我求良友，寔覯懷人。懽心孔洽，棟宇惟鄰。

伊余懷人，欣德孜孜。我有旨酒，與汝樂之。

乃陳好言，乃著新詩。一日不見，如何不思！

嘉遊未斁，誓將離分，送爾于路，銜觴無欣。

依依舊楚，邈邈西雲，之子之遠，良話曷聞。

昔我云別，倉庚載鳴；今也遇之，霰雪飄零。

大藩有命，作使上京，豈忘宴安？王事靡寧。

慘慘寒日，肅肅其風，翩彼方舟，容裔江中。

勗哉征人，在始思終。敬茲良辰，以保爾躬。

勸農

悠悠上古，厥初生民，傲然自足，抱朴含真。

智巧既萌，資待靡因。誰其贍之？實賴哲人。

哲人伊何？時為后稷。贍之伊何？實曰播殖。

舜既躬耕，禹亦稼穡，遠若周典，八政始食。

熙熙令音，猗猗原陸，卉木繁榮，和風清穆。

紛紛士女，趨時競逐；桑婦宵征，農夫野宿。

氣節易過，和澤難久。冀缺攜儷，沮溺結耦。

相彼賢達，猶勤壟畝；矧伊眾庶，曳裾拱手！

民生在勤，勤則不匱。宴安自逸，歲暮奚冀？

儋石不儲，饑寒交至。顧爾儔列，能不懷愧！

孔耽道德，樊須是鄙。董樂琴書，田園不履。

若能超然，投迹高軌，敢不斂衽，敬贊德美。

命子

悠悠我祖，爰自陶唐。邈為虞賓，歷世重光。

御龍勤夏，豕韋翼商。穆穆司徒，厥族以昌。

紛紛戰國，漠漠衰周，鳳隱於林，幽人在丘。

逸虯遶雲，奔鯨駭流。天集有漢，眷予愍侯。

於赫愍侯，運當攀龍，撫劍夙邁，顯茲武功。

書誓山河，啟土開封。亹亹丞相，允迪前蹤。

渾渾長源，蔚蔚洪柯。群川載導，眾條載羅。

時有語默，運因隆窊，在我中晉，業融長沙。

桓桓長沙，伊勳伊德。天子疇我，專征南國。

功遂辭歸，臨寵不忒。孰謂斯心，而近可得？

肅矣我祖，慎終如始。直方二臺，惠和千里。

於皇仁考，淡焉虛止，寄迹風雲，寘茲慍喜。

嗟余寡陋，瞻望弗及。顧慚華鬢，負影隻立。

三千之罪，無後為急。我誠念哉，呱聞爾泣。

卜云嘉日，占亦良時。名汝曰儼，字汝求思。

溫恭朝夕，念茲在茲。尚想孔伋，庶其企而！

厲夜生子，遽而求火。凡百有心，奚特於我。

既見其生，實欲其可。人亦有言，斯情無假。

日居月諸，漸免于孩。福不虛至，禍亦易來。

夙興夜寐，願爾斯才。爾之不才，亦已焉哉！

歸鳥

翼翼歸鳥，晨去於林。遠之八表，近憩雲岑。

和風不洽，翻翮求心。顧儔相鳴，景庇清陰。

翼翼歸鳥，載翔載飛。雖不懷遊，見林情依。

遇雲頡頏，相鳴而歸。遐路誠悠，性愛無遺。

翼翼歸鳥，馴林徘徊。豈思天路，欣及舊棲。

雖無昔侶，眾聲每諧。日夕氣清，悠然其懷。

翼翼歸鳥，戢羽寒條。遊不曠林，宿則森標。

晨風清興，好音時交。矰繳奚施，已卷安勞？







卷二

詩二十九首

形影神并序

貴賤賢愚，莫不營營以惜生，斯甚惑焉。故極陳形影之苦，言神辨自然以釋之。好事君子，共取其心焉。

形贈影

天地長不沒，山川無改時；

草木得常理，霜露榮悴之。

謂人最靈智，獨復不如茲！

適見在世中，奄去靡歸期。

奚覺無一人，親識豈相思！

但餘平生物，舉目情淒洏。

我無騰化術，必爾不復疑。

願君取吾言，得酒莫茍辭。

影答形

存生不可言，衛生每苦拙。

誠願遊崑華，邈然茲道絕。

與子相遇來，未嘗異悲悅；

憩蔭若暫乖，止日終不別。

此同既難常，黯爾俱時滅；

身沒名亦盡，念之五情熱。

立善有遺愛，胡為不自竭？

酒云能消憂，方此詎不劣！

神釋

大釣無私力，萬理自森著。

人為三才中，豈不以我故！

與君雖異物，生而相依附，

結託善惡同，安得不相語！

三皇大聖人，今復在何處？

彭祖壽永年，欲留不得住。

老少同一死，賢愚無復數。

日醉或能忘，將非促齡具？

立善常所欣，誰當為汝譽？

甚念傷吾生，正宜委運去。

縱浪大化中，不喜亦不懼，

應盡便須盡，無復獨多慮。

九日閑居并序

余閑居，愛重九之名。秋菊盈園，而持醪靡由，空服九華，寄懷於言。

世短意常多，斯人樂久生。

日月依辰至，舉俗愛其名。

露淒暄風息，氣澈天象明。

往鷰無遺影，來鴈有餘聲。

酒能祛百慮，菊為制頹齡。

如何蓬廬士，空視時運傾！

塵爵恥虛罍，寒華徒自榮。

斂襟獨閑謠，緬焉起深情。

棲遲固多娛，淹留豈無成？

歸園田居五首

少無適俗韻，性本愛丘山。

誤落塵網中，一去三十年。

羈鳥戀舊林，池魚思故淵。

開荒南野際，守拙歸園田。

方宅十餘畝，草屋八九間；

榆柳蔭後園，桃李羅堂前。

曖曖遠人村，依依墟里煙；

狗吠深巷中，雞鳴桑樹巔。

戶庭無塵雜，虛室有餘閑。

久在樊籠裏，復得返自然。

野外罕人事，窮巷寡輪鞅；

白日掩荊扉，虛室絕塵想。

時復墟曲中，披草共來往；

相見無雜言，但道桑麻長。

桑麻日已長，我土日已廣，

常恐霜霰至，零落同草莽。

種豆南山下，草盛豆苗稀。

晨興理荒穢，帶月荷鋤歸。

道狹草木長，夕露沾我衣；

衣沾不足惜，但使願無違！

久去山澤遊，浪莽林野娛。

試攜子姪輩，披榛步荒墟。

徘徊丘壠間，依依昔人居；

井竈有遺處，桑竹殘朽株。

借問採薪者：此人皆焉如？

薪者向我言：死沒無復餘。

一世異朝市，此語真不虛。

人生似幻化，終當歸空無。

悵恨獨策還，崎嶇歷榛曲。

山澗清且淺，遇以濯吾足。

漉我新熟酒，隻雞招近局。

日入室中闇，荊薪代明燭。

歡來苦夕短，已復至天旭。

遊斜川並序

辛丑正月五日，天氣澄和，風物閑美，與二三鄰曲同遊斜川。臨長流，望曾城，魴鯉躍鱗於將夕，水鷗乘和以飜飛。彼南阜者，名實舊矣，不復乃為嗟探。若夫曾城，傍無依接，獨秀中臯，遙想靈山，有愛嘉名。欣對不足，率爾賦詩。悲日月之遂往，悼吾年之不留。各疏年紀鄉里，以記其時日。

開歲倏五日，吾生行歸休。

念之動中懷，及辰為茲遊。

氣和天惟澄，班坐依遠流；

弱湍馳文魴，閑谷矯鳴鷗。

迥澤散遊目，緬然睇曾丘。

雖微九重秀，顧瞻無匹儔。

提壺接賓侶，引滿更獻酬。

未知從今去，當復如此不？

中觴縱遙情，忘彼千載憂。

且極今朝樂，明日非所求。

示周續之祖企謝景夷三郎

負屙頹檐下，終日無一欣。

藥石有時閑，念我意中人。

相去不尋常，道路邈何因？

周生述孔業，祖謝響然臻。

道喪向千載，今朝復斯聞。

馬隊非講肆，校書亦已勤。

老夫有所愛，思與爾為鄰；

願言誨諸子，從我潁水濱。

乞食

飢來驅我去，不知竟何之！

行行至斯里，叩門拙言辭。

主人解余意，遺贈豈虛來？

談話終日夕，觴至輒傾盃；

情欣新知歡，言詠遂賦詩。

感子漂母惠，愧我非韓才。

銜戢知何謝，冥報以相貽。

諸人共遊周家墓柏下

今日天氣佳，清吹與鳴彈。

感彼柏下人，安得不為歡！

清歌散新聲，綠酒開芳顏。

未知明日事，余襟良已殫。

怨詩楚調示龐主簿鄧治中

天道幽且遠，鬼神茫昧然。

結髮念善事，僶俛六九年。

弱冠逢世阻，始室喪其偏。

炎火屢焚如，螟蜮恣中田。

風雨縱橫至，收斂不盈廛。

夏日長抱飢，寒夜無被眠；

造夕思雞鳴，及晨願烏遷。

在己何怨天，離憂悽目前。

吁嗟身後名，於我若浮煙。

慷慨獨悲歌，鍾期信為賢。

答龐參軍并序

三復來貺，欲罷不能。自爾鄰曲，冬春再交，款然良對，忽成舊遊。俗諺云：「數面成親舊」，況情過此者乎？人事好乖，便當語離；楊公所歎，豈惟常悲。吾抱疾多年，不復為文，本既不豐，復老病繼之。輒依周禮孔往復之義，且為別後相思之資。

相知何必舊，傾蓋定前言。

有客賞我趣，每每顧林園。

談諧無俗調，所說聖人篇。

或有數斗酒，閑飲自歡然。

我實幽居士，無復東西緣。

物新人唯舊，弱毫多所宣。

情通萬里外，形跡滯江山。

君其愛體素，來會在何年？

五月旦作和戴主簿

虛舟縱逸棹，回復遂無窮。

發歲始俛仰，星紀奄將中。

南窗罕悴物，北林榮且豐。

神淵寫時雨，晨色奏景風。

既來孰不去，人理固有終。

居常待其盡，曲肱豈傷沖？

遷化或夷險，肆志無窊隆。

即事如已高，何必升華嵩！

連雨獨飲

運生會歸盡，終古謂之然。

世間有松喬，於今定何間？

故老贈余酒，乃言飲得仙；

試酌百情遠，重觴忽忘天。

天豈去此哉！任真無所先。

雲鶴有奇翼，八表須臾還。

自我抱茲獨，僶俛四十年。

形骸久已化，心在復何言。

移居二首

昔欲居南村，非為卜其宅。

聞多素心人，樂與數晨夕。

懷此頗有年，今日從茲役。

弊廬何必廣，取足蔽床席。

鄰曲時時來，抗言談在昔。

奇文共欣賞，疑義相與析。

春秋多佳日，登高賦新詩。

過門更相呼，有酒斟酌之。

農務各自歸，閑暇輒相思。

相思則披衣，言笑無厭時。

此理將不勝，無為忽去茲。

衣食當須紀，力耕不吾欺。

和劉柴桑

山澤久見招，胡事乃躊躇？

直為親舊故，未忍言索居。

良辰入奇懷，挈杖還西廬。

荒途無歸人，時時見廢墟。

茅茨已就治，新疇復應畬。

谷風轉淒薄，春醪解饑劬。

弱女雖非男，慰情良勝無。

栖栖世中事，歲月共相疎。

耕織稱其用，過此奚所須。

去去百年外，身名同翳如。

酬劉柴桑

窮居寡人用，時忘四運周。

櫚庭多落葉，慨然已知秋。

新葵鬱北牖，嘉穟養南疇。

今我不為樂，知有來歲不？

命室攜童弱，良日登遠遊。

和郭主簿二首

藹藹堂前林，中夏貯清陰；

凱風因時來，回飆開我襟。

息交遊閑業，臥起弄書琴。

園蔬有餘滋，舊榖猶儲今。

營己良有極，過足非所欽。

舂秫作美酒，酒熟吾自斟，

弱子戲我側，學語未成音。

此事真復樂，聊用忘華簪。

遙遙望白雲，懷古一何深。

和澤周三春，清涼素秋節。

露凝無遊氛，天高風景澈。

陵岑聳逸峰，遙瞻皆奇絕。

芳菊開林耀，青松冠巖列。

懷此貞秀姿，卓為霜下傑。

銜觴念幽人，千載撫爾訣。

檢素不獲展，厭厭竟良月。

於王撫軍座送客

秋日淒且厲，百卉具已腓。

爰以履霜節，登高餞將歸。

寒氣冒山澤，遊雲倏無依。

洲渚四緬邈，風水互乖違。

瞻夕欣良讌，離言聿云悲。

晨鳥暮來還，懸車斂餘輝。

逝止判殊路，旋駕悵遲遲。

目送回舟遠，情隨萬化遺。

與殷晉安別并序

殷先作晉安南府長史椽，因居潯陽。後作大尉參軍，移家東下，作此以贈。

遊好非久長，一遇盡殷勤。

信宿酬清話，益復知為親。

去歲家南里，薄作少時鄰。

負杖肆遊從，淹留忘宵晨。

語默自殊勢，亦知當乖分，

未謂事已及，興言在茲春。

飄飄西來風，悠悠東去雲。

山川千里外，言笑難為因。

良才不隱世，江湖多賤貧。

脫有經過便，念來存故人。

贈羊長史并序

左軍羊長史，銜使秦川，作此與之。

愚生三季後，慨然念黃虞。

得知千載外，正賴古人書。

賢聖留餘跡，事事在中都。

豈忘遊心目，關河不可踰。

九域甫已一，逝將理舟輿。

聞君當先邁，負痾不獲俱。

路若經商山，為我少躊躇，

多謝綺與甪，精爽今何如？

紫芝誰復採，深谷久應蕪，

駟馬無貰患，貧賤有交娛。

清謠結心曲，人乖運見疎。

擁懷累代下，言盡意不舒。

歲暮和張常侍

市朝淒舊人，驟驥感悲泉。

明旦非今日，歲暮余何言。

素顏斂光潤，白髮一已繁。

闊哉秦穆談，旅力豈未愆！

向夕長風起，寒雲沒西山；

厲厲氣遂嚴，紛紛飛鳥還。

民生鮮常在，矧伊愁苦纏。

屢闕清酤至，無以樂當年。

窮通靡攸慮，憔悴由化遷。

撫己有深懷，履運增慨然。

和胡西曹示顧賊曹

蕤賓五月中，清朝起南颸，

不駛亦不遲，飄飄吹我衣。

重雲蔽白日，閑雨紛微微。

流目視西園，曄曄榮紫葵。

於今甚可愛，奈何當復衰！

感物願及時，每恨靡所揮。

悠悠待秋稼，寥落將賒遲。

逸想不可淹，猖狂獨長悲。

悲從弟仲德

銜哀過舊宅，悲淚應心零。

借問為誰悲？懷人在九冥。

禮服名群從，恩愛若同生。

門前執手時，何意爾先傾！

在數竟未免，為山不及成。

慈母沉哀疚，二胤纔數齡。

雙位委空館，朝夕無哭聲。

流塵集虛坐，宿草旅前庭。

階除曠遊跡，園林獨餘情。

翳然乘化去，終天不復形。

遲遲將回步，惻惻悲襟盈。







卷三

詩三十九首

始作鎮軍參軍經曲阿

弱齡寄事外，委懷在琴書。

被褐欣自得，屢空常晏如。

時來茍冥會，宛轡憩通衢。

投策命晨裝，暫與園田疎。

眇眇孤舟逝，綿綿歸思紆。

我行豈不遙，登降千里餘。

目倦川塗異，心念山澤居。

望雲慙高鳥，臨水愧游魚。

真想初在襟，誰謂形迹拘？

聊且憑化遷，終返班生廬。

庚子歲五月中從都還阻風於規林二首

行行循歸路，計日望舊居。

一欣侍溫顏，再喜見友于。

鼓棹路崎曲，指景限西隅。

江山豈不險？歸子念前途。

凱風負我心，戢枻守窮湖。

高莽眇無界，夏木獨森疎。

誰言客舟遠？近瞻百里餘。

延目識南嶺，空歎將焉如。

自古歎行役，我今始知之。

山川一何曠，巽坎難與期。

崩浪聒天響，長風無息時。

久遊戀所生，如何淹在茲。

靜念園林好，人間良可辭。

當年詎有幾，縱心復何疑！

辛丑歲七月赴假還江陵夜行塗中

閑居三十載，遂與塵事冥。

詩書敦宿好，林園無俗情。

如何捨此去，遙遙至南荊。

叩枻新秋月，臨流別友生。

涼風起將夕，夜景湛虛明。

昭昭天宇闊，皛皛川上平。

懷役不遑寐，中宵尚孤征。

商歌非吾事，依依在耦耕。

投冠旋舊墟，不為好爵縈。

養真衡茅下，庶以善自名。

癸卯歲始春懷古田舍二首

在昔聞南畝，當年竟未踐。

屢空既有人，春興豈自免。

夙晨裝吾駕，啟塗情已緬。

鳥哢歡新節，泠風送餘善。

寒竹被荒蹊，地為罕人遠。

是以植杖翁，悠然不復返。

即理愧通識，所保詎乃淺。

先師有遺訓，憂道不憂貧。

瞻望邈難逮，轉欲志長勤。

秉耒歡時務，解顏勸農人。

平疇交遠風，良苗亦懷新。

雖未量歲功，即事多所欣。

耕種有時息，行者無問津。

日入相與歸，壺漿勞近鄰。

長吟掩柴門，聊為隴畝民。

癸卯歲十二月中作與從弟敬遠

寢迹衡門下，邈與世相絕。

顧眄莫誰知，荊扉晝常28cf2。

凄凄歲暮風，翳翳經日雪。

傾耳無希聲，在目皓已潔。

勁氣侵襟袖，簞瓢謝屢設。

蕭索空宇中，了無一可悅！

歷覽千載書，時時見遺烈。

高操非所攀，謬得固窮節。

平津苟不由，栖遲詎為拙！

寄意一言外，茲契誰能別。

乙巳歲三月為建威參軍使都經錢溪

我不踐斯境，歲月好已積。

晨夕看山川，事事悉如昔。

微雨洗高林，清飈矯雲翮。

眷彼品物存，義風都未隔。

伊余何為者，勉勵從茲役。

一形似有制，素襟不可易。

園田日夢想，安得久離析。

終懷在歸舟，諒哉宜霜柏。

還舊居

疇昔家上京，六載去還歸。

今日始復來，惻愴多所悲。

阡陌不移舊，邑屋或時非。

履歷周故居，鄰老罕復遺。

步步尋往迹，有處特依依。

流幻百年中，寒暑日相推。

常恐大化盡，氣力不及衰。

撥置且莫念，一觴聊可揮。

戊申歲六月中遇火

草廬寄窮巷，甘以辭華軒。

正夏長風急，林室頓燒燔，

一宅無遺宇，舫舟蔭門前。

迢迢新秋夕，亭亭月將圓。

果菜始復生，驚鳥尚未還。

中宵竚遙念，一盼周九天。

總髮抱孤介，奄出四十年。

形迹憑化往，靈府長獨閑，

貞剛自有質，玉石乃非堅。

仰想東戶時，餘糧宿中田，

鼓腹無所思，朝起暮歸眠。

既已不遇茲，且遂灌我園。

己酉歲九月九日

靡靡秋已夕，淒淒風露交。

蔓草不復榮，園木空自凋。

清氣澄餘滓，杳然天界高。

哀蟬無留響，叢雁鳴雲霄。

萬化相尋繹，人生豈不勞？

從古皆有沒，念之中心焦。

何以稱我情？濁酒且自陶。

千載非所知，聊以永今朝。

庚戌歲九月中於西田穫旱稻

人生歸有道，衣食固其端。

孰是都不營，而以求自安。

開春理常業，歲功聊可觀。

晨出肆微勤，日入負禾還。

山中饒霜露，風氣亦先寒。

田家豈不苦，弗穫辭此難。

四體誠乃疲，庶無異患干。

盥濯息簷下，斗酒散襟顏。

遙遙沮溺心，千載乃相關。

但願長如此，躬耕非所歎。

丙辰歲八月中於下潠田舍穫

貧居依稼穡，戮力東林隈。

不言春作苦，常恐負所懷。

司田眷有秋，寄聲與我諧。

飢者歡初飽，束帶候鳴雞。

揚檝越平湖，汎隨清壑迴。

鬱鬱荒山裏，猿聲閑且哀。

悲風愛靜夜，林鳥喜晨開。

曰余作此來，三四星火頹。

姿年逝已老，其事未云乖。

遙謝荷蓧翁，聊得從君栖。

飲酒二十首并序

余閑居寡歡，兼比夜已長，偶有名酒，無夕不飲，顧影獨盡，忽焉復醉。既醉之後，輒題數句自娛，紙墨遂多，辭無詮次，聊命故人書之，以為歡笑爾。

衰榮無定在，彼此更共之。

邵生瓜田中，寧似東陵時。

寒暑有代謝，人道每如茲。

達人解其會，逝將不復疑。

忽與一觴酒，日夕歡相持。

積善云有報，夷叔在西山。

善惡茍不應，何事空立言？

九十行帶索，飢寒況當年。

不賴固窮節，百世當誰傳。

道喪向千載，人人惜其情。

有酒不肯飲，但顧世間名。

所以貴我身，豈不在一生。

一生復能幾，倏如流電驚。

鼎鼎百年內，持此欲何成！

栖栖失羣鳥，日暮猶獨飛。

裴回無定止，夜夜聲轉悲。

厲響思清遠，去來何依依，

因值孤生松，斂翮遙來歸。

勁風無榮木，此蔭獨不衰。

託身已得所，千載不相違。

結廬在人境，而無車馬喧。

問君何能爾？心遠地自偏。

采菊東籬下，悠然見南山。

山氣日夕嘉，飛鳥相與還。

此中有真意，欲辯已忘言。

行止千萬端，誰知非與是？

是非茍相形，雷同共毀譽。

三季多此事，達士似不爾。

咄咄俗中惡，且當從黃綺。

秋菊有佳色，裛露掇其英。

汎此忘憂物，遠我遺世情。

一觴雖獨進，杯盡壺自傾。

日入羣動息，歸鳥趨林鳴。

嘯傲東軒下，聊復得此生。

青松在東園，衆草沒其姿。

凝霜殄異類，卓然見高枝。

連林人不覺，獨樹衆乃奇。

提壺挂寒柯，遠望時復為。

吾生夢幻間，何事紲塵羈。

清晨聞叩門，倒裳往自開。

問子為誰與？田父有好懷。

壺漿遠見候，疑我與時乖。

襤縷茅檐下，未足為高栖。

一世皆尚同，願君汨其泥。

深感父老言，稟氣寡所諧。

紆轡誠可學，違己詎非迷！

且共歡此飲，吾駕不可回。

在昔曾遠游，直至東海隅。

道路迥且長，風波阻中塗。

此行誰使然？似為飢所驅。

傾身營一飽，少許便有餘。

恐此非名計，息駕歸閑居。

顏生稱為仁，榮公言有道。

屢空不獲年，長飢至于老。

雖留身後名，一生亦枯槁。

死去何所知，稱心固為好。

各養千金軀，臨化消其寶。

裸葬何必惡，人當解其表。

長公曾一仕，壯節忽失時。

杜門不復出，終身與世辭。

仲理歸大澤，高風始在茲。

一往便當已，何為復狐疑？

去去當奚道，世俗久相欺。

擺落悠悠談，請從余所之。

有客常同止，趣舍邈異境。

一士長獨醉，一夫終年醒。

醒醉還相笑，發言各不領。

規規一何愚，兀傲差若穎。

寄言酣中客，日沒燭當秉。

故人賞我趣，挈壺相與至。

班荊坐松下，數斟已復醉。

父老雜亂言，觴酌失行次。

不覺知有我，安知物為貴。

悠悠迷所留，酒中有深味。

貧居乏人工，灌木荒余宅。

班班有翔鳥，寂寂無行迹。

宇宙一何悠，人生少至百。

歲月相催逼，鬢邊早已白。

若不委窮達，素抱深可惜。

少年罕人事，游好在六經。

行行向不惑，淹留自無成。

竟抱固窮節，飢寒飽所更。

弊廬交悲風，荒草沒前庭。

披褐守長夜，晨雞不肯鳴。

孟公不在茲，終以翳吾情。

幽蘭生前庭，含薰待清風。

清風脫然至，見別蕭艾中。

行行失故路，任道或能通。

覺悟當念還，鳥盡廢良弓。

子雲性嗜酒，家貧無由得。

時賴好事人，載醪祛所惑。

觴來為之盡，是諮無不塞。

有時不肯言，豈不在伐國。

仁者用其心，何嘗失顯默。

疇昔苦長飢，投耒去學仕。

將養不得節，凍餒固纏己。

是時向立年，志意多所恥。

遂盡介然分，終死歸田里。

冉冉星氣流，亭亭復一紀。

世路廓悠悠，楊朱所以止。

雖無揮金事，濁酒聊可恃。

羲農去我久，舉世少復真。

汲汲魯中叟，彌縫使其淳。

鳳鳥雖不至，禮樂暫得新。

洙泗輟微響，漂流逮狂秦。

詩書復何罪，一朝成灰塵。

區區諸老翁，為事誠殷勤。

如何絕世下，六籍無一親！

終日馳車走，不見所問津。

若復不快飲，空負頭上巾。

但恨多謬誤，君當恕醉人。

止酒

居止次城邑，逍遙自閑止。

坐止高蔭下，步止蓽門裏。

好味止園葵，大歡止稚子。

平生不止酒，止酒情無喜。

暮止不安寢，晨止不能起。

日日欲止之，營衛止不理。

徒知止不樂，未信止利己。

始覺止為善，今朝真止矣。

從此一止去，將止扶桑涘。

清顏止宿容，奚止千萬祀。

述酒

重離照南陸，鳴鳥聲相聞。

秋草雖未黃，融風久已分。

素礫皛脩渚，南嶽無餘雲。

豫章抗高門，重華固靈墳。

流淚抱中歎，傾耳聽司晨。

神州獻嘉粟，西靈為我馴。

諸梁董師旅，芊勝喪其身。

山陽歸下國，成名猶不勤。

卜生善斯牧，安樂不為君。

平王去舊京，峽中納遺薰。

雙陵甫云育，三趾顯奇文。

王子愛清吹，日中翔河汾。

朱公練九齒，閑居離世紛。

峨峨西嶺內，偃息常所親。

天容自永固，彭殤非等倫。

責子舒儼、宣俟、雍份、端佚、通佟。凡五人，舒、宣、雍、端、通，皆小名也。

白髮被兩鬢，肌膚不復實。

雖有五男兒，總不好紙筆。

阿舒已二八，懶惰故無匹。

阿宣行志學，而不愛文術。

雍端年十三，不識六與七。

通子垂九齡，但覓梨與栗。

天運茍如此，且進杯中物。

有會而作并序

舊穀既沒，新穀未登，頗為老農，而值年災，日月尚悠，為患未已。登歲之功，既不可希，朝夕所資，煙火裁通。旬日已來，日念飢乏，歲云夕矣，慨然永懷，今我不述，後生何聞哉！

弱年逢家乏，老至更長飢。

菽麥實所羨，孰敢慕甘肥！

惄如亞九飯，當暑厭寒衣。

歲月將欲暮，如何辛苦悲。

常善粥者心，深恨蒙袂非。

嗟來可足吝，徒沒空自遺。

斯濫豈彼志，固窮夙所歸。

餒也已矣夫，在昔余多師。

蠟日

風雪送餘運，無妨時已和。

梅柳夾門植，一條有佳花。

我唱爾言得，酒中適何多！

未能明多少，章山有奇歌。

四時

春水滿四澤，夏雲多奇峰。

秋月揚明暉，冬嶺秀孤松。







卷四

詩四十八首

擬古九首

榮榮窗下蘭，密密堂前柳。

初與君別時，不謂行當久。

出門萬里客，中道逢嘉友。

未言心相醉，不在接杯酒。

蘭枯柳亦衰，遂令此言負。

多謝諸少年，相知不中厚。

意氣傾人命，離隔復何有？

辭家夙嚴駕，當往志無終。

問君今何行？非商復非戎。

聞有田子春，節義為士雄。

斯人久已死，鄉里習其風。

生有高世名，既沒傳無窮。

不學狂馳子，直在百年中。

仲春遘時雨，始雷發東隅。

眾蟄各潛駭，草木從橫舒。

翩翩新來燕，雙雙入我廬。

先巢故尚在，相將還舊居。

自從分別來，門庭日荒蕪。

我心固匪石，君情定何如？

迢迢百尺樓，分明望四荒。

暮作歸雲宅，朝為飛鳥堂。

山河滿目中，平原獨茫茫。

古時功名士，慷慨爭此場。

一旦百歲後，相與還北邙。

松柏為人伐，高墳互低昂。

頹基無遺主，游魂在何方？

榮華誠足貴，亦復可憐傷！

東方有一士，被服常不完。

三旬九遇食，十年著一冠。

辛苦無此比，常有好容顏。

我欲觀其人，晨去越河關。

青松夾路生，白雲宿檐端。

知我故來意，取琴為我彈。

上弦驚別鶴，下弦操孤鸞。

願留就君住，從今至歲寒。

蒼蒼谷中樹，冬夏常如茲。

年年見霜雪，誰謂不知時？

厭聞世上語，結友到臨淄。

稷下多談士，指彼決吾疑。

裝束既有日，已與家人辭。

行行停出門，還坐更自思。

不怨道里長，但畏人我欺。

萬一不合意，永為世笑之。

伊懷難具道，為君作此詩。

日暮天無雲，春風扇微和。

佳人美清夜，達曙酣且歌。

歌竟長歎息，持此感人多。

皎皎雲間月，灼灼葉中華。

豈無一時好，不久當如何？

少時壯且厲，撫劍獨行游。

誰言行游近，張掖至幽州。

飢食首陽薇，渴飲易水流。

不見相知人，惟見古時丘。

路邊兩高墳，伯牙與莊周。

此士難再得，吾行欲何求？

種桑長江邊，三年望當采。

枝條始欲茂，忽值山河改。

柯葉自摧折，根株浮滄海。

春蠶既無食，寒衣欲誰待？

本不植高原，今日復何悔！

雜詩十二首

人生無根蒂，飄如陌上塵。

分散逐風轉，此已非常身。

落地為兄弟，何必骨肉親！

得歡當作樂，斗酒聚比鄰。

盛年不重來，一日難再晨。

及時當勉勵，歲月不待人。

白日淪西河，素月出東嶺。

遙遙萬里輝，蕩蕩空中景。

風來入房戶，夜中枕席冷。

氣變悟時易，不眠知夕永。

欲言無予和，揮杯勸孤影。

日月擲人去，有志不獲騁。

念此懷悲棲，終曉不能靜。

榮華難久居，盛衰不可量。

昔為三春蕖，今作秋蓮房。

嚴霜結野草，枯悴未遽央。

日月有環周，我去不再陽。

眷眷往昔時，憶此斷人腸。

丈夫志四海，我願不知老。

親戚共一處，子孫還相保。

觴絃肆朝日，罇中酒不燥。

緩帶盡歡娛，起晚眠常早。

孰若當世士，冰炭滿懷抱。

百年歸丘壟，用此空名道？

憶我少壯時，無樂自欣豫。

猛志逸四海，騫翮思遠翥。

荏苒歲月頹，此心稍已去。

值歡無復娛，每每多憂慮。

氣力漸衰損，轉覺日不如。

壑舟無須臾，引我不得住。

前塗當幾許？未知止泊處。

古人惜寸陰，念此使人懼。

昔聞長者言，掩耳每不喜。

奈何五十年，忽已親此事。

求我盛年歡，一毫無復意。

去去轉欲遠，此生豈再值？

傾家時作樂，竟此歲月駛。

有子不留金，何用身後置。

日月不肯遲，四時相催迫。

寒風拂枯條，落葉掩長陌。

弱質與運頹，玄鬢早已白。

素標插人頭，前塗漸就窄。

家為逆旅舍，我如當去客。

去去欲何之，南山有舊宅。

代耕本非望，所業在田桑。

躬親未曾替，寒餒常糟糠。

豈期過滿腹，但願飽粳糧。

御冬足大布，麤絺以應陽。

政爾不能得，哀哉亦可傷！

人皆盡獲宜，拙生失其方。

理也可奈何，且為陶一觴。

遙遙從羇役，一心處兩端。

掩淚汎東逝，順流追時遷。

日沒星與昴，勢翳西山巔。

蕭條隔天涯，惆悵念常飡。

慷慨思南歸，路遐無由緣。

關梁難虧替，絕音寄斯篇。

閑居執蕩志，時駛不可稽。

驅役無停息，軒裳逝東崖。

泛舟擬董司，悲風激我懷。

歲月有常御，我來淹已彌。

慷慨憶綢繆，此情久已離。

荏苒經十載，暫為人所羇。

庭宇翳餘木，倏忽日月虧。

我行未云遠，回顧慘風涼。

春燕應節起，高飛拂塵梁。

邊雁悲無所，代謝歸北鄉。

離鵾鳴清池，涉暑經秋霜。

愁人難為辭，遙遙春夜長。

嫋嫋松摽崖，婉孌柔童子。

年始三五間，喬柯何可倚？

養色含津氣，粲然有心理。

詠貧士七首

萬族各有託，孤雲獨無依。

曖曖空中滅，何時見餘暉？

朝霞開宿霧，眾鳥相與飛。

遲遲出林翮，未夕復來歸。

量力守故轍，豈不寒與飢？

知音茍不存，已矣何所悲。

凄厲歲云暮，擁褐曝前軒。

南圃無遺秀，枯條盈北園。

傾壺絕餘瀝，窺竈不見煙。

詩書塞座外，日昃不遑研。

閑居非陳厄，竊有慍見言。

何以慰吾懷？賴古多此賢。

榮叟老帶索，欣然方彈琴。

原生納決屨，清歌暢商音。

重華去我久，貧士世相尋。

弊襟不掩肘，藜羹常乏斟。

豈忘襲輕裘？茍得非所欽。

賜也徒能辯，乃不見吾心。

安貧守賤者，自古有黔婁。

好爵吾不榮，厚饋吾不酬。

一旦壽命盡，弊服仍不周。

豈不知其極，非道故無憂。

從來將千載，未復見斯儔。

朝與仁義生，夕死復何求？

袁安困積雪，邈然不可干。

阮公見錢入，即日棄其官。

芻藁有常溫，采莒足朝飡。

豈不實辛苦？所懼非飢寒。

貧富常交戰，道勝無戚顏。

至德冠邦閭，清節映西關。

仲蔚愛窮居，繞宅生蒿蓬。

翳然絕交游，賦詩頗能工。

舉世無知者，止有一劉龔。

此士胡獨然？寔由罕所同。

介焉安其業，所樂非窮通。

人事固以拙，聊得長相從。

昔在黃子廉，彈冠佐名州。

一朝辭吏歸，清貧略難儔。

年饑感仁妻，泣涕向我流。

丈夫雖有志，固為兒女憂。

惠孫一晤歎，腆贈竟莫酬。

誰云固窮難，邈哉此前修。

詠二疏

大象轉四時，功成者自去。

借問衰周來，幾人得其趣？

游目漢廷中，二疏復此舉。

高嘯返舊居，長揖儲君傅。

餞送傾皇朝，華軒盈道路。

離別情所悲，餘榮何足顧。

事勝感行人，賢哉豈常譽？

厭厭閭里歡，所營非近務。

促席延故老，揮觴道平素。

問金終寄心，清言曉未悟。

放意樂餘年，遑恤身後慮。

誰云其人亡，久而道彌著。

詠三良

彈冠乘通津，但懼時我遺。

服勤盡歲月，常恐功愈微。

忠情謬獲露，遂為君所私。

出則陪文輿，入必侍丹幃。

箴規嚮已從，計議初無虧。

一朝長逝後，願言同此歸。

厚恩固難忘，君命安可違？

臨穴罔惟疑，投義志攸希。

荊棘籠高墳，黃鳥聲正悲。

良人不可贖，泫然沾我衣。

詠荊軻

燕丹善養士，志在報強嬴。

招集百夫良，歲暮得荊卿。

君子死知己，提劍出燕京。

素驥鳴廣陌，慷慨送我行。

雄髮指危冠，猛氣衝長纓。

飲餞易水上，四座列群英。

漸離擊悲筑，宋意唱高聲。

蕭蕭哀風逝，淡淡寒波生。

商音更流涕，羽奏壯士驚。

一去知不歸，且有後世名。

登車何時顧，飛蓋入秦庭。

凌厲越萬里，逶迤過千城。

圖窮事自至，豪主正怔營。

惜哉劍術疏，奇功遂不成。

其人雖已沒，千載有餘情。

讀山海經十三首

孟夏草木長，繞屋樹扶疏。

眾鳥欣有託，吾亦愛吾廬。

既耕亦已種，時還讀我書。

窮巷隔深轍，頗迴故人車。

歡然酌春酒，摘我園中蔬。

微雨從東來，好風與之俱。

泛覽周王傳，流觀山海圖。

俯仰終宇宙，不樂復何如？

玉臺凌霞秀，王母怡妙顏。

天地共俱生，不知幾何年。

靈化無窮已，館宇非一山。

高酣發新謠，寧效俗中言。

迢遞槐江嶺，是謂玄圃丘。

西南望崑墟，光氣難與儔。

亭亭明玕照，落落清瑤流。

恨不及周穆，託乘一來游。

丹木生何許？迺在峚山陽。

黃花復朱實，食之壽命長。

白玉凝素液，瑾瑜發奇光。

豈伊君子寶，見重我軒黃。

翩翩三青鳥，毛色奇可憐。

朝為王母使，暮歸三危山。

我欲因此鳥，具向王母言：

在世無所須，惟酒與長年。

逍遙蕪皋上，杳然望扶木。

洪柯百萬尋，森散覆暘谷。

靈人侍丹池，朝朝為日浴。

神景一登天，何幽不見燭。

粲粲三珠樹，寄生赤水陰。

亭亭凌風桂，八幹共成林。

靈鳳撫雲舞，神鸞調玉音。

雖非世上寶，爰得王母心。

自古皆有沒，何人得靈長？

不死復不老，萬歲如平常。

赤泉給我飲，員丘足我糧。

方與三辰游，壽考豈渠央。

夸父誕宏志，乃與日競走。

俱至虞淵下，似若無勝負。

神力既殊妙，傾河焉足有？

餘迹寄鄧林，功竟在身後。

精衛銜微木，將以填滄海。

形夭無千歲，猛志故常在。

同物既無慮，化去不復悔。

徒設在昔心，良晨詎可待？

巨猾肆威暴，欽駓違帝旨。

窫窳強能變，祖江遂獨死。

明明上天鑒，為惡不可履。

長枯固已劇，鵔鸃豈足恃？

鴟鴸見城邑，其國有放士。

念彼懷王世，當時數來止。

青丘有奇鳥，自言獨見爾。

本為迷者生，不以喻君子。

巖巖顯朝市，帝者慎用才。

何以廢共鯀？重華為之來。

仲父獻誠言，姜公乃見猜。

臨沒告飢渴，當復何及哉！

擬挽歌辭三首

有生必有死，早終非命促。

昨暮同為人，今旦在鬼錄。

魂氣散何之？枯形寄空木。

嬌兒索父啼，良友撫我哭。

得失不復知，是非安能覺？

千秋萬歲後，誰知榮與辱。

但恨在世時，飲酒不得足。

在昔無酒飲，今但湛空觴。

春醪生浮蟻，何時更能嘗？

肴案盈我前，親舊哭我傍。

欲語口無音，欲視眼無光。

昔在高堂寢，今宿荒草鄉。

荒草無人眠，極視正茫茫。

一朝出門去，歸來良未央。

荒草何茫茫，白楊亦蕭蕭。

嚴霜九月中，送我出遠郊。

四面無人居，高墳正嶕嶢。

馬為仰天鳴，風為自蕭條。

幽室一已閉，千年不復朝。

千年不復朝，賢達無奈何。

向來相送人，各自還其家。

親戚或餘悲，他人亦已歌。

死去何所道？託體同山阿。

聯句

鳴雁乘風飛，去去當何極。

念彼窮居士，如何不歎息。淵明

雖欲騰九萬，扶搖竟無力！

遠招王子喬，雲駕庶可飭。愔之

顧侶正徘徊，離離翔天側。

霜露豈不切，徒愛雙飛翼。循之

高柯濯條幹，遠眺同天色。

思絕慶未看，徒使生迷惑。







卷五

賦辭三首

感士不遇賦并序

昔董仲舒作士不遇賦，司馬子長又為之。余嘗以三餘之日，講習之暇，讀其文，慨然惆悵。夫履信思順，生人之善行；抱朴守靜，君子之篤素。自真風告逝，大偽斯興，閭閻懈廉退之節，市朝驅易進之心。懷正志道之士，或潛玉於當年；潔己清操之人，或沒世以徒勤。故夷皓有安歸之歎，三閭發已矣之哀。悲夫！寓形百年，而瞬息已盡；立行之難，而一城莫賞。此古人所以染翰慷慨，屢伸而不能已者也。夫導達意氣，其惟文乎？撫卷躊躇，遂感而賦之。

咨大塊之受氣，何斯人之獨靈！

稟神智以藏照，秉三五而垂名。

或擊壤以自歡，或大濟於蒼生。

靡潛躍之非分，常傲然以稱情。

世流浪而遂徂，物群分以相形。

密網裁而魚駭，宏羅制而鳥驚。

彼達人之善覺，乃逃祿而歸耕。

山嶷嶷而懷影，川汪汪而藏聲。

望軒唐而永歎，甘貧賤以辭榮。

淳源汨以長分，美惡作以異途。

原百行之攸貴，莫為善之可娛。

奉上天之成命，師聖人之遺書。

發忠孝於君親，生信義於鄉閭。

推誠心而獲顯，不矯然而祈譽。

嗟乎！雷同毀異，物惡其上，妙筭者謂迷，直道者云妄。

坦至公而無猜，卒蒙恥以受謗。

雖懷瓊而握蘭，徒芳潔而誰亮？

哀哉！士之不遇，已不在炎帝帝魁之世。

獨祗脩以自勤，豈三省之或廢？

庶進德以及時，時既至而不惠。

無爰生之晤言，念張季之終蔽。

愍馮叟於郎署，賴魏守以納計。

雖僅然於必知，亦苦心而曠歲。

審夫市之無虎，眩三夫之獻說。

悼賈傅之秀朗，紆遠轡於促界。

悲董相之淵致，屢乘危而幸濟。

感哲人之無偶，淚淋浪以灑袂。

承前王之清誨，曰天道之無親。

澄得一以作鑒，恒輔善而佑仁。

夷投老以長飢，回早夭而又貧。

傷請車以備槨，悲茹薇而殞身。

雖好學與行義，何死生之苦辛！

疑報德之若茲，懼斯言之虛陳。

何曠世之無才，罕無路之不澀。

伊古人之慷慨，病奇名之不立。

廣結髮以從政，不愧賞於萬邑。

屈雄志於戚竪，竟尺土之莫及。

留誠信於身後，慟眾人之悲泣。

商盡規以拯弊，言始順而患入。

奚良辰之易傾，胡害勝其乃急。

蒼旻遐緬，人事無已。有感有昧，疇測其理。

寧固窮以濟意，不委曲而累己。

既軒冕之非榮，豈縕袍之為恥？

誠謬會以取拙，且欣然而歸止。

擁孤襟以畢歲，謝良價於朝市。

閑情賦并序

初張衡作定情賦，蔡邕作靜情賦，檢逸辭而宗澹泊，始則蕩以思慮，而終歸閑正。將以抑流宕之邪心，諒有助於諷諫。綴文之士，奕代繼作，並固觸類，廣其辭義。余園閭多暇，復染翰為之。雖文妙不足，庶不謬作者之意乎？

夫何瓌逸之令姿，獨曠世以秀群。

表傾城之艷色，期有德於傳聞。

佩鳴玉以比潔，齊幽蘭以爭芬。

淡柔情於俗內，負雅志於高雲。

悲晨曦之易夕，感人生之長勤。

同一盡於百年，何歡寡而愁殷。

褰朱幃而正坐，汎清瑟以自欣。

送纖指之餘好，攘皓袖之繽紛。

瞬美目以流眄，含言笑而不分。

曲調將半，景落西軒。悲商叩林，白雲依山。

仰睇天路，俯促鳴絃。神儀嫵媚，舉止詳妍。

激清音以感余，願接膝以交言。

欲自往以結誓，懼冒禮之為諐。

待鳳鳥以致辭，恐他人之我先。

意惶惑而靡寧，魂須臾而九遷。

願在衣而為領，承華首之餘芳；

悲羅襟之宵離，怨秋夜之未央。

願在裳而為帶，束窈窕之纖身；

嗟溫涼之異氣，或脫故而服新。

願在髮而為澤，刷玄鬢於頹肩；

悲佳人之屢沐，從白水以枯煎。

願在眉而為黛，隨瞻視以閑揚；

悲脂粉之尚鮮，或取毀於華粧。

願在莞而為席，安弱體於三秋；

悲文茵之代御，方經年而見求。

願在絲而為履，附素足以周旋；

悲行止之有節，空委棄於床前。

願在晝而為影，常依形而西東；

悲高樹之多蔭，慨有時而不同。

願在夜而為燭，照玉容於兩楹；

悲扶桑之舒光，奄滅景而藏明。

願在竹而為扇，含凄飆於柔握；

悲白露之晨零，顧襟袖以緬邈。

願在木而為桐，作膝上之鳴琴；

悲樂極以哀來，終推我而輟音。

考所願而必違，徒契契以苦心。

擁勞情而罔訴，步容與於南林。

栖木蘭之遺露，翳青松之餘陰。

儻行行之有覿，交欣懼於中3997。

竟寂寞而無見，獨悁想以空尋。

斂輕裾以復路，瞻夕陽而流歎。

步徙倚以忘趣，色慘悽而矜顏。

葉燮燮以去條，氣凄凄而就寒。

日負影以偕沒，月媚景於雲端。

鳥悽聲以孤歸，獸索偶而不還。

悼當年之晚暮，恨茲歲之欲殫。

思宵夢以從之，神飄颻而不安。

若憑舟之失棹，譬緣崖而無攀。

于時畢昴盈軒，北風凄凄。 392f392f不寐，眾念徘徊。

起攝帶以伺晨，繁霜粲於素階。

雞斂翅而未鳴，笛流遠以清哀，

始妙密以閑和，終寥亮而藏摧。

意夫人之在茲，託行雲以送懷。

行雲逝而無語，時奄冉而就過。

徒勤思以自悲，終阻山而帶河。

迎清風以祛累，寄弱志於歸波。

尤蔓草之為會，誦邵南之餘歌。

坦萬慮以存誠，憩遙情於八遐。

歸去來兮辭并序

余家貧，耕植不足以自給。幼稚盈室，缾無儲粟，生生所資，未見其術。親故多勸余為長吏，脫然有懷，求之靡途。會有四方之事，諸侯以惠愛為德，家叔以余貧苦，遂見用為小邑。于時風波未靜，心憚遠役，彭澤去家百里，公田之利，足以為酒，故便求之。及少日，眷然有歸歟之情。何則？質性自然，非矯勵所得。飢凍雖切，違己交病。嘗從人事，皆口腹自役。於是悵然慷慨，深媿平生之志。猶望一稔，當斂裳宵逝。尋程氏妹喪于武昌，情在駿奔，自免去職。仲秋至冬，在官八十餘日。因事順心，命篇曰歸去來兮。乙巳歲十一月也。

歸去來兮，田園將蕪胡不歸？

既自以心為形役，奚惆悵而獨悲！

悟已往之不諫，知來者之可追。

寔迷途其未遠，覺今是而昨非。

舟遙遙以輕颺，風飄飄而吹衣。

問征夫以前路，恨晨光之熹微。

乃瞻衡宇，載欣載奔。僮僕歡迎，稚子候門。

三徑就荒，松菊猶存。攜幼入室，有酒盈罇。

引壺觴以自酌，眄庭柯以怡顏。

倚南窗以寄傲，審容膝之易安。

園日涉以成趣，門雖設而常關。

策扶老以流憩，時矯首而遐觀。

雲無心以出岫，鳥倦飛而知還。

景翳翳以將入，撫孤松而盤桓。

歸去來兮，請息交以絕游。世與我而相遺，復駕言兮焉求？

悅親戚之情話，樂琴書以消憂。

農人告余以春及，將有事於西疇。或命巾車，或棹孤舟。

既窈窕以尋壑，亦崎嶇而經丘。

木欣欣以向榮，泉涓涓而始流。

善萬物之得時，感吾生之行休。

已矣乎！寓形宇內復幾時，曷不委心任去留？

胡為乎遑遑兮欲何之？富貴非吾願，帝鄉不可期。

懷良辰以孤往，或植杖而耘耔。

登東皐以舒嘯，臨清流而賦詩。

聊乘化以歸盡，樂夫天命復奚疑！







卷六

記傳贊述十三首

桃花源記并詩

晉太元中，武陵人捕魚為業。緣溪行，忘路之遠近。忽逢桃花林，夾岸數百步，中無雜樹，芳草鮮美，落英繽紛。漁人甚異之，復前行，欲窮其林。林盡水源，便得一山。山有小口，髣髴若有光。便捨船從口入。初極狹，纔通人，復行數十步，豁然開朗。土地平曠，屋舍儼然。有良田、美池、桑竹之屬。阡陌交通，雞犬相聞。其中往來種作，男女衣著，悉如外人。黃髮垂髫，並怡然自樂。見漁人，乃大驚，問所從來，具答之。便要還家，為設酒殺雞作食。村中聞有此人，咸來問訊。自云先世避秦時亂，率妻子邑人來此絕境，不復出焉，遂與外人間隔。問今是何世，乃不知有漢，無論魏晉。此人一一為具言所聞，皆歎惋。餘人各復延至其家，皆出酒食。停數日，辭去。此中人語云：「不足為外人道也。」既出，得其船，便扶向路，處處志之。及郡下，詣太守說如此。太守即遣人隨其往，尋向所志，遂迷不復得路。南陽劉子驥，高尚士也。聞之，欣然規往，未果，尋病終。後遂無問津者。

嬴氏亂天紀，賢者避其世。黃綺之商山，伊人亦云逝。

往迹寖復湮，來徑遂蕪廢。相命肆農耕，日入從所憩。

桑竹垂餘蔭，菽稷隨時藝。春蠶收長絲，秋熟靡王稅。

荒路曖交通，雞犬互鳴吠。俎豆猶古法，衣裳無新製。

童孺縱行歌，班白歡游詣。草榮識節和，木衰知風厲。

雖無紀歷志，四時自成歲。怡然有余樂，于何勞智慧。

奇蹤隱五百，一朝敞神界。淳薄既異源，旋復還幽蔽。

借問游方士，焉測塵囂外。願言躡輕風，高舉尋吾契。

五柳先生傳

先生不知何許人也，亦不詳其姓字。宅邊有五柳樹，因以為號焉。閑靖少言，不慕榮利。好讀書，不求甚解；每有會意，便欣然忘食。性嗜酒，家貧不能常得。親舊知其如此，或置酒而招之。造飲輒盡，期在必醉；既醉而退，曾不吝情去留。環堵蕭然，不蔽風日，短褐穿結，簞瓢屢空，晏如也。常著文章自娛，頗示己志。忘懷得失，以此自終。

贊曰：黔婁之妻有言：「不戚戚於貧賤，不汲汲於于富貴。」極其言，茲若人之儔乎！酬觴賦詩，以樂其志，無懷氏之民歟？葛天氏之民歟？

晉故征西大將軍長史孟府君傳

君諱嘉，字萬年，江夏鄂人也。曾祖父宗，以孝行稱，仕吳司空。祖父揖，元康中為廬陵太守。宗葬武昌陽新縣，子孫家焉，遂為縣人也。君少失父，奉母二弟居。娶大司馬長沙桓公陶侃第十女，閨門孝友，人無能間，鄉閭稱之。沖默有遠量，弱冠，儔類咸敬之。同郡郭遜，以清操知名，時在君右。常歎君溫雅平曠，自以為不及。遜從弟立，亦有才志，與君同時齊譽，每推服焉。由是名冠州里，聲流京邑。太尉潁川庾亮，以帝舅民望，受分陜之重，鎮武昌，並領江州。辟君部廬陵從事。下郡還，亮引見，問風俗得失，對曰：「嘉不知，還傳當問從吏。」亮以麈尾掩口而笑。諸從事既去，喚弟翼語之曰：「孟嘉故是盛德人也。」君既辭出外，自除吏名。便步歸家，母在堂，兄弟共相歡樂，怡怡如也。旬有餘日，更版為勸學從事。時亮崇修學校，高選儒官，以君望實，故應尚德之舉。太傅河南褚褒，簡穆有器識，時為豫章太守，出朝宗亮，正旦大會州府人士，率多時彥，君坐次甚遠，褒問亮：「江州有孟嘉，其人何在？」亮云：「在坐，卿但自覓。」褒歷觀，遂指君謂亮曰：「將無是耶？」亮欣然而笑，喜褒之得君，奇君為褒之所得，乃益器焉。舉秀才，又為安西將軍庾翼府功曹，再為江州別駕、巴丘令、征西大將軍譙國桓溫參軍。君色和而正，溫甚重之。九月九日，溫游龍山，參佐畢集，四弟二甥咸在坐。時佐吏並著戎服。有風吹君帽墮落，溫目左右及賓客勿言，以觀其舉止。君初不自覺，良久如廁。溫命取以還之。廷尉太原孫盛，為諮議參軍，時在坐，溫命紙筆令嘲之。文成示溫，溫以著坐處。君歸，見嘲笑而請筆作答，了不容思，文辭超卓，四座歎之。奉使京師，除尚書刪定郎，不拜。孝宗穆皇帝聞其名，賜見東堂。君辭以腳疾，不任拜起，詔使人扶入。君嘗為刺史謝永別駕，永，會稽人，喪亡，君求赴義，路由永興。高陽許詢，有雋才，辭榮不仕，每縱心獨往。客居縣界，嘗乘船近行，適逢君過，歎曰：「都邑美士，吾盡識之，獨不識此人。唯聞中州有孟嘉者，將非是乎？然亦何由來此？」使問君之從者。君謂其使曰：「本心相過，今先赴義，尋還就君。」及歸，遂止信宿；雅相知得，有若舊交。還至，轉從事中郎，俄遷長史。在朝隤然，仗正順而已，門無雜賓。常會神情獨得，便超然命駕，徑之龍山，顧景酣宴，造夕乃歸。溫從容謂君曰：「人不可無勢，我乃能駕御卿。」後以疾終於家，年五十一。始自總髮，至于知命，行不茍合，言無夸矜，未嘗有喜慍之容。好酣飲，逾多不亂。至於任懷得意，融然遠寄，傍若無人。溫嘗問君：「酒有何好，而卿嗜之？」君笑而答曰：「明公但不得酒中趣爾。」又問聽妓，絲不如竹，竹不如肉，答曰：「漸近自然。」中散大夫桂陽羅含，賦之曰：「孟生善酣，不愆其意。」光祿大夫南陽劉耽，昔與君同在溫府，淵明從父太常夔嘗問耽：「君若在，當已作公不？」答云：「此本是三司人。」為時所重如此。淵明先親，君之第四女也。凱風寒泉之思，寔鍾厥心。謹按采行事，撰為此傳。懼或乖謬，有虧大雅君子之德，所以戰戰兢兢，若履深薄云爾。

贊曰：孔子稱：「進德修業，以及時也。」君清蹈衡門，則令問孔昭；振纓公朝，則德音允集。道悠運促，不終遠業，惜哉！仁者必壽，豈斯言之謬乎！

扇上畫贊

荷蓧丈人　長沮桀溺　於陵仲子　張長公

丙曼容　　鄭次都　　薛孟嘗　　周陽珪

三五道邈，淳風日盡。九流參差，互相推隕。

形逐物遷，心無常準。是以達人，有時而隱。

四體不勤，五穀不分。超超丈人，日夕在耘。

遼遼沮溺，耦耕自欣。入鳥不駭，雜獸斯群。

至矣於陵，養氣浩然。蔑彼結駟，甘此灌園。

張生一仕，曾以事還。顧我不能，高謝人間。

岧岧丙公，望崖輒歸。匪驕匪吝，前路威夷。

鄭叟不合，垂釣川湄。交酌林下，清言究微。

孟嘗游學，天網時疏。眷言哲友，振褐偕徂。

美哉周子，稱疾閑居。寄心清尚，悠然自娛。

翳翳衡門，洋洋泌流。曰琴曰書，顧盻有儔。

飲河既足，自外皆休。緬懷千載，託契孤遊。

讀史述九章余讀史記有所感而述之

夷齊

二子讓國，相將海隅。天人革命，絕景窮居。

采薇高歌，慨想黃虞。貞風凌俗，爰感懦夫。

箕子

去鄉之感，猶有遲遲。矧伊代謝，觸物皆非。

哀哀箕子，云胡能夷？狡僮之歌，悽矣其悲。

管鮑

知人未易，相知實難。淡美初交，利乖歲寒。

管生稱心，鮑叔必安。奇情雙亮，令名俱完。

程杵

遺生良難，士為知己。望義如歸，允伊二子。

程生揮劍，懼茲餘恥。令德永聞，百代見紀。

七十二弟子

恂恂舞雩，莫曰匪賢。俱映日月，共飡至言。

慟由才難，感為情牽。回也早夭，賜獨長年。

屈賈

進德修業，將以及時。如彼稷契，孰不願之？

嗟乎二賢，逢世多疑。候詹寫志，感鵩獻辭。

韓非

豐狐隱穴，以文自殘。君子失時，白首抱關。

巧行居災，忮辯召患。哀矣韓生，竟死說難。

魯二儒

易代隨時，迷變則愚。介介若人，特為貞夫。

德不百年，污我詩書。逝然不顧，被褐幽居。

張長公

遠哉長公，蕭然何事？世路多端，皆為我異。

斂轡朅來，獨養其志。寢跡窮年，誰知斯意。







卷七

疏祭文四首

與子儼等疏

告儼、俟、份、佚、佟：天地賦命，生必有死。自古賢聖，誰獨能免？子夏有言曰：「死生有命，富貴在天。」四友之人，親受音旨，發斯談者，將非窮達不可妄求，壽夭永無外請故耶？吾年過五十，而窮苦荼毒，每以家弊，東西游走。性剛才拙，與物多忤。自量為己，必貽俗患。僶俛辭世，使汝等幼而饑寒。余嘗感孺仲賢妻之言，敗絮自擁，何慚兒子。此既一事矣。但恨鄰靡二仲，室無萊婦，抱茲苦心，良獨內愧。少學琴書，偶愛閑靜，開卷有得，便欣然忘食。見樹木交蔭，時鳥變聲，亦復歡然有喜。常言：五六月中，北窗下臥，遇涼風暫至，自謂是羲皇上人。意淺識罕，謂斯言可保。日月遂往，機巧好疏。緬求在昔，眇然如何。疾患以來，漸就衰損。親舊不遺，每以藥石見救，自恐大分將有限也。汝輩稚小家貧，每役柴水之勞，何時可免？念之在心，若何可言。然汝等雖不同生，當思四海皆兄弟之義。鮑叔、管仲，分財無猜；歸生、伍舉，班荊道舊。遂能以敗為成，因喪立功。他人尚爾，況同父之人哉。潁川韓元長，漢末名士。身處卿佐，七十而終。兄弟同居，至于沒齒。濟北范稚春，晉時操行人也。七世同財，家人無怨色。詩曰：「高山仰止，景行行止。」雖不能爾，至心尚之。汝其慎哉！吾復何言。

祭程氏妹文

維晉義熙三年，五月甲辰，程氏妹服制再周。淵明以少牢之奠，俛而酹之。嗚呼哀哉！寒往暑來，日月寖疎。梁塵委積，庭草荒蕪。寥寥空室，哀哀遺孤。肴觴虛奠，人逝焉如！誰無兄弟，人亦同生。嗟我與爾，特百常情。慈妣早世，時尚孺嬰。我年二六，爾纔九齡。爰從靡識，撫髫相成。咨爾令妹，有德有操。靖恭鮮言，聞善則樂。能正能和，惟友惟孝。行止中閨，可象可傚。我聞為善，慶自己蹈。彼蒼何偏，而不斯報！昔在江陵，重罹天罰。兄弟索居，乖隔楚越。伊我與爾，百哀是切。黯黯高雲，蕭蕭冬月。白雪掩晨，長風悲節。感惟崩號，興言泣血。尋念平昔，觸事未遠。書疏猶存，遺孤滿眼。如何一往，終天不返！寂寂高堂，何時復踐？藐藐孤女，曷依曷恃？煢煢游魂，誰主誰祀？奈何程妹，于此永已！死如有知，相見蒿里。嗚呼哀哉！

祭從弟敬遠文

歲在辛亥，月惟仲秋，旬有九日，從弟敬遠，卜辰云窆，永寧后土。感平生之游處，悲一往之不返。情惻惻以摧心，淚愍愍而盈眼。乃以園果時醪，祖其將行。嗚呼哀哉！於鑠吾弟，有操有概。孝發幼齡，友自天愛。少思寡欲，靡執靡介。後己先人，臨財思惠。心遺得失，情不依世。其色能溫，其言則厲。樂勝朋高，好是文藝。遙遙帝鄉，爰感奇心，絕粒委務，考盤山陰。淙淙懸溜，曖曖荒林。晨採上藥，夕閑素琴。曰仁者壽，竊獨信之。如何斯言，徒能見欺！年甫過立，奄與世辭。長歸蒿里，邈無還期。惟我與爾，匪但親友。父則同生，母則從母。相及齠齒，並罹偏咎。斯情實深，斯愛實厚。念疇昔日，同房之歡。冬無緼褐，夏渴瓢簞。相將以道，相開以顏。豈不多乏，忽忘饑寒。余嘗學仕，纏綿人事。流浪無成，懼負素志。斂策歸來，爾知我意。常願攜手，置彼眾意。每憶有秋，我將其刈。與汝偕行，舫舟同濟。三宿水濱，樂飲川界。靜月澄高，溫風始逝。撫杯而言，物久人脆。奈何吾弟，先我離世！事不可尋，思亦何極。日徂月流，寒暑代息。死生異方，存亡有域。候晨永歸，指塗載陟。呱呱遺稚，未能正言。哀哀嫠人，禮儀孔閑。庭樹如故，齋宇廓然。孰云敬遠，何時復還。余惟人斯，昧茲近情。蓍龜有吉，制我祖行。望旐翩翩，執筆涕盈。神其有知，昭余中誠。嗚呼哀哉！

自祭文

歲惟丁卯，律中無射。天寒夜長，風氣蕭索。鴻雁于征，草本黃落。陶子將辭逆旅之館，永歸於本宅。故人悽其相悲，同祖行於今夕。羞以嘉蔬，薦以清酌。候顏已冥，聆音愈漠。嗚呼哀哉！茫茫大塊，悠悠高旻。是生萬物，余得為人。自余為人，逢運之貧。簞瓢屢罄，絺綌冬陳。含歡谷汲，行歌負薪。翳翳柴門，事我宵晨。春秋代謝，有務中園。載耘載耔，迺育迺繁。欣以素牘，和以七弦。冬曝其日，夏濯其泉。勤靡餘勞，心有常閑。樂天委分，以至百年。惟此百年，夫人愛之。懼彼無成，愒日惜時。存為世珍，歿亦見思。嗟我獨邁，曾是異茲。寵非己榮，涅豈吾緇？捽兀窮廬，酣飲賦詩。識運知命，疇能罔眷？余今斯化，可以無恨。壽涉百齡，身慕肥遁。從老得終，奚所復戀。寒暑逾邁，亡既異存。外姻晨來，良友宵奔。葬之中野，以安其魂。窅窅我行，蕭蕭墓門。奢侈宋臣，儉笑王孫。廓兮已滅，慨焉已遐。不封不樹，日月遂過。匪貴前譽，孰重後歌。人生實難，死如之何。嗚呼哀哉！







卷八

贊

天子孝傳贊

虞舜　夏禹　殷高宗　周文王

虞舜父頑母嚚，事之于畎畝之間，以孝烝烝。是以堯聞而授之，富有天下，貴為天子，以為不順於父母，若窮而無歸，惟聞親可以得意，茍違朝夕，若嬰兒之思戀，故稱舜五十而慕。書曰：「戛擊鳴球，搏拊琴瑟以詠，祖考來格。」言思其來而訓之。愛敬盡於事親，是以德教加於百姓，刑于四海。

夏禹有天下以奉宗廟，然躬自菲薄以厚其孝。孔子曰：「禹，吾無間然矣。菲飲食而致孝乎鬼神，惡衣服而致美乎黻冕。」禹之德於是稱聞。聖人之德無以加於孝敬，孝敬之道，美莫大焉。

殷高宗諒陰，三年不言，百官總己而聽於冢宰，三年而後言，天下咸歡，德教大行，殷道以興。詩曰：「一人有慶，兆民賴之。」其此之謂乎！

周文王之為世子也，朝於王季日三，雞鳴至於寢門，問於內豎，內豎曰安，文王乃喜，不安則色憂，行不能正履。日中、暮亦如之。食上，必視寒溫之節；食下，必問所膳而後退。文王孝道光大，其化自近至遠，刑于寡妻，以御于家邦，故得萬國之歡心，以事其先王矣。

贊曰：至哉后德，聖敬自天。陶漁致養，菲薄饗先。親瘠色憂，諒陰寢言。一人有慶，千載賴旃。

諸侯孝傳贊

周公旦　魯孝公　河間惠王

周公旦，武王之弟。成王幼少，周公攝政，制禮作樂，郊祀后稷以配天，宗祀文王於明堂，以配上帝。是以四海之內，各以其職來祭。詩曰：「于穆清廟，肅雍顯相。」言諸侯樂其位而敬其事也。仲尼曰：「孝莫大於嚴父，嚴父莫大於配天。」則周公其人也，貴而不驕，位高彌謙，自承文武之休烈，孝道通于神明，光被四海。武王封之于魯，備其禮樂，以奉宗廟焉。

魯孝公之為公子，周宣王問公子能道訓諸侯者立之。樊穆仲稱其孝曰：「肅恭明神，而敬事耆老，賦事行刑，必問於遺訓，咨於故實，不干所問，不犯所咨。」王曰：「然則能訓理其民矣。」乃命之於夷宮，是為孝公。夫宗廟致敬，不忘親也，有國不亦宜乎！

漢河間惠王，獻王之曾孫也。西京藩臣多驕放之失，其名德者唯獻王，而惠王繼之。漢書稱其能脩獻王之行。母薨，服喪盡禮。哀帝下詔書褒揚，以為宗室儀表，增封萬戶。禮，古之人皆然，至於末俗衰薄，固以賢矣，貴而率禮又難。其見褒賞，不亦宜乎？

贊曰：貴驕殊途，不期而會。周公勞謙，乃成光大。二侯承魯，遵儉去泰。河間率禮，漢宗是賴。

卿大夫孝傳贊

孔子　孟莊子　潁考叔

孔子，魯人也。入則事父兄，出則事公卿，喪事不敢不勉，故稱曰：「孝乎惟孝，友于兄弟，是亦為政也。」君賜腥，必熟而薦之，雖蔬食而齊，祭如在。鄉人儺，朝服立於阼階，孝之至也。至德要道，莫大於孝，是以曾參受而書之，游、夏之徒，常咨稟焉。許止不嘗藥，書以殺父。宰我暫言減喪，責以不仁。言合訓典，行合世範。德義可尊，作事可法，遺文不朽，揚名千載。

孟莊子，魯人也。孔子稱其孝，其他可能也。其不改父之政與父之臣，是難能也。夫孝子之事親也，事亡如事存，故當不義則爭之，存所不爭，則亡亦不敢改父之道，猶謂之孝，況終身乎。

潁考叔，鄭人也。莊公以叔段之故，與母誓曰：「不及黃泉，無相見也。」既而悔之。考叔為封人，聞之，有獻於公，公賜之食，而舍肉。公問之，對曰：「小人有母，未嘗君之羹，請以遺之。」公曰：「汝有母遺，繄我獨無！」考叔曰：「何謂也？」公語之故，且告之悔。考叔曰：「若掘地及泉，隧而相見，其誰曰不然？」公從之，遂為母子如初。君子曰：「潁考叔，純孝也，愛其母而施及莊公。」詩云：「孝子不匱，永錫爾類。」其是之謂乎？

贊曰：仁惟本悌，聖亦基孝。恂恂尼父，固天攸造。二子承親，式禮遵誥。永錫純懿，無改遺操。

士孝傳贊

高柴　樂正子春　孔奮　黃香

高柴，衛人也。喪親，泣血三年，未嘗見齒，所謂哭不偯，言不文也。為武城宰而化行，民有不服其親者改之，行喪如禮。君子之德風也，以身先之，而民不遺其親。

樂正子春，魯人也。下堂傷足，既瘳，數月不出，猶有憂色。曰：「吾聞之曾子，父母全而生之，亦當全而歸之，所謂孝矣。故君子一舉足，一出言，不敢忘父母，不敢毀傷，孝之始也。」夫能敬慎若斯，而災患及者，未之有也。

孔奮，扶風人也。少以孝行著名州里，供養至謹。在官，唯母極甘美，妻息菜食。歷位以清。夫人情莫不欲厚其親，然亦有分焉。奮則難繼，能致儉以全養者，鮮矣。

黃香，江夏人也。九歲失母，思慕骨立，事父竭力以致養，冬無被袴而盡滋味，暑則扇床枕，寒則以身溫席。漢和帝嘉之，特加異賜，歷位恭勤，寵祿榮親，可謂夙興夜寐，無忝爾所生者也。

贊曰：顯允群士，行殊名鈞。咸能夙夜，以義榮親。率彼城邑，用化厥民。忠以悟主，其孝乃純。

庶人孝傳贊

江革　廉範　汝郁　殷陶

江革，齊人也。漢章帝時，避賊負母而逃，賊賢之，不害而告其生路。竭力傭債以致甘暖，和顏悅色以盡歡心，欲親之安，自挽車以行。鄉人歸之，號曰江巨孝。位至五官中郎將，天子嘉焉，寵遇甚厚。告歸，詔書褒美，就家禮其終身，以顯異行。

廉範，京兆人也，少孤，十五入蜀迎父喪，遇石船覆，範執骸而沒，船人救之，僅免於死，遂以喪歸。及仕郡，拯太守於危難，送故盡節。章帝時，為郡守，百姓歌詠之。夫孝者，人之本，教之所由生也。是以範之臨危也勇，宰民也惠，能以義顯也。

汝郁，陳郡人也。五歲，母病不食，郁亦不食。母憐之，強食。郁能察色知病，輒復不食。族人號曰異童。年十五，著於鄉里，父母終，思慕致毀，推財與兄弟，隱於草澤。君子以為難。況童齔孝於自然，可謂天性也。

殷陶，汝南人也。年十二，以孝稱。遭父憂，率情合禮。有長蛇帶其門，舉家奔走，陶以喪柩在焉，獨居廬不動。親戚扶持曉喻，莫能移之，啼號益盛。由是顯名，屢辭辟命。夫智者不惑，勇者不懼，陶孝於其親，而智勇並彰乎弱齡，斯又難矣。

贊曰：事親盡歡，其難在色。彼養以祿，我養以力。義在愛敬，榮不假飾。嗟爾眾庶，鑒茲前式。







附錄：陶徵士誄并序

夫璿玉致美，不為池隍之寶；桂椒信芳，而非園林之實。豈其樂深而好遠哉？蓋云殊性而已。故無足而至者，物之籍也；隨踵而立者，人之薄也。若乃巢田之抗行，夷皓之峻節，故父老堯禹，錙銖周漢，而綿世寖遠，光靈不屬。至使菁華隱沒，芳流歇絕，不亦惜乎！雖今之作者，人自為量，而首路同塵，輟塗殊軌者多矣。豈所以昭末景，汎餘波乎？有晉徵士潯陽陶淵明，南嶽之幽居者也。弱不好弄，長實素心，學非稱師，文取旨達。在眾不失其寡，處言愈見其嘿。少而貧苦，居無僕妾，井臼弗任，藜菽不給，母老子幼，就養勤匱，遠惟田生致親之議，追悟毛子捧檄之懷。初辭州府三命，後為彭澤令。道不偶物，棄官從好。遂乃解體世紛，結志區外，定迹深棲，於是乎遂灌畦鬻蔬，為供魚菽之祭；織絇緯蕭，以充糧粒之費。心好異書，性樂酒德，簡棄煩促，就成省曠。殆所謂國爵屏貴，家人忘貧者歟！有詔徵著作郎，稱疾不赴。春秋六十有三，元嘉四年某月日，卒於潯陽縣柴桑里，近識悲悼，遠士傷情，冥默福應，嗚呼淑貞！夫實以誄華，名由謚高，茍允德義，貴賤何筭焉？若其寬樂令終之美，好廉克己之操，有合謚典，無愆前志。故詢諸友好，宜謚曰靖節徵士。其詞曰：

物尚孤生，人固介立，豈伊時遘，曷云世及？嗟乎若士，望古遙集，韜此洪族，蔑彼名級。睦親之行，至自非敦，然諾之信，重於布言。廉深簡絜，貞夷粹溫。和而能峻，博而不繁。依世尚同，詭時則異。有一於此，而兩默置。豈若夫子，因心達理。畏榮好古，薄身厚志。世爵虛禮，州壤推風。孝惟義養，道必懷邦。人之秉彝，不隘不恭。爵同下士，祿等上農。度量難鈞，進退可限。長卿棄官，稚賓自免。子之悟之，何早之辨。賦辭歸來，高蹈獨善。亦既超曠，無適非心。汲流舊巚，葺宇家林。晨煙暮靄，春煦秋陰。陳書綴卷，置酒絃琴。居備勤儉，躬兼貧病。人否其憂，子然其命。隱約就閑，遷延辭聘。非直明也，是惟道性。糾纏斡流，冥漠報施。孰云與仁，實疑明智。謂天蓋高，故愆斯義。履信曷憑，思順何寘。年在中身，疢惟痁疾。視化如歸，臨凶若吉。藥劑弗嘗，禱祠非恤。傃幽告終，懷和長畢。嗚呼哀哉！敬述清節，式遵遺占。存不願豐，沒無求贍。省計却賻，輕哀薄斂。遭壤以穿，旋葬而窆。嗚呼哀哉！深心追往，遠情逐化。自爾介居，及我多暇。伊好之洽，接簷鄰舍。宵盤晝憩，非舟非駕。念昔宴私，舉觴相誨。獨正者危，至方則礙。哲人卷舒，布在前載。取鑑不遠，吾規子佩。爾寔愀然，中言而發。違眾速尤，迕風先蹶。身才非實，榮聲有歇。徽音永矣，誰箴余闕？嗚呼哀哉！仁焉而終，智焉而斃。黔婁既沒，展禽亦逝。其在先生，同塵往世。旌此靖節，加彼康惠。嗚呼哀哉！

南朝宋顏延之







附錄：陶淵明文集序

夫自衒自媒者，士女之醜行；不忮不求者，明達之用心。是以聖人韜光，賢人遁世。其故何也？含德之至，莫踰於道；親己之切，無重於身。故道存而身安，道亡而身害。處百齡之內，居一世之中，倏忽比之白駒，寄遇謂之逆旅。宜乎與大塊而榮枯，隨中和而任放，豈能慼慼勞於憂畏，汲汲役於人間？

齊謳趙女之娛，八珍九鼎之食，結駟連鑣之遊，侈袂執圭之貴，樂既樂矣，憂亦隨之。何倚伏之難量，亦慶弔之相及。智者賢人居之，甚履薄冰；愚夫貪士競之，若泄尾閭。玉之在山，以見珍而招破；蘭之生谷，雖無人而猶芳。故莊周垂釣於濠，伯成躬耕於野，或貨海東之藥草，或紡江南之落毛。譬彼鴛雛，豈競鳶鴟之肉；憂斯雜縣，寧勞文仲之牲！

至如子常、甯喜之倫，蘇秦、衛鞅之匹，死之而不疑，甘之而不悔。主父偃言：「生不五鼎食，死則五鼎烹。」卒如其言，豈不痛哉！又有楚子觀周，受折於孫滿；霍侯驂乘，禍起於負芒。饕餮之徒，其流甚眾。

唐堯四海之主，而有汾陽之心；子晉天下之儲，而有洛濱之志。輕之若脫屣，視之若鴻毛，而況於他人乎？是以至人達士，因以晦迹。或懷釐而謁帝，或披褐而負薪，鼓檝清潭，棄機漢曲。情不在於眾事，寄眾事以忘情者也。有疑陶淵明詩篇篇有酒，吾觀其意不在酒，亦寄酒為迹者也。其文章不群，詞彩精拔，跌宕昭彰，獨超眾類，抑揚爽朗，莫之與京。橫素波而傍流，干青雲而直上。語時事則指而可想，論懷抱則曠而且真。加以貞志不休，安道苦節，不以躬耕為恥，不以無財為病。自非大賢篤志，與道汙隆，孰能如此乎？

余愛嗜其文，不能釋手，尚想其德，恨不同時。故更加搜求，粗為區目。白璧微瑕者，唯在閑情一賦。揚雄所謂勸百而諷一者，卒無諷諫，何必搖其筆端？惜哉，無是可也！並粗點定其傳，編之于錄。嘗謂有能讀淵明之文者，馳競之情遣，鄙吝之意祛，貪夫可以廉，懦夫可以立，豈止仁義可蹈，亦乃爵祿可辭，不勞復傍遊太華，遠求柱史，此亦有助於諷教爾。

南朝梁昭明太子蕭統撰




