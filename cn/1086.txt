五代会要&周世宗实录残本 - (宋)王溥
　卷一
　卷二
　卷三
　卷四
　卷五
　卷六
　卷七
　卷八
　卷九
　卷十
　卷十一
　卷十二
　卷十三
　卷十四
　卷十五
　卷十六
　卷十七
　卷十八
　卷十九
　卷二十
　卷二十一
　卷二十二
　卷二十三
　卷二十四
　卷二十五
　卷二十六
　卷二十七
　卷二十八
　卷二十九
　卷三十
　周世宗实录残本







ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　










五代会要&周世宗实录残本 - (宋)王溥




三十卷。五代王溥撰。王溥乃五代后汉进士出身,做过秘书郎,后周时做到中书侍郎、平章事、右仆射,故详于五代见闻。在本书中,他根据五代时期后梁、后唐、后晋、后汉、后周50年诸朝实录及旧事传闻,分类记述其典章制度,于宋太祖建隆二年(961)编成后与《唐会要》同时进呈朝廷。原书共五十卷,今仅三十卷,卷一至六记宫中制度、卷七记乐、卷八记礼、卷九记刑、卷十至十一记天文、卷十三至二十四记官制、卷二十五至三十记民族与周边关系。五代时期史料贫乏,王溥之《五代会要》系统考察这一历史时期典章制度沿革,且以丰富的史料对一些重要史实进行了补充,尤其是该书从各朝皇帝实录中所引之诸朝诏令、奏议颇多,故具有很高的史料价值。现存最早版本为清武英殿聚珍本,光绪年间有江苏书局本,后有商务印书馆排印本。上海古籍出版社1978年标点本乃以江苏书局本为底本,参校武英殿本、沈缜本和上海图书馆、复旦大学收藏的传抄本及新、旧 《五代史》、《册府元龟》等而成。

卷一

梁太祖神武元圣孝皇帝姓朱氏，讳晃，〈追册文穆皇帝第三子，母曰文惠皇后王氏。〉唐大中六年十月二十一日，生于单州砀山县。〈以其日为大明节。〉天复元年正月，封梁王。天祐二年十一月，加相国，总百揆，改封魏王，备九锡。四年四月十八日，受唐禅，即位于东都金祥殿，改名晃。〈年五十六，初名温，又赐名全忠。〉梁开平三年正月，上尊号曰睿文圣武广孝皇帝，乾化二年六月五日，为其子郢王友圭所弑，崩于大内之寝殿。〈年六十一。〉其年十一月十日，葬宣陵，〈在洛京伊阙县。〉谥曰神武元圣孝皇帝，庙号太祖。哀册文，〈中书侍郎、平章事杜暁撰。〉谥册文，〈门下侍郎、平章事赵光逢撰。〉谥议，〈太常卿李燕撰。〉年号二，〈开平尽四年，乾化尽二年。〉宰相八人，〈韩建、张文蔚、杨涉、薛贻矩、于兢、张策、赵光逢、杜晓。〉使相二十七人。〈钱镠、马殷、刘隐、符道昭、马賨、叶广略、庞巨昭、杨师厚、王景仁、牛存节、成汭、张归霸、高万兴、张全义、李琼、王镕、罗绍威、王重师、冯行袭、张佶、王檀、刘知俊、李思谏、刘守光、刘守文、李仁福、高季昌。〉

末帝讳瑱，〈太祖第四子，母曰元贞皇后张氏。〉唐文德元年九月十二日，生于汴州。〈以其日为明圣节。〉梁开平元年五月，封均王。乾化三年二月十七日，侍卫都将袁象先率禁兵杀郢王于洛京，帝即位于汴州，改名瑱。〈年二十六。初名友正，后又改名锽。〉龙德三年十月八日，唐兵入汴州，为控鹤将皇甫麟弑于建国楼之廊下。〈年三十六。〉后唐同光元年十月，追降为庶人。〈庄宗入汴州，诏张全义收罪人首骨，藏于大社，至晋天福二年，安崇阮收葬之。〉年号三，〈自乾化三年至五年改贞明，贞明六年改龙德，龙德尽二年。〉宰相八人，〈姚洎、于兢、杨涉、赵光逢、郑珏、萧顷、敬翔、李琪。〉使相三十一人。〈钱镠、马殷、张全义、马賨、叶广略、庞巨昭、杨师厚、牛存节、王檀、刘岩、张归霸、高万兴、朱友谦、刘𬩽、高季兴、王审知、温韬、葛从周、贺德伦、钱传璟、贺瑰、孔勍、张万进、尹皓、李继韬、马绰、杜建徽、袁象先、李仁福、康怀英、韩洙、曲美。〉

后唐庄宗光圣神闵孝皇帝姓李氏，讳存勖，〈追册武皇帝长子，母曰贞简皇后曹氏。〉唐光启元年十二月二十二日，生于晋阳宫。〈以其日为万寿节。〉天祐五年正月，嗣晋王位。二十年四月二十五日，即位于魏州武德殿。〈年三十九。〉同光元年十月，平伪梁。二年四月，上尊号曰昭文睿武至德光孝皇帝。四年四月一日，京城军乱，崩于绛霄殿之廊下。〈年四十二。〉天成元年七月二十二日，葬雍陵，〈在洛京新安县。至晋天福二年正月，以犯庙讳，改为伊陵。〉谥曰光圣神闵孝皇帝，庙号庄宗。哀册文，〈中书侍郎、平章事韦说撰。〉谥册文，〈门下侍郎、平章事豆卢革撰。〉谥议，〈太常卿崔协撰。〉年号一，〈同光尽四年。〉宰相五人、〈豆卢革、韦说、卢程、郭崇韬、赵光胤。〉使相三十二人。〈李茂贞、钱镠、马殷、张全义、王审知、高万兴、马存、马賨、钱元璙、钱元球、马希振、李仁福、高季兴、韩洙、朱友谦、丁会、李曮、孔勍、袁象先、符习、温韬、朱令德、符存审、魏王继岌、李存渥、李存璋、李存霸、郭崇韬、孟知祥、元行钦、夏鲁奇、钱元瓘。〉

明宗圣德和武钦孝皇帝，〈追册孝成皇帝长子，母曰追册懿皇后刘氏。〉唐咸通八年九月九日生于代北金凤殿。〈以其日为应圣节。〉同光元年十一月，授番汉马步总管。四年四月。即位于西宫，改名亶。〈年六十。初名嗣源。〉长兴元年四月。上尊号曰圣明神武文德恭孝皇帝。四年八月，再上尊号曰圣明神武广道法天文德恭孝皇帝。其年十一月十二六日，崩于大内之雍和殿。〈年六十七。〉清泰元年四月二十七日葬徽陵，〈在洛京洛阳县。〉谥曰明宗圣德和武钦孝皇帝，庙号明宗。哀册文，〈左仆射、平章事李愚撰。〉谥册文，〈吏部尚书、平章事刘煦撰。〉谥义，〈太常卿卢文纪撰。〉年号二，〈天成尽四年，长兴尽四年。〉宰相十人，〈豆卢革、韦说、郑珏、任圜、冯道、崔协、王建立、赵凤、李愚、刘昫。〉使相三十八人。〈孟知祥、李仁福、李曮、马賨、马希振、朱守殷、安元信、毛璋、符习、霍彦威、安金全、钱元璙、钱元球、赵德钧、孔勍、高季兴、夏鲁奇、鲁文、安重诲、孔循、房知温、王建立、王都、王延禀、范延光、赵凤、赵延翰、马希范、高从诲、冯赟、马希杲、姚元素、康义诚、张虔钊、钱元璹、朱弘昭、张延朗。〉

闵帝讳从厚，〈明宗第三子，母曰昭懿皇后夏氏。〉唐天祐十一年十一月二十八日生于晋阳。〈未有节名。〉长兴元年八月，封宋王。四年十二月一日，自魏府入纂皇统，即位于柩前。〈年二十。〉应顺元年四月七日，废为鄂王，其月九日，遇弑于卫州。〈年二十一。〉晋天福元年十二月，追谥曰闵帝，葬徽陵之封中。年号一，〈应顺尽元年。〉宰相三人，〈冯道、李愚、刘昫。〉使相二十二人。〈王思同、安元信、马希杲、王建立、范延光、李从曮、赵德钧、房知温、马希振、马希范、赵延寿、高从诲、钱元球、冯赟、安彦威、卢文进、康义诚、朱弘昭、张䖍钊、姚彦章、张延朗、钱元璙。〉

末帝讳从珂，〈本姓王氏，明宗养为子，母曰宣宪皇后魏氏。〉唐光启元年正月二十三日，生于镇州平山县之外舍。〈以其日为千春节。〉长兴四年五月，封潞王。应顺元年四月三日，自凤翔入纂皇统，六日赴西宫，即位于柩前。〈年五十。〉清泰三年闰十一月二十九日遇难，崩于后楼。〈年五十二。〉晋天福元年十二月，追降为庶人，葬徽陵之封中。年号一，〈清泰尽三年。〉宰相六人，〈李愚、刘昫、卢文纪、姚𫖮、韩昭胤、马胤孙。〉使相二十二人。〈安元信、赵在礼、马希杲、卢文进、张延朗、王建立、冯道、范延光、李从曮、赵德钧、房知礼、马希振、姚彦章、马存、韩昭胤、李周、鲍君福、高从诲、马希范、钱元璙、钱元球、钱元璹。〉

晋高祖圣文章武明德孝皇帝姓石氏，讳敬塘。〈追册孝元皇帝第二子，母追册懿皇后何氏。〉唐景福元年二月二十八日，生于太原汾阳里。〈以其日为天和节。〉长兴三年十一月，授北京留守兼大同、振武、威塞、彰国马步总管，清泰三年闰十一月十二日，筑坛即位于太原府城之南，〈年四十五。〉其月二十六日至洛阳，二十九日受朝于文明殿。晋天福三年十月五日，契丹遣使者上尊号曰英武明义皇帝，七年六月十三日，崩于邺都大内之保昌殿。〈年五十一。〉其年十一月十日，葬显陵，〈在洛京寿安县。〉谥曰圣文章武明德孝皇帝，庙号高祖。哀册文，〈中书侍郎、平章事和凝撰。〉谥册文，〈中书侍郎、平章事和凝撰。〉谥议，〈太常卿崔协撰。〉年号一，〈天福尽七年。〉宰相五人，〈冯道、赵莹、桑维翰、李嵩、和凝。〉使相二十二人。〈马希范、王建立、范延光、李周、李从曮、高行周、李从温、赵在礼、安从进、杜重威、侯益、杨光远、安审琦、安彦威、马希杲、安叔千、李德珫、杜仁淦、桑维翰、鲍君福、刘景岩、马全节。〉

少帝讳重贵，〈高祖从子。父敬儒，母太妃安氏。〉唐天祐十一年六月二十七日，生于太原汾阳里。〈以其日为启圣节。〉天福三年十二月，授开封尹，封郑王。六年十一月，授广晋尹，封齐王。七年六月十三日，即位于柩前。〈年二十九。〉开运三年十二月，契丹犯阙，明年正月，降封负义侯，其月举族迁于契丹之黄龙府。〈年三十四。〉年号二，〈天福自七年至九年，改开运，开运尽三年。〉宰相六人，〈冯道、赵莹、桑维翰、李嵩、和凝、冯玉。〉使相二十七人。〈高从诲、马希范、钱弘佐、王曦、朱文进、李守贞、石赟、杨光远、杜重威、李从温、李周、景延广、桑维翰、张从恩、安叔千、冯道、赵莹、李彝殷、符彦卿、皇甫遇、高行周、赵在礼、李德珫、安审琦、马全节、安审信、刘景岩。〉

汉高祖睿文圣武昭肃孝皇帝姓刘氏，讳皓，〈追册章圣皇帝长子，母追册章懿皇后安氏〉唐干寜二年二月四日，生于太原。〈以其日为圣寿节。〉晋天福六年七月，授北京留守。开运二年四月，封北平王。四年二月十五日，受册于太原府第，其年六月十一日至东京，受朝于崇元殿，改名皓。〈年五十三，初名知远。〉乾祐元年正月二十七日，崩于大内万岁殿。〈年五十四。〉其年十一月二十七日，葬睿陵，〈在洛京告成县。〉谥曰睿文圣武昭肃孝皇帝，庙号高祖。哀册文，〈右仆射、平章事苏禹圭撰。〉谥册文，〈右仆射、平章事苏禹圭传。〉谥议、〈太常卿张昭撰。〉年号一，〈乾祐尽元年。〉宰相四人，〈窦贞固、苏逢吉、苏禹圭、李涛。〉使相二十人。〈高从诲、马希广、钱弘倧、杜重威、高行周、刘信、李守贞、符彦卿、安审琦、侯益、刘崇、　李从敏、刘铢、白文珂、史宏肇、慕容彦超、安叔千　李彝殷、冯晖〉

隐帝讳承祐，〈高祖第二子，母曰皇后李氏。〉长兴二年三月九日。生于太原。〈以其日为嘉庆节。〉乾祐元年二月一日，封周王，其日即位于柩前。〈年十八。〉三年十一月二十二日，为左右郭允明弑于京北之赵村。〈年二十。〉周广顺元年五月，追谥曰隐帝，其年八月十二日，葬颖陵〈在许州阳翟县。〉年号一，〈乾祐尽三年。〉宰相五人，〈窦贞固、苏逢吉、苏禹圭、李涛、杨邠。〉使相三十三人。〈高从诲、马希广、钱弘俶、钱弘倧、高保融、高行周、李守贞、符彦卿、冯晖、慕容彦超、侯益、李从敏、刘崇、刘铢、白文珂、史宏肇、刘信、安审琦、李彝殷、常思、王景、武行德、侯章、王晏、张彦威、王章、赵晖、高允权、郭从义、刘赟、史匡懿、王守恩、孙方谏。〉

周太祖圣神恭肃文武孝皇帝姓郭氏，讳威，〈追册章肃皇帝长子，母追册章德皇后王氏。〉唐天祐元年七月二十八日，生于邢州尧山之旧宅。〈以其日为永寿节。〉汉乾祐三年四月，授邺都留守兼枢密使。其年十二月二十七日监国。广顺元年正月五日，即位于崇元殿。〈年四十八。〉显德元年正月一日，上尊号曰圣明文武仁德皇帝。其月十七日，崩于大内之滋德殿。〈年五十一。〉其年四月十二日，葬嵩陵，〈在郑州新郑县。〉谥曰圣神恭肃文武孝皇帝，庙号太祖。哀册文，〈中书侍郎、平章事王溥撰。〉谥册文，〈右仆射、平章事李谷撰。〉谥议，〈太常卿田敏撰。〉年号二，〈广顺尽三年。显德尽元年。〉宰相七人，〈冯道、窦贞固、苏禹圭、王峻、范质、李谷、王溥。〉使相四十二人。〈高保融、钱弘俶、高行周、安审琦、符彦卿、李彝殷、冯晖、王峻、李洪义、白文珂、慕容彦超、赵晖、高允权、侯益、武行德、王晏、张彦威、常思、侯章、史匡懿、李从敏、薛怀让、王继宏、王景、郭从义、孙方谏、王守恩、李晖、扈彦珂、折从阮、刘词、郭　勋、杨信、何福进、李洪信、刘言、郭崇、李筠、郑仁诲、曹英、王彦超、王逵。〉

世宗睿武孝文皇帝讳荣，〈太祖养子，姓柴氏，追册圣穆皇后之侄也。〉唐天祐十八年九月二十四日，生于邢州之别墅。〈以其日为天清节。〉广顺三年三月，授开封尹，封晋王。显德元年正月，判内外兵马事。其月二十日，即位于柩前。〈年三十四。〉六年六月十九日，崩于大内之万岁殿。〈年三十九。〉其年十一月一日，葬庆陵。〈在郑州管城县。〉谥曰睿武孝文皇帝，庙号世宗。哀册文，〈礼部尚书、平章事王溥撰。〉谥册文，〈中书侍郎、平章事魏仁浦撰。〉谥议，〈翰林学士、中书舍人、判太常寺窦俨撰。〉年号一〈元称显德，尽六年。〉宰相五人，〈范质、李谷、王溥、景　范、魏仁浦。〉使相三十五人，〈高保融、钱弘俶、王　饶、李彝殷、安审琦、符彦卿、白文珂、李洪义、赵晖、武行德、王晏、侯章、王继宏、王景、郭从义、孙方谏、王守恩、李晖、扈彦珂、折从阮、刘词、郭　勋、李洪信、杨信、郑仁诲、曹英、郭崇、王彦超、李筠、王逵、周行逢、李重进、向训、韩通、张永德。〉大将六人。〈今上、李重进、张永德、韩通、韩令坤、袁　彦〉

恭帝讳宗训，〈世宗后宫所生。〉广顺三年八月四日，生于澶州。〈以其日为天寿节。〉显德六年六月，封梁王。其月十九日，即位于柩前。〈年七岁。〉七年正月，禅位于宋，其年降封郑王。〈年八岁。〉宋开宝六年春，崩于房陵。其年十月，追谥恭帝，葬顺陵。〈在世宗庆陵之侧。〉年号一，〈依旧称显德。〉宰相三人，〈范质、王溥、魏仁浦。〉使相二十人，〈高保融、钱弘俶、符彦卿、武行德、王晏、王景、郭从义、向拱、李洪信、郭崇、王彦超、李筠、李重进、李彝殷、周行逢、杨信、韩通、张永德、李洪义、侯章。〉大将七人。〈今上、张铎、李重进、韩通、韩令坤、石守信、高怀德。〉

唐清泰元年四月，群臣议明宗谥于南郊。太常卿卢文纪请谥曰“圣智仁德钦孝皇帝”庙号明宗。宰臣冯道议曰：“按谥法，发号出令能悦民曰和，克定祸乱曰武。大行皇帝道契天和，功定神武，请改‘圣智仁德’四字为‘圣德和武’，馀依太常所议。”从之。

晋天福七年八月，中书门下奏：“山陵礼仪使状，高祖尊号、谥及庙号，伏凖故事，将启殡宫前，择日命太尉率百寮奉谥册告天于圜丘毕，奉谥册跪读于灵前，此累朝之制。盖以天命尊极，不可稽留。今所上高祖圣文章武明德孝皇帝尊谥宝册，伏缘去洛京地远，宝册难以往来，当司详酌，复请祇差官往洛京告奏南郊太庙，其日中书门下文武百官立班，中书令、侍中升灵坐前读宝册，行告谥之礼。今从敕牒所司择日，申请官员行事，伏请奏闻宣下者。”

梁肃祖宣元皇帝讳黯，〈舜司徒虎四十二代孙。〉开平元年七月追尊宣元皇帝，庙号肃祖，葬兴极陵。〈在单州砀山县。〉敬祖光献皇帝讳茂琳，〈宣元皇帝长子，母曰宣僖皇后范氏。〉开平元年七月追尊光献皇帝，庙号敬祖，葬永安陵。〈在单州砀山县。〉宪祖昭武皇帝讳信，〈光献皇帝长子，母曰光孝皇后杨氏。〉开平元年七月追尊昭武皇帝，庙号宪祖，葬光天陵。〈在单州砀山县。〉烈祖文穆皇帝讳诚，〈昭武皇帝长子，母曰昭懿皇后刘氏。〉开平元年七月，追尊文穆皇帝，庙号烈祖，葬咸宁陵。〈在单州砀山县。〉

右已上梁朝追尊四庙

后唐懿祖昭烈皇帝讳执宜，〈沙陀府都督拔野之六代孙。〉同光元年闰四月追尊昭烈皇帝，庙号懿祖，葬永兴陵。〈在代州雁门县。〉献祖文皇帝讳国昌，〈昭烈皇帝长子，母曰昭烈皇后崔氏。〉同光元年闰四月追尊文景皇帝，庙号献祖，葬长宁陵。〈在代州雁门县。〉太祖武皇帝讳克用，〈文皇帝第一子，母曰文景皇后秦氏。〉同光元年闰四月追尊武皇帝，庙号太祖，葬建极陵。

右已上后唐庄宗朝追尊三庙〈按实录，并唐高祖、太宗、懿宗、昭宗共立七庙。〉

惠祖孝恭皇帝讳聿，天成二年十二月追尊孝恭皇帝，庙号惠祖，葬遂陵。〈在应州金城县。〉毅祖孝质皇帝讳教，〈孝恭皇帝长子，母曰昭皇后崔氏。〉天成二年十二月追尊孝质皇帝，庙号毅祖，葬衍陵。〈在应州金城县。〉烈祖孝靖皇帝讳琰，〈孝质皇帝长子，母曰顺皇后张氏。〉天成二年十二月追尊孝靖皇帝，庙号烈祖，葬奕陵。〈在应州金城县。〉德祖孝成皇帝讳霓，〈孝靖皇帝长子，母曰穆皇后何氏。〉天成二年十二月追尊孝成皇帝，庙号德祖，葬庆陵。〈在应州金城县。〉

右已上后唐明宗朝追尊四庙

晋靖祖孝安皇帝讳璟，〈卫大夫碏之后。〉天福二年五月追尊孝安皇帝，庙号靖祖，葬义陵。肃祖孝简皇帝讳彬，〈孝安皇帝长子，母曰元皇后秦氏。〉天福二年五月追尊孝简皇帝，庙号肃祖，葬惠陵。睿祖孝平皇帝讳昱，〈孝简皇帝长子母，曰恭皇后安氏。〉天福二年五月追尊孝平皇帝，庙号睿祖，葬康陵。宪祖孝元皇帝讳绍雍，〈孝平皇帝长子，母曰献皇后来氏。〉天福二年五月追尊孝元皇帝，庙号宪祖，葬昌陵。〈在北京晋阳县。〉

右已上晋朝追尊四庙

汉文祖明元皇帝讳湍，〈东汉显宗第八子淮阳王昞之后。〉天福十二年闰七月追尊明元皇帝，庙号文祖，葬懿陵。〈无陵所，遥申朝拜。〉德祖恭禧皇帝讳昂，〈明元皇帝长子，母曰明贞皇后李氏。〉天福十二年闰七月追尊恭禧皇帝，庙号德祖，葬沛陵。〈无陵所，遥申朝拜。〉翼祖昭献皇帝讳僎，〈恭禧皇帝长子，母曰恭惠皇后杨氏。〉天福十二年闰七月追尊昭献皇帝，庙号翼祖，葬威陵。〈北京晋阳县是其所。〉显祖章圣皇帝讳琠，〈昭献皇帝长子，母曰昭穆皇后李氏。〉天福十二年闰七月追尊章圣皇帝，庙号显祖，葬肃陵。

右已上汉朝追尊四庙

周信祖睿和皇帝讳璟，〈周虢叔之后。〉广顺元年七月追尊睿和皇帝，庙号信祖，葬温陵。〈无陵所，遥申朝拜。〉僖祖明宪皇帝讳谌，〈睿和皇帝长子，母曰睿恭皇后张氏。〉广顺元年七月追尊明宪皇帝，庙号僖祖，葬齐陵。〈无陵所，遥申朝拜。〉义祖翼顺皇帝讳蕴，〈明宪皇帝长子，母曰明孝皇后申氏。〉广顺元年七月追尊翼顺皇帝，庙号义祖，葬节陵。〈无陵所，遥申朝拜。〉庆祖章肃皇帝讳简，〈翼顺皇帝长子，母曰翼敬皇后韩氏。〉广顺元年七月追尊章肃皇帝，庙号庆祖，葬钦陵。

右已上周朝追尊四庙

梁太祖皇后张氏。〈早崩，开平二年追封贤妃，至乾化二年十一月二十三日追册曰元贞皇后。〉

少帝妃张氏。〈乾化五年九月二十四日册为德妃，其夕薨。〉

后唐太祖皇后曹氏。〈同光元年四月册为皇太后。二年二月敕：“皇太后所居宫宜名长寿宫。”至三年七月崩，谥曰贞简。八月，中书门下奏：“据礼仪使状，准礼及故事，太常少卿定谥，太常卿署定讫，告天地宗庙。伏准礼文，贱不得诔贵，子不得爵母。后必谥于庙者，受成于祖宗。今皇太后谥，请太常卿署定后，集百官连署谥状讫，读于太祖武皇帝室，然后差丞郎一人撰册文，别定日命太尉上谥册于西宫灵座，同日差官告谥于天地、太微宫、宗庙，如常告之仪。”从之。至九月，中书门下奏：“大行皇太后谥议，合读于太庙太祖武皇帝室，其日合集两省御史台五品以上、尚书省四品以上、诸司三品官以上于太庙序立，俟行告礼毕，中书班首一人升阶，诣太祖武皇帝读谥讫奏闻，别择日上谥册于西宫灵座，及奏告天地宗庙，从之。〉

庄宗皇后刘氏。〈同光二年四月十三日册为皇后。庄宗遇内难，奔于太原，为符彦超所害。晋天福五年正月二十八日，追谥曰神闵敬皇后。〉

明宗皇后夏氏，〈早崩。长兴四年三月二十八日，追谥曰昭懿皇后，于太微宫之东，建寝庙以安神主。〉皇后曹氏，〈天成三年正月册为淑妃，长兴元年正月十四日册为皇后，应顺元年正月册为皇太后。至清泰三年闰十一月，随末帝崩于后楼。晋高祖使人获葬，至晋天福五年正月二十八日追册曰和武显皇后。〉皇后魏氏。〈初封鲁国太夫人。清泰二年二月，中书门下奏：“臣闻汉昭帝承祧御历，奉尊谥于云阳；魏明帝继体守文，思外家于甄馆。而皆追崇徽号，祔飨庙庭，克隆敬本之文，式叶爱亲之道。臣等又覧国史，窃见玄宗皇帝母曰昭成皇后窦氏，代宗皇帝母曰章敬太后吴氏，始嫔朱邸，俄閟玄宫，鸿图既属于明君，尊号咸追于圣母。伏以鲁国夫人发祥沙麓，贻媺河洲。三母俱贤，周武最承于天统；四妃有子，唐侯光启于帝基。仰惟当宁之情，弥轸寒泉之思，久虚殷荐，虑损皇猷。臣等谨上尊谥曰宣宪皇太后，请依昭成、章敬二太后故事，择日备礼册命。又，臣等伏闻先太后旧陵未祔先朝，则都下难崇别庙，既追尊谥，合创閟宫。按汉朝故事，园寝不在王畿，或就陵所便立寝祠。今商量上谥后，权立祠庙，以申告献，配祔之礼，请俟他年。”从之。〉

闵帝皇后孔氏。〈初封鲁国夫人。应顺元年四月，为末帝所害。晋天福五年正月二十八日追谥为闵哀皇后。〉

末帝皇后刘氏。〈清泰元年八月二十八日册为皇后，至三年闰十一月二十六日与帝遇难，同崩于后楼。〉

晋高祖皇后李氏。〈唐明宗第五女，天成三年四月封永寜公主，长兴四年九月进封魏国公主，清泰二年三月改封晋国长公主，至天福元年十一月尊为皇后，七年六月尊为皇太后。开运四年正月，与少帝同迁于契丹之黄龙府，汉乾祐三年八月二十五日，崩于番中之建州。〉

少帝皇后张氏，〈天福八年十月追册。〉皇后冯氏。〈开运三年十月册。〉

汉高祖皇后李氏。〈天福十二年四月八日册为皇后，至乾祐三年七月册为皇太后。周广顺元年正月，上尊号曰昭圣皇太后。〉

周太祖皇后柴氏。

世宗皇后刘氏，〈汉末遇害。显德四年四月追册曰贞惠皇后。〉皇后符氏，〈显德元年四月册为皇后，至三年七月崩，追册曰宣懿皇后。〉皇后符氏。〈宣懿皇后之女弟也，显德六年六月册为皇后。〉

后唐同光二年四月，太常礼院奏：“准制，以此月十三日行皇后册礼。今检详临轩命使册皇后旧仪，皇后庙见如纳后之仪，受册后，合别定庙见日。其日，皇后乘重翟车，卤簿鼓吹仪仗前导。”从之。又奏：“谨按开元礼，临轩册皇后，皇后表谢，朝皇太后，并如纳后之仪，不载朝谢皇帝之礼。准纳后仪，则皇帝服衮冕，降迎于门。恐礼太重。今详酌其日常服御内殿，皇后首饰袆衣。尚衣引入，至殿庭阶间再拜，又再拜讫，退如常仪。”从之。

梁太祖昭仪陈氏，昭容李氏。

后唐太祖妃刘氏，〈同光元年四月册为皇太妃。〉魏国夫人陈氏。〈唐干寜二年册为皇太妃。〉

庄宗淑妃韩氏，德妃伊氏，〈并同光二年十二月册，以宰臣豆卢革、韦说为册使，出应天门，登辂车，卤簿鼓吹前导，至于永福门降车，入右银台门，至淑妃宫，受册于内。文武百官立班称贺。〉昭仪侯氏，〈封沂国夫人。〉昭容夏氏，〈封虢国夫人。〉昭媛白氏，〈封汧国夫人。〉出使美宣邓氏，〈封魏国夫人。〉御正楚真张氏，〈封凉国夫人。〉司簿德美周氏，〈封宋国夫人。〉侍真吴氏，〈封渤海郡夫人。〉懿才王氏，〈封太原郡夫人。〉咸一韩氏，〈封昌黎郡夫人。〉瑶芳张氏，〈封清河郡夫人。〉懿德王氏，〈封琅琊郡夫人。〉宣一马氏。〈封扶风郡夫人。并同光二年十一月敕。〉

明宗德妃王氏，〈天成三年正月册立，长兴二年四月进号淑妃，应顺元年闰正月十三日册为太妃，至周广顺元年四月追谥贤妃。〉昭仪王氏，〈封齐国夫人。〉昭容葛氏，〈封周国夫人。〉昭媛刘氏，〈封赵国夫人。〉孙氏，〈封楚国夫人。〉御正张氏，〈封曹国夫人。〉司宝郭氏，〈封魏国夫人。〉司赞于氏，〈封郑国夫人。〉尚服王氏，〈封卫国夫人。〉司记崔氏，〈封蔡国夫人。〉司膳翟氏，〈封滕国夫人。〉司酝吴氏，〈封莒国夫人。〉婕妤高氏，〈封渤海郡夫人。〉美人沈氏，〈封太原郡夫人。〉顺御朱氏，〈封吴郡夫人。〉司饰聊氏，〈封颍川郡夫人。〉司衣刘氏，〈封彭城郡夫人。〉司药孟氏，〈封咸阳郡夫人。〉梳箆张氏，〈封清河郡夫人。〉衣服王氏，〈封太原郡夫人。〉栉箆傅氏，〈封颍川郡夫人。〉知客张氏，〈赐号尚书。〉故江氏，〈追封济阳郡夫人。已上皆长兴三年九月敕，其名号皆中书门下按六典内职叙而行之。〉内人李氏，〈封陇西县君。〉崔氏，〈封清河县君。〉李氏，〈封成纪县君。〉田氏，〈封咸阳县君。〉白氏。〈封南阳县君。并长兴四年二月敕。按前代内职皆无封君之礼，此一时之制。〉

晋高祖颍川郡夫人蔡氏。〈天福三年八月敕。〉

少帝宝省李氏，〈封陇西郡夫人。〉张氏，〈封春宫夫人，充皇后宫尚宫。并天福八年十一月二日敕。〉前左御正齐国夫人吴氏，〈进封燕国夫人。〉书省魏国夫人崔氏，〈进封梁国夫人。〉前右御正天水郡夫人赵氏，〈封卫国夫人。〉司簿孟氏，〈封汧国夫人。〉前司簿李氏，〈封陇西郡夫人。〉弟子院使齐氏、大使郭氏、副使贾氏，〈并封本县君。〉太后宫尚宫陈留郡夫人何氏，〈进封郑国夫人。〉河南郡夫人元氏，〈进封齐国夫人。〉番知客出使夫人石氏，〈封武威郡夫人。〉春宫姚氏、常氏、焦氏、王氏、陶氏、魏氏、赵氏等七人，〈并超封郡夫人。〉宝省婉美赵氏，〈封天水郡夫人。〉武氏已下十一人，〈并授春宫。天福八年十一月敕。〉清河郡夫人张氏，彭城郡夫人刘氏，〈并本宫、太后宫司宝。〉南阳郡夫人路氏，出使夫人赵氏、白氏。〈并充皇后宫司宾，开运二年八月敕。〉

周太祖贵妃张氏，〈广顺元年二月追册。〉淑妃杨氏，〈广顺元年九月追册。〉德妃董氏，〈广顺元年四月册。〉尚仪赵氏，〈封汧国夫人。〉尚服苏氏，〈封岐国夫人。〉尚宫甫氏，〈封汾国夫人。〉司宾高氏，〈封渤海郡夫人。〉司宾柴氏，〈封平阳郡夫人。〉司宾茹氏，〈封颍川郡夫人。〉司记丁氏，〈封陇西郡夫人。〉司记刘氏，〈封彭城郡夫人。〉典宝李氏，〈封陇西县君。〉司宝王氏，〈封琅邪县君。〉司正李氏，〈封陇西县君。〉司正王氏，〈封琅邪县君。〉尚食李氏，〈封陇西县君。〉尚功曹氏，〈封巨鹿县君。〉司衣李氏，〈封陇西县君。〉司药林氏，〈封会稽县君。〉司药翟氏，〈特封浔阳县君。并广顺元年八月敕。〉

梁开平元年九月敕：“西宫所有前朝宫人，宜放出宫，任从所适。”

后唐天成元年四月赦敕：“后宫内职量留一百人，其馀任归骨肉。”







卷二

梁太祖长子友裕，郴王；〈开平三年十月追封。〉第二子友文，博王；〈开平元年五月九日册封。〉第三子友圭，郢王；〈开平元年五月九日封，至乾化二年六月三日篡位，伪改凤历元年。二月十七日，京城军乱，侍卫都将袁象先率兵入宫，友圭自杀。少帝即位，追削为庶人。〉第五子友璋，福王；〈开平元年五月九日封。〉第六子友雍，贺王；〈开平元年五月九日封。〉第七子友徽，建王；〈开平元年五月九日封。〉第八子友敬，康王。〈乾化三年三月十二日封。〉

后唐太祖第二子存美，邕王；第三子存霸，永王；第四子存礼，薛王；第五子存渥，申王；第六子存乂，睦王；第七子存确，通王；第八子存纪，雅王。〈并同光三年闰十二月封。〉

庄宗长子继岌，魏王；〈同光元年四月，中书门下奏：“皇子准故事合带宫使，请以继岌为兴圣宫使。”从之。至三年九月二十三日，封为魏王。继潼、继蟾、继嵩、继峣皆皇子也，同光三年二月敕：“并可光禄大夫、检校司徒。”〉

明宗第二子从璟〈为元行钦所杀。天成三年六月追赠太保，未封王。〉第三子从荣，秦王；〈长兴元年八月封，至四年十一月谋逆伏诛，追削为庶人。清泰元年十二月敕：“故庶人从荣，获罪先帝，贻祸厥身，已历岁时，未营窀兆，虽轸在原之念，宜从有国之规，且令中书门下商量葬礼。”寻据太常礼院伏奏：“请准唐贞观中庶人承乾流死黔州，仍葬以公礼。”从之。〉第四子从璨〈为安重诲所陷，天成四年三月，责授房州司户参军，寻杀之。至长兴四年七月，追赠太保，未封王。〉第五子从益，许王。〈长兴四年五月封，至晋天福四年封郇国公，为二王后，奉唐帝祀。至开运三年，契丹犯京师，复封为许王，寻为番将萧翰伪立为帝，知南朝军国事。汉高祖入洛，遇害。〉

末帝长子重吉，〈为愍帝所害，未封王，清泰元年七月追册为太尉，立庙于莱州。〉第二子重美，雍王。〈清泰三年正月封。〉

晋高祖长子重英，虢王；第二子重义，寿王；〈权洛京留守，为张从宾所害。〉第三子重允，剡王；第四子重信，沂王；〈权河南节度使，为张从宾所害。〉第五子重进，夔王；〈并天福七年四月追封。〉第六子重杲，陈王；〈天福七年五月追封。〉第七子重睿。〈许州节度使，未封王。〉

少帝长子延煦，〈遥领陕府节度使。〉第二子延宝。〈遥领曹州节度使，按实录皆帝之从子，养为己子。〉

汉高祖长子承训，魏王；〈天福十二年二月追封。〉第三子承勲，陈王；〈周广顺元年三月追封。〉

周太祖第二子侗，郯王；第三子信，杞王；〈并汉末遇害，显德四年四月追封。〉

世宗长子宗谊，越王；〈并汉末遇害，显德四年四月追封。〉第三子宗让，曹王；〈改名熙让。〉第四子熙谨，纪王；第五子熙诲，蕲王。〈并显德六年追封。〉

后唐同光四年三月，内人郡主景姹奏：“唐昭宗诸王及皇子弟宗属千馀人，当朱梁弑逆之时，同时遇害，为三坑瘗于内西右龙兴寺北，请合为一冢，改葬。”敕：“宜令太常礼院，以故濮王一人为首，一品礼葬，仍委河南府监护丧事。”

长兴元年九月，太常礼院奏，草定册秦王仪注。博士段颙议曰：“据开元礼，临轩册命诸王大臣，其日，受册者朝服，从第卤簿，与百官俱集朝堂，就次受册，通事舍人引，不载谒庙还第之仪。自开元以后，册拜诸王皆正衙命使，诣延英门进册。皇帝御内殿，高品引王入立于位，高品宣制读册，王受册讫归院，亦无乘辂谒庙之礼。臣按五礼精义云：‘古者皆因禘尝而发爵禄，所以示无自专，禀之于祖宗也。’今虽册命不在烝尝，然拜大官、封大邑必至殿廷，敬顺之道也。今当司欲准开元礼，其日秦王服朝服，自治所乘辂车，备卤簿，与群臣俱集朝堂，就次受册讫，至应天门外，奉册置于载册之车。秦王升辂出，谒太庙讫，归理所。仪仗卤簿，如来时之仪。”从之。

梁太祖长女安阳公主，〈降罗延规，早卒。开平三年八月追封。〉长乐公主，〈降赵岩，开平元年五月十一日封。〉普宁公主，〈降王昭祚，开平元年五月十一日封。〉　金华公主，〈开平二年十月封。〉真宁公主。〈乾化三年十月五日封。〉

少帝长女寿春公主，〈乾化三年四月五日封。〉第二女寿昌公主。〈贞明元年九月二十三日封。〉

后唐武皇长女琼华长公主，〈降孟知祥，同光三年十二月封。〉第二女瑶英长公主。〈降张延钊，同光三年十二月封。〉

明宗长女永宁公主，〈降晋高祖，天成三年四月封，至长兴四年九月，改封魏国公主，清泰二年三月进封晋国长公主。〉第十三女兴平公主，〈降赵延寿，天成三年四月封，至长兴四年九月改封齐国公主，至清泰二年三月进封燕国长公主。〉第十四女寿安公主，〈长兴四年六月封。〉第十五女永乐公主。〈长兴四年六月封。〉

晋高祖长女长安公主，〈降杨承祚，天福二年五月封，至六年五月卒。追封秦国公主，至七年九月又追封梁国长公主。〉从长女高平县主，第二女新平县主，第三女千乘县主，孙女永庆县主。〈并天福七年五月封〉

汉高祖长女永宁公主〈降宋延渥，天福十二年四月封，至乾祐二年十二月进封秦国长公主〉

周太祖第三女乐安公主，〈为汉室所害，广顺元年二月追封，至显德四年四月又追封莒国长公主。〉第四女寿安公主〈降张永德，广顺元年四月封，至显德元年四月封晋国长公主。〉第五女永宁公主。〈广顺元年九月追封，至显德四年四月又追封梁国长公主。〉

后唐同光二年七月，太常礼院奏：“按本朝旧仪，自一品至三品婚姻，得服衮冕剑佩衣九章。今皇子兴圣宫使继岌，虽未封建，官是检校太尉，合准一品婚姻施行。其妃，凖礼妇人从夫之爵，亦准一品命妇礼。至亲迎日，太常卤簿鼔吹前导，乘辂车，其妃花钗九枝，博鬓，褕翟衣九等。其日平明，皇帝差官告亲庙一室，宗正卿摄婚主行礼。其夕亲迎，兴圣宫使乘辂车，卤簿鼓吹前导，至女氏之门，以结彩车御轮交车。”从之。

晋天福四年八月，中书门下奏：“据太常礼院定来年长安公主出降仪，太仆寺供厌翟二马车，殿中省备团方、编扇各十六，行障三座，障三，伞一，大扇一，团大扇二。今车、障、伞、扇是同光元年皇后法物，欲备饰牙仗、厌翟车，后以四马，今权去二马。”从之。

五年二月，太常礼院奏：“长安公主以三月出降。按唐德宗朝礼仪使颜真卿议，婚用诞马，在礼无文。周礼：‘诸侯以璋聘女。’礼云：‘玉以比德。’今请驸马都尉加以璋，郡主之婿加玄𫄸，以代用马。书函之礼，出自近代，事无正经，请废之勿用。”诏曰：“纳采之时，主人再拜，使者不答，虽开元礼具载其仪，今宜答拜。仍令郑王重贵主其婚礼，中外不贺，馀依所奏。”

梁太祖南郊二。〈开平三年正月二十四日，其年十一月二日。〉

后唐庄宗南郊一。〈同光二年二月一日〉

明宗南郊一。〈长兴元年二月二十一日。其夜微雨，上召司天官问之。奏曰：“圣德动天，百灵斯会故也。”夜至半，雨止，天色晴明如昼，皆以为圣德所感。〉

周太祖南郊一。〈显德元年正月一日〉

梁开平二年十一月，南郊礼仪使奏：“今检详礼文，皇帝赴南郊，服通天冠、绛纱袍，登玉辂，法驾卤簿。自清游队已下，诸卫将军平巾帻、绯两裆、大口袴；锦螣蛇银隐起，金带刀，弓箭似飞。执旗人引驾，三卫并武弁绯两裆、大口袴。供奉官并武弁服色各一人步从，馀文武官及导驾士绛衣、平巾帻，馀并戎服。准式，近侍导驾官自三引车，从本县令州府。御史大夫即朝服，各乘辂车前导。其引驾官员不总备车辂。自中书令、侍中已下则公服。内诸司使并常服。内人服色，礼文不载。”〈其年，自东都赴洛都行郊天礼，自石桥备前件仪仗至郊坛。〉

三年正月，以河南尹张宗奭为南郊大礼使。〈故事，皆以宰相为之，今以河南尹充，非常例也。〉

后唐同光二年正月，礼仪使奏：“南郊朝飨太庙，合祭天地于圜丘。旧制以亲王充亚献行事。”乃以皇子继岌为亚献，皇弟存纪为终献。

天成四年九月，太常礼院奏：“来年二月十八日致斋于明堂。准旧仪，皇帝服通天冠、绛纱袍，文武五品以上着袴褶，陪臣近例祇著朝服。”从之。

周广顺三年九月，太常礼院奏：“准敕定郊庙制度，洛阳郊坛在城南七里丙巳之地，圜丘四成各高八尺一寸，下广二十丈，再成广十五丈，三成广十丈，四成广五丈。十有二陛，每节十二等。燎坛在泰坛之丙地，方一丈，高一丈二尺，阔上南出，户方六尺。请下所司修奉。”从之。〈时太祖将拜南郊，故修奉之。〉

梁太祖二飨庙。〈开平三年正月二十三日，其年十月三十日。〉

后唐庄宗一飨庙。〈同光二年正月二十九日。〉

明宗一飨庙。〈长兴元年二月十九日。〉

周太祖一飨庙。〈广顺三年十二月二十九日。〉

梁开平元年夏四月，太祖初受禅，乃立四庙于西京，从近古之制也。

后唐同光二年六月十日，太常礼院奏：“国家兴建之初，已于北都置庙，今克复天下，迁都洛阳，却复本朝宗庙。按礼无二庙之文，其北都宗庙请废。”下尚书，王正言等奏议曰：“伏以宫室之制，宗庙为先。今卜洛居尊，开基御宇，事当师古，神必依人。北都先置宗庙，不宜并设。况每年朝享，礼有常规，时日既同，神何所据。窃闻古道，例亦从权，如神主已修，迎之藏于夹室，若庙宇已崇，虚之以为常制。昔齐桓公之庙二主，礼无明文，古者师行，亦无迁于庙主。昔天后之崇巩、洛，礼谓非宜；汉王之恋丰、滕，事无所法。况本朝故事，礼院具明，洛邑旧都，高丘正位，岂宜远宫阙之居，建祖宗之庙。事非可久，理在从长，其北都宗庙，请准太常礼院申奏，宜从废停。”从之。

天成元年，中书舍人马缟奏曰：“伏见汉、晋已来，以诸侯王宗室承袭帝统，除七庙之外，皆别追尊私亲。汉光武皇帝立先四代于南阳，其后桓帝已下，亦皆上考前修，追崇先代。乞依两汉故事，别立亲庙。”诏下尚书省集百官定议。礼部尚书萧顷等议曰：“伏见方册所载，圣概斯存，将达𬞟藻之诚，宜新楶棁之制。臣等集议，其追尊位号及建庙都邑，乞依马缟所议。”

二年，中书门下又奏：

伏以两汉以诸侯王入继帝统，则必易名上谥，广孝称皇，载于诸史故事，孝德皇、孝仁皇、孝元皇是也。伏乞圣慈，俯从人愿，幸追王而荐号，兼上谥以尊名，改置园陵，仍增兵卫。

遂诏太常礼院定其仪制。太常博士王丕等引汉桓帝入嗣，尊其祖河间孝王曰孝穆皇、父蠡吾侯曰孝崇皇为例，请付太常卿定谥。刑部侍郎、权判太常卿马缟复议曰：

依准两汉故事，以诸侯王宗室入承帝统，亦必追尊父祖，修树园陵。西汉宣帝、东汉光武孝享之道，故事具。自安帝入嗣，遂有皇太后令，别崇谥法，追曰某皇，所谓孝德、孝穆之类是也。前代惟孙皓自乌程侯继嗣，追父和为文皇帝，事出非常，不堪效顺。今据礼院状，汉安帝已下，若据本纪又不见有“帝”字。伏以谥法“德象天地曰帝”，伏缘礼院已曾奏闻，难将两汉故事，便述尊名。请诏百官集议。

右仆射李琪等议曰：

伏睹历代已来，宗庙成制，继袭无异，沿革或殊。马缟所奏，诚有经据。乞下制命，令马缟据依典册，以述尊名。

乃下诏曰：

朕闻开国承家，得以制礼作乐，故三王不相袭，五帝不相沿，随代创制，于理无爽。矧或情关祖祢，事系蒸尝，且追谥追尊，称皇与帝，既有减增之字，合陈褒贬之辞。大约二名俱为尊称，若三皇之代不可加帝，五帝之代不可言皇。爰自秦朝，便兼其号。至若玄元皇帝，事隔千祀，宗追一源，犹显册于鸿名，岂须遵于汉典。况朕居九五之位，为亿兆之尊，不可总二名于眇躬，惜一字于先代，苟随执议，何表孝诚。可委宰臣与百官详定，集两班于中书，各陈所见。

惟李琪等请于祖、祢二室先加帝字，宰臣合众议，奏曰：

恭以朝廷之重，宗庙为先，事系承祧，义符致美。且圣朝追尊之日，即引汉氏旧仪，在汉代封崇之时，复依何代故事？理关凝滞，未叶圣谟，道合变通，方为民则。且王者功成治定，制礼作乐，正朔服色，尚有改更，尊祖奉先，何妨沿革。若应州必立别庙，即地远上都。今据开元中追尊皋陶为德明皇帝，凉武昭王为兴圣皇帝，皆立庙于京都。臣等商量，所议追尊四庙，望依御札，并加皇帝之号，兼请于洛京立庙。

敕：“宜于应州旧宅立庙，馀依所奏。”其年八月，太常礼院奏：“庄宗神主以此月十日祔庙，七室之内，合有祧迁。”中书门下奏议，议祧懿祖一室。后下百僚集议，礼部尚书萧顷等奏议请从中书所议。从之。

应顺元年正月，中书门下奏：“太常以大行山陵毕祔庙。今太庙见享七室：高祖、太宗、懿祖、昭宗、献祖、太祖、庄宗。大行升祔，礼合祧迁献祖，请下尚书省集议。”太子太傅卢质等议曰：“臣等以亲尽从祧，垂于旧典，疑事无质，素有明文。顷庄宗皇帝再造寰区，复隆宗庙，追三祖于先代，复四室于本朝。式遇祧迁，旋成沿革。及庄宗升祔，以懿祖从祧，盖非嗣立之君，所以先迁其室。光武灭新之后，始有追尊之仪，比祗在于南阳，元不归于太庙。引事既踈于故实，此时须禀于新规。将来升祔先庙，次合祧迁懿祖，既叶随时之义，又符变体之文。”从之。〈时议者以懿祖赐姓于懿宗，以支庶系大宗例，宜以懿祖为始祖，次昭宗可也，不必祖神尧而宗太宗。若依汉光武，则宜于代州立献祖而下亲庙，其唐庙依旧礼行之可也。而议谥者忘咸通之懿宗，又称懿祖，父子俱“懿”，于理可乎？将朱邪三世与唐室四庙连序昭穆，非礼也。议祧者不知受氏于唐懿宗而祧之，今又及献祖。以礼，始祧昭宗，次祧献祖可也，而懿祖如唐景皇帝，岂可祧乎！〉

晋天福二年正月，中书门下奏：“皇帝到京，未立宗庙，望令所司速具制度典礼以闻。”从之。二月，太常博士段颙议曰：

夫宗庙之制，历代为难，爰求礼经，以昭故实。谨按尚书舜典曰：“正月上日，受终于文祖。”此是尧之庙也，然犹未载其数。又按郊祀录，夏立五庙，商立六庙，周立七庙。汉初，立祖宗庙于郡国，共计一百六十七所。后汉光武中兴后，别立六庙。魏明帝初立亲庙四，后重议，依周法立七庙。晋武受禅，初立六庙，后却立七庙。宋武帝初立六庙，齐朝亦立六庙。隋文帝初受命，立亲庙四，至大业元年，炀帝欲遵周法，议立七庙，次属传禅于唐。武德元年六月四日，始立四庙于长安。至贞观九年，命有司详议庙制，遂立七庙。至开元十一年后，创立九庙，又按礼记丧服小记曰：“王者禘其祖之所自出，以其祖配之而立四庙。”郑玄注云：“高祖以下至祢四世，即亲庙也。更立始祖为不迁之庙，其五庙也。”又按礼记祭法及王制、孔子家语、春秋穀梁传并云：“天子七庙，诸侯五庙，大夫三庙，士一庙。”此是降杀以两之义。又按尚书咸有一德曰：“七世之庙，可以观德。”又按疑义云：“天子立七庙，或四庙，盖有其义也。”如四庙者，从祢至高祖已上亲尽，故有四庙之礼。又立七庙者，缘自古圣王，祖有功，宗有德，更封始祖，即于四亲庙之外，或祖功宗德，不拘定数，所以有五庙、六庙或七庙，要后代子孙观其功德。故尚书云“七世之庙，可以观德。”矣。又按周舍云：“自江左以来，晋、宋、齐、梁、陈相承，多立七庙。”今颙等参详，惟立七庙、四庙，即通其理。伏缘宗庙事大，不敢执以一理定之，故检四庙、七庙之文，参酌厥理，俱得其宜。他所论者，并皆勿取。伏请下三省集百官详议。

敕从之。左仆射刘昫等议曰：

臣等今月八日伏奉敕命，于尚书省集议太常博士段颙所奏宗庙事。伏以将敷至化，以达万方，克致平和，必先宗庙。故礼记王制云：“天子七庙，诸侯五庙，大夫三庙。”疏云：“周制之七者，太祖庙及文王、武王之祧与亲庙四。太祖，后稷也。殷六庙，契及汤与二昭二穆。夏则五庙，无太祖，禹与二昭二穆而已。自夏及周，少不减五，多不过七。”又云：“天子七庙，皆据周也。有其人则七，无其人则五。若诸侯庙制，虽有其人，则不过五。”此天子诸侯五七之异明矣。至于三代以后，魏、晋、宋、齐、隋及唐初，多立六庙或四庙，盖于建国之始，不盈七庙之数也。今欲请自立高祖已下四亲庙。其始祖一庙，未敢轻议，伏候圣裁。

御史中丞张昭奏议曰：

臣前月中预都省集议宗庙事，伏见议状，于亲庙之外，请别立始祖一庙。近奉中书门下牒，再令百官于都省议定闻奏者。臣读十四代史书，见二千年故事，观诸家宗庙，都无始祖之称，惟殷、周二代以稷、契为太祖。礼记曰：“天子七庙，三昭、三穆，与太祖之庙而七。”郑玄注云：“此周制也，七者，太祖后稷及文王、武王与四亲庙。”又曰：“殷人六庙。契及汤与二昭、二穆也。夏后氏立五庙，不立太祖，惟禹与二昭二穆而已。”据王制郑玄所释，即殷、周以契、后稷为太祖，夏后无太祖，亦无追谥之庙。

自殷、周以来，时更十代，皆于亲庙之中，以有功者为太祖，无追崇始祖之例。具引今古，即恐词䌓，事要证明，须陈梗。，汉以高祖父太上皇执嘉无社稷功，不立庙号，高祖自为高祖。魏以曹公相汉，垂三十年，始封于魏，故为太祖。晋以宣王辅魏有功，立为高祖，以景帝始封于晋，故为太祖。宋氏先世官阀卑微，虽追崇帝号，刘裕自为高祖。南齐高帝之父，位至右将军，生无封爵，不得为太祖，高帝自为太祖。梁武帝之父顺之，左右齐室，封侯，位至领军、丹阳尹，虽不受封于梁，亦为太祖。陈武帝父文瓒，生无名位，以武帝有功梁室，赠侍中，封义兴公，及武帝即位，亦追为太祖。周闵帝以父泰相西魏，经营王业，始封于周，故为太祖。隋文帝辅周室有大功，始封于隋，故为太祖。唐高祖神尧祖父虎为周八柱国，隋代追封唐公，故为太祖。唐末梁室朱氏有帝位，亦立四庙，朱氏先世无名位，虽追册四庙，不立太祖，朱公自为太祖。此则前代追册太祖不出亲庙之成例也。

王者祖有功而宗有德，汉、魏之制，非有功德，不得立为祖宗。殷、周受命，以稷、契有大功于唐、虞之际，故追尊为太祖。自秦、汉之后，其礼不然，虽祖有功，仍须亲庙。今亦粗言往例，以取证明。秦称造父之后，不以造父为始祖。汉称唐尧、刘累之后，不以尧、累为始祖。魏称曹参之后，不以参为始祖。晋称赵将司马卬之后，不以卬为始祖。宋称汉楚元王之后，不以元王为始祖。齐、梁皆称萧何之后，不以萧何为始祖。陈称太丘长陈寔之后，不以寔为始祖。元魏称李陵之后，不以陵为始祖。后周称神农之后，不以神农为始祖。隋称杨震之后，不以震为始祖。唐称皋陶、老子之后，不以皋陶、老子为始祖。唯唐高宗则天武后临朝，革唐称周，更立七庙，仍追册周文王昌为始祖，此盖当时附丽之徒，不谙故实，武立姬庙，乖越已甚，曲台之人，到今嗤诮。臣远观秦、汉，至于周、隋，礼乐衣冠，声名文物，未有如唐室之盛。武德议庙之初，英才间出，如温、魏、颜、虞通今古，封、萧、薛、杜达礼仪，制度宪章，必有师法。

夫追先王先母之仪，起于周代，据史记及礼经云：“武王缵太王、王季、文王之绪，一戎衣而有天下，尊为天子，宗庙享之。周公成文、武之德，追王太王、王季，祀先公以天子之礼。”又曰：“郊祀后稷以配天。”据此言之，周武虽祀七世，追为王号者，但四世而已。故自东汉以来，有国之初，多崇四庙，从周制也。况殷因夏礼，汉习秦仪，无劳博访之文，宜约已成之制。请依隋、唐有国之初，创立四庙，推四世之中名位高者为太祖，谨议以闻。

敕：“宜令尚书省集议奏闻。”左仆射刘昫等再奏议曰：

臣等今月十三日，再于尚书省集百官详议。夫王者祖武宗文，郊天祀地，故有追崇之典，以申配享之仪。窃详太常礼院议状，惟立七庙、四庙，即并通其理，其它所论，并皆勿取。七庙者，按礼记王制曰：“天子七庙，三昭、三穆与太祖之庙而七。”郑玄注云：“此周制也。”详其礼经，即周家七庙之定数。四庙者，谓高、曾、祖、祢四世也。按周本纪及礼经大传皆曰：“武王即位，追王太王、王季，以后稷为尧稷官，故追尊为太祖。”此则即周武王初有天下，追尊四庙之明文也。故自汉、魏以降，迄于周、隋，创业之君，追尊不过四世，约周制也。此礼行之已久，事在不疑。今参详都省前议状，请立四庙外，别引始祖，取裁未为定议。续准敕，据御史中丞张昭奏，请创立四庙之外，无封始祖之文，况国家礼乐刑名，皆依唐典，宗庙之制，须酌旧章。请依唐朝追尊懿祖宣皇帝、献祖光皇帝、太祖景皇帝、代祖元皇帝故事，追尊四庙为定。

从之。

七年七月，太常礼院奏：“国朝见飨四庙：靖祖、肃祖、睿祖、宪祖。今大行皇帝将行升祔，按会要，唐武德元年，立四庙于长安，至贞观九年，高祖神尧皇帝崩，命有司详议庙制。议者以高祖神主并旧四室祔庙。今先皇帝神主，请同唐高祖升祔。”从之。

汉天福十二年闰七月，太常博士段颙奏议曰：“伏以宗庙之制，历代为难，须按礼经，旁求故实。又缘礼贵随时，损益不定，今参详历代故事，请立高、曾、祖、祢四庙，更上追远祖光武皇帝为始祖，百代不迁之庙，居东向之位，共为五庙，庶符往例，又合礼经。”诏尚书省集议。吏部尚书窦正固等议曰：“按礼记王制云：‘天子七庙，诸侯五庙，大夫三庙。’疏云：‘周制之七庙者，太祖及文王、武王之祧与亲庙四。太祖，后稷也。’又云：‘天子七庙，皆据周制也，有其人则七，无其人则五。’至于光武中兴，及历代多立六庙或四庙，盖建国之始，未盈七庙之数。又按郊祀录，王肃云：‘德厚者流泽广，天子可以事六代之义也。’今欲请立高祖以下四亲庙。又自古圣王，祖有功，宗有德，即于四庙之外，祖功宗德，不拘定数。今除四亲庙外，更请上追高皇帝、光武皇帝，共六庙。”从之。

周广顺元年正月，中书门下奏：“太常礼院议曰：‘合立太庙室数，若守文继体，则魏、晋有七庙之文；若创业开基，则隋、唐有四庙之议。’圣朝体通礼，追谥四庙，伏恐所议未同，请下百官集议。”太子太傅和凝等议曰：“恭以肇启洪图，维新黄屋。左宗庙，右社稷，率由旧章；崇祖祢，辨尊卑，载于前史。虽质文互变，义取各殊，或观损益之规，咸系兴隆之始。陛下体元立极，本义祖仁，开变家成国之基，遵奉先思孝之道。据礼官议，立四亲庙，允叶前文。”从之。







卷三

后唐天成三年十一月，太常定议：“少帝谥昭宣光烈孝皇帝，庙号景宗。”博士吕明龟奏：“谨按礼经，臣不诔君，称天以谥之。是以本朝故事，命太尉率百寮奉谥册告天于圜丘回，读于灵前，并在七月之内，谥册入陵。若追尊定谥，命太尉读谥册于太庙，藏册于本庙。伏以景宗皇帝，顷负沉冤，岁月深远，园陵已脩，不祔于庙，则景皇帝亲在七庙之外。今圣朝申冤，追尊定谥，重新帝号，须撰礼仪。又礼云，君不逾年，不入宗庙。且汉之殇、冲、质，君臣已成，晋之惠、怀、愍，俱负艰难，皆不列庙食，止祀于园寝。臣等窃详故实，欲请立景宗皇帝庙于园所，命使奉册书宝绶，上谥于庙，便奉大牢祀之。其四时委守令奉荐，请下尚书省集三省官详议礼制施行。”左散骑常侍萧希甫等请依礼院所奏。敕：“宜令本州城内选地起庙。”〈哀帝崩，于曹州立庙。〉

四年五月，中书门下奏：“先据太常寺定少帝谥昭宣光烈孝皇帝，庙号景宗。生曾为帝，享乃承祧，既号景宗，合入宗庙。如不入庙，难以言宗。于理而论，祧一远庙，安少帝神主于太庙，即昭穆序而宗祧正。今或安居别庙，即请不言景宗，但云昭宣光烈孝皇帝，兼册文内有‘基’字，是玄宗庙讳，虽寻常敕诏，皆不回避，少帝是继世之孙，不欲斥烈圣之讳。今改‘基’为‘宗’字。”从之。〈按风俗通：陈孔璋曰，尊卑有杀，丧祭哀敬，各有攸终，欲令言著而可遵，事施而不犯。礼云：“卒哭之后，宰执木铎徇于宫，曰舍故而讳新。”故，谓毁庙之主也，恩远属绝，名不可讳。今昭宣上去玄宗十四世，奏改册文，非典故也。〉

晋天福四年十一月，太常礼院奏：“议立唐庙，引武德年故事，祀隋三帝。今请立近朝庄宗、明宗、闵帝三庙，庶合前规。”诏曰：“德莫盛于继绝，礼莫重于敬先。庄宗立兴复之功，明宗垂光大之业，逮于闵帝，实继本枝。然则丕绪洪源，皆遵唐室。继周者须崇后稷，嗣汉者必奉高皇。将启严祠，当崇茂典，宜立唐高祖，太宗及庄宗、明宗、闵帝五庙。”其月，太常礼院又奏：“唐庙制度，请以至德宫正殿隔为五室，三分之。南去地四尺，以石为坎，中容二主。庙之南一屋三门，门戟二十有四，东西一屋一门，门无棨戟。庙中床𬬻盘帐，烛亭香宝，粢盛酒爵，罍洗樽坫，位席祭服，率如常制。四仲之祭，一羊一豚，具如中祠。币帛牲牢之类，光禄主之。祠祝之文，不进不署。神厨之具，鸿胪督之。五帝五后，凡十主，未迁者六，未立者四，未谥者三。高祖、太宗与其后暨庄宗、明宗凡六主，在清化里之寝宫。祭前二日，以殿中伞扇二十，迎置新庙，以行享礼。闵皇帝、庄宗明宗二后及鲁国孔夫人神主四座，请修制祔庙及三后请定谥法。”从之。

周广顺元年二月，太常礼院上言：“准敕：‘迁汉庙入升平宫。’其唐晋两朝，皆五庙迁移，今汉七庙，未审总移，为复祇移五庙？敕：‘宜准前敕，并移于升平宫。’其法物神厨、斋院祭器、祭服馔料，皆依中祠例用少牢，光禄等寺给。其读文太祝及奉礼郎，太常寺差。每仲享以汉宗子为三献。”从之。

三年九月，太常礼院言：“准洛京庙室一十五间，中分为四室，两头有夹室，四神门每门屋三间，每门戟二十四，别有斋宫、神厨屋宇。准礼，左宗庙，右社稷，在国城内。请下有司修奉。”从之。〈时太祖将行郊礼，迁宗庙于东京，故有是议。〉

显德六年七月诏：“以大行皇帝山陵有期，神主将祔太庙，其庙屋宇舍添修否？”国子司业兼太常博士聂崇义奏曰：

奉敕，为大行皇帝山陵有期，神主祔庙，恐殿室缺少，合重添修。今请庙内相度，若是添修庙殿一间至五间，并须移动诸神门及角楼宫墙仗舍，及当殿正面檐袱阶道，亦须近东省牲立班位，直至斋宫，渐更迫窄。今检到古今礼文，伏缘太庙东西各有夹室，伏请迁易诸室，安大行皇帝神主，以合礼文者。

一、按唐礼，太庙惟有六室，至开元元年，加至九庙，遂有九室。至大历十四年十二月十一日，代宗神主将祔太庙，太常奏缘迁祔须加夹室中幍室。又元和三年十月九日重修太庙。先是宗正奏下所司，卜择起修日闻奏。太常院详定礼料，其合遍告九室，奉移神主，权于庙南门内殿庭少西，设行庙幕殿一十二间，置册床幕屋五间。告前二日，有司陈设毕，告料，准常礼有司供备。其行庙外，令左右金吾差兵守卫如式。今重拆庙殿，续更添修，不惟重劳，兼恐未便。窃见庙殿见虚东西二夹室，况有未祧迁之主。欲请不拆庙殿，更添间数，即便将夹室安排六室位次。所有动移神主，若准旧礼，于庙庭权设行庙幕殿，即恐雨水犹多，难于陈设。请权于太庙斋宫内奉安神主，至脩奉毕日，庶为宜称。

一、按礼记云：“庙成则于中屋刲羊以衅之，夹室则用鸡。”又大戴礼及通典亦有夹室。察文观象，乃是备庙之制。况新主祔庙，诸经有迁易之名，考古沿今，庶合通理。伏请递迁诸室，奉安大行皇帝神主，以符礼意。

敕从之。

后唐长兴元年九月，太常礼院奏：“来年四月孟夏禘享于太庙。谨按礼经，三年一禘以孟夏，五年一祫以孟冬。已毁未毁之主，并合食于太祖之庙。逐庙功臣之名，配享于本庙之庭。宝应元年定礼，奉景皇帝为始封之祖，既庙号太祖，百代不迁，每遇禘祫，位居东向之尊。自代祖元皇帝、高祖、太宗已下，列圣子孙，各序昭穆，南北相向，合食于前。圣朝中兴，重脩宗庙，见享高祖、太宗、懿宗、昭宗、献祖、太祖、庄宗七庙，太祖景皇帝在祧庙之数，不列庙享。将来禘祫，若奉高祖居东向之尊，则禘享不及于太祖、代祖；若以祧庙太祖居东向之位，则又违于礼意。今所脩奉祧庙神主及诸色法物已备，合预请参详。事须具状申奏。”敕下尚书省集议。户部尚书韩彦晖等奏议：“伏以本朝尊受命之祖景皇帝为始封之君，百代不迁，长居庙食，自贞观至于天祐，无所改更。圣祖神孙，左昭右穆。自中兴国祚，再议宗祊，以太祖景皇帝在祧庙之数，不列祖宗，欲尊太祖之位，将行东向之议，爰命群臣，同议可否。伏睹本朝列圣之旧典，明皇定礼之新规，开元十年，特立九庙，子孙遵守，历代无亏。今既行七庙之规，又已祧太祖之室。昔德宗朝，将行禘祫之礼，颜真卿议，请奉献祖神主居东向之位，景皇帝暂居昭穆之列。考之于正元则以为误，行之于今日正得其礼。今欲请每遇禘祫之岁，暂奉景皇帝居东向之尊，自元皇帝以下序列昭穆。”从之。

周显德五年六月，禘于太庙。先是言事者以皇家宗庙无祧庙之主，不当行禘祫之礼。国子司业聂崇义以为前代备庙，累迁及追尊未毁者皆有禘祫，援引故事九条以为其证曰：

魏明帝以景初三年崩，至五年二月祫祭，明年又禘。自兹已后，五年为常。且魏以武帝为太祖，至明帝始三帝而己，未有毁主而行禘祫，其证一也。

宋文帝元嘉六年，祠部定十月三日殷祀。其太学博士议禘云：“按禘祫之礼，三年一，五年再。”宋自高祖至文帝，才亦三帝，未有毁主而行禘祫，其证二也。

梁武帝用谢广议，三年一禘，五年一祫，故谓之殷祭，禘祭以夏，祫祭以冬。且梁武乃受命之君，仅追尊四庙而行禘祫，则知祭者是追养之道，以时移节变，孝子感而思亲，故荐以首时，祭以仲月，间以禘祫，序以昭穆，乃礼之经也，非关宗庙备与不备，其证三也。

唐礼：贞观九年将祔高祖于太庙，国子司业朱子奢请准礼立七庙，是时乃立六庙，而行禘祫。今检会要及通典并礼阁新仪，皆载此礼，并与实录符同，此乃庙亦未备而行禘祫，其证四也。

贞观十六年四月己酉，光禄大夫、宗正卿、纪国公段纶卒，太宗甚伤悼，为不视朝，将出临之。太常奏禘祫祭致斋不得哭，乃止。此明太宗之时，宗庙未备，实行禘祫，其证五也。

贞观二十三年，自九嵕葬回，迎神主于太极殿之西阶，日中行虞祭之礼。有司请依典礼以神主祔庙，高祖欲留神主于内寝，旦夕供养，申在生之敬，诏停祔礼。英国公李𪟝等抗表固请曰：“窃惟祖功宗德，饰终之明典；文昭武穆，严配之明训。”今停祔庙，奉徇哀情，即据典章，乖替为甚。又国哀已后，而庙时停祭，逾月之后，须申大祫。以唐礼九庙观之，自太宗以上，才足七庙。未有毁主，将申大祫，其证六也。

贞观十六年四月癸丑，有司言将行禘祭，依今礼，祫享功臣并得配享于庙庭，禘享则不配，请命礼官学士等议。太常卿韦挺等议曰：“其禘及时享，功臣皆应不预。”故周礼六功之官，皆大蒸而已，大蒸即祫祭也。梁初误禘功臣，左丞驳议，武帝允而依行。降及周、隋，俱遵此礼，窃以五年再祫，合诸天道，一大一小，通人推论，小则人臣不预，大则兼及有功。今礼禘无功臣，诚谓理不可易。太宗改令从礼，载详此论，该晓历代，援据甚明，又贞观年中，累陈禘祫，其证七也。

高宗上元三年，有司祫享于太庙，止有七室，未有迁主，通典、会要及礼阁新仪，俱明此礼，其证八也。

中宗景龙三年八月，帝将祠南郊，欲以韦皇后助行郊礼，国子司业郭山等议云：“皇朝旧礼，圜丘分祭天地，唯有皇帝亲拜，更无皇后助祭之文。及时享并禘祫，亦无助祭之事。”今据中宗之代，国子祭酒等举禘祫之文，称是皇朝旧礼，又明太宗、高宗之朝皆行禘祫，其证九也。

疏奏，从之。

后唐庄宗庙，故昭义节度使李嗣昭、故幽州节度使周德威、故汴州节度使符存审，并长兴二年四月敕。

周广顺元年四月，中书门下奏：“太常礼院申，七月一日，皇帝御崇元殿，命使奉册四庙。准旧仪，服衮冕即座，太尉引册案入，皇帝降座，引立于御座前，南向。中书令举册案进，皇帝搢瓘推授，册使跪受转，转授舁册官，其进宝授宝仪如册案。臣等参详，至时请皇帝降阶授册。”从之。

三年九月，太常礼院奏：“奉迎太庙神主到京，未审皇帝亲出郊外迎奉否？检讨故事，元无礼例。伏请召三省集议。”敕：“宜令尚书省四品已上、中书门下五品以上同参议。”司徒窦贞固、司空苏禹圭等议：“案吴主孙休即帝位，迎其祖父于吴郡，入祔太庙。前一日出城野次，明日常服奉迎，此其例也。”遂署状言以车驾出城奉迎为是，请下礼仪使草定仪注。至十月，礼仪使奏：“太庙神主将至前一日，礼仪使出城掌次，　于西御庄东北设神主行庙幄幕，面南。其日放朝，群臣早出西门，皇帝常服出城，诣行宫。群臣起居毕，就次。神主将至，群臣班定，皇帝立于班前。神主至，太常卿请皇帝再拜，群臣俱拜。神主就行庙幄幕坐，设常馔，群臣班于神幄前。侍中就次，请皇帝谒神主。既至，群臣再拜，皇帝进酒毕，再拜，群臣俱拜。皇帝还幄，群臣先赴太庙门外立班，俟皇帝至，起居。候神主至，群臣班于庙门外，皇帝立于班前。太常卿请皇帝再拜，群臣俱拜。皇帝还幄，群臣就次。宫闱令安神主于本室讫，群臣班于庙庭。太常卿请皇帝于四室奠享，逐室皇帝再拜，群臣俱拜。四室祔享毕，皇帝还宫。前件仪注，望付中书门下宣下。”从之。

周广顺三年九月，太常礼院奏：“社稷制度，社坛广五丈，高五尺，五色土筑之。稷坛制度如社坛之制度。社坛石主长五尺，方二尺，剡其上方，其下半根在土中，四垣华饰。每神门屋三间，一门，门二十四戟，四隅连饰罘罳，如太庙之制。中可树槐，准礼，左宗庙，右社稷，在国城内。请下所司修奉。”从之。〈时太祖将行郊礼，故迁社稷于东京脩之。〉

梁开平三年八月诏曰：“封岳告功，前王重事；祭天肆觐，有国常规。朕以眇身，恭临大宝，既功德未敷于天下，而灾祥互降于域中，虑于告谢之仪，有缺斋䖍之礼。爰修昭报，用契幽通。宜令中书侍郎、平章事于兢往东岳祭告讫。”

晋天福六年正月敕：“岳镇司方，海渎纪地，载于祀典，咸福蒸民。将保丰穰，宜申䖍敬，其岳镇海渎庙宇，宜各令修葺，仍禁樵采。”

开运三年二月，诏令复祭中岳，宜差河南少尹往彼行礼。〈故事，五岳皆本处观察使亲赍御降祝文行礼，顷因张全义为河南尹，以年德俱高，遂令宾从摄祭，近日兼差府属卑官。至是因左辅阙卢夏奏，故有是敕。〉

周显德七年十月诏：“今年冬祭海，宜就差登州刺史张顺，起今后逐年就差，更不差使。”

汉干佑三年三月寒食，隐帝奉皇后幸南御园家祭，枢密使、三司使从之。〈人君奉先之道，无寒食野祭，近代庄宗每年寒食出祭，谓之破散，故袭而行之。〉

周广顺元年二月寒食，太祖出元化门至蒲池，设御帐遥拜诸陵，非人君之礼也。

后唐长兴三年五月七日，国子博士蔡同文奏：“伏见武成王庙中每上戊释奠，汉留侯张良配坐，武安君白起等为十哲。当排祭之时，祇于武成王、张良、十哲面前，其范蠡等六十四人，图形于四壁，面前并无酒醢。自今后乞准本朝旧制例，武成王庙四壁诸贤画像面前，请各设一豆、一爵祀享。”中书帖太常礼院检讨礼例，分析申者。礼院检郊祀录释奠：“武成庙，中祀例祭以少牢，其配座十哲，见今行释奠之礼。伏自丧乱已来，废四壁英贤之祭。今准帖，为国子博士蔡同文奏，武成王庙四壁英贤，请各设一豆一爵祀享者。当司今详郊祀录，武成王从祀诸英贤，各笾二，实以栗、黄牛脯；豆二，实以菜葅、鹿醢；簠、簋各一，实以黍稷；饭、酒爵一。礼文所设，无一豆一爵之仪。”奉敕：“武成王庙四壁英贤，自此每至释奠，准郊祀录，各陈脯、醢诸物以祭。”

周显德五年闰七月，兵部申：“春秋上戊释奠武成王庙，每祭差献官三员：初献官，上将军充；亚献官，上将军充；终献官，将军充。于汉乾祐三年奉中书门下指挥，带使相上将军不差。自后祇差大将军行事，仍改亚献为再献官，终献为三献官。”

周广顺三年九月，南郊礼仪使奏：“用圭璧制度，准礼，祀上帝以苍璧，地祗以黄琮。祀五帝以圭、璋、琮、琥、璜，其玉各依本方正色。祀日月以圭、璋，祀神州以两圭，有邸。其用币，天以苍色，地以黄色，配帝以白色，日月、五帝各从本方之色，皆长一丈八尺。其圭璧之状，璧圆而琮方，圭上锐而下方，半圭曰璋，琥为虎形，半璧曰璜。其圭、璧、琮、璜皆长一尺二寸四。圭有邸，邸本也，圭著于璧而四出也。日月、星辰以圭璧，五寸。前件圭璧有图様，而长短之说或殊。按唐开元中，玄宗诏曰：‘礼神以玉，取其精洁，比来用珉，不可行也。如或以玉难办，宁小其制度以取其真。’今郊庙所修圭璧，量玉大小，不必皆从古制。伏请下所司修制。”从之。

显德四年四月，礼官博士等准诏议祭器、祭玉制度。国子祭酒尹拙引崔灵恩三礼义宗云：“苍璧所以礼天，其长十有二寸，盖法天之十二时。”又引江都集礼、白虎通诸书所说云：“璧皆外圆内方。”又云：“黄琮所以礼地，其长一尺，以法地之数。其琮外方内圆，八角而有好。”国子博士聂崇义以为璧内外皆圆，其径九寸。按阮氏、郑玄图皆云九寸。周礼玉人职又有九寸之璧。及引尔雅云：“肉倍好谓之璧，好倍肉谓之瑗，肉好若一谓之环。”郭璞注云：“好，孔也；肉，边也。”而不载尺寸之数。崇义又引冬官玉人云：“璧好三寸。”尔雅云：“肉倍好，谓之璧。”盖两边肉各三寸，通好共九寸，则其璧九寸明矣。崇义又云：“黄琮八方以象地，每角各剡出一方六寸，共长八寸，厚一寸。”按周礼疏及阮氏图并无好。又引冬官玉人云：“琮八角而无好。”崇义又云：“琮、璜、圭、璧俱是礼天地之器，而尔雅唯言璧、环、瑗三者有好，其馀诸器若琮、璜等者，并不言之。则琮、璜八角而无好明矣。”时太常卿田敏以下，以崇义援引周礼正文为是。乃从之。

梁开平二年七月敕：“祭祀之典，有国大事，如闻官吏慢于恪敬，礼容牲选，有异精䖍。宜令御史台疏具条件闻奏。”

周显德二年八月，兵部尚书张昭等奏：

今月十二日，奉圣旨，以每年祭祀，多用太牢，念其耕稼之勤，更备牺牲之用，比诸豢养，特可愍伤，令臣寻讨故事，可以他牲代否。臣仰禀纶言，退寻礼籍，其三牲八簋之制，五礼六乐之文，著在典彝，迭相沿袭，累经朝代，无所改更。臣闻古者燔黍捭豚，尚多质略，近则梁武面牲竹脯，不可宗师。虽好生之德则然，于奉先之仪太劣。盖礼主于信，孝本因心，黍稷非馨，鬼神享德。不必牲牢之巨细，笾豆之方圆。苟血祀常保于宗祧，而牺牲何须于茧栗，但以国之大事，儒者久行，易以他牢，恐未为便。以臣愚管见，其南北郊、宗庙社稷、朝日夕月等大祠，如皇帝亲行事，备用三牲；如有司摄行事，则用少牢已下。虽非旧典，贵减牺牛。

其月，太常少卿田敏又奏：

臣奉圣旨，为祠祭用犊事。令太仆寺供犊，一年四季多用犊二十二头，唐武德九年十月九日诏：“祭圜丘、方泽、宗庙已外，并可止用少牢，用少牢者用特牲，时和年丰，然后克修常礼。”又天宝六年正月十三日赦文：“今后每大祭祀，应用骍犊，令所司量减其数，仍永为常式。其年起，请以旧料每年用犊二百一十二头，今请减一百七十三头，止用三十九头，馀祀享并宜停用犊。”至上元二年九月二十一日赦文：“圜方泽，任依常式，宗庙诸祠，临时献熟。其年起，请昊天上帝、太庙各太牢一，馀祭则随事而供。”若据天宝六载，自二百一十二头减用三十九头。据武德九年，每年用犊十头，圜丘四，方泽一，宗庙五。据上元二年起，请惟昊天上帝、太庙，又无方泽，祇九头矣。今国家用牛，比开元、天宝则不多，比武德、上元则过其大半。按会要，太仆寺有牧监，掌孳课之事。乞今后太仆寺养孳课牛，其犊遇祭昊天前三月养之涤宫，取其荡涤清洁，馀祭则否。若临时买牛，恐非典故。

奉敕：“今后祭圜丘、方泽、社稷，并依旧用犊。其太庙及诸祠，宜准上元二年九月二十一日制，并不用犊。如皇帝亲行事，则依常式。”其日，又诏曰：“今后诸祠祭，应有牲牢、香币、馔料、供具等，仰本司官吏躬亲检校，务在精至，行事仪式，依附礼经。大祠祭合用乐者，仍须依前教习。凡关祀事，宜令太常博士及监察御史用心点检，稍有因循，必行朝典。”







卷四

梁开平三年九月，诏曰：“国之大事，唯祀与戎，须委元臣，以专重务。今后在京大小祀及诸色祠祭，并委宰臣薛贻矩专判。”

后唐同光二年三月十日，祠部奏：“本朝旧仪，太微宫每年五荐献，其南郊坛每年四祠祭，吏部申奏，请差中书门下摄太尉行事。其太庙及诸郊坛，并吏部差三品以上摄太尉行事。”从之。至其年七月，中书门下奏：“据尚书祠部状，每年太微宫五荐献，南郊坛四祠祭，并宰相摄太尉行事，唯太庙时祭，独遣庶僚。虽为旧规，虑成阙礼。臣等商量，今后太庙祠祭，亦望差宰臣行事。”从之。

三年十一月，礼仪使奏：“伏准礼经，丧三年不祭，惟天地鬼神社稷为越绋行事，此古制也。爰自汉文，益尊神器，务徇公绝私之义，行以日易月之制。事久相沿，礼从顺变。今园陵已毕，祥练既除，宗庙不可以乏享，神祇不可以废祀，宜从礼意，式展孝思。伏请自贞简太后升祔礼毕，应宗庙伎乐及群祀，并准旧施行。”从之。

天成四年九月，太常寺奏：“伏见大祠则差宰臣行事，中祠则差诸寺卿监，小祠则差太祝奉礼。今后凡小祠请差五品官行事。”从之。其年十月二十七日，中书门下奏：“太微宫、太庙、南郊坛，宰臣行事宿斋，百官皆入白事。伏以奉命行事，精诚斋宿，既遍见于朝官，涉不虔于祠祭。今后宰臣行事，文武两班，望令并不得到宿斋处者。”奉敕：“宜依。”其年十二月，中书门下奏：“今后宰臣致斋内，请不押班，不知印，不赴内殿起居。或遇国忌，应行事官受誓戒后，并宜不赴行香拜，不奏覆刑杀公事，及大祠致斋内请不开宴。”从之。

长兴二年五月，尚书左丞崔居俭奏：“大祠、中祠差官行事，皇帝虽不与祭，其日亦不视朝。伏见车驾其日或出，于礼不便。今后请每遇大祠、中祠，车驾不出。”从之。

四年二月，太常博士路航奏：“比来小祠已上，公卿皆著祭服行事。近日惟郊庙、太微宫具祭服，五郊迎气日月诸祠，并祇常服行事，兼本司执事人等，皆著随身衣装，狼籍鞋屦，便随公卿升降于坛𫮃。按祠部令，中祠已上，应斋郎等升坛行事者，并入给洁服，事毕收纳。今后中祠已上，公卿请具祭服行事，执事升坛人并著履、具绯衣帻子。又，臣检礼阁新仪，太微宫使卯时行事，近年依诸郊庙例，五更行事，今后请依旧以卯时。”从之。

清泰元年五月，中书门下奏：“据太常礼院申，明宗今月二十日祔庙，太尉合差宰臣摄行。缘冯道在假，李愚十八日私忌在致斋内，今刘昫又奏见判三司事烦，请免祠事。今与礼官参酌，诸私忌日，遇大朝会，入阁宣召，尚赴朝参；今祔享事大，忌日属私，致斋日请比大朝会宣召例，差李愚行事。”从之。

晋天福七年十一月敕：“天地、宗庙、社稷及诸祠事等，访问自前所司承管，多不精洁。宜令三司预支一年诸司合请祠祭礼料物色等，于太庙置库，仍差宗正丞石载仁专主掌，监察御史宋彦升监库，兼差供奉官陈审璘往洛京，于太庙内稳便处，修盖库屋五间。俟毕日，催促所支物色监送入库，交付讫，取收领文状归阁。每有祠祭，诸司合请礼料，至时委监库御史宋彦升、宗正丞石载仁旋给付。其大祠、中祠兼令监祭使检点馔造，小祠即令行事官检点。如致慢易，本司当准格科罪。其祭器未有者修制，已有者更仰整饬。”

开运三年六月，西京留司监祭使奏：“以祠祭所定行事官，临日或遇疾病，或奉诏赴阙，留司禀敕已迟，乞以留司吏部郎中一人主判，有缺便依次第定名，庶无缺事。”从之。

周广顺三年九月，南郊礼仪使奏：“郊庙祝文，按礼例云，古者文字皆书于册，唐初悉用祝版，惟陵庙用玉册。玄宗亲祭郊庙，用玉为册。德宗朝，博士陆淳议，准礼用祝版，祭祀讫燔之，乃从其议。贞元六年亲祭，又用竹册。今详酌礼例，用竹版为宜。”从之。

显德五年闰七月一日，御史台奏：“见行事件，诸司寺监逐季请到祠祭礼料、币帛、脚钱等于宗正寺，监祭使与本寺官同掌，候至日供应。逐季所祭享郊坛祠庙，并是礼部差官，具名衔牒报监祭使。大祠前七日赴尚书省受戒誓，如其日有官不到，具名衔申奏。申堂前三日致斋，前二日请道引赴祠所。中祠不受戒誓，前二日致斋，前一日请道引赴祠所。小祠不受戒誓，候吏部牒到献官名衔。监察使检点封记、印礼料，并诸司祇应人等发牒，差驱使官管押，赴所交割，逐祠祭诸司赴郊坛所等，至午时与公卿行事官立班，告洁省牲点馔毕，给付大官，令监厨造馔。至来日五更，于坛所食馔毕行事。点检有食馔祭器不精，应奉有缺，其本司人吏量罪责罚。郊坛太庙宰臣摄太尉行事，至受誓戒及赴祠庙日，监祭使具录公卿行事官名衔，申迎班状。应行事官未受誓戒前，牒陈有故请假，并是吏部别差官行事。如受誓戒后及致斋之内，有官陈牒有故请假，监祭使差次官通摄行事。祠斋前一日，本寺按阅申堂，如至行事日，音律乐官祇应前却，监祭使量罪区分。太庙夹室行祫享之礼，所差行事公卿等，并听别敕指挥。诸祠祭有同日享祀，监祭使具状申御史中丞，请差官祀。若是无官可差，监祭使牒太常博士通摄。如缺太常博士，监祭使通摄。祠祭行事公卿官员职掌等，每至冬寒请柴炭，太常礼院差礼生请给，监祭使监散。”

后唐末帝清泰三年九月，车驾将北幸，太常博士段颙奏：“河阳路当徽陵，今车驾经由，合亲朝谒。”于是至陵所朝拜。

周世宗显德元年六月，车驾征太原回，亲拜嵩陵，望陵号恸，至陵所俯伏哀泣，感于左右。再拜讫，祭奠而退，赐奉陵将吏及近郊人户帛有差。

后唐清泰二年正月，宗正寺奏：“北京永兴、长宁、建极三陵，应州遂、衍、奕三陵，准曹州温陵例，下本州府官朝拜；雍、坤、和、徽四陵，太常、宗正卿朝拜。”从之。

晋开运三年七月八日，中书门下奏：“太常礼院状，得宗正寺牒，今年八月，择日朝拜诸陵。今太卜署择用八月十二日庚午，告北京义、惠、康、昌四陵。准天福二年七月敕，宜就昌陵都朝拜，其朝拜官以本府上佐官等充，行事礼料亦准上供备。”

后唐同光三年十月，贞简皇太后葬于坤陵。初，上欲祔于代州太祖园陵，中书门下奏议曰：“伏以人君以四海为家，不当分异南北，洛阳是帝王之宅，四时朝拜，理须便近，不能远幸代州。且汉朝诸陵皆近秦雍，国朝陵寝布列京畿，后魏文帝自代迁洛之后，园陵皆在河南，兼敕应勲臣之家，不许北葬。今魏氏诸陵尚在京畿，祔葬代州，理未为允。”从之。

后唐同光二年三月，以尚书工部郎中李途为长安两路检视诸陵使，其年五月二十四日，敕宗正寺：“严切指挥诸陵台令、丞，不得辄令影占人户。其诸陵旧制合破巡人，仍仰酌量额定数目，自本州县于中等人户内差遣，交付陵所。切不得自招，影占人户，搅扰乡村，致妨县司差遣色役使。仰密具本官姓名申奏，当行朝典，仍具条约，晓示诸陵台及本州县讫闻奏。”其年八月，中书门下奏：“诸陵台令、丞，并请停废，以本县令兼知陵台事。”从之。

三年六月敕：“关内诸陵，顷因丧乱，例遭穿废，多未掩修，其下宫殿宇法物等，各令奉陵州县府据所管陵园修制。仍四时各依例荐享。逐陵各差近陵百姓二十户放杂差役，充陵户，以备洒扫。其寿陵等一十陵，亦一例修掩，量差陵户。仍授尚书工部郎中李途京兆少尹，充奉修诸陵使。”

周广顺元年正月敕文：“唐庄宗、明宗、晋高祖，宜各置守陵十户，以近陵人户充。”五月，宗正寺奏：“准故事，诸陵有令、丞各一员，近令、丞不置，便委本县令兼之。今缘河南洛阳是京邑，恐兼令、丞不便。伏候敕旨。”敕：“特置令、丞各一员。”

后唐天成三年又八月九日敕：“尚书工部郎中萧愿奏：‘每遇宗庙不乐之辰，宰臣到寺，百官立班，是日降使赐香，准案禁乐、断屠宰、止刑罚者。’帝忌、后忌之辰，旧制皆有斋会，盖申追远，以表奉先。多难已来，此事久废。今后每遇大忌，宜设僧道斋一百人，列圣忌日斋僧道五十人。忌日既不视朝，固难举乐，所奏止刑罚、断屠宰，宜依。兼河南府向来送酒行香宰臣，自此止绝。天下州府至国忌日，并令不举乐、止刑罚、断屠宰、馀且依旧。”

四年十二月，中书门下奏：“今后大忌前一日，请不坐朝。”从之。

晋天福五年正月，御史中丞窦正固奏：“每遇国忌行香，宰臣跪炉，僧人表讃，文武百官俨然列坐。今后伏请宰臣跪炉，百官依常位立班。”从之。仍令行香之后，斋僧一百人，永为定制。

后唐天成元年六月十二日敕：“朕闻古者酌礼以制名，惧废于物；取其难犯而易避，贵便于时。况‘征在’二名，仰有前例。恭以太宗皇帝，自登宝位，不改旧称。时则臣有世南，官以民部，靡闻曲避，止禁连呼。朕以眇躬，托于人上，冀遵圣范，非敢有废。文书内所有二字，但不连称，并不得回避。如是臣下之名，不欲与君亲同字者，任自更改，务从所便，庶体予怀。”

三年正月，诏曰：“本朝列圣及亲追四庙讳，近日章奏，偏傍文字皆阙点画。凡当出讳，止避正呼，若回避于偏傍，则亏缺于文字，宜从朴素，庶便公私。此后凡庙讳，但避正文，其偏傍文字，不必减少点画。”其年八月，诏曰：“凡有姓犯庙讳者，改以本望为姓。”

清泰二年五月，中书门下奏：“御名上一字与诸王相连，按太宗、玄宗朝故事，人臣诸王合避相连字，改从单名。”从之。

晋天福三年二月，中书门下奏：“礼经云：‘礼不讳嫌名，二名不偏讳。’注云：‘嫌名谓声音相近，若禹与雨、丘与区也，二名不偏讳，谓孔子之母名征在，言在不称征，言征不称在。’此古礼也。唐太宗、玄宗二名皆讳，人姓与国音声相近是嫌名者，亦改姓氏，与古礼有异。若庙讳平声字，即不讳侧声，若讳侧字，即不讳平声。所讳字正文乃偏傍，皆阙点画，望令依令式施行。”敕：“朝廷之制，今古相沿，道在人弘，礼非天降。况以方开历数，虔奉祖宗，虽逾孔子之文，未爽周公之训，冀崇孝行，永载简编。所为二名及嫌名事，依唐礼施行。”

梁开平元年八月敕：“朝廷之仪，封册为重，用报勲烈，以隆恩荣，固和亲临，式光典礼。旧章久缺，自我复行。今后每册封大臣，宜令有司备临轩之礼。”

后唐同光二年二月，太常礼院奏：“准制，尚书令秦王李茂正备礼册命，检详旧仪，无不带节度使封册之命，宜准故襄州节度使赵匡凝封楚国例施行。秦王受册，自备革辂一乘，载册犊车一乘，并本品卤簿鼔吹如仪。”从之。

三年六月，太常礼院奏：“吴越国王钱镠将行册命，按礼文合用竹册。敕：“宜令有司修制玉册，俾称元勲。”〈议者以玉册帝王所用，不合假诸人臣，盖当枢密院承旨段回受钱镠之赂，曲随其请，枢密使郭崇韬不详典礼故也。〉

天成三年十一月十八日，中书奏：“旧制凡降册命，至尊临轩。伏自陛下纂袭，继有崇封，但申节度之仪，尚缺临轩之礼。今后或封册，请御正衙，虽劳万乘之尊，冀重九天之命。如此则行之时礼备，受之者感深，宁惟转耀于皇猷，亦永标于青史。”从之。仍付有司。

清泰元年六月，中书门下奏：“据太常礼院申，册拜王公，如在京城，所司备卤簿车辂法物，皇帝临轩行册礼；如在外镇，正衙命使押册赴本道行礼。车辂法物，故事不出都城，礼无明文。今奉制命幽州赵德钧封北平王，青州房知温封东平王，皆备礼册命。其合用车辂法物，在兵部、太常太仆寺，请载往本州行礼后，送纳本司。”从之。

后唐清泰元年正月，尚书吏部员外郎刘鼎奏：“臣伏睹建中元年正月敕：‘中外文武臣寮授官上任后三日，举一人自代，事下中书，如除用选人，所荐多者拟议。’多事已来，此敕久废，今后重乞举行。”从之。

汉乾祐元年正月赦节文：“应内外常参官，宜准唐建中故事，上任后三日，表举一人自代。”

后唐天成二年六月，户部尚书李麟奏：“应升朝官四品以上，各许荐令、录两人；五品六品官各许荐簿、尉两人。”敕：“所举人除官后，仍于官告内坐举官姓名，赴任之后，或有不公，连坐举主。兼三品以上，有旧谙行止堪充两使判官者，各具才业上闻。”

周显德二年正月二十一日御札：“应在朝文资官，翰林学士两省官内，有曾历藩郡宾职、州县官者，宜各举堪为令、录者一人，务在强明清慎，公平勤恪。其中有已曾任令、录，亦许称举，并当擢用，不拘选限资序，虽姻族近亲，亦无妨嫌，祇须举状内具言。除官之日，仍署举主姓名，若在官贪浊不公，懦弱不治，职业废缺，处断乖违，并量事状轻重连坐。仍令御史台催促本官，旋具奏闻，限两月举状齐足。如出使在外者，侯回日准此指挥。”

四年六月敕：“应在朝文资官，各令再举一人堪充令、录及两使防御、团练、军事判官者。自前或因公过微有殿犯者，亦许称举。馀准显德二年正月二十一日御札处分。”其年八月诏：“应在朝上将军、统军大将、率府副率等，宜令各举有武勇胆力，骑射趫捷，堪为军职者两三人，仍具年岁及历职去处闻奏。如已在禁军者，不在称举。候举到日，并当比试骑射，看验人材，虽是姻亲，亦宜公举，但于状内具言。如应任用之后，不副所举，即量事状轻重坐举主。”

五年五月诏：“在朝文资官，各令再举堪为幕职令、录者一人。所举幕职州县官罢任后，便与除官，仍并许赴阙。”

后唐长兴四年七月三日，太常寺奏：

奉敕详定太子亲王见师、傅礼如左：

一、准开元礼，皇太子与师、傅、保相见前一日，尉卫设次于宫门外道，西南向；伶官展轩悬于庭。其日，诸卫所部屯门列仗，典谒设师、傅、保位于西阶之西，东向，三少位次之，少退，俱东向，北上。师、傅、保及三少至宫门，通事舍人引师、傅、保就次。左庶子奏“中严”伶官师工人入就位。通事舍人引师、傅、保及三少立于正殿门西，差退，俱东向。左庶子奏“外办”。皇太子著常服以出，侍卫如常，承和乐作。至东阶下，西向立，乐止。通事舍人引师、傅、保及三少入，乐作。就位，乐止。皇太子再拜，师、傅以下答拜。若三少见时，则三少先拜。通事舍人引师、傅以下出，乐作。出门，乐止。左庶子跪奏，称：“臣某言礼毕。”

一、又准礼阁新仪，皇太子受册后，前二日，尚舍设次于崇明门外，南向，又设师、傅、保、中书门下文武百官，东西相向，以北为上。宫臣及皇亲陪其后。次左庶子奏“外备”中官褰帘，皇太子常服出次，南向立，侍从如常仪。次中书门下就北向位再拜讫。礼官赞，皇太子再拜讫。中书门下班首一人前进贺讫，复位，再拜。皇太子答贺讫，又再拜。皇太子揖中书门下讫，相次退。通事舍人、礼官赞，皇太子再拜。师、傅等少避位讫。师、傅为班首者一人进贺讫，复位，再拜。皇太子答贺讫，又再拜。皇太子揖，师、傅退出。内侍奉引皇太子就座，南向座讫，通事舍人引文武宫臣三品以下入，就北向重行异位立定。奉礼曰“再拜讫”。左庶子一人进，跪奏：“具官臣某等言贺讫。”复位，皆再拜，各分班东西序立。奉礼曰“再拜”，在位官皆再拜讫。左庶子少前跪奏：“具官臣某言礼毕。”近侍垂帘，皇太子降座，宫臣侍卫仗散如仪。

一、准会要，贞观十七年，上谓房玄龄曰：“太子三师，以德导人者也。若师礼卑，则太子无所取则。”于是诏令撰三师仪注。太子出殿门迎，先拜三师，三师答拜。每门让，三师坐，太子乃坐。与三师书，前“名惶恐”后“名惶恐再拜”。

右据太常礼院状。谨检开元故事、礼阁新仪及会要，分析如前。其师、傅见亲王，不同皇太子见师、傅。臣请师、傅、亲王对拜、揖，各退。

奉敕：“宜依。”

后唐清泰二年九月，中书门下帖：“太常以长兴三年敕，诸举人常年荐送，先令行乡饮酒之礼。宜令太常草定仪注，颁下诸州预前肄习。解送举人之时，便行此礼。其仪速具奏闻。”〈初，长兴中，宰臣李愚好古，奏行此礼，累年不暇。至是愚复奏及，观礼官所定无绪。礼官孙知训以古礼无次序，不可施行。博士或言梁朝时青州曾行一度，遂令青州访旧簿书以闻。竟不能行。〉

梁开平元年十月，驾幸䌓台讲武。至二年七月，改为讲武台。〈按地理志，本西汉梁孝王所筑，谓之吹台，其后有䌓氏居其侧，故里人呼之䌓台。〉

后唐同光二年八月敕：“四京并诸道州府及京百司应申奏诸色公事奏状等，先曾指挥，并须实封斜角。其常呈奏状，于斜封上明题所为公事。或干军机言不题事，直至御前开封进呈事。宜指挥四京及诸道，令散下管内诸州，依元宣旨处分。其在京百司，仍令御史台各录敕文晓告。”

天成元年七月敕：“三京诸道节度团练使、防御使、刺史、文武将吏、州县职员，皆进月旦起居表，其四孟月旦，并可止绝。”

三年七月二十一日敕：“今后天下诸州刺史及系属节镇、团练、防御使，除应圣节、冬至、端午外，谢上及每月起居庆贺章表，并付本道封进，其馀公事，准往例，节度、观察使誊覆奏闻。”

长兴元年五月，太常礼院奏：“皇后今月十四日受册，准旧仪，外命妇并合赴皇后受册正殿门外就次，俟受册讫，司宾引入就位奉贺。今未有命妇院，请准例上表贺。”中书门下奏：“其诸道节度使上表贺皇帝，其在朝外命妇所上皇后表章，进呈，讫不下令报答。自此不更进表。皇子妻、驸马公主及近密亲旧，或有庆贺及进起居章表，内中委人主掌，进呈后祇宣示来使，并不下令。”从之。其月，太常礼院奏：“按仪制令，百官上疏于皇后曰皇后殿下，中外臣寮外命妇庆贺，祇呼殿下，不言皇后。”中书覆奏：“据太常礼院状，若祇呼殿下，恐未合宜。至如旧制，皇太子亦呼殿下，若无分别，何显尊卑？凡上皇后表章内，请呼皇后殿下，若不形文字，寻常并呼皇后。”从之。

二年五月，枢密院条疏：“诸道报军机表状，于斜封上不得言为何事宜二字。”

晋天福二年十月，中书门下奏：“按礼阁新仪，贞元二年十月七日御史台奏，每月庆贺及诸上表，并合上公行之。制可。今后凡有谢贺上表，望并准元敕上公行之。如三公阙，令仆已下行之。中书门下别贡表章。”从之。







卷五

后唐天成元年七月，御史台奏：“伏准故事，每月百官入阁，百司排仪仗，金吾勘契。入后，百官待制次对。入阁举论本司公事，左右起居分记言动，以付史馆编录，此大朝经久之道也。近奉敕旨，百官除常朝外，依宰臣每五日一度入内起居，拜讫便退，纵有公事要言，亦宜卷行。因此废待制次对之官。今后伏乞每月朔望两度，出御文明殿，排入阁之仪。诸司依前转对，奏论本司公事，兼乞因宰臣五日一度延英之际，百官要奏事者，临门状到，便许引入。如或以山陵日近，朔望不坐，即取次日，亦合旧规。候过山陵，却复前制。”敕：“其五日一度起居之际，班行内要奏事者便出班奏对。”自后又奏请五日入内起居之际，令百官次第转对。从之。

三年十月，尚书吏部员外郎赵熙奏：“百官待制，每读奏于殿廷，虑泄机事，请许封章上闻。”从之。其年十二月十日，中书门下奏：“朝官每遇待制，不计度数，具三代名讳奏闻。伏以臣子之道，资忠孝以为先；祖考之名，形翰墨而非异。初升朝者不可有缺，久在谍者何必更然。日日赴朝，不处疏远之地；时时待制，忍烦嚬蹙而书。况屡凟于天聪，且无益于时政，宜更往例，别示明规。今后自外任除授朝官者，仰具三代名讳，一度闻奏，仍付所司。其久在班者，每遇待制，不令更通三代名讳。”从之。

长兴二年八月敕：“今后宰臣文武百官，每五日内殿起居仍旧，其轮次转对宜停。若有所见，许非时上表。其朔望入阁待制候对，一依旧规。”

晋天福七年三月敕：“今后百官，每五日一度内殿起居日，轮差两员官具所见，实封以闻。”

汉乾祐三年八月，给事中陶谷奏：“乞停内殿五日转对，朝臣中或有所见，许非时诣阙门拜章论奏。”从之。

周显德四年五月诏：“今后每遇入阁，其待制官、候对官及文武臣寮，非时所上章疏，并须直书其事，不得隐情但云某人有武，某人能理人。某处所官吏因循，某州县刑狱冤滥，某事利于国而未举，某事害于民而未除，经营四方者术策何施，禆赞万几者阙遗何补，何人谠正之士，何人诈伪之端，当竭言之，朕自详览。其待制、候对官，今后于文班内轮次充，不在祇取刑法官。”

后唐同光二年三月，唐州奏：“淮渎广润王庙前有两树，东西相去七尺五寸，其树各出地七尺五寸，两树相向连理。”画图以进。其年九月，莱州奏：“即墨县人李梦征室内柱上生芝草两本。”画图以进。上宴乐于嘉庆殿，诸道贡物称贺。

三年三月，修东京月陂堤，至立德坊南古岸，得玉玺一纽，文曰“皇帝行宝”〈都部署朱守殷表上之。命中书门下宣示百官。宰相豆卢革等验其篆文曰“皇帝行宝”。方围八寸，厚二寸，背纽玄龙，光莹精妙，莫知湮坠之由。自秦、汉以来，天子之玺有六，文曰“皇帝之玺”、“皇帝信玺”、“皇帝行玺”、“天子之玺”、“天子信玺”、“天子行玺”。至唐玄宗时，改名国玺。汉末董卓迁献帝于长安，袁术将孙坚攻卓，收洛阳，营于城南，见甄宫井有五色气，命掘之，得汉传国宝，文曰“受命于天，既寿永昌”。方围四寸，纽交五龙，一角小缺。议者意张让护幼帝出奔，掌玺者投之甄井故也。今之所得，即六玺之一也。守殷又于积善坊得古文钱四百五十六文，文曰“得一元宝”，背曰“顺天元宝”。〉

天成二年五月，怀州进白鹊。至六月，兖州进三足乌。

四年七月，遂州进嘉禾，一茎九穗，百官称贺。敕付史馆编录。

长兴三年十月，莱州奏：“即墨县人王及家，生芝草一本三枝，分两岐或三岐，上渐相向成片而圆，色紫，叶茎一色，其表白，高尺馀。”上命出宫中旧进芝草四本，色茎皆同。

晋天福八年三月，有白乌栖于作坊厢树。

开运二年十一月，邓州奏，穰县和平坊竹合欢，图进之。至三年六月，登州文登县地内磅出金铜佛像四，瓷佛像十。

汉乾祐二年六月，颍州进白鹿。至三年五月，太原进白乌、白兔。

周显德元年，河阳奏，氾水县民家生紫芝数茎，以进。至三年，颍州进白兔。〈翰林学士、尚书兵部侍郎、知制诰陶谷进紫芝白兔颂。〉

周广顺元年正月五日制书节文：“帝王之道，德化为先，崇饰虚名，朕所不取。苟致理之未洽，虽多瑞以奚为。今后诸道所有祥瑞，不得辄有奏献。”

晋天福二年十一月，中书门下奏：“准杂令，车驾巡幸，所在州县官入见，在驾所祇承者，赐赠并同京官。”从之。

周广顺二年五月，车驾亲征兖州。御札宣示沿路侧近节度、防御、团练使、刺史，不得离本州府来赴朝觐，其随驾一行供顿，并取系省钱物准备，差使臣勾当，仍预告报一路州县，并不得别有排比。其随从臣寮、外内诸司，官中已有供给，州县亦不得别有破费祇供。其要载动用什物车乘，亦已指挥备办。如阙少之时，候见宣命即供应，祇不得预前排比。如衷私有人小小取索，并不得应副。或军部及诸色人，于路途店肆买些须食物，先还价钱。两京留司百官，祇于递中附表起居。时热，不用差官至行在沿路所指挥事件。车驾回日，亦依此施行。

周显德五年九月，赐宰臣、枢密使、翰林学士、中书舍人宴于玉津园，张教坊乐。〈先是，上以前代有赐百官观稼之事，复以是岁秋成，念内臣之劳倦，故有是命。〉

后唐同光四年四月十九日，明宗敕旨：“应中外臣僚及三京、诸道州府，如是谢贺并节序，并可据有无，量力进奉，不得因兹掊敛，伤耗生灵。至于奇巧珍玩、飞放搏噬之物，并不得转将进奉。”

天成二年三月五日，门下侍郎兼工部尚书、平章事、判三司任圜奏：“三京留守，诸道节度、观察，诸道州防御使、刺史，每年应圣节及正、至等节贡奉，或恩命改转，或讨伐胜捷，各进献马。伏见本朝旧事，虽以献马为名，多将绫绢金银折充马价。盖跋涉之际，护养稍难，因此群方俱为定制。自今后，伏乞除蕃部进驼马外，诸州所进马，许依天复三年以前事例，随其土产折进价値，冀贡输之稍易，又诚敬之获申。兼欲于诸处拣孳生马畜，准旧制分置监牧，仍委三司使别具制置奏闻。”

清泰二年正月，中书门下奏：“每遇圣诞节辰，凡刑狱公事奏覆，候次月施行。今后伏请重系者即候次月，轻系者节前奏覆决遣。”从之。

晋天福四年九月敕：“每年寒食、七夕、重阳及十月暖帐，内外臣僚进献，并宜停止。”

六年正月敕：“今后冬至、寒食、端午、天和节及诸色谢贺，无属州钱处不得进奉。”

周广顺三年七月敕：“内外文武臣僚，遇永寿节辰，皆于寺观起置道场，便为斋供。访闻皆是醵金，所宜减损，以足公私。今后中书门下与文武百官等共设一斋，枢密使与内诸司使、副等共设一斋，侍卫亲军马步军都指挥使已下共设一斋。其馀前任官员及诸司职掌，并不得更开置道场及设斋。

后唐天成四年二月，定州行营招讨使王晏球来献逆贼王都首级并俘馘。上御咸安楼，立仗，百官就列，尚书兵部宣露布于楼前。宣讫，尚书刑部侍郎张文宝奏曰：“逆贼王都首级请付所司。”大理卿萧希甫受之以出，献于郊社。其王都男并蕃将秃馁等，命磔于开封桥。百官称贺。

晋天福七年正月，镇州行营招讨使杜重威奏曰：“二日收复镇州，传逆人安重荣首级来献。”上御乾明楼。仗卫如仪、宣露布讫。大理卿受俘馘，付市徇之，百官称贺。命漆其首，传于契丹。其年九月，襄州行营都部署高行周等执逆贼安从进男宏受、判官王鼎、李光图等四十四人来献。上御乾明门受俘。宣露布讫，百官称贺，命徇于市。

汉乾祐二年七月，西南行营都部署露布，献河中府所获逆贼李守正首级并俘馘等。上御明德门楼受俘，群臣称贺。

三年正月，凤翔节度使赵晖奏，请供奉官张铢押逆贼王景崇首级同恶周㻮至阙下献俘。命徇于六街，磔于两市。

梁开平元年四月，改正衙殿为崇元殿，东殿为玄德殿，内殿为金祥殿，万岁堂为万岁殿。〈门如殿名。〉大内正门为元化门，皇城南门为建国门，滴漏门为启运门，下马门为升龙门，玄德殿前门为崇明门，正殿东门为金乌门，西门为玉兔门，正衙东门为崇礼门，东偏门为银台门，晏堂门为德阳门，天王门为宾天门，皇城东门为寛仁门，浚仪门为厚载门，皇城西门为神兽门，望京门为金凤门。

三年十一月，以乾文院为文思院，行从殿为兴安殿，球场为兴安球场，弓箭库殿为宣威殿。

晋天福二年八月，改玄德殿为广政殿，门为广政门。四年，改明德殿为滋德殿。〈以宫城南门同名，故改之。〉

周广顺元年六月敕：“以薰风等门为京城门，明德等门为皇城门，启运等门为宫城门，升龙等门为宫门，崇元等门为殿门。”

梁开平二年正月，改正观殿为文明殿，含元殿为朝元殿。

三年十月，改左、右章善门，为左、右银台门，其左、右银台门为左、右兴善门。

后唐同光二年正月，改朝元殿为含元殿，崇勲殿改为中兴殿。应顺门为永曜门，太平门为万春门，通政门为广政门，凤鸣门为韶和门，万春门为中兴门。解愠殿为端明殿。其年九月，以内园新殿为长春殿。

晋天福六年八月，改皇城南门应天门为乾明门，北门为玄德门，西门为千秋门，东门为万春门。

七年三月，改宣明门为来凤门。武德殿为视政殿，文思殿为崇德殿，画堂为天清殿，寝殿为干福殿。〈门如殿名。〉

晋天福二年五月，御史台奏：“汴州在梁室朱氏称制之年，有京都之号。及唐庄宗平定河南，复废为宣武军。至明宗行幸之时，掌事者因缘修葺衙城，遂挂梁室时宫殿门牌额，当时识者咸窃非之。一昨车驾省方，暂居梁苑，臣观衙城内斋阁牌额，一如明宗行幸之时，无都号而有殿名，恐非典据。臣等窃惟秦、汉以来，寰海之内，銮舆所至，多立宫名。近代隋室于扬州立江都宫，太原立汾阳宫，岐州立仁寿宫；唐朝于太原立晋阳宫，同州立长春宫，岐州立九成宫。宫中殿阁，皆题署牌额，以类皇居。请准故事，于汴州衙城门权挂一宫门牌额，则其馀斋阁，并可取便为名。”敕：“行阙宜以太寜宫为名。”

三年十月敕：“汴州升为东京，其太宁宫门楼宜以显德为名。”

梁开平元年五月，中书门下奏：“请废同州长春宫使。”从之。

后唐同光元年十一月，复置长春宫使额。

晋天福四年四月敕：“其同州长春宫使额宜停，沿宫职务委州司制置。”

晋天福四年五月，废为灵泉观。

梁开平元年五月，以水北宅为大昌宫。

后唐天成元年六月，中书门下奏：“请以洛京潜龙旧宅为至德宫，北京旧宅为积庆宫。”从之。

晋天福二年十一月，中书门下奏：“请以洛京潜龙旧宅为广德宫，北京旧宅为兴义宫，北京旧庄为庆昌宫。”〈仍改乡为龙飞乡，里为神光里。〉

梁开平元年八月敕：“诸道所有军事申奏，令直至右银台门，委客省使画时引进。寻常公事依前四方馆收接。”乾化元年五月敕：“左、右银台门朝参诸司使、军使已下，不得带从人出入。亲王许一二人执条床、手简馀悉止，阑入者抵律。阍守不禁，与所犯同。”

后唐天成三年十月二十一日，中书奏：

冬至日，文武百僚诣东上阁门拜表称贺仪注：前一日，所司于阁门外量地之宜，设中书令捧表位、礼部郎中押表按位及文武常参官位，如常仪。其日，文武百僚依时刻俱诣阁门外列班如式。次通事舍人赞引中书门下入就位，立定。典仪曰“再拜”，应在位官俱再拜讫。礼官通事舍人引中书令诣捧表位。礼部郎中取表，授中书令跪受，复置于案。〈其案，礼部令史二人对舁。〉前导至位。中书令搢笏捧表跪授，阁门使跪捧表侧立，候中书令退，归本班立定。典仪曰“再拜”，应在位官俱再拜舞蹈，三称万岁，又再拜讫。阁门使捧表以进。次阁门使宣答，出诣中书门下班前，曰“有敕”。典仪曰“再拜”，应在位官俱再拜。宣曰：“履长之庆，与卿等同之。”宣讫，典仪曰“再拜”，在位官俱再拜舞蹈，三称万岁，又再拜讫。相次退如常式。

右太常礼院状，准礼例修撰如前。案开元八年中书奏：“冬至一阳生，万物潜动，所以自古圣帝明王，皆此日朝万国，观云物，礼之大者，莫逾是时。其日视圜丘，皆令摄官行事。质明既毕，日出视朝，有国已来，更无改易。若亲拜南郊，受朝须改。”因敕：“自今以后，冬至受朝，永为常式。”至永泰二年十一月诏：“冬至，令有司祭南郊，于含元殿受朝贺。”至建中二年敕：“宜以冬至日受朝贺。”贞元四年，中书侍郎李泌奏：“冬至受朝贺，请准元日中书令读诸方表。”敕旨：“宜依。”准六典，殿中侍御史，凡冬至、元正大朝贺升殿者。伏以天运四时，节分二至，阴盛则臣道炽，阳盛则君德兴。且一家之尊，祭先祖毕，受子孙之贺，岂万国之主祀圜丘，止臣下之朝？宜按旧章，以光令节。冬至日望准本朝前后明敕处分。奉敕：“宜依。”又七年四月二十八日敕：“昔者圣贤仰观法象，因天地交会之次，为父子相亲之仪，沿袭成风，古今不易。王者制事，在于因人，酌其情而用中，顺其俗以为礼。咸觌之礼，既行父子之间；资事之情，岂隔君臣之际。自今后每年五月一日御宣政殿，与文武百寮相见。京官九品以上，外官因奏在京者，并听就列。宜令所司量定仪注，颁示天下，仍编礼式，永著常规者。”

伏以本朝旧典，近代不行，方当开泰之朝，难旷会同之礼，宜兴坠典，以耀明廷。五月一日，应在京九品以上官，及诸道进奉使，并准贞元七年敕，就位起居。自此每年永为常式者。

奉敕：“宜依。”

清泰元年四月，中书门下奏：“皇帝以五月朔御明堂受朝，三日夏至祀皇地衹。前二日奏告献祖室，不作，比正至。是日有祀事，则次日受朝。今祀在五鼓前，质明行礼毕，御殿在始旦后。请比例行之。”敕：“日出御殿，与祀事无妨，宜依常例施行。”

二年十二月，太常礼院奏：“来年正月元日，合御明堂受朝贺。其日上辛，祀昊天上帝于南郊。依礼，大祀不坐。”敕：“祀事在质明前，仪仗在日出后，事不相干，宜依常年受朝。”

晋天福四年十二月，太常礼院申：“奉敕，约开元礼重定正旦朝会。”按开元礼，三品已上升殿，群官在下，请法近礼，依内宴列坐。据开元礼，称贺后皇帝戴通天冠，服绛纱袍；百官朝服侍坐，解剑履于乐府之西北。今京邑新造，殿庭隘狭，请皇帝冠乌纱巾，服赭黄袍；百寮具公服。俟朝堂宏敞，即举携仪。二舞鼓吹熊罴之乐，工师乐器等事，因久废不可猝备，请且设九部乐，用教坊伶人。”诏曰：“三品之官，尚书方得升殿，馀依所奏。”

梁开平二年三月，以唐宗子鸿胪卿李嵸封莱国公，为二王后。四月，中书门下奏：“莱国公李嵸合于西都选地，建立三庙，以备四仲祠祭。每祭仍令度支供给祭料。”从之。其年十二月，礼仪使奏：“谨按唐朝以魏元氏子孙封韩国公，为三恪；以周宇文氏子孙封介国公、隋杨氏子孙封酅国公，为二王后。今国家受禅，封唐李氏宗子李嵸为莱国公。今请以介国公为三恪，酅国公、莱国公为二王后。”从之。

晋天福二年正月敕：“周以杞、宋封夏、殷之后为二王后，兼封舜之后为三恪。唐以周、隋之后封公为二王；后又封魏之后为三恪。宜于唐朝宗属中取一人封公世袭，兼隋之酅国公为二王后，以后周介国公备三恪。其主祀及赴大朝会，委所司具典礼申奏。其唐朝宗属中旧在朝及诸道为官者，各据资历，考限満日，从品秩序迁；已有出身，任令参选。”

四年九月敕：“周受龙图，立夏、殷之祀；唐膺凤历，开酅、介之封。乃眷前朝，载稽旧典，宜开土宇，俾奉宗祧。宜以郇国三千户封唐许王李从益为郇国公，奉唐之祀，服色旌旗，宜依旧制，以西京至德宫为庙，牲币器祭服悉从官给。”

梁开平元年十月，中书门下奏：“请每月初入阁，望日延英听政，永为常式。”从之。

后唐天成元年五月三日敕：“今后宰臣文武百官，除常朝外，每五日一度入内起居。其中书非时有急切公事请开延英，不在此限。”

晋天福二年十一月，中书门下奏：

准唐贞元二年九月五日敕，文官充翰林学士及皇太子诸王侍读，武官充禁军职事，并不常朝参；其在三馆等诸职事官，并朝参讫各归所务者。自累朝已来，文武在内庭充职，兼判三司，或带职额及六军判官等，例不赴常朝，先无正敕。准近敕，文武职事官未升朝者，按旧制并赴朔望朝参；其翰林学士侍读、三馆诸职事官，望准元敕处分。其诸在内庭诸司使等，每受正官之时，来赴正衙谢后，不赴常朝，大朝会不离禁廷位次。三司职官免常朝，唯赴大朝会。其京师未升朝官，祇赴朔望朝参；带诸司职掌者，不准此例。文官除端明殿翰林学士、枢密院学士、中书省知制诰外，有兼官兼职者，仍各发遣本司公事。

从之。其月，中书门下奏：

应供奉官、常参官朔望朝参。按六典，凡京百司有常参官，谓五品已上职事官、八品已上供奉官、员外郎、监察御史、太常博士。诸司长官谓三品已上。若敕唤诸司长官及赐物者，太子宾客、尚书左右丞、诸司侍郎、中书门下五品已上官、御史中丞，并同长官例。若别赐物，中书门下正三品准二品，四品准三品，五品准四品，同中书门下平章事并同中书门下正三品官。按会要，侍中旧是正三品，大历二年改为正二品，中书令同。今中书门下平章事，望同中书门下正二品。按六典礼部，凡京百司文武职事，九品已上每朔望朝参，五品已上及供奉官、员外郎、监察御史、太常博士每日朝参。

从之。

司天进时刻牌，阁门进班齐牌，皇帝自内着袍衫，穿靴，乘辇，至常朝殿门驻辇，受枢密使已下起居讫。引驾至正朝殿。皇帝坐定，卷帘，殿上添香，喝“控鹤官拜”，次鸡叫官，次阁门勘契，次阁门承旨唤仗，次阁门使引金吾将军南班拜讫，分引至位对揖。次细仗相次入，次执文武班簿至位对揖。次宰臣南班拜讫，分引至位对揖。次金吾将军奏“平安”，次文武百官入，通事舍人揖殿，靸靴入沙墀，两拜立定。次引宰臣及两省官、金吾将军合班立定。阁门使喝“拜”，搢笏舞蹈，三拜，奏“圣躬万福”。又引宰臣班首一人至近前跪奏，又两拜，舞蹈，三拜，引至位对揖。通事舍人引宰臣至东西踏道下立。次文武百官出，次两省官南班揖殿出，次翰林学士南班揖殿出，次执文武班簿南班揖殿出，次金吾将军南班揖殿出，次细仗出，次引宰臣香案前奏事讫。宣徽使喝“好去”南班揖殿出。次阁门使引待制官到位两拜，引近前奏事讫，却归位磬折。宣徽使宣“所奏知”，又两拜，舞蹈，三拜，舍人喝“好去”，南班揖殿出。次刑法官奏事准上，次监察御史南班揖殿出，次起居郎南班揖殿出，次阁门承旨放仗，次阁门使奏“衙内无事”，次喝“控鹤官门外祇候”，次下帘。皇帝上辇归内。







卷六

内中有公事商量，即降宣头付阁门开延英，阁门翻宣申中书，并榜正衙门。如中书有公事敷奏，即宰臣入榜子，奏请开延英。祇是宰臣赴对，阁门使奏“宰臣某已下延英候对”。宣徽使殿上宣“通”，次阁门使奏“中书门下到”。次宣徽使唤，次阁门使传声唤，次通事舍人引宰臣当殿立班，赞两拜，搢笏舞蹈，又三拜，奏“圣躬万福”，又两拜。金口宣“上来”。又两拜，通事舍人引上殿，至御座前，又两拜，问圣体。皇帝宣“安”。又两拜，三呼“万岁”，各分班案前立定。两枢密使在御榻两面祇候，其馀臣僚并约近外次。奏事讫，宣“赐茶”。又两拜，三呼“万岁”，赐座吃茶。对讫，下殿两拜，宣“赐酒食”。舞蹈谢恩讫。宣徽使喝“好去”，就中书吃食。延英毕，次两省官转对。阁门使当殿奏“某已下转对”。宣徽使殿上宣“通”，次阁门使奏“某已下到”。次宣徽使唤，次阁门使传声唤，次通事舍人引当殿立定，赞两拜，搢笏舞蹈，又三拜，奏“圣躬万福”。又两拜，殿下奏事讫，宣“赐酒食”。又两拜，舞蹈谢恩。阁门使喝“好去”，南班揖殿出，于客省就食。次对官御史中丞、三司使、京兆尹并各奏所司公事。次阁门使奏“某祗候次对”。宣徽使殿上宣“通”，次阁门使奏“某到”。次宣徽使唤，次阁门使传声唤，次通事舍人引当殿立定，赞两拜，搢笏舞蹈，三呼“万岁”，又三拜讫，奏“圣躬万福”。又两拜，奏所司公事，宣“赐酒食”。又两拜，舞蹈谢讫，阁门使喝“好去”，南班揖殿出，于客省就食。合赴延英中谢官，文武两班三品，及御史中丞、左右丞、诸行侍郎、谏议、给事、中书舍人，并诸道节度观察防御团练使、刺使、两县令皆入谢，并通唤。文武四品以下，及诸道行军司马、节度副使、两使判官、书记、支使、推巡令录等，旧例并不对扬申谢，祇于正衙朝谢。

梁贞明中，〈检年月日不获。〉中书门下奏：“文武常参官自今月日连三日常朝讫。先准宣旨，每三日后放一日朝参者。右臣等商量，望准进止放今月日朝参，以便宣行讫。”

后唐同光元年十二月，中书门下奏：“每日常拜，百官皆拜，独两省官不拜。准本朝故事，朝退于廊下赐食，谓之‘廊餐’，百官遂有谢食拜，唯两省官本省有厨，不赴廊餐，故不拜。伏自僖宗幸蜀回，以多事之后，遂废廊餐，百官拜仪，至今未改，将五十载，礼恐难停，惟两省官独尚不拜。岂可终日趋朝，曾不一拜，独于班列有所异同。若言官是近臣，于礼尤宜肃谨。起今后逐日常朝，宣‘不坐’，除职事官押班不拜外，其两省官与东西班并齐拜。”从之。

天成元年五月十九日敕：“本朝旧日趋朝官置待漏院，候子城门开，便入立班。如遇不坐，前一日晩便宣‘来日两衙不坐’。其日才明，阁门立班，便宣‘不坐’。百官各退归司。近年以来，虽遇不坐正殿，或是延英对宰臣，或是内殿亲决机务，所司不循旧制，往往及辰已之时，尚未放班，既日色已高，致人心咸倦。今后若遇不坐日，未御内殿前，便令阁门使宣‘不坐’，放朝退班。”

三年十二月，中书门下奏：“逐日常朝，宣‘奉敕不坐’，两省官与东西两班并拜，押班宰相不拜。或闻班行所论，承前日有廊餐，百官谢食，两省即各有常厨，从来不拜。或云‘侍臣不拜’。检寻故实，不见明规，百寮拜为有廊餐，即承旨合宣‘有敕赐食’，供奉官不拜，亦恐非仪。且左右前后之臣，日面天颜，岂可不拜。臣等商量，今后朝臣，押班宰臣亦拜，通事舍人亦拜，阁门外放仗亦拜。”从之。

晋开运元年十一月，尚书吏部侍郎张昭远奏：“文武常参官日于正衙立班，阁门使宣‘不坐’后，百僚俱拜。旧制惟押班宰相、押班御史、通事舍人，各缘提举赞扬，所以不随庶官俱拜。自唐天成末，议者不悉朝仪，遽违旧典，遂令押班之职，一例折腰，此则深忽礼文，殊乖故实。且宰臣居庶僚之首，御史持百职之纲，严肃禁庭，纠绳班列，虑于拜揖之际，或爽进退之仪，于是凝立静观，检其去就。若令旅拜旅揖，实恐非仪。况事要酌中，恭须近礼，人臣爱主，不在于斯。其通事舍人，职司赞导，比者两班进退，皆相其仪，今则在文班、武班之前，居一品、二品之上，端笏齐拜，礼实未闻。其押班宰相、押楼御史、通事舍人，并请依天成三年以前礼例施行。”殿中侍御史贾元圭奏：“除押楼御史、通事舍人请依张昭远奏，其宰臣押班，请依旧设拜。”从之。

后唐天成元年五月诏：“每月朔望日，赐百官廊下餐。”〈唐室升平日，常参官每月朝退赐食，谓之“廊下餐”。自乾符乱离之后，祇遇月旦朔日入阁日赐。上初即位，命百官五日一起居，李琪以为非故事，请罢之，惟每月朔望日入阁赐食。至是宣旨，朔望入阁外，依旧五日一起居，遂为定式。〉

二年四月，御史台奏：“今月三日廊下餐，百官并坐，两省方来，自五品以下辍起。”敕：“每赴廊餐，如对御宴，若行私礼，是失朝仪，宜各罚半月俸。”

长兴三年三月诏：“文武两班，每遇入阁赐食，从前御史台省及诸朝官，皆在敷政门外两廊食，唯北省官于敷政门内别坐，既为隔门，各不相见，致行坐不齐，难于肃整。今后每遇入阁赐食，北省官亦宜令于敷政门外东廊下设席，以北首为首，待班齐一时就坐。”

晋天福二年三月，御史台奏：“唐朝令式，南衙常参官、文武百官每日朝退，于廊下赐食，谓之‘常食’。自唐末乱离，常食渐废，仍于入阁起居日赐食。每入阁礼毕，阁门宣放仗，群官俱拜，谓之‘谢食’。至清泰年中，入阁礼毕，更差中使至正衙门口宣赐食，百官并立班重谢，交失本根。今后入阁赐食望，不差中使口宣。”从之。其年四月，御史台奏：“文武百官，每月朔望入阁礼毕，赐廊下食。在京时祇于庙堂幕次两廊下，今在行朝，于正衙门外权为幕次，房廊隘狭，伏恐五日一朝会礼毕，准例赐食于幕次，难为排比。伏见唐明宗时，两省官于文明殿前廊下赐食，今未审入阁日权于正衙门内两廊下排比赐食，为复别有处分？”敕：“宜依明宗时旧规，廊下赐食。”

周显德四年正月诏曰：“文武百僚，起今后每遇入阁日，赐廊下食。”

梁中书门下奏：“请辍朝榜子。〈检年月不获。〉某官薨。〈次日入状赠官。〉右臣等商量，请辍今月某日朝，已便宜行。谨录奏闻，谨奏。如是辍朝，兼放宣敕并下御史台。”

乾化元年五月，清海军节度使、守侍中兼中书令刘隐薨，辍朝三日，百僚诣阁门奉慰。

后唐天成元年十二月，中书门下奏：“太常礼院状，追册四庙，虽不载文，请辍三日朝参。”从之。

晋天福三年正月，前兴元节度使张筠薨。太常礼院申：“准故事，前节度使无礼例辍朝。”敕：“宜特辍一日朝参。”

后唐同光二年正月四日，四方馆奏：“常朝诸职员，多有参杂，今后除随驾将校、外方进奉使、文武两班三品已上官，可于内殿对见，其馀并诣正衙，以申常礼。”从之。

天成元年八月，御史台奏：

凡新除官及差使者，合于正衙谢辞。每遇正殿起居日，百官不于正衙序班，致差使及新除官辞谢不得。或恐差使者已定发日，除宣催发，以一日无班，便妨辞谢。臣今参详，每内殿起居日，百僚先序班于文明殿庭，候辞谢官退，则班入内殿。

从之。其年十二月三日，御史台奏：

为论每日常朝及五日起居事件如后：

一、常朝辞谢官合在南班，候阁门宣放朝参，与百官同拜。若遇入阁，敷政门外序班，百官虽不拜，亦因传宣唤仗，南班以此节奏，便展拜仪。今伏见每遇内殿起居日，先于常殿前序班，百官虽不设拜，祗候宰臣到，便依次第入阁门祇候起居，固不便传宣命。若有南班辞谢，稍似非宜。伏请自今后，其日不许辞谢，皆令次日，候有常朝班，即得辞谢。若遇急切公事，即请准旧例，令隔门辞谢，或于祇候宣放。其文武两班，不更于文明殿前序立，祇于中兴殿门外序立。祇候宰臣到，便依次第入起居。伏准故事，常参官每日趋朝，非准格令，不得无故请假，如或实有疾病，为众所知，损后未朝参官，不得私行人事。若是除授新官，敕下后未正衙谢间，并不得行私礼，及先到宰臣宅。如违，准故事举勘。如更有临公事托故请假，必申中书门下取裁。此后如有小小事故请假，一月内不得过三度，若过三度，一日两日即书罚，三日不到，即申中书门下，请具闻奏。已条流知班驱使官、两巡，仍不得辄受嘱托句班。若遇祁寒暑雨特放，即系在圣恩。伏准故事，吏部选限，自贞观八年唐皎为吏部侍郎，以选人稍众，奏请以冬初大集，季春而毕。今缘选人未多，免朝合约新定条格。伏请南曹郎官，自锁曹前五日免朝；三日铨，自锁铨前五日免朝。至三月三十日，若遇入阁及起居内宴，横行参假，追朝。御楼御殿、谢贺行香，阁门班、中书班、城外班众集，并须准例祇候，如或一度两度不到，书罚，三度不到，申中书门下，请具奏闻，其馀并不得无故入班。

一、应免朝官三司系职并两县征科内，除免常朝外，并请准官吏部铨曹免朝官例祇候，如或不到，准前书罚。

奉敕：“卢文纪自领宪纲，颇思振举，备观条奏，皆叶通规。李琪以内殿起居，不废辞谢，并恐留滞，乃是权宜。卢文纪以正衙序班，恐隳故事，请候次日，亦可允依。所请三铨免朝，事系䌓省，选人既少，公务非多，宜且依请奏，铨锁前五日免朝。将来人数渐多，须容点检，即许开曹后免朝，永以为例。”

三年十一月十一日，中书舍人刘赞奏：“往例，应诸道节度使两班大僚，凡对明庭，例合通唤，近日全废此仪。伏乞特诏所司重定。向来格例若合通唤，准旧施行。中书帖四方馆，令具事例分析申上。据状称，旧例节度使新除中谢，及罢任赴阙朝见，合得通唤。文班三品已上官、武班二品已上官，新除中谢及使回朝见，亦合得通唤。”从之。

四年正月十七日，中书门下奏：“准往例，起居、补阙、拾遗、御史、郎中、员外郎、少卿监、国子司业已下，每加新命，祇于正衙谢后便常朝。窃见边远令录，尚自对扬，班行臣寮，并宜中谢。今后凡升朝官，望并令中谢。”从之。

长兴二年十二月七日敕：“前任节度防御团练使、刺史，今后免逐日常朝，宜令五日随例起居。”

四年四月九日敕：“御史台、刑部、大理寺官员，遇有公事推勘详断时，宜与免朝参，兼不得私行人事。若无公事，即依寻常赴朝。”

清泰三年三月，阁门奏列内外官吏对见例：“应诸州差判官、军将贡奉到阙，无例朝见，以名衔奏放门见，赐酒食得回。诏进榜子放门辞。臣今后欲祇令朝见，馀依旧规。应诸道两使判官、推官、巡官，无例中谢，奏遇谢放辞。如得替归京，无例朝见。臣欲今后除两使判官许中谢门辞，其书记已下新除授及得替，并依旧规。应文武朝官除授，文五品、武四品已上并中谢，已下无例对谢。以天成四年正月敕，凡升朝官新授并中谢，欲准此例。应诸道节度使差判官、军将进奉到阙，朝见得回，诏下榜子，奏过令门辞。应诸道都押衙、马步都虞侯、镇将得替到京，无例见，或在京授任，无例中谢，进榜子放谢辞。应诸道商税盐麹诸色务官在京差补，亦放谢辞，得替归京，亦无见例。在京商税盐麹、两军巡使，即许中谢。应新除令录并中谢，次日放门辞，兼有只宣诫励。应文武两班差吊祭使及告庙祠祭，祇于正衙辞见，不赴内殿。诸道差进奏官到阙，得见后请假得替，进榜子放门辞，已前六件，望准旧例施行。”从之。

晋天福五年正月，宰臣冯道奏：“宰臣朝见辞谢，在庙堂横街之南，及至馀官，即悉于崇元殿门内，此盖事因偶尔，习以为常。又入阁礼毕之时，群官退于门外，定班如初，候宣放仗。惟翰林学士、前任郡守等，不随百官，即时直入直出。此二者礼僭序失，伏乞改正。”敕：“官爵之班，即分高下，见谢之位，岂有异同？宜立通规，以为定制。今后宰臣使相朝见辞谢，并于崇元门内，与诸官重行异位，一时列拜，假内横行，即从旧例。又入阁之仪，其翰林学士、前任郡守等，今后入阁，宜依百官班列，不得先出。”

七年五月，中书门下奏：“时属炎蒸，事宜简省，应五日百官起居，即令押班宰臣一员押百官班，其转对官两员封事，付阁门使引进，本官起居后，随百官退，不用别出谢恩。其文武内外官寮乞假、宁亲、婚葬、病损，并门见、门辞。诸道奉进物等，不用殿前排列，引进使引至殿前，奏云‘某等进奉物’，便出。进奉使朝见日，班首一人致词，都付起居。刺史并诸道行军副使、马步军都指挥使已下，差人到阙，并门见、门辞。州县官谢恩日，甲头一人都致词，不用逐人告官。其供奉官、殿直等，如是当直及合于殿前排立者，即入起居；如不当直排立者，不用每日起居。委宣徽院专切点检，尚须齐整。”从之〈时帝不豫，难于视朝，故权有此奏。〉

开运元年八月，尚书仓部郎中、知制诰陶谷奏：“内外臣寮正衙辞谢，欲望除宰臣、使相依旧押班，其郡牧、藩侯、台省、寺监长史等不得令部内本司卑冗官员同班辞谢”从之。

周广顺三年三月，御史台奏：“应除授节度使、防御团练使、刺史、行军副使等，近日不到正衙辞谢，多称别奉宣旨。”敕：“今后此色除授，宜令阁门告报，勒正衙辞谢。如有宣旨放辞谢，阁门具姓名分明投御史台、四方馆。”其年十月十二日敕：“今后起更有受官不赴衙谢人，宜令门下省、御史台检举，追勘闻奏。其授官后违程不赴任，并准元敕殿选。如选未满便来乞官者，除□□外，别行降黜施行。”

显德五年闰七月一日，御史台奏：“文武百官，每日赴朝参不到。如是常朝不到，于本官料钱上每贯罚二十五文；如是内殿起居、入阁行香、出城众集及非时庆贺、御殿横行参不到，并是倍罚。台司先榜幕次，晓示本官，限三日外即牒三司克折，如有故曾陈牒，即将领由呈验。又十六年条，准元和二年十二月内御史台奏：‘文武常参官，准乾元元年三月敕，如有朝堂相吊慰、相跪拜，待漏行立失序，谈笑喧哗，入衙内执笏不端，行立迟慢，至班列行立不正，趋拜失仪，拜跪不俯伏舒脚，穿班仗出门，不即就班，无故离位，廊下食行坐失仪，拜起无度，抵夜退朝不从正衙门出，非公事入中书，每犯者夺一月俸。’今商量此旧条各减一半。如所由指挥，尚或抵拒，即准旧例录奏贬降。”从之。

后唐长兴元年七月敕：“诸道得替防御、团练等使及刺史，到京朝见后，并宜于班行比拟。如未有员阙，可令随常参官逐日立班。”

二年十二月，谏议大夫卢损奏：“请前任节度、防御团练使、刺史，每五日随例起居。”从之。

清泰元年十一月，御史台奏：“前任节度、防御团练使，刺史，行军副使，近仪五月一日内殿起居皆缀班，序立元系班簿，虽曰便殿起居，其遇全班起居时，亦合缀班。”从之。

晋天福二年五月敕：“宜令在朝文武官臣僚，每人各进封事一件，仍须实封通进。”

后唐长兴三年正月，中书门下奏：“见任宰臣四外，其馀诸使兼侍中、中书令、平章事，并是使相，向来班序皆在见任宰臣之下。今缘秦王从荣是亲王，新加兼中书令，与诸使相不同，每遇排班及到中书，位次未定。今后望诸亲王官至兼侍中、中书令，则与见任宰臣分班定位。宰臣居左，亲王兼侍中、中书令居右。如亲王及诸使守侍中、中书令，亦并是使相，既不知印，不署敕，亦分行居右。其馀使相依旧规。”从之。

四年九月敕：“天下兵马大元帅秦王从荣，位隆将相，望重磐维，委任既崇，等威合异，班位宜在宰相之上。”

后唐清泰二年十一月，知弹御史奏：“今月二日，班入遇雨，移班廊下。移班台吏董瑾引仆射在中丞三院御史之下。仆射诘问，董瑾称准常例。台司寻刺都省，请检讨旧仪。都省称国朝以端揆之重，师长百僚，虽在列司，皆为统属。且左右仆射，常朝不在中丞之下，赴晏廊下餐并在中丞之上。况中丞有公参之礼，进下路之仪，详其道理，自有等降。台司又坚称李琪、卢质任仆射日，班亦如此。又引通事舍人在一品班上，寻申中书门下，奏宰臣判令廊下使重定班位。廊下使言，今后遇雨，移班廊下，欲请依殿前砖位次第，二品在三品前、一品后。如中丞、大夫俱置，即大夫在中丞前，其西班准此。谨具奏闻。”敕：“宜令置一品、二品、三品砖位。”

晋开运二年八月，御史台奏：“宰臣和凝新除右仆射，入朝就列仪注，责得台吏乔德威状称，新除仆射正衙朝谢后，次日中丞率三院御史到仆射厅公参，相次文武百官公参，趋朝时不序班，入在中丞之前。兼旧例，除拜御史大夫趋朝退出在两省之前，仆射出在大夫之前。近年已来，入朝祇在中丞之前，朝退仆射出却在两省之后。银台司遂检唐朝旧仪，伏见元和七年二月七日敕，所定仆射趋朝出入仪注甚重。今后欲请常朝序班，候御史中丞群官先入，以次东宫保、傅入，次两省入，次仆射入。及朝退，仆射先出，以次两省官出，东宫保、傅出，次御史中丞百官出。”从之。

周广顺三年十一月，中书省奏：“新除起居舍人边珝、任彻，其边珝已谢任，彻奉便未回任。彻自左补阙除授，边珝自右补阙除授。任彻旧官已在边珝之上，今任彻是敕头，近日同制受官，多以先谢为上。伏虑任彻使回，行立班次难定。”敕：“同制授官，但以敕命已定，班次不可辄移，谢日或有先后，岂得便为升降。今后同授制官，宜准元和十五年敕，行立班次以敕内先后为定，其考満月数以朝谢月日计数。”

周显德元年正月一日敕节文：“今后升朝官，四任以上著绿，十五周年者与赐绯。凡州县官历任内曾经五度参选者，虽未及十六考，与授朝散大夫阶，年七十以上合授优散官者并赐绯。非时特恩，不拘此例。”

梁开平二年七月敕：“车服以庸，古之制也，贵贱无别，罪莫大焉。应内外将相，许以银饰鞍勒；其刺史、都将、内诸司使以下，祇许用铜饰，仍永为定式。”

四年五月敕：“奇邪乱正，假伪夺真，既典刑之不容，宜犯违而莫赦。应东西两京及诸州府，制造假犀玉、真珠腰带、簪珥并诸色售用者等，一切禁断。应公私人家先已有者，所在送纳长吏面前毁弃。”

后唐天成二年正月敕：“今后三京及诸道州使职员名目，是押衙兵马使、指挥使已上，骑马得有暖坐。诸都将衙官使下系名粮者，祇得衣紫皂衣。庶人商旅，祇著白衣。庶人有富户或投名于势要，以求影庇；或希假于摄贵，以免丁徭；如此色人，仰所在禁勘，以肃奸欺。”

晋天福三年五月诏：“应中外臣寮，带平章事、侍中、中书令及诸道节度使，并许私门立戟，仍并官给及据官品依令式。”

晋天福五年七月，详定院奏：

先奉敕：“正冬二节朝会旧仪礼节、乐章、二舞、行列等事宜，差太常卿崔棁、御史中丞窦贞固、刑部侍郎吕琦、礼部侍郎张允与太常寺官一一详定。”令检讨典经，具述制度。

按礼云：“天子以德为车，以乐为御。”“大乐与天地同和，大礼与天地同节。”又曰：“安上治民，莫善于礼；移风易俗，莫善于乐。”书云：“夫乐在耳曰声，在目曰容，声应乎耳，可以听知，容藏于心，难以貌睹。故圣人假干戚羽旄，以表其容，发扬蹈厉，以见其意，声容和合，则大乐备矣。

又按义镜：问鼔吹十二按，合于何所？答曰：周礼鼔人掌六鼔四金。汉朝乃有黄门鼔吹。崔豹古今注云：因张骞使西域，得摩诃兜勒一曲，李延年增之，分为二十八曲。梁置鼔吹清商令二人。唐又有堈鼔、金钲、大鼔、长鸣、歌啸、笳笛，合为鼓吹十二按，大享会则设于悬外，此乃是设二舞及鼔吹十二按之由也。

今议一从令式，排列教习。文舞郎六十四人，分为八佾，佾八人。左手执龠，礼云：“苇龠，伊耆氏之乐也。”周礼有龠师，教国子。尔雅曰：“龠如笛，三孔而短，大者七孔，谓之产。”历代以来文舞所用，凡用龠六十有四。右手执翟，周礼所谓羽舞也。书曰：“舞干羽于两阶。”翟，山雉也，以雉羽分析连攒而为之。二人执纛前引，数于舞人之外。舞人冠进贤冠，服黄纱袍，白纱巾单，皂领褾，白练𧛾裆，白布大口袴，革带，乌皮履，白布袜。武舞郎六十四人，分为八佾。左手执干，干，楯也，今之旁牌，所以翳身也，其色赤，中画兽形，故谓之朱干，周礼所谓兵舞。取其武象，用楯六十有四。右手执戚，戚，斧也，上饰以玉，故谓之玉戚。二人执旌前引，旌似旗而小，绛色，画升龙。二人执鼗鼓，二人执铎。周礼有四金之奏，其三曰金铎，以通鼓，形如大铃，仰而振之。金𬭚二，每𬭚二人举之，一人奏之。周礼四金之奏，其一曰金𬭚，以和鼓，铸铜为之，其形圆若椎头，上大下小，高三尺六寸有六分，围二尺四寸，上有伏虎之形，旁有耳，兽形衔环。二人执铙以次之。周礼四金之奏，其二曰金铙，以止鼓，如铃无舌，揺柄以鸣之。二人执相在左，礼云：“理乱以相。”状如小鼓，用皮为表，实之以糠，拊之以节乐。二人执雅在右，礼云：“讯疾以雅。”以木为之，状如漆筒，揜口，大二围，长五尺六寸，以羖皮鞔之，旁有二纽，髹画，殿辞而出，以器筑地，明行不失节。武舞人服弁，平巾帻，金支绯布大袖，绯丝布裲裆甲，金饰白练𧛾裆，锦腾蛇起梁带，豹文大口布袴，乌皮靴。工二十，数在舞人之外。武弁朱褠，革带，乌皮履，白练𧛾裆，白布袜。殿廷加鼓吹十二案。义镜云：常设毡案，以毡为床也。今请制大床十二，床容九人，眠作歌乐，其床为熊罴虎豹腾倚之状以承之，象百兽率舞之意。分置于建鼓之外，各三案，每案羽葆鼓一，大鼓一，金𬭚一，歌二人，箫二人，笳二人。十二案，乐工一百有八人，舞一百三十有二人，取年十五已上，弱冠已下，容止端正者充。其歌曲名号、乐章词句，请中书条奏，差官修择。

从之。〈其月，宴群臣于永福殿，奏黄锺之乐。司封郎中王仁裕曰：“音不纯肃，声不和展，其将有争者。”或问之：“奚知其然？”对曰：“天有天地辰宿，有轨数形色，有阴阳顺逆，有离合隐见。天数五，地数六，六五相合，十一月而生黄锺。黄钟者，同律之主，五音之元宫也。子寅卯己未酉戌谓之羽，子寅辰午未酉亥谓之宫，子酉卯己未申戌谓之角，子卯辰己未酉戌谓之商，四者靡靡成章，峻而且厉，郑、卫之音，此之谓也。虽高有所忽微，中有所阙漏，与夫推历主律命吕九六之偶，旋相为宫，三正合天地之美，七宗同阴阳之序者，于其通人神，宣岁功，主成轨仪之德，统协长短之算，则精粗异矣。在乎审治乱，察盛衰，原性情，应形兆，则殊途而同归者也。三正者，一为天，二为地，三为人。七宗者，黄锺为宫，太簇为商，姑洗为角，林锺为征，南吕为羽，应锺为变宫，蕤宾为变征。角为木，商为金，宫为土，变征为日，变宫为月，征为火，羽为水。龙角、元龟、天豕、井猴主乎角，平亢、河鼓、娄聚、舆鬼主乎商，天根、须女、庖俎、乌喙主乎宫，辰马、阴虚、旄头、大都主乎变征，大火、丘封、天高、乌䎍主乎变宫，龙尾、元室、四兵、天倡主乎征，天津、东壁、参伐、輹车主乎羽。角之数六十有四，商之数七十有二，宫之数八十有一，变征之数五十有六，变宫之数四十有二，征之数五十有四，羽之数四十有八，极商之数九十，阳之数一百一十有八，阴之数一百一十有二，五音之数毕矣。神无形而有化，处乎阴数之间，故昭之以音，合之以算，音以定主，算以求象，触乎而激于心，由是而知也，夫何疑哉。”俄而有军校斗殴于升龙门外，厉声称反，有司执之以闻。〉







卷七

周显德六年正月，枢密使王朴上疏曰：

臣闻礼以检形，乐以治心。礼乐者，圣王之大教也，形体顺于外，心气和于内，而不治者未之有也。故治定必制礼，功成必作乐，一人作之于上，万国化之于下。政令不严、功力不劳而天下理者，礼乐也。行政者礼也，成礼者乐也，故圣人尽心焉。

夫乐作于人心，成声于物，声气既和，反感于人心者也。所假之物，大小有数。九者成数也，是以黄帝吹九寸之管，得黄钟之声，为乐之端也。半之，清声也；倍之，缓声也；三分其一以损益之，相生之声也。十二变而复黄钟，声之总数也。乃命之曰十二律。旋迭为均，均有七调，合八十四调，播之于八音，著之于歌颂，将以奉天地，事祖宗，和君臣，接宾旅，恢政教，厚风俗，以其功德之形容告于神明，俾百代之后知邦国之所由行者也。

宗周而上，率由斯道，自秦而下，旋宫声废。洎东汉虽有太子丞鲍邺兴之，亦人亡而音息，无嗣续之者。汉至隋垂十代，凡数百年，所存者黄钟之宫一调而已。十二律中惟用七声，其馀五律谓之哑钟，盖不用故也。

唐太宗有知人之明，善复古道，乃用祖孝孙、张文收考正雅乐，而旋宫八十四调复见于时，在县之器方无哑者。所以知太宗之道与三五同功焉。安、史之乱，京都为墟，器之与工，十不存一，所用歌奏，渐多纰缪。逮乎黄巢之馀，工器都尽，购募不获，文记亦亡，集官酌详，终不知其制度。时有太常博士殷盈孙，按周官考工记之文，铸镈钟十二，编钟二百四十；处士萧承训校定石磬，今之在悬者是也。虽有乐器之状，殊无相应之和。逮夫伪梁、后唐，历晋与汉，皆享国不远，未暇及于礼乐，至十二镈钟，不问声律宫商，但循环而击之，编钟、编磬徒悬而已。丝、竹、匏、土，仅有七声，作黄钟之宫一调，亦不能备，其馀八十三调于是乎泯绝。乐之缺坏，无甚于今。

陛下天纵文武，奄宅中区，思复三代之风，临视乐悬，亲自考听，知其亡失，深动上心，乃命中书舍人窦俨参详太常乐事，不逾月调品八音，粗加和会。以臣曾学律历，宣示古今乐录，令臣讨论。臣虽不敏，敢不奉诏。遂依周法，以秬黍校定尺度，长九寸，虚径三分，为黄钟之管，与见在黄钟之声相应。以上下相生之法推之，得十二律管。以为众管互吹，用声不便，乃作律准，十三弦宣声，长九尺张弦，各如黄钟之声。以第八弦六尺，设柱为林钟；第三弦八尺，设柱为太簇；第十弦五尺三寸四分，设柱为南吕；第五弦七尺一寸二分，设柱为姑洗；第十二弦四尺七寸五分，设柱为应钟；第七弦六尺三寸三分，设柱为蕤宾；第二弦八尺四寸四分，设柱为大吕；第九弦五尺六寸三分，设柱为夷则；第四弦七尺五寸一分，设柱为夹钟；第十一弦五尺一分，设柱为无射；第六弦六尺六寸六分，设柱为仲吕；第十三弦四尺五寸，设柱为黄钟之清声。十二声中，旋用七声为均，为均之主者，惟宫，征、商、羽、角、变宫、变征次焉。发其均主之声，归乎本音之律，七声迭应而不乱，乃成其调。均有七调，声有十二均，合八十四调，歌奏之曲，由之出焉。旋宫之声久绝，一日而补，出臣独见，恐未详悉，望下中书门下，集百官及内外知音者较其得失，然后依调制曲。

八十四调，曲有数百，今见存者九曲而已，皆谓之黄钟之宫。今详其音数，内三曲则是黄钟宫声，其馀六曲错杂诸调，盖传习之误也。唐初虽有旋宫之乐，至于用曲，多与礼文相违。既不敢用唐为则，臣又懵学独力，未能备究古今，亦望集多闻知礼乐者，上本古典，下顺常道，定其义理，于何月行何礼，合用何调曲，声数长短，几变几成，议定而制曲，方可久长行用。所补雅乐旋宫八十四调，并所定尺寸、所吹黄钟管、所作律凖，谨并上进。

乃诏尚书省集百官详议。兵部尚书张昭等议曰：

昔帝鸿氏之制乐也，将以范围天地，叶和人神，候八节之风声，测四时之正气。气之清浊不可以笔授，声之善否不可以口传，故凫氏铸钟，伶伦截竹，为律吕相生之算，宫商正和之音，乃播之于管弦，宣之于钟石。然后覆载之情䜣合，阴阳之气和同，八风从律而不奸，五声成文而不乱，空桑、枯竹之韵，足以礼神；云门、大夏之容无亏观德。然月律有旋宫之法，备于太师之职，经秦灭学，雅道凌夷。

汉初制氏所调，唯存鼓舞，旋宫十二均更用之法，世莫得传。汉元帝时，京房善易别音，探求古义，以周官均法，每月更用五音，乃立准调，旋相为宫，成六十调。又以日法析为三百六十，传于乐府，而编悬复旧，律吕无差。遭汉中微，雅乐沦缺，京房准法，屡有言者，事终不成。钱乐空记其名，沉重但条其说，六十律法，寂寥不嗣。梁武帝素精音律，自造四通十二笛，以叙八音，又引古五正、二变之音，旋相为宫，得八十四调，与律凖所调，音同数异。侯景之乱，其音又绝。

隋朝初定雅乐，群党沮议，历载不成，而沛国公郑译因龟兹琵琶七音，以应月律，五正、二变，七调克谐，旋相为宫，复为八十四调。工人万宝长又减其丝数，稍令古淡。隋高祖不重雅乐，令儒官集议。博士何妥驳奏，其郑、万所奏八十四调并废。隋代郊庙所奏，唯黄钟一均，与五郊迎气，杂用蕤宾，但七调而已，其馀五钟，悬而不作。三朝宴乐，用缦乐九部，迄于革命，未能改更。

唐太宗爰命旧工祖孝孙、张文收整比郑译、宝常所均七音八十四调，方得丝管并施，钟石俱奏，七始之音复振，四厢之韵皆调。自安、史乱难，咸秦荡覆，崇牙树羽之器，扫地无馀，戛击搏拊之工，穷年不嗣，郊庙所奏，何异南箕，波荡不还，知音殆绝。

臣等窃以音之所起，出自人心，夔、旷不能常存，人事不能常泰，人亡则音息，世乱则乐崩，若不深知礼乐之情，安明制作之本！臣等据枢密使王朴条奏，采京房之准法，练梁武之通音，考郑译、宝常之七均，较孝孙、文收之九变，积累黍以审其度，听音诗以测其情，依权衡嘉量之前文，得备数和声之大旨，施于钟簴，足洽箫韶。

臣等今月十九日于太常寺集，又命大乐令贾峻奏王朴新法教习，以备礼寺施用。其五郊天地、宗庙、社稷、三庙大礼，合用十二管诸调，并载唐史、开元礼，近代常行。广顺中，太常卿边蔚奉敕定前件祠祭、朝会舞名、乐曲、歌词，寺司合有簿籍。伏恐所定与新曲法调声韵不叶，请下太常寺检详校试。若或乖舛，请本寺依新法声调，别撰乐章舞曲，令歌者诵习。

从之。

梁开平二年五月，太常奏：“皇帝南郊，奏庆和之乐，舞崇德之舞。皇帝行，奏庆顺之曲。奠玉帛、登歌，奏庆平之曲。太庙迎神，舞开平之舞。迎俎，奏庆肃之曲。酌献，奏庆熙之曲。饮福，奏庆隆之曲。送文舞、迎武舞，奏庆融之曲。亚献、终献，奏庆休之曲。送神，奏庆和之曲。”

晋天福四年十二月，太常礼院奏：“正、至王公上寿，皇帝举酒，奏元同之乐。饮讫，殿中监受虚爵，群臣就坐，再拜受酒，皇帝三献，皆奏文同乐。上举食，文舞奏昭德之舞，武舞奏成功之舞。三饮讫，虚爵复于坫，侍中奏礼毕，群臣再拜，奏大同蕤宾之钟。皇帝降坐，百僚旋退。〈其月，又奏宫悬歌舞未全，请杂用九部雅乐、教坊法曲，从之。〉

汉高受命之年九月，吏部侍郎、判守太常寺张昭奏：

昔周公相成王，制礼作乐，殿庭遍奏六代之舞，所谓咸池、云门、大韶、大夏、大濩、大武也。周室既衰，诸乐皆废，惟大韶、大武二曲存焉。秦、汉已来，名为二舞，文舞，韶也；武舞，武也。汉时改为文始、五行之舞，历代因而不改。贞观作乐之时，祖孝孙改隋文舞为治康之舞，武舞为凯安之舞，又有秦王破阵乐、功成庆善乐二舞，乐府亦用为二舞，是舞有四焉。前朝行用年深，不可遽废。今且改其名如左。祖孝孙所定二舞名：文舞曰治康之舞，今改为治安之舞；武舞曰凯安之舞，今改为振德之舞。贞观中二舞名：文舞功成庆善乐，前朝名九功舞，今改为观象之舞；武舞秦王破陈乐，前朝名七德舞，今改为讲功之舞。其治安、振德二舞，请依旧郊庙行用，以文舞降神，武舞送神。其观象、讲功二舞，请依旧宴会行用。

昔周奏六代之乐，即今二舞是也。其宾祭常用，别有九夏之乐，即肆夏、皇夏等是也。梁武帝善音乐，改九夏为十二雅，前朝祖孝孙改雅为和，示不相沿也。今改和为成，取韶乐九成之义也。十二成乐曲名：祭天神奏豫和，今改为禋成之乐；祭地祗奏顺和，今改为顺成之乐；祭宗庙奏永和，今改为裕成之乐；祭天地宗庙登歌奏肃和，今改为肃成之乐；皇帝临轩奏太和，今改为政成之乐；王公出入奏舒和，今改为弼成之乐；皇帝食举及饮宴奏舒和，今改为德成之乐；皇帝受朝、皇后入宫奏正和，今改为扆成之乐；皇太子轩悬出入奏承和，今改为允成之乐；正、至皇帝礼会登歌奏昭和，今改为庆成之乐；郊庙俎入奏雍和，今改为骍成之乐；皇帝祭享酌献、读祝文及饮福受胙奏寿和，今改为寿成之乐。

祖孝孙元奏十二和曲，开元中又奏三和曲，遂有十五和之名。梁置十二雅，盖取十二天之成数，契八音十二律之变，辄益三和，有乖稽古。又缘祠祭所用，不可尽去，今取其一焉。祭孔宣父、齐太公庙，降神奏宣和，今改为师雅之乐。王公升殿、会讫降阶履行奏祴和，今废，同用弼成之乐。享先农、耕藉田奏丰和，今废，同用顺成之乐。〈已上四舞十二成雅乐名。〉

皇帝正、至受朝贺用乐次第：冬、伏公卿入奏弼成之曲，皇帝坐奏政成之曲，〈正、伏与冬同。〉公卿献奏寿成之曲，〈正、伏、冬同。〉皇帝举爵奏德成之曲，〈正、伏与冬同。〉皇帝兴奏政成之曲，〈正、伏、冬同。〉群臣会毕降阶奏弼成之曲，〈正、伏、冬同。〉卿正奏弼成之曲。〈正、伏与冬同。〉

皇帝享太庙用乐次第：降神用文舞，奏裕成之乐，九变，用黄钟；〈宫三变，大吕角再变，应再变，应钟羽再变。〉皇帝行奏政成之曲；〈用黄钟羽。〉登歌酌献奏肃成之曲；〈用黄钟羽。〉迎俎奏骍成之曲；〈用黄钟羽。〉皇帝饮福奏寿成之乐；送文舞出、迎武舞入，文舞奏弼成之曲，武舞奏振德之曲；彻俎送神奏裕成之曲。

皇帝南郊用乐次第：降神用文舞，奏禋成之乐，六变；皇帝行奏政成之曲；登歌奠玉帛奏肃成之曲；迎俎奏骍成之曲；皇帝初献奏寿成之曲；亚献、终献同奏寿成之曲；皇帝饮福奏寿成之曲；送文舞出、迎武舞入，文舞奏弼成之曲，武舞奏振德之曲；送神奏禋成之曲。

皇帝祫享太庙用乐次第：降神用文舞，奏裕成之乐，九变；〈黄钟奏，大吕宫再奏，大吕征再奏，应钟羽再奏。〉酌献奏肃成之曲；俎入奏骍成之曲；奠献馈食奏本室之曲；〈用本室之词同太庙奠献次第。〉皇帝饮福奏寿成之曲；送文舞出、迎武舞入，文舞奏弼成之曲，武舞奏振德之曲，送神奏裕成之曲。

皇帝祀地祇用乐次第：降神用文舞，奏顺成之乐，八变；皇帝行奏政成之曲；登歌奠玉币奏肃成之曲；俎入奏骍成之曲；武舞奏振德之舞；送神奏顺成之曲。

皇帝封禅用乐次第：降神用文舞，奏禋成之曲；皇帝行奏政成之曲；俎入奏骍成之曲；登歌奠玉币奏肃成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏振德之舞；送神奏禋成之曲。

皇帝祭太社用乐次第：〈祭先农、藉田、䄍百神用乐同。〉降神用文舞，奏顺成之乐，八变；皇帝行奏政成之曲；登歌奠玉币奏肃成之曲；俎入奏骍成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏报德之曲；送神奏顺成之曲。

皇帝孟夏雩祀、于南郊迎气、祭五帝、朝日夕月用乐次第：降神奏禋成之曲；皇帝行奏政成之曲；登歌奠玉币奏肃成之曲；俎入奏骍成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏振德之舞；送神奏禋成之曲。

皇后季夏祀先蚕躬桑用乐次第：降神奏裕成之曲，三变；皇后行奏扆成之曲；皇后酌献、奠币登歌奏肃成之曲；送神奏裕成之曲；皇后采桑奏扆成之曲。

皇太子释奠孔宣父庙用乐次第：降神用文舞，奏师雅之乐，三变；太子行奏允成之曲；登歌奠玉币奏肃成之曲；俎入奏骍成之曲；送文舞出、迎武舞入，文舞奏弼成之曲，武舞奏振德之舞；送神奏师雅之曲。

周广顺元年八月，太常卿边蔚奏：

前朝改祖孝孙所定二舞，文舞曰治安之舞，武舞曰振德之舞，今改治安为政和之舞，振德为善胜之舞。前朝改贞观中二舞名，文舞曰观象之舞，武舞曰讲功之舞，今改观象为崇德之舞，讲功为象成之舞。又议改十二成为十二顺乐曲：祭天神奏禋成，今改为昭顺之乐；祭地祇奏顺成，今改为宁顺之乐；祭宗庙奏裕成，今改为肃顺之乐；祭天地宗庙登歌奏肃成，今改为感顺之乐；皇帝临轩奏政成，今改为治顺之乐；王公出入奏弼成，今改为忠顺之乐；皇帝食举奏德成，今改为康顺之乐；皇帝受朝、皇后入宫奏扆成，今改为雍顺之乐；皇太子轩悬出入奏允成，今改为温顺之乐；正、至皇帝礼会登歌奏庆成，今改为礼顺之乐；郊庙俎入奏骍成，今改为禋顺之乐；皇帝祭享酌献、读祝文及饮福受胙奏寿成，今改为福顺之乐。

梁武帝改九夏为十二雅，以协阳律阴吕十二管旋宫之义，祖孝孙改为十二和，开元中，乃益三和，前朝去和改雅，今名既异时，作宜稽古，当去雅只用十二顺之曲。祭孔宣父、齐太公庙降神奏师雅，今同用礼顺之乐。王公升殿、会讫降阶履行同用弼成，今同用忠顺之乐。享先农及籍田同用顺成，今同用宁顺之乐。皇帝正、至受朝贺用乐：〈冬、伏同。〉公卿入奏忠顺之曲；〈冬、伏同。〉皇帝坐奏治顺之曲；〈冬、伏同。〉公卿献寿奏福顺之曲；〈冬、伏同。〉皇帝举爵奏康顺之曲；〈冬、伏同。〉群臣会毕降阶奏忠顺之曲；〈冬、伏同。〉公卿出奏忠顺之曲。〈冬、伏同。〉皇帝谒太庙用文舞，奏肃顺之曲；皇帝行奏治顺之曲；登歌酌献奏感顺之曲；迎俎奏禋顺之曲；皇帝饮福奏福顺之曲；送文舞出、迎武舞入，文舞奏忠顺之曲，武舞奏善胜之舞；彻俎奏肃顺之曲。皇帝南郊大礼：降神用文舞，奏昭顺之曲；皇帝行奏治顺之曲；登歌奠玉币奏感顺之曲；迎俎奏禋顺之曲；皇帝初献奏福顺之曲；亚献、终献同奏礼顺之曲；皇帝饮福奏福顺之曲；送文舞出、迎武舞入，文舞奏忠顺之曲，武舞奏善胜之曲；送神奏昭顺之曲。

梁肃祖宣元皇帝庙室酌献舞大合之舞，敬祖光献皇帝庙室酌献舞象功之舞，宪祖昭武皇帝庙室酌献舞来仪之舞，烈祖文穆皇帝庙室酌献舞昭德之舞，登歌乐章各一首。〈太常少卿杨焕撰。〉

后唐庄宗光圣神闵孝皇帝庙室酌献舞武成之舞，登歌乐章各一首。〈尚书兵部侍郎崔居俭撰。〉

明宗圣德和武钦孝皇帝庙室酌献舞雍熙之舞，登歌乐章一首。〈太常卿卢文纪撰。〉

晋高祖圣文章武明德孝皇帝庙室酌献舞咸和之舞，登歌乐章一首。〈太子宾客、判太常寺事赵光辅撰。〉

汉文祖明皇帝庙室酌献舞灵长之舞，德祖恭僖皇帝庙室酌献舞积善之舞，翼祖昭宪皇帝庙室酌献舞显仁之舞，显祖章圣皇帝庙室酌献舞章庆之舞，登歌乐章共四首。〈太常卿张昭撰。〉

汉高祖睿文圣武昭肃孝皇帝庙室酌献舞观德之舞，登歌乐章一首。

周信祖睿和皇帝庙室酌献舞肃雍之舞，僖祖明宪皇帝庙室酌献舞章德之舞，义祖翼顺皇帝庙室酌献舞善庆之舞，庆祖章肃皇帝庙室酌献舞观成之舞，登歌乐章各一首。

太祖神圣恭肃文武孝皇帝庙室酌献舞明德之舞，登歌乐章一首。〈太常卿田敏撰。〉世宗睿武孝文皇帝庙室酌献舞定功之舞，登歌乐章一首。〈翰林学士、中书舍人、判太常寺事窦俨撰。〉

后唐长兴三年九月，宴于长春殿，教坊进新曲，赐名长兴乐。

晋开运二年八月，中书舍人陶谷奏：“臣前任太常少卿，伏见本寺见管教坊二舞，本户州县居民，若不尽免差徭，无缘投名鼓舞。况正殿会朝已久停废，其见管人数等每有沦亡，皆拟填补，既不曾教习，但虚免差徭，伏乞且议停废。”敕：“乐工宜令教习，舞郎权且停废。”其年十一月，太常丞刘涣奏：“当寺全少乐工，或正、冬朝会，郊庙行礼，旋差京府衙门首乐官权充，虽曾教习，未免生疏，兼又改业胡部音声，不闲太常歌曲，伏乞宣下所司，量支请给，据见阙乐师添召，令在寺习学。”敕：“太常见管两京雅乐节级乐工共四十人外，更添六十人。内三十八人，宜抽教坊贴部乐官兼充；馀二十二人，宜令本寺照名充填。仍令三司定支春冬衣粮，月报闻奏，其旧管四十人，亦量添请。”







卷八

后唐长兴元年八月六日，尚书比部员外郎、知制诰崔棁奏：“臣伏见开元五年敕：‘每年贡举人见讫，宜令引就国子监谒先圣先师，学者谓之开讲质疑义。所司设食。其监内得举人，亦准此例。其日，清资官五品已上并朝集使并往观礼，永为常式。’自经多故，其礼久废，请再举行。”从之。

周广顺二年六月，以文宣王四十三代孙前曲阜县令孔仁玉复为曲阜县令，仍赐绯鱼袋；以亚圣颜渊裔孙颜涉为曲阜县主簿。仍敕兖州修葺祠宇，墓侧禁樵采。〈时车驾亲征，兖州初平，遂幸曲阜县谒孔子祠。既奠，将致敬，左右曰：“仲尼，人臣也，无致敬之礼。”上曰：“文宣百代帝王师，得无拜之。”即拜奠祠前。〉

后唐长兴三年五月七日，国子博士蔡同文奏：“伏见每年春秋二仲月上丁，释奠于文宣王，以兖国公颜子配坐，以闵子骞等为十哲排祭奠。其有七十二贤图形于四壁，面前皆无酒脯。自今后，乞准本朝旧规，文宣王四壁诸英贤画像面前，请各设一豆一爵祠飨。”中书帖太常礼院，检讨礼例分析申者。今礼院检郊祀录，释奠文宣王并中祠例，祭以少牢，其配座十哲，见今行释奠之礼。伏自丧乱以来，废祭四壁英贤。今准帖，为国子博士蔡同文所奏，文宣王四壁诸英贤，各设一豆一爵祠享。当司详郊祀录，文宣王从祀诸座，各笾二，实以栗、黄牛脯；豆二，实以菜葅、鹿醢；簠、簋各一，实以黍、稷饭；酒爵一。礼文所设，祭器无一豆一爵之仪者。奉敇：“其文宣王四壁英贤，自此每释奠，宜准郊祀录，各陈脯、醢等诸物以祭。”

后唐长兴三年二月，中书门下奏：“请依石经文字刻九经印板。”敕：“令国子监集博士儒徒，将西京石经本，各以所业本经句度抄写注出，仔细看读，然后顾召能雕字匠人，各部随秩刻印板，广颁天下。如诸色人要写经书，并须依所印敕本，不得更使杂本交错。”其年四月敕：“差太子宾客马缟、太常丞陈观、太常博士段颙路航、尚书屯田员外郎田敏充详勘官，兼委国子监于诸色选人中，召能书人端楷写出，旋付匠人雕刻，每日五纸，与减一选。如无选可减，等第据与改转官资。”

汉乾祐元年闰五月，国子监奏：“在雕印板九经，内有周礼、仪礼、公羊、穀梁四经未有印本，今欲集学官校勘四经文字镂板。”从之。

周广顺三年六月，尚书左丞兼判国子监事田敏进印板九经书：五经文字、九经字様各二部，共一百三十册。

显德二年二月，中书门下奏：“国子监祭酒尹拙状称：准敕校勘经典释文三十卷，雕造印板，欲请兵部尚书张昭、太常卿田敏同校勘。”敕：“其经典释文已经本监官员校勘外，宜差张昭、田敏详校。”

后唐同光三年七月，贞简皇太后遗令曰：“皇帝以万几至重，八表所尊，勿衣粗衰，勿居谅暗，三年之制，以日易月，过三日便亲朝政。皇后、诸妃及诸王、公主，并制齐衰本服，以日易月，十三日除。中书门下、翰林院学士、在朝文武百官、内诸司使，及诸道节度观察防御使、刺史、监军，及前资官并僚佐、官吏、士庶、僧道、百姓，并准本朝故事，降服施行，勿使过制。皇帝释服后，未御八音，勿废群祀，勿断屠宰，勿禁宴游，园陵丧制，皆从简省。故申遗令，奉而行之。”其月，太常礼院奏：“案故事，中书门下、翰林学士、在朝文武百官、内诸司使供奉官已下，从成服三日，每日赴长寿宫朝临，自后不临。其服，以日易月，十三日除。至小祥，合释服。每至月朔月望，小祥大祥，释服日，未除服者缞服临，已除服者则素服不临，并赴长寿宫，先拜灵讫，移班近东，进名奉慰。又准奏：故事，文武前资官及六品已下未升朝官并士庶等，各于本家素服一临。禁卫诸军使已下，各于本军厅事素服一临。僧尼道士，各于本寺观一临。外命妇，各于本家素服朝临三日。诸道节度、观察、防御、团练、刺史及僚佐等，闻哀后当日成服，三日改素，十三日除。”从之。

清泰三年二月，太常礼院奏：

据尚书兵部侍郎马缟上疏言：“古礼嫂叔无服，盖推而远之。案五礼精义，贞观十四年，魏徵等议，亲兄弟之妻请服小功五月。今所司给假差谬为大功九月。”太常博士段颙称：“自来给假，元依令式。若云违古，不独嫂叔一条。旧为亲姨服小功，令式今服大功；为亲舅旧服小功，今服大功；为妻父母缌麻，今服小功；为女婿为外甥缌麻，今并服小功。此五条，在令式与古不同，未审依马缟所奏，为复且依令式？”

右赞善大夫赵咸乂议曰：

臣闻三代之制，礼无降减之文；五服之容，丧有寜戚之义。此盖圣人随时设教，称情立文，沿革不同，吉凶相交，或服由恩制，或丧以礼加。太宗文皇帝宏被至仁，推大其义，因覧同爨有缌之义，遂制嫂叔小功之服，列尊圣贤已为故事，传于令式，加以大功。今马缟奏论以为错谬，况缟昔事本朝，曁至梁室，曾为博士，累历岁年，今始奏陈，未为允当。谨按仪礼，凡制五服，或以名加，或以尊制，或推恩而有服，或引义而当丧。故嫂叔大功，良有以也。其如叔以嫂之子为犹子，为犹子之妻，叔服大功，今嫂氏犹子之母，安可却服小功。若以名加，嫂岂疏于犹子之妇；若以尊制，嫂岂卑于犹子之妻。论恩则有生同骨肉之情，引义则有死同宅兆之理，若以推而远之为是，即令式兼无小功，既有称情制宜之文，何止大功九月？请依式令，永作彝伦。

敕下尚书省集议。尚书左仆射刘昫等议曰：

伏以嫂叔服小功五月，开元礼、会要皆同，其令式正文内，元无丧服制度，只一本编在假宁令后，又不言奉敕编附年月。除此一条，又检七八条令式，与开元礼相违者，所司行已多年，固难轻改。若当议事，须按旧章。今若鄙宣父之前经，紊周公之往制，隳太宗之故事，废开元之礼文，而欲取差误之近规，行编附之新意，称制度且为大典，言令式又非正文，若便改更，恐难经久。臣等集议：嫂叔服并诸服纪，请依开元礼为定，如要给假，即请下太常依开元礼内五服制度，录出一本，编附令文。

从之。

周广顺元年正月敕：“汉高祖为义帝举丧，魏明帝正禅陵尊号，一时达礼，千古所称。况朕久事前朝，常参大政。虽迁虞事夏，见夺于群情；而四海九州，咸知予宿志。宜令所司择日为故主举丧，仍备山陵葬礼。”有司上言：“皇帝为故主举丧日，服缟素、直领、深衣、腰绖等。成服毕，祭奠，不视朝七日。坊市禁音乐，文武内外臣僚成服后，每日赴太平宫临，三日止，七日释服。至山陵启攅涂日，仍服初服，送輴车出城，班辞释服。”从之。

后唐天成元年十二月二十七日，御史台奏：

应在京两街司及坊市士庶人家，及诸道经商客旅，或有投井自缢，及婢仆诸色人等非理殁故。伏据近年以来，凡是死亡之家，并是台司左右巡使举勘，差驱使官与诸司人同行检验指挥，如此施行，相承已久。台司若不差人举勘，即非理幽魂，无由申雪；若一一检验，即事故之家，多称骚扰。况台司亦常忧两巡驱使官与诸司同巡检节级等，于有事人家，妄有所求。今询访故事，准当司京兆按往例，凡京城内应有百姓死亡之家，祇勒府县差人检验，如是军人，祇委两军检勘，如是诸道经商客旅，即地界申户部，使差人检勘，仍逐司各具事由，及同检勘行人等姓名，申台及本巡察。其间或有事涉冤滥，曲直不分，察访得知，及有人论讦，台司并行追勘。如是两班官吏之家，即合是台司检勘。伏请自今已后，并准故事施行。除百司外，台中不更差人诲例检勘。如是则军人百姓，各有区分，事涉冤诬，即行追勘，合具举明，庶遵故事者。

兼得左右巡使状抄录到丧葬格例，所设车轝仪注物色，祗为官品高下。无官秩者，若陈仪注，其供应故犯典刑。今则凡是葬仪，动逾格物，但官中只行检察，在人情各尽孝思，徇彼称家之心，许便送终之礼。台司又难将孝子尽决严刑。祇以供人例行书罚，以添助本司支费，兼缘设此防禁。比为权豪之家，多有违礼从厚，若贫穷下士，尚犹不便，送终必无僭礼，可以书罚。两京即是台司举行，诸州府即元无条例者。

凡棺椁不计有官品，并不得于棺椁上雕镂画饰，施户窗栏槛楹等。官至四品已上使方相，七品已上使魌头、四目、玄衣朱裳、执戈扬楯如常制，七品已下及无官品者勿用。凡明器等，三品已上不得过九十事，五品已上不得过六十事，九品已上不得过四十事。当广地轴诞驰马及执役人，高不得过一尺，其馀音声队马威仪之属，各准平生品秩所司，仍以木瓦为之，不得过七寸，及别加画饰。诸纛今谓之鹅毛五纛，五品已上竿长七尺，五品已下长五尺，无官品者勿用。诸三品已上引、披、铎、翣、挽歌鼓六行，每行六人。五品已上二引、二披、四铎、四翣、挽歌四行，每行四人。九品已上二翣。无官者勿用。诸车轝，三品已上油幰、朱丝络网，施襈，两厢画龙虎，幰竿朱末，垂六旒苏，今之缨带也。七品已上油幰，襈，两厢画云气，垂四旒苏。九品已上无旒苏。车轝上有结络者，三品已上及将相有凤台，自诸官品及郡守升朝者，羚羊山华，馀并平幰。百姓丧葬，祇合使鳖甲车，无幰、襈、画饰，并无已前仪。

礼部格物，凡官人百姓送葬，竞为奢僭，不依礼式，宜令所司切加纠察。如物色等数目大小有违条式，及辄饰以金银者，杖六十。

奉敕：“今后文武两班及诸司官吏，并诸道经商客旅，凡有丧亡，即准台司所奏故事施行。其街坊百姓及军人之家，每有死丧，兼所使厮儿妮子，因依暝行，投井自缢，非理自致身命者，据台司状，委府县及两军军巡差人检勘。窃虑前件事故之家，或所居隘窄，兼阻暑毒之月，尸灵难久停留，若待申报官司检勘，纵无邀难，须经时日。今仰本户可便唤四邻看验，如无他故，便任本主遂殡，仍具结罪保明文状报官。若有枉有伤害致死，邻人妄有保明，本户并保人勘责不虚，各量罪科断。兼闻诸州县府士庶之家，或有死丧，亦是须候分巡院检勘，颇致淹留，既鼓怨词，甚伤风教，亦仰约以在京事理条例处分。其庶人丧葬所设车轝仪注格例，状称近日庶流，多有违越，台司又难将孝子尽决严刑，祇以供人例行书罚，添助本司支费，据此惩罚名目，且非为政宪纲。自今以后，所有各计品秩之外，及庶人丧葬，宜令御史台委两巡御史点检，假赁行人，须依条例，如有违越，据所犯重轻，临时科断，台司不得妄有搅扰。”

二年六月三十日，御史中丞卢文纪奏：

奉六月十四日敕：“丧葬之仪，本防逾僭，若容锦绣，难抑奢豪。但人情皆重于送终，格令当存于通理，宜令御史台除锦绣外，并庶人丧葬，更检详前后敕格，仔细一一条件，分析奏闻。冀合人情，永著常令者。”今台司再举令文及故实条件如后。凡铭旌，三品以上长九尺，五品以上长八尺，六品以上长七尺。诸輀车，三品已上许使油幰，施襈，两厢画龙虎；七品已上祇许使油幰，施襈，两扇画云气。男子幰、襈、旒苏皆使素，妇人使彩。又诸官五品以上许使三梁六柱轝车，轝上有结络；三品已上带将相者有凤台。自诸品官及郡守升朝官者，羚羊山华，馀平幰。诸棺椁不得雕镂彩画，施户窗栏槛，棺内不得有金宝珠玉。诸丧葬不得备理者，贵得同贱，贱不得同贵。

准元和六年十二月刑部兼京兆尹郑元状奏：“条流，文武官及庶人丧葬，三品以上明器九十事，四神十二时在内，不得过二尺五寸，馀人物并不得过一尺，园宅方五尺，下帐高方三尺，共置五十舁，挽歌三十六人。輀车使开辙车，油幰，朱丝络网，两厢画龙虎。幰竿朱末，垂旒苏緭帏衬幕及额带等，其幰竿长二丈六尺，带五重，旒苏十八道，并不得使绫罗、锦绣、泥银、帖金、彩画及结鸟兽、香囊等物。使四引、四披、六铎、六翣。挽歌并练布深衣。輴车、志石车任画云气，不得置幰竿、额带等。方相车载方相外，及魂车除幰、网、裙帘外，皆不得更别加装饰，并使合辙车。纛竿长九尺，不得安大朱、帖金银、立鸟兽旗幡等。五品以上明器六十事，四神十二时在内，园宅方四尺，下帐高方二尺，共置三十舁，减志石车、輀车。幰竿减四尺，长二丈二尺。旒苏减二道，使十六道。带减一重，使四重。披、引、铎、翣、各减二，使四。挽歌一十六人。并无朱丝网络、方相。使魌头车，纛竿减一尺，使八尺。帏额、魂车准前。九品已上明器四十事，四神十二时在内，园宅方三尺，下帐高方一尺，共置二十舁，减輴车、輀车。幰竿减三尺，使一丈九尺。旒苏减二道，使十四道。披、引、铎、翣各减二，使二。带减一重，使三重。挽歌一十六人。纛竿减一尺，使七尺。其帏额、魌头、魂车准前。明器并使瓦木为之，四神不得过一尺，馀人物等不得过七寸，并不得用金银雕镂、帖毛髪装饰。内侍省品秩高者，各随本品秩。未有章服者，紫同三品，绯同五品已上，绿及应官并同九品已上。命妇及文武母、妻并邑号命妇，各准本品；如夫、子官高，听从夫、子，无邑号者各准夫、子品秩。輀车，准令合使绿及紫色。有品荫家子孙未有官者，三品以上降三等，五品以上降二等，八品以上降一等，九品不降。所使品䕃，并须以祖、父官为升降。内、外官同。庶人明器一十五事，并置三舁。丧车使合辙车。幰竿减三尺，使一丈六尺。木珠减十道，使三十五道。带减一重，使二重。帏额、魌头、魂车准前。挽歌、铎、翣、四神十二时、下帐并请不置。所造明器，合使瓦木，不得过七寸。若仵作、工匠之徒，辄敢逾越，捉获之后，自合准前后敕文科断，所司不得更至孝丧之家。若衢路捉获，只坐工人，亦不得拘留行李，令过时日。工商诸色人吏无官者、诸人无职掌者，丧车、帏额、魂车并无，合辙车不使油幰、旒苏等饰，兼不得以绘彩结络及金银装饰。其挽歌、铎、翣，并不得置丧车之前，不得以鞍马为仪，其明器任以瓦木为之，不得过二十五事，四神十二时并在内，每事不得过七寸，舁止十人。”

准长庆三年十二月浙西观察使李德裕奏：“应百姓厚葬，及于道途盛陈祭奠，兼设音乐等。闾里编甿，罕知教义，生无孝养可纪，没以厚葬相矜，器仗僭差，祭奠奢靡，仍以音乐荣其送终，或结社相资，或息利自办，生产储蓄为之皆空，习以为常，不敢自废。人户贫破，抑此之由。今百姓等丧葬祭奠，并请不许以金银锦绣为饰。其陈设乐音者，其葬物稍涉僭越者，并勒毁除。结社之类，任充死亡丧服、粮食等用使。如有人犯者，并准法律科罪。其官吏已上，不能纠察，请加惩责，仍请委出使郎官御史察访。”

台司伏请令文及故实不载者，令更条。检校官令文不载，今请检校官一品、二品请同五品，三品已下请并同九品。如有曾任正官，依本官品第仪则。其准敕试官，亦同九品仪。如升朝官者，请据本官品第升降则例。凡丧皆有品第，恐或无知之人，妄称官秩，自今后除升朝及见任官亡殁外，馀官去事前五日，须将告诰或敕牒于本巡使呈过判押文状，行人方可供应。佐命殊功，当朝立功，名传远遐迩，特敕优旨，准会要例，本品数十分加三分，不得别为华饰。右具本朝旧本例如前，今后令两巡使，祇据官品秩级与判状，其馀一物已上，不得增加，兼勒驱使官，与金吾司并门司同力钤辖。如有大段逾越，即请据罪科断行人，兼不得追领丧葬之家，别有勘责。

奉敕：“如过制度，不计尺寸事数，其假赁行人徒二年，丧葬之家即不问罪，仍付所司。”

长兴元年十月十九日敕：“太常礼院例，凡赙匹帛，言段不言端匹，每二丈为段，四丈为匹，五丈为端。近日三司支遣，每段全支端匹，此后凡支赙赠匹帛，祇言合支多少段，库司临时并蹙尺丈给付，不得剩有支破。”

二年四月敕：“朝臣君丧终制，委御史台具姓名申奏。诸道宾从除丧后，合宣行恩命。州县官才授新命及到任一考前丁忧者，服阕日除官。”其月五日，中书门下复奏：“尚书都官员外郎、知制诰张昭远丁母忧。伏以大臣枕凷，有吊祭之恩；群寮寝苫，无慰问之例。高下之位有间，君臣之事无偏。况卿士之甚多，有父母者极少，固于孝道上轸圣怀，张昭远望量与恩赐。自此朝臣或有丁忧，亦乞颁赉。其状寻已印出，今具官资等第，支给数目如后。文班左右常侍、谏议、给事、舍人、诸部尚书、太子宾客、诸寺大卿、监察御史、中丞、国子祭酒、詹事、左右丞、诸部侍郎，绢三十疋，布二十疋，粟、麦各二十五石。起居、补阙、拾遗、侍御史、殿中监察御史、左右庶子、诸寺少卿、国子监司业、河南少尹、左右谕德、诸部郎中员外郎、太常博士，绢二十匹，布一十五匹，粟、麦各一十五石。国子博士、五经博士、两县令、著作郎、太常、宗正、殿中丞、诸局奉御、大理寺、太子中允、洗马、左右赞善、太子中舍、司天五官正，绢、布各一十五匹，粟、麦各一十石。左右诸卫大将军、左右诸卫将军，绢二十匹，布一十五匹，粟、麦各一十五石。左右率府副帅，绢、布各一十五匹，粟、麦一十石。”奉敕：“宜依。其张昭远所支绢、布、粟、麦，仍依所定官资颁给。”







卷九

后唐长兴二年十二月二十六日，御史台奏：

先奉敕，前守亳州谯县主簿卢茂谦进策内一事。窃见京城内偶遭凶丧者，身不居于爵禄，葬有碍于条流，须使鳖甲车殡送者，事虽该于往制，敕已著于前文。或值炎郁所拘，偶缘留驻，利便须期于时日，贫穷旋俟于告投，停日既多，茔园又远，伏乞特付所司，别令详定，权免鳖甲车送葬者。

奉敕：“送葬之仪，虽防越制；令文之设，亦许便时。其或候历炎天，事从远日，停留既久，迁送有期，车中便苦于撼揺，陌上可量于凶秽。人情所病，物议佥同，宜在酌中，庶成恻隐。应丧葬自五品以下至庶人，自春夏秋，宜并许第等置轝，其馀仪式，一切仍旧。兼丧车亦不全废，如要令陈于灵轝之前，其轝大小制度及结络遮蔽，所使疋帛颜色并擎舁人数次第，仍令御史台详核，据品秩等级，士庶高低，各定规制施行。兼空城内，旧制比无居人，近日许人户逐便居止，或有丧死，旋须迁送，其出时并舁遣次第，亦可稳便制置，务在得宜者。”

今台司准敕追到两市葬作行人白望、李温等四十七人，责得状称：一件，于梁开平年中，应京城海例，不以高例及庶人使锦绣车轝，并是行人自将状于台巡判押。一件，至同光三年中，有敕著断锦绣，祗使常式素车轝。其轝，稍有力百姓之家，十二人至八人，魂车、虚丧车、小轝子不定人数。或是贫下，四人至两人。回使素紫白绢带额遮帏，轝上使白粉埽木珠节子，上使白丝，其引魂车、小轝子使结麻网幕。后至天成三年中有敕，条流庶人断使轝，祗令别制造鳖甲车载，亦是紫油素物，至今行内见使者。今台司按葬作行人李温等通到状，并于令内及天成四年六月敕内详，稳便制置，定例五品至八品升朝官，六品至九品不升朝官等，及庶人丧葬仪制，谨具逐件如后：

五品至六品升朝官，使二十人舁轝车，竿高七尺，长一丈三尺，阔五尺，以白绢全幅为带额，妇人以紫绢为带额，并画云气，周回遮蔽，上安白粉埽木珠节子二十道。魂车一，小香轝子一，并使结麻网幕。魌头车一，挽歌八人，练布深衣，披、引、铎、翣各一，不得着锦绣。明器三十事，四神十二时在内，四神不得过一尺，馀不得过七寸。园宅一，方三尺。其明器物，不得以金银毛髪装饰。共置八轝，内许两个纱笼，已上并不得使结络锦绣装饰。如事力不办，任自取便。

七品至八品升朝官，使一十六人舁轝车，竿高七尺，长一丈三尺，阔五尺，以白绢全幅为带额，妇人以紫绢全幅为带额，周回遮蔽，上安白粉扫木珠节子二十道。魂车、香轝子各一，并使结麻网幕。魌头车一，明器二十事，以木为之，四神十二时在内，四神不得过一尺，馀不得过七寸，不得使金银雕镂、帖毛髪装饰。园宅一，方二尺五寸，共置六舁。挽歌一十六人，练衣深衣，披、引、铎、翣各一，已上并不得着锦绣结络装饰。如事力不办，任从所便。

六品至九品不升朝官，使一十二人舁轝车，竿高六尺，长一丈一尺，阔四尺，以白绢全幅为带额，妇人以紫绢为带额，周回遮蔽，上安白粉扫木为珠节子一十六道。魂车一，香轝子一，并使结麻网幕。明器一十五事，并不得过七寸，以木为之，并不得使金银雕镂、帖毛髪装饰，共置五轝。挽歌四人，练布深衣，铎、翣各一，不得着锦绣及别有结络装饰。如事力不办，任自取便。检校兼试官并依此例。

庶人使八人舁轝车，竿高五尺五寸，长一丈，阔四尺，男子以白绢半幅为带额，妇人以紫绢半幅为带额，周回遮蔽。魂车一，香轝子一，并使结麻网幕。明器一十四事，以木为之，不得过五寸，共置五轝，不得使纱笼、金银、帖毛髪装饰。除此外，已上不得使结络锦绣等物色，如人户事力不便，八人以下，任自取便。其丧轝车已准敕不全废，任陈灵轝之前者。

已上每有丧葬，行人具所供行李单状，申知台巡，不使别给判状。如所供赁不依状内及逾制度，仍委两巡御史敕驱使官与金吾司并门司所由，同加觉察。如有违犯，追勘行人。请依天成二年六月三十日敕文，行人徒二年，丧葬之家即不问罪者。皇城内近已降敕命指挥，每有丧葬，以色服葢身，出城外任自逐便，如回来不得立引魂幡子，却著孝衣入皇城内者。今请再降敕命，指挥皇城内此后每有人户丧葬，令至晩净后取便出门，不得取内外诸色趋朝官。右谨具定到五品至八品升朝官、六品至九品不升朝官及检校兼试官，并庶人丧葬仪制如右。

奉敕：“宜依。”

四年五月二十五日，御史中丞龙敏奏：“京城士庶丧葬，近有起请条流，臣等参详，恐未允当。伏见天成二年敕内，事节分明。凡有丧葬，行人须禀定规，据其官秩高卑，合使人数物色，先经本巡使判状，自后别有更改，不令巡使判状，祗遣行人具其则例申台巡。今欲却勒行人，依旧先经两巡使判状，其品秩物色定制，不得辄违。别欲指挥行人，于丧葬之家，除已得本分工价钱外，保无内邀难，乞觅文状，送到台巡，如有改违，必加惩责。”敕：“从之。”

应顺元年三月敕：“今后藩侯带平章事以上薨谢者，差官撰神道碑文宣示，未带平章事及刺史准令式合立碑者，其文任自制撰，不在奏闻限。”〈以故忠武军节度使孟鹄男道古上章乞立其父碑，故有是敕。〉

清泰二年十月，中书门下奏：“奉长兴二年四月五日敕：‘朝臣居丧终制，委御史台具名申奏，诸道幕府职事除丧后，宜行恩命，州县官才授官，及到任一考前丁忧服阕，并与除授。’依常定格，自有节文。应州县官新授及到任一考后丁忧服阕，准格取文解南曹磨勘，申中书门下，当与除授，不得经堂陈状。”从之。

周广顺三年十一月敕：“应内外文武臣寮、幕职、州县官、举选人等，今后有父母亡殁，未经迁葬，其主家之长，不得辄求仕进，所由司亦不得申举解送。如是卑幼在下者，不在此限。其合赴举选者，或是葬事礼毕，或是卑幼在下，勒于所纳家状内具言，不得调冒。宜令御史台巡及逐处长吏，本司长官所由司觉察纠举，犯者必行典法。如是不切觉察，纵任调冒，罪在纠举之司。其中有兵革阻缩，或是朝廷特恩除拜，起复追征，及内外管军职员，并不拘此例。所有敕前见任职官，及今年举选人，不在纠举之限。”

后唐应顺元年闰正月十六日敕：“凡在苴麻，并须终制，比缘金革，遂有夺情，孝以移忠，藉其陈力。其内诸司使副带西班正官者，宜候过卒哭起复授官；不带正官者及供奉官、殿直承旨等，宜过卒哭休日赴职；其有带承班官者，祗以检校官充职，服阕日加授前职。”

梁开平三年十月，敕太常卿李燕、御史司宪萧顷、中书舍人张衮、尚书户部侍郎崔沂、大理寺卿王鄯、尚书刑部郎中崔诰，共删定律令格式。至四年十二月，中书门下奏：“新删定令三十卷、式二十卷、格一十卷、律并目录一十三卷、律疏三十卷，共一百三卷。请目为大梁新定格式律令，颁下施行。”从之。

后唐同光三年二月，刑部尚书卢质上新集同光刑律统类十三卷。

天成元年九月二十八日，御史大夫李琪奏：“奉八月二十八日敕，以大理寺所奏管见四部法书内有开元格一卷，开成格一十一卷，故大理卿杨遘所奏行伪梁格并目录一十一卷，与开成格微有舛误，未审祗依杨遘先奏施行，为复别颁圣旨，令臣等重加商较刊定奏闻者。今莫若废伪梁之新格，行本朝之旧章，遵而行之，违者抵罪。”至其年十月二十一日，御史台、刑部、大理寺奏：“奉九月二十八日敕：‘宜依李琪所奏，废伪梁格，施行本朝格令者。’伏详敕命，未该律令。伏以开元朝与开成隔越七帝，年代既深，法制多异，且有重轻。律无二等，若将两朝格文并行，伏虑重叠舛误。况法者天下之大理，非一人之法，乃天下之法也，故为一代不变之制。又准敕：‘立后格合破前格。’若将开元格与开成格并行，实难检举。又有太和格五十二卷，刑法要录一十卷，格式律令事类四十卷，大中刑法格后敕六十卷，共一百六十一卷，久不检举，伏请定其予夺。奉敕：‘宜令御史台、刑部、大理寺同详定一件格施行者。’今集众商量，开元格多定条流公事，开成格关于刑狱，今欲且使开成格。”从之。

长兴四年六月，敕御史中丞龙敏、给事中张鹏、中书舍人卢道导、尚书刑部侍郎任赞、大理卿李延范等详定大中统类。

清泰二年四月，御史中丞卢损撰等进清泰元年已前十一年内制敕，可久远施行者凡三百九十四道，编为三十卷；其不中选者，各令本司封闭，不得行用。敕付御史台颁行。

晋天福三年六月，中书门下奏：“伏睹天福元年十一月敕节文，唐明宗朝敕命法制，仰所在遵行，不得改易。今诸司每有公事，现执清泰元年十月十四日编敕施行，称明宗朝敕，除编集外，并已封锁不行。臣等商量，望差官将编集及封锁前后敕文，并再详定。其经久可行条件，别录奏闻。”从之。遂差左谏议大夫薛融、秘书监丞吕琦、尚书驾部员外郎知杂事刘皥、尚书刑部郎中司徒诩、大理正张仁瑑同参详。至四年七月，薛融等上所详定编敕三百六十八道，分为三十一卷，令有司写录，与格式参用。

周广顺元年六月，命侍御史卢亿等，以晋、汉及国初事关刑法敕条一十六件，编为二卷，目为大周续编敕。

显德四年五月二十四日，中书门下奏：

准宣，法书行用多时，文意古质，条目烦细，使人难会。兼前后敕格，差谬重叠，亦难详究。宜令中书门下并行删定，务从简要，所贵天下易为颁行者。

伏以刑法者，御人之衔勒，救弊之斧斤，故鞭扑不可一日弛于家，刑罚不可一日废于国，虽尧、舜淳古之代，亦不能舍此而致理矣。今奉制书，删律令之书。窃以律令之书，致理之本，经圣贤之损益，为今古之章程，历代以来，谓之彝典。朝廷之所行用者，律一十二卷，律疏三十卷，式二十卷，令三十卷，开成格一十卷，大中统类一十二卷，后唐以来至汉末编敕三十二卷，及皇朝制敕等。折狱定刑，无出于此。律令则文辞古质，看覧者难以详明。格敕则条目烦多，检阅者或有疑误。加以边远之地，贪猾之徒，缘此为奸，寖以成弊，方属圣明之运，宜申画一之规，所冀民不陷刑，吏知所守。

臣等商量，望准圣旨施行，仍差侍御史知杂事张湜、太子右庶子剧可久、殿中侍御史率汀、职方郎中刘守中、仓部郎中王莹、司封员外郎贾玭、太常博士赵砺、国子博士李光赞、大理寺正苏晓、太子中允王伸等十人，编集新格，勒成簿帙。律令之有难解者，就文训释，格敕之有繁难者，随事删除，止要谙理省文，兼且直书易会。其中有轻重未便当于古而不便于今，矛盾相攻，可于此而不可于彼，尽宜改正，无或牵拘。候编集毕日，委御史台、尚书省四品已上官，及两省五品已上官参详可否，送中书门下议定，奏进取止。

从之。至五年七月七日，中书门下及兵部尚书张昭远等奏：

所编集勒成一部，别有目录，凡二十一卷，目之为大周刑统。伏请颁行天下，与律疏令式通行，其刑法统类、开成编敕等采掇既尽，不在法司行使之限。自来自宣令指挥公事，三司临时条法，州县见今施行，不在编集之数。应该京百司公事，各有见行条件，望令本司删集，送中书门下详议奏闻者。

奉敕：“宜依。”

后唐天成二年二月十五日，御史台、刑部、大理寺奏：

奉天成元年十二月二十日敕：“越诉之条，本防虚妄，须用惩断，以绝效尤。如或实抱深冤，无门上诉，其越诉律内，不载杖数，仍令大理寺别具奏闻者。”寺司准名例律，诸断罪而无正条，若或不经台省，何得复雠？事在酌中，理难执律，其应出律者，则举重以明轻，其应入罪者，则举轻以明重。疏云：断罪而无条。谓一部律内犯无罪名者，准杂律，不应得为而为者，笞四十；谓律令无条理不可为者，事理重者杖八十。疏云：虽犯轻重，触类宏多，金科玉条，包罗难尽。其有在律在令无有正条，若不轻重相明，无文可以比附，临时处断，量情为罪，庶补遗阙，故立此条，其情轻者笞四十，事理重者杖八十。

奉敕：“宜依。”其年七月，洺州平恩县百姓高宏超，其父晖为乡人王感所杀，宏超挟刃杀感，携其首自陈。大理寺以故杀论。尚书刑部员外郎李恩梦覆曰：

伏以挟刃杀人，按律处死，投狱自首，降罪垂文。高宏超既遂报雠，固不逃法，戴天罔愧，视死如归，历代以来，事多贷命。长庆二年有康买得，父宪为力人张莅乘醉拉宪，气息将绝，买得年十四，以木锸撃莅，后三日致死。敕旨：“康买得尚在童年，能知子道，虽杀人当死，而为父可哀。若从沈命之科，恐失原情之义，宜减死罪处分。”又元和六年，富平人梁悦杀父之仇，投县请罪，敕旨：“复雠杀人，固有彝典，以其伸冤请罪，自诣公门，发于天性，本无求生，宁失不经，特宜减死。”方今明时有此孝子，其高宏超若使须归极法，实虑未契鸿慈。

奉敕：“忠孝之道，乃治国之大柄，典刑之要本。诛恶之深文，差若毫厘，系之理道。昔纪信替主赴难，尚青史之永刊；今高宏超为父复雠，即丹书之不尚。人伦之□，法网宜矜，可减死一等。”

长兴二年四月，大理寺剧可久奏：“准开成格，应盗贼须得本赃，然后科罪。如有推勘因而致死者，以故杀论。臣请起今以后，若因而致死，无故即请减一等，别增病症而死者，从辜限，正贼减本罪五等。”中书门下覆奏：“今后凡关贼徒，若推勘因而致死者，有故以故杀论，无故减一等。如拷次因增疾患，候验分明，如无他故，虽辜内致死，亦以减一等论。”从之。至晋天福六年五月十五日，尚书刑部员外郎李象奏：

据刑法统类节文云：“盗贼未见本赃，推勘因而致死者，有故者以故杀论，无故者减一等。”又云：“今后或有故者以故杀论，或无故者影迹显然，支证不谬，坚持奸恶，不招本情，以此致死者，减故杀罪三等。其或妄被攀引，终是平人，以此致死者，减故杀罪一等。”臣按上文云：“有故杀者，以故杀论。”此即是矣。其无故杀者，亦坐减一等罪，即恐未当。假如官司或有刑狱，未见本情，不可全不诘问。托言有故者，则是曾行拷掠，及违令式，或粗大勘棒，强相抑压，以此致死者，并属有故。无故者，即是推勘之司，不曾拷掠，又不违法律，亦不坚有抑压，此则并属无故，不坐罪。假若有犯事人旧患病疾，推勘之际，卒暴身亡，不可以坐推司减等之罪。又据断狱律云：“若依法使杖，依数拷决而邂逅致死者勿论。”邂逅，谓不期致死而死，且彼言拷决，尚许勿论，此云无故，却令坐罪，事实相背，理有未通。请今后推勘之时致死者，若实情无故，请依邂逅勿论之义。

详定院奏：“臣等参详，若违法拷掠，即非关托故挟情以致其死但无情故者，依故杀论。若虽不依法拷掠，即非托故挟情以致其死而无情故者，请减故杀一等。若本无情故，又依法拷掠或未拷掠，或诘问未诘问，及不抑压因他故致死，并属邂逅勿论之义。”从之。

晋天福三年八月，大理寺奏：“左街史韩延嗣为百姓李延晖冲者，本街使连喝不住，殴撃致死。准律，斗殴者原无杀心，因相闘殴而杀人者，依故杀人者斩。其韩延嗣准律合斩。刑法统类节文：绞刑决重杖一百处死。”敕：“法寺定法，比不因闘殴故伤人，辜内死者以杀人论。盖微相类，且非本条，罪有可疑，法当在宥。徒二年半，刺面配华州，发运务收管。”

后唐长兴四年六月十四日准敕：“枉法赃十五匹绞，准格加至二十匹。乃自丧乱以来，廉耻者少，举律行令，戒人远财。国家常切好生，上下颇能知禁，犯既渐寡，法亦宜轻。起今后犯枉法赃者，宜准格文处分。赃名条内有以准加减及同字者并倍累赃，并宜准律令格式处分。凡有告事者，除盐麹条流外，宜据轻重依理施行，不在格赏之限。”

清泰元年九月，大理寺奏：“所用法书窃盗条，准建中年，赃满三匹以上决杀，不及三匹量情决杖。本朝以量情之文不定，诏御史中丞龙敏等议。赃满三匹，准旧法；一匹以上，决徒一年半；一匹以下，量罪以杖。大理寺丞又以量罪之文不定，申奏集寺重议。今议定赃满一匹，徒二年半；不及一匹，徒一年半；不得财，杖七十。”从之。

二年五月，中书门下奏：“刺史位列公侯，县令为人父母，祇合倍加乳哺，岂可自致疮痍？一昨张宗允，胥吏讼论，合当极典，法司援律，罪止徒流。臣闻立法稍严，则人不敢犯，其见行法律，望下所司更加斟酌。”御史台、刑部、大理寺同奏议曰：“准律，枉法赃十五匹绞，天宝元载加至二十匹。请今后枉法赃十五匹准律绞，不枉法赃准三十匹加徒流。受所监临赃五十匹流二千里。今请依统类，不枉法赃过三十匹，受所监临赃过五十匹。”从之。

晋天福五年十月敕：“今后窃盗赃满五匹者处死，三匹以上决杖配流，以盗论者依律文处分。”

汉天福十二年八月敕：“应天下凡关强盗捉获，不计赃物多少，按验不虚，并宜处死。”

周广顺三年二月，中书门下奏：“今后应犯窃盗赃及和奸者，并依晋天福元年以前条制施行。应诸处犯罪人等，除反逆外，其馀罪并不得籍没家产，诛及骨肉，一依格令处分。请再下明敕，颁示天下。”乃下诏曰：“赦书节文，明有厘革，窃虑边城远郡，未得详审，宜更申明，免至舛误。其盗贼，若强盗，并准向来格条断遣；其犯窃盗者，计赃绢满三匹者，并准律决杀。其绢以本处上估价为定，不满三匹者，第等决断。应有夫妇人被强奸者，男子决杀，妇人不坐；其犯和奸者，男子妇人并准律科断，罪不至死；其馀奸私，准格律处分。”

晋天福三年二月，左散骑常侍张允进驳赦论曰：“臣闻管子曰：‘赦者小利而大害，久则不胜其祸。不赦者小害而大利，久则不胜其福。’又汉纪云：‘吴汉病笃，帝问所欲言。对曰：愿陛下无为赦耳。’窃观自古帝王，皆以水旱则降德音而宥过，开狴牢而放囚，冀感天心以赦救灾者，非也。假有二人讼，一人有罪，一人无罪，有罪者见赦，则无罪者衔冤。衔冤者何疏乎？见赦者何亲乎？如此则是致灾之道，非救灾之术也。至使小民遇天灾则喜，皆劝为恶，曰：国家好行赦，必赦我以救灾。如此则赦者教民为恶也。且天道福善祸淫，若以赦为恶之人而变灾为福，是则天助恶民也。故曰天降之灾，所以警诫人主，岂以滥舍有罪而能救其灾乎？是知赦不可行也明矣。”上深纳之。

后唐清泰三年二月，尚书刑部郎中李元龟奏：“准开成格，应断天下徒流人到所流处，本管画时申御史台，候年月满日申奏，方得放还本贯。近年凡徒流人，所管虽奏，不申御史台报大理寺，所以不知放还年月，望依格律处分。”从之。

梁乾化二年四月敕：“近者星辰失度，方在修禳，宜令两京及宋州、魏州取此月至五月，禁断屠宰。”

后唐同光元年十二月十一日敕下：“凡军人、百姓将牛驴及马宰杀货卖，今后切要断除。如敢故违，便仰擒捉，不问职分高低，所在处斩讫奏。其本军指挥使，若不切钤辖，致军内有人违犯，别处捉获，亦当取断。”

天成二年三月敕：“访闻京城坊市军营，有故犯条流，杀牛卖肉者，仰府县军巡严加纠察，如得所犯人，准条科断。如自死牛，即令货卖，每斤不得过五文。乡村死牛，但报本村节级，然后准例纳皮，晓示天下，以此处分。”

长兴二年九月敕：“其五方见在鹰隼之类，并宜就山林解放。此后诸色人不得辄有进献，仰阁门使有此色贡奉表章，不得引进。”

三年五月一日敕：“凡罗网弹射并诸弋猎之具，比至冬初，并宜止绝。若有犯者，随处官吏科违禁之罪。起今后每年二月中，便作此敕晓谕中外。”







卷十

后唐同光三年六月二十一日，大理寺奏：“准诸狱律，立春已后，秋分已前，不得奏决死刑，违者徒一年。今寺、司相次有案牍，若准律文候秋分后申奏，必虑刑狱迟留者。”诏曰：“刑以秋冬，虽关恻隐，罪多连累，翻虑淹延。若或十人之中，止于一夫抵罪，岂可以轻附重，禁锢逾时。言念哀矜，又难全废。其诸司囚徒，罪无轻重，并宜各委本司据罪详断。轻者即时疏理，重者候过立春，至秋分然后行法。如系军机，须行严令，或谋为逆恶，或蕴蓄奸邪，或行劫杀人，难于留滞，并不在此限。”其年闰十二月二十五日，大理少卿魏逅奏：“此后伏请指挥天下州府，应所禁囚徒，不计州县厢边大小刑狱，委观察使、刺史慎选清强判官一员，于本厅每月二十六日两衙引问，明置狱状，细述事端，大则尽理推寻，小则立限决遣。其外县镇禁人，三日外具事节申本州府，仍勘问指挥。”奉敕：“宜依。”

天成元年十一月六日敕：“应天下刑狱公事，访闻近日多有冤滞，自今后每捉到正贼，但见赃验，便行正断，不在更追关连祗证及宿食去处。”

二年六月十二日，大理少卿王爵奏：“伏准贞观五年八月二十一日敕：‘极刑虽令即决，仍三覆奏，在京五覆奏，决前三奏，决日两奏。准犯恶逆者一覆奏。著于格令。’又准建中三年十一月十四日敕：‘应决大辟罪，在京者宜令行决之司三覆奏，决前两奏，决日一奏。’谨按断狱，诸死罪囚不待复奏报下而决者，流二千里；即奏报应决者，听三日乃行刑，若限未满而行刑者徒一年。伏以人命至重，死不再生，近年以来，全不覆奏，或蒙赦宥，已被诛夷，伏乞敕下所司，应在京有犯极刑者，令决前、决日各一覆奏，听进止。有凶逆犯军令者，亦许临时一覆奏。应诸州府乞别降敕命指挥。”奉敕：“宜依。”

三年七月十七日敕节文：“今后指挥诸道州府，凡有推鞫囚狱，案成后逐处委观察、防御、团练、军事判官，引所勘囚人，面前录问，如有异同，即移司别勘。若见本情，其前推勘官吏量罪科责。如无异同，即于案后别连一状，云所录问囚人无疑，案同转上本处观察团练使、刺史。有案牍未经录问，不得便令详断。如防御、团练、刺史州有合申节使公案，亦仰本处录问过，即得申送。”其年八月十五日，少府少监申著瑀奏：“伏乞指挥诸道州府，此后或显犯宪章者，候文案毕，任依格法断惩。如未明事理，不得行责情杖。”从之。其年闰八月敕：“古者赏以春夏，刑以秋冬，将赏为之加膳，将刑为之不举乐。今朕切于禁暴，乐在劝能。其或秋后有功，不可待冰冸而行赏；春时有罪，不可俟霜降而加刑。渐向太平，方行古道。况赏不在僭，则立功者转多；刑不滥施，则犯法者渐少。其在京或遇行极法日，宜不举乐，朕减常膳。诸州使遇行极法日，亦禁声乐。”

长兴二年四月二日敕：“诸道州府各置病囚院，仍委随处长吏，专切经心。或有病囚，当时差人诊候，疗理后据所犯轻重决断。如敢故违，致本囚负屈身死，本官吏并加严断。兼每年自夏初至八月未以来，每五日一次，差人洗刷枷杻。”其年闰五月敕：“应律令、格式、六典，准旧制，令百司各于其间录出本局公事，具细一一抄写，不得漏落纤毫，集成卷轴，兼粉壁书在公厅。若未有廨署者，其文书委官主掌，仍每有新授官到，令自写录一本披寻。或因顾问之时，须知次第，仍令御史台告谕。限两月内抄录及粉壁书写须毕，其间或有未可便行及曾厘革事件，委逐司旋申中书。”

四年六月，大理正张仁瑑奏：“伏见诸道州府刑杀罪人，虽有骨肉，寻时不容收瘗，皆给丧葬行人，载于城内，或残害尸髪，多致邀求。准官狱令：‘诸大辟罪，官给酒食，听亲故辞诀，告犯状日末后行刑。注云：‘决之经宿，所司即为埋瘗，若有亲故，亦任收葬。’又条：‘诸囚死无亲戚者，官给棺，于官地埋瘗，置砖铭于圹内，立碑于冢上，书其姓名。’请依令指挥。”从之。其年七月，前潞州屯留县主簿李光鼎献时务：“凡诸道推勘刑狱，请令于本判官厅前当面责勘。据通判疑状，判官与本司官典同封练，候勘鞫了日，都将印缝分付本典结案。”从之。

应顺元年三月十三日敕：“令后应三京及诸道州府，凡有敕狱，并须据罪断遣。除准初勘鞫及合奏覆外，其馀不得便将拟案闻奏。”

晋天福二年八月二十六日，敕下刑部、大理寺、御史台及三京、诸道州府：“今后或有系囚染病者，并令逐处医工看候，于公廨钱内量支药价。或事轻者，仍许家人看候。所有罪犯合处杖责者，仍候痊复日科决。”

四年九月，相州奏：“管内所获贼人，从来籍没财产，云是邺都旧例，格律未见明文。”敕：“今后凡有贼人，准格定罪，不得没纳家资。天下诸州准此。”

五年三月十日敕：“剺耳称冤人，准大中六年十二月十五日敕，若有犯者，决杖流配，诉虽有理，不在申明。今后所陈，与为勘断，剺耳之罪，准律别科。”

六年五月十五日，尚书刑部员外郎李象奏：“请今后凡是散官，不计高低，若犯罪不得当赎，亦不得上请。”详定院覆奏：“应内外文武官，有品官者自依品官法，无品官者、有散试官者，应内外带职廷臣宾从、有功将校等，并请同九品官例。其京都军巡使及诸道州府衙前职员、内外离任镇将等，并请准律，不得上请当赎。其巡司马步司判官，虽有曾历品官者，亦请同流外职。准律，杖罪已下依决罚例，徒罪已上仍依当赎法。”〈周显德五年七月，新定刑统，今后定罪，诸道行军司马、节度副使、副留守，准从五品官例。诸道两使判官、防御团练副使，准从六品官例。节度掌书记、防团判官、两藩营田等判官，准从七品官例。诸道推巡及军事判官，准从八品官例。诸军将校，内诸司使司副、供奉官、殿直，临时奏听圣旨。〉

七年十一月二十九日敕：“宜令四京及诸道州府，遇大祭祀、正冬、寒食、立春、立夏、雨雪未晴，已上日并不得行极法。如有已断下文案，可取次日及雨雪定后施行。”

开运三年十二月十三日，详定院奏：“今后在京及诸道州府，如有准敕决笞杖者，差一员公干清强官监视。”从之。

周广顺元年正月五日赦节文：“今后应诸色犯罪，除反逆罪外，并不得没籍家赀，诛及骨肉，一依格令处分。”

三年二月，中书门下奏：“起今后应天下诸道州府断遣死罪者，候断遣讫录元案闻奏，仍分明录推司官典及详断检法官姓名。其检用法条朱书，不得漏落。”

显德元年十月敕：“应诸司贼盗，宜委本府州节度防御团练等使、刺史专切断除。其部内凡有贼盗及逃走军健、诸色亡命之人，并须觉察，设计差人收拏，不计远近，以获为限。应有婚姻斗竞，贼盗公事，仰逐处长吏躬亲鞫问，仍令本判官不住提举，疾速区分，庶光敕命。凡有大辟罪断讫，其公案申奏，今后仰抄录要当事节，兼于前面朱书罪人入禁至断了日数闻奏。”

二年四月五日敕：“应诸道见禁罪人，无家人供备吃食者，每人逐日破官米二升，不得信任狱子节级减消罪人口食。仍令不住供给水浆，扫洒狱内，每五日一度洗刷枷杻。如有病疾者，昼时差人看承医疗。”

五年七月七日敕：“州县自官已下，因公事行责情杖，量情状轻重用，不得过臀十五杖。因责情杖致死者，具事由闻奏。”又敕：“诸盗经断后仍便行盗，前后三犯，并曾经官司推问伏罪，不问赦前后、赃多少，并取决杀。”

逐朝历名

黄帝起用辛卯历

颛顼用乙卯历

虞用戊午历

夏用丙寅历

商用甲寅历

周用丁巳历

鲁用庚子历

秦用乙卯历

汉用太初历    四分历   　三统历〈用三本。〉

魏用黄初历　　景初历〈用二本。〉

晋用元始历    合元历〈用二本。〉

宋用大明历　　元嘉历〈用二本。〉

齐用天保历　　同章历    正象历〈用三本。〉

后魏用兴和历    正光历    正统历〈用三本。〉

梁用大同历　　乾象历    永昌历〈用三本。〉

后周用天和历    丙寅历    明玄历〈用三本。〉

隋用甲子历　　开皇历    皇极历    大业历〈用四本。〉

唐用戊寅历　　麟德历    神龙历　　大衍历    元和观象历    长庆宣明历    宝应历    正元历    景福崇玄历〈用九本。〉

晋天福四年八月，司天监马重绩奏曰：“臣闻为国者，正一气之元，宣万邦之命，爰兹历象，以立章程。长庆宣明，虽气朔不渝，而星躔罕验；景福崇玄，纵五丽甚正，而年差一日。今以宣明气朔，崇玄星纬，二历相参，方得符合。况自古诸历，皆以天正十一月为岁首，循太古甲子为上元，积岁弥多，差阔之甚。臣改法定元，创为新历一部，二十一卷，七章上下经二卷、算草八卷、立成十二卷，取天宝十四年乙未立为上元，以雨水正月中气为气首，其所撰新历，谨诣阁门上进。”遂命司天少监赵仁锜、张文皓，秋官正徐皓，天文参谋赵延义、杜崇龟等，以新历与宣明、崇玄考核得失。敕：“赐号调元历，仍命翰林学士承旨和凝撰序。”

周显德三年八月，端明殿学士、左散骑常侍、权知开封府事王朴奏曰：

臣闻圣人之作也，在乎知天人之变者也。人情之动则可以言知之，天道之动则当以数知之。数之为用也，圣人以之观天道焉。岁月日时由斯而成，阴阳寒暑由斯而节，四方之政由斯而行。夫为国家者，履端立极必体其元，布政考绩必因其岁，礼动乐举必正其朔，三农百工必授其时，五刑九伐必顺其气，庶务有为必从其日月，六籍宗之为大典，百王执之为要道。是以圣人受命，必治历数，故得五纪有常度，庶征有常应，正朔行之于天下也。

自唐而下，凡历数朝，乱日失天，垂将百载，天之历数，汨陈而已。今陛下顺考古道，寅畏上天，咨询庶官，振举坠典。以臣薄游曲艺，尝涉旧史，遂降述作之命，俾究迎推之要，虽非能者，敢不奉诏。是以包万象以立法，齐七政以立元，测圭箭以候气，审朓朒以定朔，明九道以步月，校迟疾以推星，考黄道之斜正，辨天势之升降，而交蚀详焉。

夫立天之道，曰阴与阳，阴阳各有数，合则化成矣。阳之策三十六，阴之策二十四，奇偶相命，两阳三阴，同得七十二，同则阴阳之数合。七十二者，化成之数也，化成则谓之五行之数。五之得期之数，过则谓之气盈，不及谓之朔虚。至于应变分明，无所不通，所谓包万象矣。故以七十二为经法，经者常也，常用之法也。百者数之节也，随法进退，不失旧位，故谓之通法。

以通法进经法，得七千二百，谓之统法。自元入经，先用此法，统历之诸法也。以通法进统法，得七十二万，气朔之下，收分必尽，谓之全率。以通法进全率，得七千二百万，谓之大率，而元纪生焉。元者，岁日月时皆甲子，日月五星合在子正之宿，当盈缩先后之中，所谓七政齐矣。

古之植圭于阳城者，以其近洛故也，盖尚慊，其中乃在洛之东偏。开元十二年，遣使天下候影，南距林邑国，北距横野军，中得浚仪之岳台，应南北弦，居地之中。皇家建国，定都于梁，令树圭置箭，测岳台晷漏，以为中数。晷漏正则日之所至、气之所应得之矣。

日月皆有盈缩，日盈月缩，则后中而朔，月盈日缩，则先中而朔。自古朓朒之法，率皆平行之数，入历既有前次，而又衰稍不伦。皇极旧术，则迂回而难用，降及诸历，则疏远而多失。今以月离朓朒，随历较定，日躔朓朒，临用加减，所得者入离定日也。一日之中，分为九限，逐限损益，衰稍有伦，朓朒之法，可谓审矣。

赤道者，天之纮带也，其势圆而平，纪宿度之常数焉。黄道者，日轨也，其半在赤道内，半在赤道外，去极远二十四度，当与赤道近则其势斜，当与赤道远则其势直，当斜则日行宜迟，当直则日行宜速，故二分前后加其度，二至前后减其度。

九道者，月轨也，其半在黄道内，半在黄道外，去极远六度。出黄道谓之正交，入黄道谓之中交。若正交在秋分之宿，中交在春分之宿，则比黄道益斜。若正交在春分之宿，中交在秋分之宿，则比黄道反直。若正交、中交在二至之宿，则其势差斜，故较去二至二分远近，以考斜正，乃得加减之数。自古虽有九道之说，盖亦知而未详，空有祖述之文，全无推步之用。今以黄道一周分为八节，一节之中分为九道，尽七十二道而复，使日月二轨无所隐其斜正之势焉。九道之法，可谓明矣。

星之行也，近日而疾，远日而迟，去日极远，势尽而留。自古诸历，分段失实，隆降无准，今日行分尚多，次日便留。自留而退，唯用平行，仍以入段行度为入历之数，皆非本理，遂至乖戾。今较定逐日行分，积逐日行分以为变段，于是自疾而渐迟，势尽而留。自留而行，亦积微而后多。别立诸段变历，以推变差，俾诸段变差际会相合，星之迟疾可得而知之矣。

自古相传，皆谓去交十五度以下，则日月有蚀，殊不知日月之相掩，与暗虚之所射，其理有异焉。今以日月径度之大小，校去交之远近，以黄道之斜正，天势之升降，度仰视旁视之分数，则交亏得其实矣。

乃以一篇步日，一篇步月，一篇步星，以卦候没灭为之下篇，都四篇，合为历经一卷，历十一卷，草三卷，显德三年七政细行历一卷。

臣检讨先代图籍，今古历书，皆无蚀神首尾之文，盖天竺胡僧之妖说也。近自司天卜祝小术，不能举其大体，遂为等接之法。盖从假用以求径捷，于是乎交有逆行之数。后学者不能详知，便言历有九曜，以为注历之常式，今并削而去之。

昔在唐尧，钦若昊天，陛下亲降圣谟，考历象日月星辰，唐尧之道也。其历谨以显德钦天为名。天道元远，非微臣之所尽知，但竭两端以奉明诏，疏略乖谬，甘俟罪戾。

世宗览之，亲为制序，仍付司天监行用，以来年正旦为始，自前诸历皆废。

后唐清泰三年十一月，遣司天少监赵仁锜往汴州取浑天仪。〈先是，梁朝曾造自汴梁，久在汴州，故司天监胡果奏取，竟以旧浑天仪损折，不能施用。〉

晋天福三年二月，司天台奏：“臣等准漏刻经云：‘漏刻之制，起自轩辕，所以上揆天时，下著人事。是故日行有南北，晷漏有长短，以黄道去极之度，而求漏刻日移之变。’夫中星昼夜一百刻，分为十二时，每时有八刻三分之一。假令符天以六十分为一刻，一时有八刻二十分，四刻十分为正前，十分四刻为正后，二十分中必为时正。上古已来，皆依此法。自唐室将季，黄巢犯京，既失旧经，漏刻无准。伏以见行漏刻，自午初四刻，元称巳时，已入未时，犹打午正。若不改更，终成错误。今欲每时初打一刻，至四刻后正时正牌，打八刻终一时，后一时却从初起。即上同往古，下验将来。奉敕：‘宜依，令本司集寮属讨定奏闻者。’臣等据诸家历数，及太霄论、刻漏等经，皆以昼夜百刻分为十二时，每时有八刻三分之一，凡一时以打一刻起于时初，八刻终于时正。近取到水秤较验，方知见行漏刻差误。假令以午时为例，从午时五刻上行，作午时一刻，侵至未时四刻，始满八刻，方终午时。此则午未两时，中各取半，合为一时也。自日出后，至日入以来，时刻皆如此例相侵，伏乞改正。从时初打一刻，至四刻后进正牌，八刻终为一时。后时却从初起，时辰自正，晷漏无差。”从之。

后唐庄宗同光二年十一月，镇州地震。三年十一月二十五日夜，魏府、徐、泗地大震。

明宗天成二年七月，郑州地大震，杀二人。长兴二年六月，太原地震，自二十五日未时，至二十七日申时，二十馀度。〈左补阙李祥上疏曰：“臣闻天地之道，以简易示人；鬼神之情，以祸福为务。王者祥瑞至而不喜，灾异见而必惊，罔不寅畏上玄，思答天谴。臣闻北京地震，日数稍多。臣曾览国书，伏见高宗时晋州地震，时侍中张行成奏曰：‘天阳也，地阴也，阳君象，阴臣象，君宜转运，臣宜安静。今晋州地震，弥旬不休，将恐女谒用事，臣下阴谋。且晋州是陛下本封，今地震焉，尤彰其应。伏愿深思远虑。以杜未萌。’又开元中，秦州地震，寻差官宣慰，兼降使致祭山川，所损之家，委量事制置奏闻。伏惟陛下中兴唐祚，起自晋阳，地数震于帝乡，理合思于天诫。况圣明御宇，于今六年，岁稔时康，人安俗阜。臣虑天意恐陛下忘创业艰难之时，有功成矜满之意。伏望特委亲信，兼选勋贤，且往北京安慰，密令巡察，问黎民之疾苦，严山川之祭祀，然后鉴前朝得丧之本，采历代圣哲之规，崇不讳之风，罢不急之务。”上深嘉之，赐以四品之章服。〉

梁太祖一。〈开平五年正月丙戌朔，太史言：“案前史，汉高祖末年，日蚀于岁首。”上甚恶之，于是素服避正殿，命百官各守本司，降敕赦宥罪以答天谴。〉

少帝一。〈龙德三年十月辛未朔，日蚀。〉

后唐庄宗一。〈同光二年四月癸亥朔，司天奏：“日蚀在卯，主岁大旱。”〉

明宗五。〈天成元年八月乙酉朔。二年八月乙卯朔。三年五月丁丑朔，其日阴云不见，百官称贺。长兴元年六月癸己朔，其日阴冥不见，至夕大雨。二年十一月甲申朔，先是，司天奏：“计朔日合食二分，伏缘所食微少，太阳光影相铄，伏恐不辨亏缺，请其日不入阁，百官不守司。”从之。〉

晋高祖四〈天福二年正月乙卯朔，先是，司天奏：“正月二日，太阳亏蚀，宜避正殿，开诸门，盖藏兵器。”是日太阳亏，十分内蚀三分，在尾宿十七度。日出东方，已带蚀三分，渐生，至卯时复满。三年正月戊申朔，司天先奏，其日日蚀，至日不蚀，内外称贺。四年七月庚子朔，中书门下奏：“谨案旧礼，日有变，天子素服避殿，太史以所司救日于社，陈五兵、五鼓、五麾，东戟西矛，南弩北楯，中央置鼓，服从其位。百职废务，素服守司，重列于廷，每等异位，向日而立，明复而止。今所司法物，咸不能具，去岁正旦日蚀，惟谨藏兵仗，皇帝避正殿素服，百官守司，今且欲依旧礼施行。”从之。七年四月甲寅朔，是日百官守司，太阳不食，上表称贺。〉

少帝四。〈天福八年四月戊申朔。开运元年九月庚午朔。二年八月甲子朔。三年二月壬戌朔。〉

汉隐帝三。〈乾祐元年六月戊寅朔。二年六月癸酉朔。三年十一月甲子朔。〉

周太祖一。〈广顺二年四月丙戌朔。〉

梁太祖一。〈开平四年十一月十四日夜，先是，司天奏：“是日月蚀，不宜用兵。”时王景仁方总大军北伐，追之不及，至五年正月二日，果为后唐庄宗大败于柏乡。〉

后唐庄宗二。〈同光三年五月戊申。其年九月甲辰。〉

明宗三。〈天成三年十二月乙卯。四年六月癸丑望。其年十二月庚戌。〉

晋高祖二。〈天福二年七月丙寅。五年十一月丁丑。〉

少帝二。〈开运元年三月戊子。其年六月丙戊。〉

汉高祖一。〈天福十二年十二月乙未。〉

周世宗二。〈显德三年正月戊申。五年十一月辛未。〉

梁乾化二年四月甲戌夜，彗见于灵台之西。〈五月，以彗星谪见，降赦宥罪以答天谴。〉

后唐天成三年十月庚午夕，西南有孛，长丈馀，东南指，在牛宿五度，三夕不见。

清泰三年九月己丑，彗出虚、危，长尺馀，形细微，经天垒、哭星。〈其年闰十一月，废帝遇难于洛阳，晋高祖登位。〉

晋天福六年九月壬午，有彗星，长丈馀。〈其年十二月，安重荣建谋举兵向阙，败于宗城县。〉

八年十月庚戌夜，有彗星见于东方，西指，尾长一丈，在角九度。〈其年十二月，青州杨光远叛命。〉

周显德三年正月壬戌夜，有星孛于参宿，其芒指于东南。







卷十一

梁乾化二年五月壬戌夜，荧惑犯心大星，去心四度，顺行。〈司天奏：“大星为帝王之星，宜乎修德以答天谴。”其年六月五日，太祖崩。〉

贞明四年十二月癸亥，镇星犯文昌上将。〈唐天祐十五年也。是日与唐兵大战于胡柳坡，唐幽州节度使周德威殁于阵。〉

后唐同光三年九月己亥，荧惑在江东犯第一星。〈是年，天下大水。〉

长兴四年八月己未夜，五鼓三筹，荧惑近天高星，岁星近司怪星，太白近轩辕大星。〈是年十一月二十六日，明宗崩。〉

清泰三年五月丙申夜，荧惑、岁星相犯于轩辕，又犯大星。〈其年，降制除晋高祖为郓州节度使，晋祖不受诏。〉

晋开运元年十月壬戌夜，荧惑犯哭星。〈司天监赵延义奏：“玄枵鬼方，阴之所治，司命哭位，生乎荧火，猛而代，其征也急，齐地将有覆破象，多伏法而死者。”其年十二月，青州叛帅杨光远子承勋斩其同谋逆人邱涛等，以城降。光远寻亦被诛。〉

汉乾祐二年十一月辛亥夜，镇星始出太微之左掖门。〈自戊辰岁八月己丑，镇星入太微垣，犯上将、左右执法、内屏、谒者，句已往来，凡四百四十三日，方出左掖。〉

周显德六年六月十八日，荧惑与心大星合度，光芒相射。〈其月十九日，世宗崩。先，荧惑句已于房、心间，凡数月，至上临崩之前一夕，与心大星合度。是夜顺行。〉

后唐同光二年八月甲申，岁星、荧惑合，在翼十四度。

天成三年九月庚辰，镇星、岁星合于箕，辛巳，太白、荧惑合于轸。

晋天福三年四月癸巳夜，五鼓三点后，太白与镇星合。太白在镇星北一寸，光芒相接。镇星在娄宿二度，顺行黄道内一度。太白在娄宿二度，顺行黄道内一度。〈宿度在徐、鲁之分，日辰在荆、楚之分。〉

汉天福十二年六月，镇星、太白、岁星、荧惑聚于张宿。〈占云：“有帝王兴于周者。”汉高祖起义兵，自平阳趋洛以应之。及隐帝将嗣位，又封周王。暨周太祖登位，以姬姓之后，复继宗周，天人之符，乃有所属。〉

梁乾化元年十一月甲辰夜，东方有流星如数升器，自毕宿口曳光三丈馀，有声如雷。

后唐同光三年六月庚寅夜一鼓，西南有流星，约七十馀，皆有尾迹，西南流。〈其年七月，贞简皇太后崩。〉

长兴二年九月丙戌夜二鼓初，东北方有小星，流入北斗魁灭。至五鼓初，西北方次北有流星，状如半升器，前小后大，速流入奎灭。尾迹凝天，屈曲如云而散，光明烛地。又东北有流星如大桃，出下台星，向西北速流，至斗柄第三星旁灭。五鼓后至明，中天及四方有小流星百馀，流注交横。

清泰元年九月辛丑夜五鼓初，有大星如五斗器，西南流，尾迹长数丈，色赤，移时盘屈如龙形，蹙缩如二铧，相斗而散。又一星稍小，东流，有尾迹凝成白气，食顷方散。

晋天福三年三月壬申夜四鼓后，东方有大流星，状如三升器，其色白，尾迹长二尺馀，屈曲流出河鼓星东三尺，东流丈馀灭。

周显德三年正月癸亥五鼓后，有大星出南斗傃，东北流丈馀灭。

后唐长兴三年七月，夔州奏，赤甲山崩。

梁开平四年十月，青、宋、冀、亳水，诏令本州以省仓粟、麦等赈贷。

后唐同光二年十二月，中书门下奏：“今年秋，天下州府多有水灾，百姓所纳秋税，请特放加耗。”从之。

三年六月至九月，大雨，江、河决，坏民田。七月，洛水泛涨，坏天津桥，漂近河庐舍，舣舟为渡，覆没者日有之。邺都奏：“御河涨，于石灰窑口开故河道，以分水势。”巩县河决，冲注廒仓。八月敕：“如闻天津桥未通往来，百官以舟船济渡，因兹倾覆，兼踣泥涂。自今文武百官，可三日一趋朝，宰臣即每日中书视事。”

四年正月敕：“自京以东，幅员千里，水潦为沴，流亡渐多。宜自今月三日后，避正殿，减膳，彻乐，省费，以答天谴。应去年经水决处乡村，有不逮及逃移人户差科，夏秋两税及诸折料，委逐处长吏切加点检，并与放免，仍一年内不得杂差遣。应在京及诸县，有停贮斛斗，并令减价出粜，以济公私。如不遵守，仰具奏闻。”

长兴三年七月，诸州大水，宋、亳、颍尤甚。宰臣奏曰：“今秋宋州管界，水灾最甚，人户流亡，粟价暴贵。臣等商量，请于本州出斛斗，依时估出粜，以救贫民。兼大水之后，颇少宿麦，穷民不办种子，亦望本州据人户等第，支借麦种，自十石至三石，候来年收麦，据原数却令送纳。”从之。

清泰元年九月，连雨害稼。诏曰：“久雨不止，礼有祈禳，禜都城门三日不止，仍祈山川，告宗庙社稷。宜令太子宾客李延范等禜诸城门，太常卿李怿等告宗庙社稷。”

晋天福四年七月，西京大水，伊、洛、瀍、涧皆溢，坏天津桥。八月，河决博平，甘陵大水。

六年九月，河决于滑、邢，一溉东流。居民登丘冢，为水所隔，诏所在发舟船以救之。兖州、濮州界皆为水所漂溺，命鸿胪少卿魏玭、将作少监霍廷让、右领卫将军安璇、右骁骑将军田畯，于滑、濮、澶、郓四州，检河水所害稼，并抚问遭水百姓。兖州又奏：“河水东流，阔七十里，水势南流入沓河及扬州河。”至七年三月，命宋州节度使安彦威率丁夫塞之。河平，建碑立庙于河决之所。

七年四月，诏曰：“近年已来，大河频决，漂荡户口，妨废农桑，言念蒸民，用兹凋弊。凡居牧守，皆委山、河，既在封圻，所宜专切。今后宜令沿河广晋府、开封府尹，逐处观察防御使、刺史等，并兼河堤使名额，任便差选职员，分擘勾当。有堤堰怯薄、水势冲注处，预先计整，不得临时失于防护。

开运元年六月，黄河、洛河泛溢，坏堤堰，郑州原武、荥泽县界河决。

周广顺二年七月，暴风雨，京师水深二尺，坏墙屋不可胜计。诸州皆奏大雨，所在河渠泛溢害稼。

三年六月，诸州大水。襄州汉江泛溢，坏羊马城，大城城内水深一丈五尺，仓库漂尽，居人溺者甚众。

后唐天成四年十一月，汝州火，烧羽林军营五百馀间。〈先是，司天奏：“荧惑入羽林，请京师备火。”至是应之。〉

长兴二年四月，汴州封禅寺门上忽有火起，延烧近寺庐舍，相次黎福县亦火。

三年十二月，怀州军营内三处火光自起，人至即灭，不焚庐舍。

晋天福三年十一月，襄州奏，火焚居民千馀家。

周显德五年四月，吴越王钱弘俶奏：“十日夜，杭州火，焚烧府署殆尽。”上命中使赍诏恤问。

梁开平元年六月，许、陈、汝、蔡、颍五州蝝生，有野禽群飞蔽空，食之皆尽。

后唐同光三年九月，镇州奏飞蝗害稼。

晋天福七年四月，山东、河南、关西诸郡蝗害稼。至八年四月，天下诸道州飞蝗害稼，食草木叶皆尽。诏州县长吏捕蝗。华州节度使杨彦珣、雍州节度使赵荣命百姓捕蝗一斗，以禄粟一斗赏之。〈时蝗、旱相继，人民流迁，饥者盈路，关西饿莩尤甚，死者十有七八。朝廷以军食不充，分命使臣诸道括借粟麦，晋氏自此衰矣。〉

汉乾祐元年七月，青、郓、襄、齐、濮、沂、密、邢、曹皆言蝝生。开封府奏，阳武、雍丘、襄邑等县蝗。开封尹侯益遣人以酒肴致祭，寻为鸜鹆食之皆尽。〈敕禁罗弋鸜鹆，以其有吞蝗之异也。〉

二年五月，博州奏，有蝝生，化为蝶飞去。宋州奏，蝗一夕抱草而死。差官祭之，复命尚书吏部侍郎段希尧祭东岳，太府卿刘皥祭中岳，皆虑蝗螟故也。

汉天福十二年十一月二日旦，天大昏雾，木有冰。至十一日，霜露著草皆为冰。〈时魏府杜重威叛命，车驾亲征，驻跸城下。其月二十七日，杜重威乞降。至来年正月二十七日，高祖崩。〉

周广顺三年十一月一日，雨木冰。〈其月，命宰臣冯道奉迎太庙神主赴东京新庙。是日上亲迎神主于西郊。至来年正月十七日，太祖崩。〉

后唐同光三年九月丁未夜，遍天阴云，北方有声如雷，雉皆雊，俗呼曰“天狗坠”。

天成二年二月己酉，日中有黑气，状如鸡卵。其年十二月壬辰酉时，西南方有赤气如火焰，约二千里。〈占者云：“不出二年，其下当有大兵。”〉

应顺元年四月九日，白虹贯日。〈是日，愍帝遇弑于卫州。〉

清泰元年十月辛未巳时，有雉金色，自南飞入中书，止于政事堂屋脊上，吏驱之不去。良久北飞，于民家得之。〈其月，仆射、平章事李愚罢相，守本官吏部尚书；刘昫罢相，守右仆射。〉

三年三月，有蛇鼠斗于狮子门外，鼠杀蛇。〈其年，晋高祖起义兵于太原。〉

晋天福二年正月二日夜初，北方有赤气，西至戌亥地，东北至丑地，南北阔三丈余，状如火光，赤气内见紫微宫及北斗诸星。至三点后，内有白气数条，次行至西，夜半子时方散。开运元年正月乙未，大雾中有白虹相偶。〈占者云：“海淫所兴，其将有战。”时车驾在澶州，与契丹相守。〉

其年七月一日，改元开运，是夜大雷雨，明德门内井有石槽，槽有龙首，其夕漂流十数步而龙首断焉。〈占者云：“石，国姓也，而龙首断焉，大不吉之象。”晋祚果绝于开运。〉

开运二年正月，东京封邱门外石壕内，有文若大树花叶芬敷之状，相连数十株，宛若图画。〈唐景福中，卢彦威镇沧州，壕水如此，时有高尼辞州人曰：“时将不安，宜速避之。”至光化元年，果为幽州刘仁恭所陷。〉

汉乾祐元年三月，中书厨釜鸣者七。〈是月，中书侍郎、平章事李涛罢免，勒归私第。〉

三年正月，有狐出明德门楼，获之。比常狐毛长，腹别有二足。其年闰五月癸巳，京师西北风暴雨，至戴娄门外，坏营舍瓦木，吹郑门门扉起十馀步落，拔大树数十，震死者六七人，平地水深尺馀。〈其年十一月，帝与左右郭永明等同谋大臣杨邠、王章、史宏肇等，至其月二十二日，隐帝遇害。〉

周广顺三年六月，河南、河北诸州，旬日无鸟，既而聚泽、潞之间山谷中，集于林木，压折树枝。〈是年，人疾疫者甚众，至显德元年，河东刘崇为周师所败，伏尸流血，故先萌其兆。〉

显德元年三月，潞州高平县有鹊巢于县郭之南平地，巢中七八雏。

六年二月癸巳，有一人敝衣冠，阑入中书，升政事堂。吏叱之曰：“尔何人，据床而坐？何人遣尔至此？”其人曰：“宋州官家教我来此。”吏具其事白于宰臣，宰臣密令遣之，寻不知所适。〈其年六月十九日，世宗崩。明年正月四日，大宋受命。〉其年六月辛卯辰巳间，京师天地晦冥，澍雨骤降，雨中有腥气。〈是日，世宗崩。〉

后唐同光二年九月，司天奏，请禁天下造私历者。从之。

周广顺三年八月敕：“自今后玄象器物、天文图书谶记、七曜历、太乙雷公式法等，私家不得有及衷私传习，有者并须焚毁。司天台、翰林院本司职员，不得以前代所禁文书，出外借人传写。其诸时日、五行、占筮之书不在禁限。每年历日，须候本司再算造奏定，方得雕印，本司不得衷私示外，如违准律科罪。”

显德三年八月敕：“应诸色阴阳占卜书，宜令司天台、翰林院集官详定。其书如是曾经前代圣贤行用、合正道者，只可存留；其有浅近妖妄不依典据者，并可毁废。”

梁开平三年十月，诏曰：“太保韩建，每月旦、十五日入阁称贺，即令赴朝参，馀时勿用入见。”〈示优礼也。〉

乾化元年正月敕：“许昌雄镇，太保韩建，朕用之布政，民耕盗止，久居其位，庶可胜残矣。宜令中书门下不计年月，勿议替移。”

后唐同光三年八月内诏：“册吴越王钱镠，其印宜以‘吴越国王之印’为文，仍令所司以金铸造。”示异礼也。

天成四年六月敕：“故平卢军节度使霍彦威，勲名显著，宅兆已营，爰遵定谥之规，俾议送终之制，宜以三公礼葬。”

长兴二年四月诏曰：“周崇吕望，有尚父之称；汉重萧何，有不名之礼。钱镠冠公侯之位，疏吴越之封，宜示异恩，俾当缛礼。其钱镠宜赐不名。”其年六月，以唐文正公魏徵八代孙韶为泾州安定县主簿。

晋天福二年七月，以唐忠武公李晟五代孙艥为将仕郎、耀州司户参军。

梁开平元年四月，封湖南节度使马殷为楚王。五月，封河南尹张全义为魏王；两浙节度使钱镠为吴越王；皇兄全昱为广王，依旧守太师致仕；皇从子友谦为冀王，友谅为衡王，友能为惠王，友诲为邵王。

二年正月，追封皇从子友宁为安王，友伦为密王。五月，封沧州节度使刘守文为大彭郡王，幽州节度使刘守光为河间郡王，许州节度使冯行袭为长乐郡王。

三年二月，进封灵武节度使韩逊为颍川郡王。四月，进封易定节度使王处直为北平王，福建节度使王审知为闽王，广州节度使刘隐为南平王，同州节度使刘知俊为大彭郡王，山南东道节度使杨师厚为弘农郡王。追封故河中节度使王重荣为晋王。七月，进封幽州节度使刘守光为燕王。

四年四月，进封广州节度使刘隐为南海王。追封皇兄存为朗王。六月，追封皇伯义方为颍王，皇叔义谭为韶王。

乾化元年五月，进封延州节度使高万兴为渤海郡王。

二年二月，追封故魏博节度使罗弘敬为赵王。

后唐同光元年十一月，进封延州节度使高万兴为北平王。

二年二月，改封河南尹、判六军诸卫事张全义为齐王。三月，进封荆南节度使高季兴为南平王。四月，封夏州节度使李仁福为朔方王。

天成二年五月，封福建节度使王延钧为琅琊王。六月，封湖南节度使马殷为楚国王。

三年七月，追封伪蜀主王衍为顺正公，以诸侯礼葬。进封福建节度使王延钧为闽王。

长兴四年二月，封东、西两川节度使孟知祥为蜀王。五月，封皇从子从温为兖王，从璋为洋王，从敏为泾王。追封故夏州节度使李仁福为虢王。七月，进封两浙节度使钱元瓘为吴王。

应顺元年正月，封荆南节度使高从诲为南平王，湖南节度使马希范为楚王。进封两浙节度使钱元瓘为吴越王。

清泰元年六月，封幽州节度使赵德均为北平王，青州节度使房知温为东平王。七月，封凤翔节度使李从曮为西平王。

晋天福元年十二月，追封故东丹王李赞华为燕王。

二年五月，封魏博节度使范延光为临清王，青州节度使王建立为临淄王，封凤翔节度使李从曮为岐王。十一月，进封两浙节度使钱元瓘为吴越国王。追封故昭义节度使李嗣昭为韩王。

三年四月，进封凤翔节度使李从曮为秦王，青州节度使王建立为东平王。九月，改封郓州节度使范延光为高平郡王。

五年三月，进封昭义节度使王建立为韩王。九月，进封青州节度使杨光远为东平王。十一月，进封福建节度使王延羲为闽国王。

六年十二月，封两浙节度使钱弘佐为吴越国王。

七年正月，追封皇弟敬德为福王，敬殷为通王。

八年三月，进封淄青节度使杨光远为寿王。

汉天福十二年七月，封湖南节度使马希广为楚王。十月，封魏博节度使高行周为邺王。七月，追封故韩王王建立为秦王。

乾祐元年八月，封两浙节度使钱弘俶为嗣吴越国王。二年十一月，封两浙节度使钱弘俶母吴氏为顺德夫人。〈封赠之制，妇人有国邑之号，死乃有谥。近梁朝赐张全义妻储氏为贤懿夫人，又改庄惠，盖当时特恩，非旧典也。〉

三年十二月，追封故顺德太夫人吴氏为恭懿夫人。

周广顺元年正月，进封郓州节度使高行周为齐王，封山南东道节度使安审琦为南阳王，淄青节度使符彦卿为淮阳王，夏州节度使李彝殷为陇西郡王，荆南节度使高保融为渤海郡王，灵武节度使冯晖为陈留郡王。追封故枢密使杨邠为弘农郡王，故三司使王章为琅琊郡王，故侍卫亲军马步军都指挥使史宏肇为郑王。四月，追封故许州节度使刘信为蔡王。

二年六月，追封故灵武节度使冯晖为卫王。八月，追封故齐王高行周为秦王。

显德元年正月，进封山南东道节度使南阳王安审琦为陈王，淮阳王符彦卿为卫王，渤海郡王高保融为南平王，陇西郡王李彝殷为西平王。四月，追封故中书令冯道为瀛王。七月，进封卫王符彦卿为魏王。

六年二月，追封故陈王安审琦为齐王。

后唐天成元年七月，中书门下奏：“湖南节度使马殷封楚国王。礼文不载国王之制，请约三公之仪，用竹册。”从之。

梁开平元年九月，封镇东军神祠为崇福侯。〈从两浙奏也，〉其年十一月，封福州闽县玷琦里石庙为昭福祠。〈从福建奏请也。〉

后唐长兴二年七月，封故闽越王无诸为富义王。〈从福建节度使王延钧奏也。〉

四年七月，封泰山三郎为威雄大将军。〈时上不豫，刘遂清引泰山僧进风药，用之小康。其僧请封泰山三郎，遂从之。时以为妖惑之甚。〉

清泰元年六月，封吴岳成德公为灵应王。〈初，废帝在凤翔，将谋入纂大位，潜令人祷吴岳，冀获资助。及即尊位，乃诏有司别议封崇。中书门下奏：“唐天宝十载正月，封吴山为成德公，与沂山、会稽、医巫闾同封。至至德二载十二月，改吴山为岳，祠享官属一同五岳。今国家以祈祷灵应，宜示殊礼，臣等商量，请加封为灵应王。”从之。〉其年十一月敕：“杭州护国庙故封崇德王，城隍神改封顺义保寜王，铜官庙改封福善通灵王，湖州城隍神封阜俗安城王，越州城隍封兴德保闽王。”〈从两浙节度使钱元瓘奏也。〉

晋天福二年五月敕：“青草湖庙安流侯改封广利公，洞庭湖庙利涉侯改封灵济公，磊石庙昭灵侯改封威显公，黄陵二妃懿节庙改封昭烈庙。”〈从湖南节度使马希范奏也。〉其年八月敕：“唐魏国公李靖宜封灵显王。”〈按史传郑州东陂田，后魏孝文皇帝赐仆射李仲显，俗因谓仆射陂，仍立祠庙，年祀绵远，时俗误传为李靖祠。明宗征朱守殷经过，制赠太保，遣左散骑常侍萧希甫就行册命，仍立石记于庙，目为唐卫公李靖之祠。暨今封王，盖传习之误也。〉

七年十月，封襄州利市庙为显正王。

汉乾祐三年八月，封蒙州城隍神为灵感王。〈从湖南节度使马希范奏也。〉







卷十二

后唐天成元年十一月敕：“应今日已前修盖得寺院，无令毁废，自此后不得辄有建造。如有愿在僧门，亦宜准佛法格例，官坛受戒，不得衷私剃度。”

三年六月七日敕：“应天下大寺及敕赐名额院宇，兼有功德堂殿楼阁，已成就者各勒住持，其馀小小占射或舍施及置买，目下屋宇虽多，未有佛像者，并须量事估价，一时任公私收买。其住持僧便委功德使及随处长吏，均配于大寺安止。如院在僻静之处，舍宇无多，不堪人承买者，便仰毁拆，其材木给付本僧，田地任人请射。仍限敕到后十日内，并须通勘腾并了绝，如敢迁延及有故违，其所犯僧徒二年，尼杖七十，并勒还俗。若有形势借庇，当移不移，诳惑官中，更求院额，既达听闻，所知之人，不系官位高低，并行朝典。如要增修福利，则任于合留寺院内兴功。”

晋天福四年十二月敕：“今后诸道州府，城郭村坊，不得创造寺宇，所有自前盖者，即依旧住持。”

开运二年七月，左谏议大夫李元龟奏：“天下寺宇房屋，近日多闻元住僧转与相典贴，伏乞明行止绝。”从之。

周显德二年五月六日敕：“条流僧尼，画一如后。

一、诸道州府县镇村坊，应有敕额者一切仍旧，其无敕额者并仰停废。所有功德神像及僧尼，与限一月，腾并于逐处州军县镇合留寺院内安置。所有殿堂屋宇，仰封锁收管。所有资财、衣钵、斛斗、孳畜、什物，并仰分付本主。

一、天下诸县城郭内，若无敕额寺院，只于停废寺院内选功德屋宇最多者，或寺或院，僧尼各留一所。若无尼处，只留僧寺院一所。其在军镇及偏镇坊郭户及二百户已上者，亦依诸县例指挥。所违边远郡无敕额寺院处，于停废寺院内，僧尼各留两所。

一、两京诸道州府，除见留寺院外，今后不限城郭村坊、山林胜境古迹之地，并不得创造寺院兰若。如有僧尼、俗士辄违敕命者，其主首及同句当人，并徒三年，仍配役，其僧尼勒还俗。本州府录事参军、本判官、本县令佐，并除名配流。地分厢镇职员所由，当并严断，长吏奏请进止。

一、王公戚里、诸道节刺已上，今后不得奏请创造寺院及请开置戒坛。如违，仰御史台弹奏。”

四年九月，赐京城内新修四寺额，以天清、显静、显宁、圣寿为名。

梁开平三年正月敕：“兵革方偃，久废燃灯，属在上春，务达阳气。宜于正月上元前后三昼夜，开坊市门，一任公私燃灯祈福。”

周广顺三年七月，京城民晁诸殷等，为永寿节请各于门首斋僧，燃灯三昼夜。从之。

后唐天成元年十月十一日敕：“上国两街僧道，自前赐师号，不数人而已，至于赐紫，并系特恩。近日诸道州府，因应圣节，表荐僧道颇多，宜令中书门下，此后凡有诸处不系应圣节及横荐僧道，不得等闲申发章表，请行命服师号。”

二年六月七日敕：

应条流三京诸道州府县镇寺院僧尼事：

一、访闻近日僧尼等，或因援请托，以便参寻，既往来以为常，致奸讹之有幸。自此后如有官中斋会行香，显有告援，及大段斋供，请命即行，依时赴会。除此外不计斋前斋后，僧尼不得辄有相过。如敢故违，仰逐处坊界所由及巡司节级，画时擒捉，并准奸非例处断。其所犯人衣物资财，便充捉事人优赏。如有人诘告不虚，准此酬赏。

一、此后如有修补寺宇功德，要开讲求化，须至断屠之月，即得于大寺院开启，仍许每寺只开一坐。兼不得僧于尼寺内开讲，尼亦不得将功德事请僧于诸寺开讲。如敢故违，法师兼功德主僧徒三年，尼并逐出城。其坊界及诸营士女，不因三场斋月开讲，亦不得过僧舍。如公然通同，许捉获所犯人，并加极法。今后僧不因道场及斋会，不得公然于俗舍安下住止。如违，准上科断。

一、访闻僧尼寺院，多有故违条法，衷私度人，此后有志愿出家，准旧例，经官陈状，比试所念经文，则容剃削，仍不因官坛，不得私受戒法。如违，所犯僧及本师等各徒二年，配于重处色役；如是尼女及年老，放杖，只勒还俗。若有童子出家，亦须显有分据。

一、访闻近日有矫伪之徒，依凭佛教，诳诱人情，或伤割形体，或负担钳索，或书经于都肆，或卖药于街衢，悉是乖讹，须行断绝。此后如有此色之人，并委所在街坊巡司纠察，准上决配。

一、此后应是僧尼，不计高低，于街衢逢见呵殿官寮，并须回避。如有故意违犯者，便可收送法司。若在身有章服师号者，便委长吏举奏，当行剥夺；如无章服者，仰所在摈逐出城。若有房院，便许别人请射。

一、州城之内，村落之中，或有多慕邪宗，妄称圣教，或僧尼不辨，或男女混居，合党连群，夜聚明散，托宣传于法会，潜纵恣于淫风。若不祛除，实为弊恶。此后委所在州府县镇及地界所由巡司节级，严加惩刺。有此色人，便仰收捉勘寻，关连徒党，并决重杖处死。

右宜遍降敕三京诸道州府长吏，分明晓示逐处管界，各令遵守。

清泰二年三月，两街功德使奏：“每年诞圣节，诸道州府奏荐僧尼紫衣师号。今欲量立条式，试讲论科、讲经、表白各三科，文章应制十三科，持念一科，禅科，声赞科，并于本技能中条贯。”从之。

晋天福二年十二月二日敕节文：“祠部奏：‘请不置官坛剃度，但于皇帝降圣之辰，即于本住处州府陈状，便比试学业、勘详事行不虚，则容剃度，及取本乡里五人已上耆宿保明文状，具言已前实是良善，兼须结罪，如为僧之后，别行恶事，即罪甘连坐。如是外来百姓，不得辄有容许。候剃讫，仍具乡贯姓号，申祠部请告牒者。’当司欲依前敕，再举条流：如此后遇皇帝降圣之辰，即于逐州府投状剃落，仍验所习经业不虚，即具出家因依、本居乡里、俗姓、法名、年几，申省请给告牒，始永为公据。若有不遵条理、衷私剃度者，便委逐州府本判官追收勘责，事由不虚，其新剃度之人，并请重行决断发遣，归本乡里收管色役。其元招引师主及保人等，先具勘责，违犯条流愆罪，亦请痛行决断。常住所在，仍具流号寺院因由申省，如是州府不遵敕命，衷私剃度，不申请祠部告牒，其原行官吏，请行朝典。”奉敕：“宜依。”

周广顺二年四月敕：“永寿节每年诸道节度防御团练使、刺史奏荐僧尼道士紫衣师号，今后见任带使相共奏二人，见任防御团练、刺史只许奏一人，在朝文武臣寮及前任官，今后更不得奏荐。”

显德二年五月六日敕：

条流僧尼，画一如后：

一、今后僧尼不得私剃头，应有人志愿出家者，并许父母、祖父母处分，已孤者取同居伯叔兄处分，候听许方得出家。其师主须得本人家长听许文字，方得容受。男年十五已上，念得经文一百纸或读得经文五百纸，女年十三已上，念得经文七十纸或读得经文三百纸者，方得经本州陈状，乞剃头。委录事参军、本判官试验经文，合敕条者，只仰闻奏。其未剃头间留髪髻。如有私剃头者，却勒还俗。其本师主徒三年，勒还俗，役配三年。其本寺院三纲知事僧尼杖八十，并勒还俗。

一、僧尼今后不得私受戒，只于两京、大名府、京兆府、青州戒坛。候受戒时，两京委祠部差官引试前项所习经业，其大名府等三处戒坛，只委本判官、录事参军引试，合敕条者分析闻奏。如有私受戒者，其本人、本师主、临坛三纲知事僧尼，并同私剃头例科罪。如引试经业不精，辄与剃头受戒者，本试官当行朝典。

一、应合剃头受戒人等，仰逐处于天清节一月前，具姓名、乡贯、寺院、年几，及所习经业申奏，候敕下，委祠部给付凭由，方得剃头受戒，不得非时施行。起今后应有僧尼剃头受戒，无祠部凭由者，并勒还俗。

一、应男子有父母、祖父母在，别无儿息侍养，不听出家。如违，其本师主重行科断。

一、应曾有犯遭官司刑责之人，及弃背祖父母、父母逃亡，如奴婢、奸人、细作、恶逆徒党、山林亡命、未获贼徒、负罪潜窜人等，并不得出家剃头。如有寺院辄容受者，其本人及师主、三纲知事僧尼、邻房同住僧，并仰收捉禁勘，申奏取裁。其地方巡司官吏，不能觉察者，仰概申奏。

一、自前多有逃避军人投寺院出家，在所僧徒不畏官方，便与剃削。起今后，有向曾在军门，面带瑕痕，逐处寺院辄敢容受者，其本人及师主、三纲知事、邻房同住僧等，仰密切收捉禁勘申奏。地方官所由，不能觉察，重行科断。

一、应有僧尼衷私创置院舍，私与人剃头受戒，及容贼盗、恶逆、徒党、奸细、背军之人，辄披剃者，其僧俗中有能告官，及地方分所由节级自收捉到者，以本犯僧尼衣钵资财，充给优赏。

一、应有僧尼、俗士，自前多有舍身烧臂链指、钉截手足、带铃燃灯、诸般毁坏肢体、戏弄道具符篆、左道妖惑之类，今后一切止绝。如有此色人，仰所在严断，褫配边远，仍勒归俗。其所犯罪重者，准格律处分。所有居停寺院知事僧尼、地方镇厢职员所由，公然容纵者，重行科断。

一、应有怀才抱器，或武或文，寄迹空门，莫遂展志，其中有愿出仕宦者，仰逐处长吏发遣赴阙；少壮骁勇之人，愿在军门者，亦仰申奏，必当量材录用。若僧尼中有情愿归俗者，一切听许，所在不得搅扰。

梁开平元年五月六日敕：“废雍州太清宫。改西都太微宫、亳州太清宫皆为观，诸道州紫极宫并为老君庙。”

后唐同光元年十月，西都太微宫、亳州太清宫、诸州紫极宫皆复本名。

天成四年十二月敕：“尊崇圣祖，修饰道院，既复其名，固难无额。宜令所司依旧造上清宫牌额，兼京城内金真观改为崇道宫，亦准上给换牌额。”以上清宫久无牌额故也。

后唐同光元年十二月，亳州太清宫奏，圣祖玄元皇帝殿枯桧再生枝叶。画图以进。〈按濑乡记：唐高祖神尧皇帝武德二年，枯桧重华，至禄山僭号萎瘁。玄宗自蜀归京，枝叶复盛。至是再生一枝，长二尺馀。〉

天成三年正月，中书门下奏：“准假宁令，玄元皇帝降圣节休假三日。据续会要：准会昌元年二月敕，休假一日。伏请准近敕。”从之。

清泰二年三月，两街功德使奏：“每年诞圣节，诸道州府奏荐道士紫衣师号。今欲量立条式：经法科试义十道，讲论科试经论，文章应制科试诗，表白科试声喉，声赞科试步虚三启，焚修科试斋醮。”从之。

晋天福四年三月，遣中书使赵处玭以板诏征少华山隐士郑云叟、玉笥山道士罗隐之为拾遗，不至。四月，以云叟为右谏议大夫，隐之赐号希夷先生。云叟称疾不起，赐号逍遥先生，仍给致仕宫俸禄。

后唐天成三年六月敕：“金吾每奏‘左右厢内并平安’，有类藩方，宜改云‘军国内外并平安’。”

周广顺二年十二月，御史台奏：“唐景云二年，改左右屯卫为威卫，唐高宗名治，改治书侍御史为御史中丞，诸州治中为司马，盖臣子避君父名也。请诸卫中书旧是屯卫者，复旧名。”从之。

梁开平元年四月，改左右长直为左右龙虎军，左右内衙为左右羽林军，左右坚锐、夹马、突将为左右神武军，左右亲随军将马军为左右龙骧军。其年九月，置左右天兴、左右广胜军，仍以亲王为军使。

二年十月，置左右神捷军。十二月，改左右天武为左右龙虎军，左右龙虎为左右天武军，左右天威为左右羽林军，左右羽林为左右天威军，左右英武为左右神武军，左右神武为左右英武军。〈前朝置龙虎六军，谓之卫士。至是以天武、神武、英武等六军，易其军号而任勲旧焉。〉

后唐长兴三年三月敕：“卫军神威、雄威及魏府广捷以下指挥，宜改为左右羽林，置四十指挥，每十指挥立为一军，每一军置都指挥使一人，兼分为左右厢。”

应顺元年三月，改左右羽林四十指挥为严卫左右军，龙武、神武四十指挥为捧圣左右军。

清泰元年六月，改捧圣马军为彰圣左右军，严卫步军为宁卫左右军。

晋天福六年七月，改拱宸、威和内直军并为兴顺。至八月，改奉德两军为护圣左右军。

周广顺元年四月，改侍卫马军曰龙捷左右军，步军曰虎捷左右军。〈御撰其名。〉

显德元年十月，上谓侍臣曰：“侍卫兵士，累朝以来，老少相半，强懦不分，盖徇人情，不能选练。今春朕在高平，与刘崇及蕃军相遇，临敌有指使不前者，苟非朕亲当坚阵，几至丧败。况百户农夫，未能赡一甲士，且兵在精不在众，宜令一一点选，精锐者升在上军，怯懦者任从安便。庶期可用，又不虚费。”〈先是，上按于高平，观其退缩，慨然有惩革之意。又以骁勇之士，多为外诸侯所占，于是召募天下豪杰，不以草泽为阻，进于阙下，躬亲试阅，选武艺超绝及有身首者，分署为殿前诸班。因有散员、散指挥使、内殿前直、散都头、铁骑、控鹤之号。〉

二年十二月，改东西小校为东西班承旨。其月，以新收复秦、凤州所擒获川军，署为怀恩军。

四年四月，以先降到江南兵士，分为六军，共三十指挥，赐号为怀德军。

后唐同光二年二月敕：“随驾收复汴州，并扈从到洛京南郊立仗都将官员，自检校司空以下，宜并赐协谋定乱匡国功臣，自检校仆射、尚书常、侍至大夫、中丞，宜并赐忠勇拱卫功臣，其初带宪衔，并赐忠烈功臣，已有功臣名者，不在此限。其节级长行军将，并赐扈跸功臣。”〈唐玄宗平内难，赐卫士葛福顺等为唐元功臣，不过十数人。德宗驻跸奉天，赐从驾立功将校为奉天定难功臣。及僖宗、昭宗，频年播迁，功臣差多。至是遍及戎卒，非赏典也。〉其年九月敕：“如闻蕃方入奏之人，多于京内私买衣甲，宜令总管司密加觉察。”

晋天福二年二月敕：“在京及诸道马步诸军，若长行违犯，便委副将据罪处理。如副将、十将违犯，即委本指挥使科断。指挥有罪，若不出军，即委都指挥使具录申奏；若行营在外，即委行营统领依军法施行。其诸道军都在本处者，即委本处节度使防御团练使、刺史据罪科断。”其年十月，敕禁诸道不得擅造器甲。

开运元年三月，命诸道州府县点集乡兵，率以税户七家共出一卒，兵仗器械共力营之。至五月，敕诸道新点乡兵，宜以武定为名。至三年正月，改武定为天威军。寻命放散。其年十月，敕作坊及诸道，造作衣甲器械，今后并不得用金银装饰。

梁开平四年十月，颁夺马令，冒禁者罪之。〈先是，梁师攻战，得敌人之马必纳官，故出令命获者有之。〉

后唐同光三年六月，诏下河南、河北诸州和市战马，官吏除一匹外，匿者坐罪。〈时将讨蜀故也。〉

长兴元年七月，分飞龙院为左右，以小马坊为右飞龙院。

四年十月敕：“沿边藩镇，或有藩部卖马，可择其良壮给券，具数以闻。”〈先是，上问见管马数，枢密使范延光奏：“天下常支草粟者近五万匹。见今西北诸蕃卖马者往来如市，其邮传之费，市估之直，日以四五十贯。以臣计之，国力十耗其七，马无所使，财赋渐销，朝廷甚非所利。”上善之，乃降是敕。〉

清泰三年十月敕：“诸道州府县镇，宾佐至录事参军、都押衙、教练使以上，各留马一匹乘骑。及乡村士庶有马者，无问形势，马不以牝牡，尽皆抄借。但胜衣甲，并仰印记，差人管押送纳。其小弱病患者，印退字，本道收管。节度防御团练等使、刺史，除自己马外，不得因便影占。管军都将，除出军及随驾外，见逐处屯驻者，都指挥使旧有马许留五匹，小指挥使两匹，都头一匹，其馀凡五匹取两匹，十匹取五匹，更有多者，并依此例抽取。在京文武百官、主军将校、内诸司使以下、随驾职员，旧有马者任令随意进纳，不得影占人私马。各下诸道准此。”

晋天福九年正月，发使于诸道州府，括取公私之马。〈时契丹入寇，上驻军澶州以御之，故有是命。〉

汉天福十二年九月，诏天下州府和买战马。

德靖，梁赠尚书令、广王全昱。

文穆，故天下兵马都元帅、吴越王钱元瓘。〈初，所司谥曰“庄穆”，敕改谥曰文穆。〉

文昭，故天策上将军、湖南节度使、守尚书令、赠太师马希范。

文懿，赠尚书令、瀛王冯道。

文忠，太子太保卢质。〈汉乾祐元年九月，其子尚书兵部员外郎卢琼上章请谥，故下太常议谥曰文忠。〉

武穆，故天策上将军、湖南节度使马殷。

武懿，赠尚书令、秦王高行周。

武安，赠太师康福。

忠敬，故秦王李茂贞，赠太傅冯行袭。

忠肃，赠太师王处存，赠太师张全义。

忠懿，故福建节度使、闽王王审知，赠太师安元信。

忠武，赠太师、晋国公霍彦威，故成德军节度使马全节。

忠正，赠中书令郑仁诲。

忠惠，赠中书令刘词。

恭靖，赠尚书左仆射崔协。

恭慧，赠中书令李从敏。

贞懿，赠尚书令罗绍威。

贞宪，赠左武卫上将军张承业。

贞惠，赠太子少傅朱汉宾。〈太常博士林弼议曰：“汉宾散己俸代逋欠，俾国家跻富庶，所莅之地，绰有政声，知进退存亡之理，得善始令终之道。谨按谥法：‘中道不挠，保节扬名曰贞。爱民好学，寛裕慈仁曰惠。’请谥曰贞惠。”从之。〉

成穆，赠侍中安审信。

汉乾祐二年十二月敕：“故荆南节度使、南平王高从诲，宜令太常定谥。”〈故事：臣下请谥，故吏陈行状，上考功，覆奏下，乃议谥。今降敕，新例也。〉

梁开平四年正月敕：“其逐日当中书舍人，及吏部兵部司敕、知印郎官、少府监及篆印文兼书写告身人吏等，并宜轮次于中书侧近止宿。”

后唐天成四年五月四日，度支奏：“准敕，中书门下奏，朝臣时有乞假觐省者，欲量赐茶药，奉敕宜依者。切缘诸班官班省司，不见品秩高低，兼未则例，难议施行。各令据官品等第指挥。文班：左右常侍、谏议、给事、舍人、诸行尚书、太子宾客、诸寺太卿、国子监祭酒、詹事、左右丞、诸行侍郎，宜各赐蜀茶三斤。起居、拾遗、补阙、侍御史、殿中监察御史、左右庶子、诸寺少卿、国子监司业、河南少尹、左右谕德、诸行郎中、员外郎、太常博士，宜各赐蜀茶二斤，蜡面茶二斤，草豆谷一百枝，肉豆谷五十枝，青木香一斤半。国子博士、五经博士、两县令、著作郎、太常、宗正、殿中丞、诸局奉御、大理正、太子中允、洗马、左右赞善、太子中舍、司天五官正，宜各赐蜀茶二斤，蜡面茶一斤，草豆谷五十枝，肉豆谷五十枝，青木香一斤。

武班：左右金吾上将军、左右诸卫上将军，宜各赐蜀茶三斤，蜡面茶二斤，草豆谷一百枝，肉豆谷一百枝，青木香二斤。左右诸卫大将军、左右诸卫将军，宜各赐蜀茶二斤，蜡面茶二斤，草豆谷一百枝，肉豆谷五十枝，青木香一斤半。左右率府副率，宜各赐蜀茶二斤，蜡面茶一斤，草豆谷五十枝，肉豆谷五十枝，青木香一斤。”奉敕：“今后或有臣僚请假觐省，其所赐药，候辞朝之日，于阁门宣赐。”至晋天福二年九月，度支奏：“朝臣请假觐省出入，皆有支赐茶药，今缘诸库无见在，伏乞权罢。”从之。至五年三月敕：“朝臣请假觐省出入，依天成四年敕支赐茶药。”

晋天福二年十一月，中书门下奏：“按六典，尚书吏部，凡职事官，应觐省及称病不得过程，谓身有疾病满百日，若所亲疾病满二百日，及当时解官，申省以闻。其应侍人材用灼然，要藉驱使者，得带官侍养。又准杂令，诸外官授给装束假，去所授官一千里内者四十日，二千里内者五十日，三千里内者六十日，四千里内者七十日，过四千里八十日，并除程。其假内欲赴任者听之。若有事须早还者，不用此令。若京官身先在外者，装束假减外官之半。”敕：“准令、典处分。”

后唐清泰三年三月，翰林学士和凝奏：“天下诸屯驻兵士，望令太医署合伤寒、时气、疟痢等药，量事给付本军主掌，以给患病士卒之家。百姓亦准医疾令，和合药物，拯救贫民。兼请依本朝故事，诸道署置药博士，令考寻医方，合和药物，以济部人。其御制广济、广利等方书，亦请翰林医官重校，颁行天下。”敕：“所奏医博士，诸道合有军医，许及诸道补署，不在奏闻，馀依所奏。”







卷十三

梁开平五年二月敕：“食人之食者忧人之事，况丞相尊位，参决大政，而堂封未给，且无餐钱，朕甚愧之。宜令日食万钱之半。”

乾化二年十月，加宰相俸至二百千，命丰德库逐月以见钱给之。

后唐天成四年八月敕：“朝廷每有将相恩命，准往例，诸道节度使带平章事、兼侍中、中书令，并列衔于敕牒后，侧书‘使’字。今两浙节度使钱镠是元帅、尚父，与使相名殊，承前列衔，久未改正。湖南节度使马殷先兼中书令之时，理宜齿于相位，今守太师、尚书令，是南省官资，不合列署敕尾。今后每署将相敕牒，宜落下钱镠、马殷官位，仍永为常式。”

长兴四年九月敕：“冯赟有经邦之茂业，宜进位于公台。但缘平章事犯其父名，不欲斥其家讳，可改同平章事为同中书门下二品。”

清泰元年五月，宰臣刘昫奏：“中书以近敕祠祭行事官致斋内，惟祀事得行，其馀悉断。又宰臣行事致斋内，不押班，不赴内殿起居，不知印。臣缘判三司公事，其祀事、国忌、行香，伏乞特免。”从之。

二年三月，宰臣张延朗奏：“臣判三司事，每日内殿祗候，其合缀前班押班，伏乞特免。”从之。

晋天福四年八月敕：“皇图革故，庶政维新，宜设规程，以谐公共。其中书知印，祗委上位宰臣一员。”

五年二月，升中书门下平章事为正二品。其年三月敕：“中书门下五品以上官，于两省上事，宰臣押角之礼，宜废之。”

后唐同光二年五月，中书门下奏：“凡有进状乞官，及应诸州府奏请判官，荐举前资，自诣中书求官等，所称头衔，多有逾越。中书既无旧案，除授何以为凭？起今后凡有诸色前资，若合命官者，除近曾任朝官，及有科第历清资官为众所知外，并须追到前任告敕，中书点检，方可进拟。”从之。

长兴元年五月，中书门下奏：“今后凡是在京及诸州府判官，得替一年后，则得求官，擢才特敕，勿以为例。”从之。

清泰二年八月，中书门下上言：“前太卿监、五品升朝官、西班将军，皆在任许满二十五月，如得替，已经二十月，即别任用。少卿监，旧例三任、四任方入太卿监，五品三任、四任方入少卿监，今后并祗三任，逐任须月限满无殿责者，便入此官。西班将军，罢任一年许求官，旧例三任、四任方入大将军，今祗以三任为限，三任大将军，方入上将军，并须逐任满月限无殿责。或曾任金吾将军、街使、藩镇、刺史，特敕并不拘此例。诸道除两使判官外，书记已下任自辟请。应朝官除外任，罢任后一年，方许陈乞。诸道宾席未曾升朝者，若官兼三院御史，即除中下县令；若兼大夫、中丞、秘书少监、郎中、员外郎，与清资初任升朝官。检校官至尚书、常侍、秘书监、庶子，升朝便与少卿监。诸州防御、团练、判官、推官，并许本州辟请，中书不更除授。应出选门官带三院御史、供奉里行及省衔，罢任后周年，许陈乞。诸州别驾，不除令、录，仍守本官月限，得替后一年，许陈乞。长史、司马，因摄奏正，比未有官者送名。”从之。

三年五月敕：“近以内外臣僚，出入迭处，稍均劳逸，免滞转迁。应两使判官、畿赤令长，取郎中、员外郎、补阙、拾遗、三丞、五博、少列宫僚，选择擢任；一则俾藩方侯伯，别耀宾阶；次则致朝列人臣，备谙时政。令后或偶阙员，依此施行。”

晋天福二年正月敕：“令后应朝臣中，有藉才特除外任者，秩满无遗阙，将来拟官之时，在外一任，同在朝一任。其陈乞外职，及不是特敕，不在此限。”

后唐天成元年九月二十五日，门下中书两省状：“准旧例，检校官合纳光省礼钱。伏见尚书省检校官礼钱，近降敕命，除翊卫勋庸、藩垣将佐外，其馀不带平章事节度使，及防御、团练、刺史、诸道副使、郎中已下，并三司职掌监院官、县令、录事参军、判官等，凡关此例，并可征收者。伏缘省司旧例，别无钱物，祗征礼钱，以充公廨破使。盖值离乱，致失规绳，即日纵有检校官，未奉敕命许令依旧征理，其检校左右散骑常侍，乞依尚书省。除翊卫勋庸、藩垣将佐外，并许征收。所冀朝廷故事，免失于根原；省阁旧仪，长存于规制。谨具本朝元征旧例钱数，乞奏闻者。中书约本省旧征礼钱及蠲减钱数如左：防御、团练、刺史、诸道郎官、三司职掌、检校左右散骑常侍，旧例各纳钱一十五千，今减外各纳钱五千。两府及次府少尹、左右司马、别驾、长史，旧例各纳钱一十千，今减外各纳钱四千。诸道将校，旧例纳钱五千，今减外各纳钱三千。都押衙至大将军，各纳钱五千，今减外各纳钱二千五百。进奏官各纳钱二千。其馀都头、指挥使已下，并与免放。”右奉敕：“宜令门下中书两省准此，逐月具数申中书门下。”

长兴元年十一月，给事中崔衍奏：“当省给纳诸州铜鱼勘问，本行令史将状称：‘内库每州铜鱼一只，长留在内，一只在本州库，逐季申报平安。左鱼五只，皆镌次第字号。每新除刺史，到郡后遣人到省，请合左鱼，当司覆奏。内库次第出给左鱼一只，到州集官吏取州库右鱼契合，却差人送左鱼纳省。如别除刺史，班司又请次第左鱼，周而复始。’臣以州司差人往来，须有烦费，今后所除刺史，在京受命或经过都城者，可令自牒当省请左鱼，本州契合后，差人纳省。”从之。

周显德六年三月敕：“诸道牧守，每遇除移，特降制书，何假符契？其请纳铜鱼，宜废之。”

晋天福七年五月诏：“应诸色进策人等，皆抱才能，方来贽献，宜加明试，俾尽臧谋。今后应进策，中书奏覆，敕下，委门下省试策三道，仍定上中下三等。如元进策内有施行者，其所试策或上或中者，委门下省给与减选或出身优牒。合格选目：其试策上者，委铨司超一资注拟；其试策中者，委铨司依资注拟。如所试策或上或中，元进策内不曾施行，所试策下，元进策内曾有施行者，其本官并仰量与恩赐发遣。若或所试策下，所进策内并不施行，便仰晓示发遣，不得再有投进。馀准前后敕处分。”

后唐天成元年十二月二十三日，中书奏：“伏准故事，应诸道节度使凡带平章事，宜于中书都堂上事，礼绝百寮，等威无异，刊石纪壁以列姓名，事系殊恩，庆垂后裔。旧例，赴镇后合纳礼钱一千贯，充中书及两省公使。伏自近来，全隳往例。今皇纲再整，坠典咸修，合举成规，冀将集事。臣等商量，今请诸道藩镇带平章事处，各纳礼钱五百千，中书建立石亭子一所，镌纪宰臣使相爵位姓名，授上年月，其所馀钱，请充中书修建公署，及添置都堂内铺陈什物。”敕：“从之。”

四年四月二十一日敕：“诸道节度使带平章事、兼侍中、中书令，在京则中书差直省一员引接，及赴镇拟合追还。缘使相在京，百官请谒，须差直省引接，兼街衢出入，或恐朝列误冲。及到本道，自有客司通引官引接。其从荣、从厚虽为皇子，职本侯王；王建立、孔循曾掌枢衡，见居藩镇。况诸道使相，无直省者甚多，其到青州、许州先将去直省，并宜追还中书。”

清泰二年二月，中书奏：“近日除官，制书未下，已多漏泄，此后除改，候画下，所司以正敕写官告进纳，如画黄未下，请不催素。”敕：“节度防御团练使、刺史、行军副使等，事关急切，除授官告，若待画下给赐，即恐滞留。敕枢密院，凡经由处，不得漏泄，其寻常除命，依中书所奏。”

晋天福五年二月，敕以门下侍郎为清望正三品。

七年二月敕：“门下侍郎班位，宜在左、右散骑常侍之下。其俸给考限，依左、右散骑常侍例。”

晋天福五年二月，敕以中书侍郎为清望正三品。

后唐清泰二年十一月敕：“中书舍人所撰诰词，当以其人扬历功效，分明训奖，以代王言。”

晋天福五年九月，诏曰：“六典云：‘中书舍人掌侍奉进奏，参议表章。凡诏旨制敕、玺书策命，皆按故事起草进画，既下则署而行之。其禁有四：一曰漏泄，二曰稽缓，三曰违失，四曰忘误。所以重王命也。’古昔已来，典实斯在，爰从近代，别创新名。今运属兴王，事宜师古，俾仍旧贯，以耀前规。其翰林学士院公事，宜并归中书舍人。”

开运元年六月诏：“依旧置翰林学士院，其中书舍人公事，准旧日施行。”

晋天福五年二月，以左右谏议大夫为清望正四品。

周显德五年六月敕：“谏议大夫宜依旧正五品上，仍班位在给事中之下。”〈按唐典，谏议大夫四员，正五品上，皆隶门下省，班在给事中之下。至会昌二年十一月，中书门下奏升为正四品下，仍分为左右，以备两省四品之阙，故其班亦升在给事中之上。近朝自谏议大夫拜给事中者，官虽序迁，位则降等，至是以其迁不伦，故改正焉。〉

后唐天成四年十二月，尚书比部员外郎崔棁奏：“请自今后每遇起居，令左、右史随宰臣上殿，各赍纸笔，分侍冕旒，或阶下发一德音，宰臣陈一时政，事无大小，皆令编绿，季终即送史馆。”〈左、右史，古官也。唐朝改为起居。旧制，每视朝，即左、右史两员，以短卷笺纸，执笔趋立于听政殿之螭首下，或闻君之言动，每举必书之。洎庄宗中与，月朔入阁，左、右史夹香案对立，但不持纸笔。自后虽命其官，故事皆废。〉

长兴二年八月敕：“准故事，应朝廷凡行制敕，并宜令起居院抄录，关送史馆。”

周广顺二年十一月诏：“逐月给纸五百幅，付起居院。”

晋天福三年六月，中书门下奏：“准敕制皇帝受命宝。今按唐贞观十六年，太宗文皇帝刻之玄玺，白玉为螭首，其文曰‘皇帝景命，有德者昌’。”敕：“宜以‘受天明命，惟德允昌’为文，刻之。”

周广顺三年二月，内司制国宝两坐。诏太常具制度以闻。有司奏：“按唐六典，符宝郎掌天子八宝，其一曰神宝，其二曰受命宝。其神宝方六寸，高四寸六分，厚一寸七分，蟠龙纽文，与传国宝同。传国宝，秦始皇帝以蓝田玉刻之，李斯篆文，方四寸，面文曰‘受命于天，既寿永昌’，纽蟠五龙。二宝历代相传，以为神器。又别有六宝：一曰皇帝行玺，二曰皇帝之玺，三曰皇帝信玺，四曰天子行玺，五曰天子之玺，六曰天子信玺。此六宝因文为名，并白玉螭、虎纽。历代相传，亡则补之。北朝铸之以金，至则天朝，以‘玺’字涉嫌，改之为宝。贞观十六年，别制玄玺一坐，其文曰‘皇天景命，有德者昌’，白玉螭，虎纽。同光中，制宝一坐，文曰‘皇帝受命之宝’。晋天福四年，制宝一坐，文曰‘皇帝神宝’。其同光、天福二宝，内司制造，不见纽象并尺寸制度。”敕：“今制宝两坐，宜用白玉，方六寸，螭虎纽。”诏冯道书宝文，其一以“皇帝承天受命之宝”为文，其一以“皇帝神宝”为文。〈按传国宝，自秦始皇后，历代传受，至唐末帝自燔之际，以宝随身焚焉。晋高祖受命，特制宝一坐。开运末，北戎犯阙，少帝遣其子延煦送于戎王。戎王讶其非真，少帝上表具述其事。及戎王北归，赍以入蕃。汉朝二帝，未暇别制，至是始创为之。〉

梁开平元年五月，改城门郎为门局郎。至后唐同光元年十一月，却改为城门郎。

梁开平三年正月，改思政殿为金銮殿，至乾化元年五月，置大学士一员，始命崇政院使敬翔为之。〈前朝因金銮坡以为门名，与翰林院相接，故为学士者，称“金峦”以美之。今以“金銮”为名，非典也。大学士与三馆大学士同。〉

后唐天成元年五月敕：“翰林学士、尚书户部侍郎、知制诰冯道，翰林学士、中书舍人赵凤，俱以本官充端明殿学士。”非旧制也。〈上初登位，每四方书奏，多令枢密使安重诲读之，不暁文义。于是孔循献议，因唐室侍读之号，即创端明殿学士之名，命冯道等为之。〉

二年正月敕：“端明殿学士，宜令班在翰林学士上，今后如有转改，祗于翰林学士内选任。”〈初置端明殿学士，名目如三馆之制，职在官下。及赵凤转侍郎，遣人讽任圜，移职在官上，至今为例。〉

梁开平三年十二月，以前进士郑致雍为翰林学士，非常例也。

后唐同光元年四月，置护銮书制学士，以尚书仓部员外郎赵凤为之。〈时庄宗初建号，故特立此名，非故事也。〉

二年七月，以侍省内给事杨彦珞充学士院使。其年八月，赐翰林学士承旨、户部尚书卢质论思匡佐功臣，非常例也。

天成三年八月二十九日敕：“掌纶之任，擢才以居，或自初命而升，或自显秩而授，盖重厥职，靡系其官。虽事任皆同，而行缀或异，诚由往日，未有定制。议官位则上下不常，论职次则后先未当，宜行显命，以正近班。今后翰林学士入院，并以先后为定准。承旨一员，出自朕意，不计官资先后，在学士之上，仍编入翰林志。”其年十二月二日，学士院记事：“枢密院近送到权知高丽国诸军事王建表，今赐诏书者。其高丽国未曾有人使到阙，院中并无彼国诏书式様，未审呼卿呼汝，兼使何色纸书写及封裹事例，伏请特赐参酌详定报院者。中书帖太常礼院林析申堂。据状申，谨按本朝太宗皇帝亲平其国后，不立后嗣，是以祗书新罗国，请约赐新罗国王书诏体様修写。奉敕：‘赐高丽国书诏，宜依赐新罗、渤海两蕃书诏体様修写。’”

长兴元年二月，翰林学士刘昫奏：“臣伏见本院旧例，学士入院，除中书舍人即不试，馀官皆先试麻制、答蕃、批答各一道，诗、赋各一道，号曰五题。所试并于当日内了，便具呈纳。从前虽有召试之名，而无考校之实，每遇召试新学士日，或有援者，皆预出五题，潜令宿构，无援者即日起草，罕能成功。去留皆系于梯媒，得失尽归于偏党。今后凡本院召试新学士，欲请权停试诗、赋，祗试麻制答，共三道，仍请内赐题目，兼定字数，付本院召试。”从之。

晋天福二年四月，中书奏：“准翰林志，凡赦书、德音、立后、建储、行大诛讨、拜免三公宰相、命将制书，并使白麻书，不使印。双日起草，候开门钥入而后进呈。至双日，百寮立班于宣政殿，枢密使引案，自东上阁门出，若拜免宰相，即便付通事舍人，馀付中书门下，并通事舍人宣示。若机务急速，亦使双日，甚速者，虽休假亦追班宣示。”敕：“据翰林志，言立后不言立妃，言储君不言亲王、公主，兼三师位在三公之上，文并不载。今后立妃及拜免三师三公宰相、命将，封亲王公主，并降制命，馀从今式。”其年十一月敕：“新除翰林学士张昭远，早践纶闱，久司史笔，曾居宪府，累陟贰卿。今既擢在禁林，所宜别宣班序，其立位宜次崔棁。”

五年九月敕：“废翰林学士院，其公事并归中书舍人。”

开运元年六月敕：“翰林学士与中书舍人，旧分为两制，各置六员。偶自近年，权停内署，况司诏命，必在深严，将使从宜，却仍旧贯。宜复置翰林学士院。”至三年正月，赐翰林学士院诏书金印一面。

周显德三年八月，宣翰林学士院：“今后凡与诸侯王诏书，除本名外，其文词内有与其名同者，宜改避之。”

五年十一月诏曰：“翰林学士职系禁庭，地居亲近，与班行而既异，在朝请以宜殊。起今后当直、下直学士，并宜令逐日起居，其当直学士仍赴晩朝。”〈旧例，翰林学士与常参官五日一度起居。世宗欲朝夕赐见，访以时事，故有是诏。〉







卷十四

后唐天成元年七月二十七日，尚书省准堂帖：“应内外带职除官，自三公至郎官，合纳礼钱送尚书省，都司具旧例如左：检校太师、太尉旧例各合纳钱四十千，准蠲减外，今各合纳钱二十千。检校太傅、太保旧例各纳三十千，减外今纳十五千。检校司徒、司空旧例各纳二十千，减外今纳一十千。检校仆射、尚书旧例各纳一十五千，减外今纳七千。检校郎中、员外郎旧例各纳钱一十千，减外今纳三千四百。”敕：“会府华资，皇朝宠秩，凡霑新命，合纳礼钱。爰自近年，全隳旧例，方当提举，宜振规绳。其间除翊卫勋庸、藩垣将佐自军功迁陟外，其馀自不带平章事节度使及防御、团练、刺史、诸道副使、判官以下，三司职掌监院官、县令、录事参军、判官等，凡关此例，并可征纳。其检校官，自员外郎至左仆射，衹取初转一任纳钱，若未改呼，不更征纳。仍委尚书省都司逐月具数。申中书门下。”

梁开平三年三月，升为正一品。

后唐天成二年八月，中书门下奏：“据新授尚书左仆射李琪状：‘准旧例，上事日合有恩赐百官酒食，具载开元礼文者。’寻下太常礼院检开元礼，祇有从太师已下至六部尚书、太常卿、太子詹事、诸卫大将军、京兆河南牧、上州刺史，受册拜庙，各就本司礼上，无中书门下送上之文，亦无恩赐酒食之事。又检礼阁新仪，并不载诸品大臣上事礼例，唯仆射初上见群寮轻重之礼。惟元和六年御史中丞窦易直奏，七年尚书左丞段平仲奏，太和四年中书奏覆，下太常礼院并尚书省详议，终未能定。大凡礼上为领本司公事及与官寮相会，并受人吏参贺，内外无异，前后皆同。李琪寻会群僚，不称新授，已领公事，已请料钱，更引上仪，即非通制。今请李琪任便赴省，发遣公事。今后文武两班受恩命者，不计高卑，未领事不得擅落新授字，及便请料钱。内廷学士、中书舍人，不在此限。”从之。

长兴四年十一月，新授尚书右仆射卢质奏：“臣忝除官，合赴省上事，若准旧例，左、右仆射上事仪注，所费极多。欲从权务简，衹取尚书丞、郎上事例，止集南省属僚及两省官送上。亦不敢辄援往例，有费官中自量力排比，兼不敢自臣隳废旧规。他时任行旧制。”从之。

梁开平二年四月，改为左、右司侍郎。〈避庙讳也。至后唐同光元年十一月复旧为左右丞。〉

后唐长兴元年九月，升尚书右丞官品，与尚书左丞并为正四品。

后唐同光二年正月，中书门下奏：“准本朝故事，如封建诸王、内命妇及宰相、翰林学士、中书舍人、诸道节度、观察、团练、防御、留后官告，即中书帖吏部官告院，索绫纸、褾轴，下所司修写印署毕，进入内宣赐。其文武两班并诸道官员及奏荐将校，敕下后，并合呈本道进奏院，或本人自于所司送纳朱胶、绫纸价钱，各请出给。今后请除内司大官并侍卫及赏军功将校转官外，并请官中不给告敕。”从之。

三年正月，敕吏部：“今后特恩授官，侍卫军功改转，内庭诸司带职，外来进奏受官，绫纸并宜官给。旧例朱胶一切停废，礼钱亦不征取。又虑所司人吏，不办食直粮课，逐月两司各支钱四十千。至于台省礼钱，宜特蠲减，比旧数五分许征一分，其特恩已下，不得征纳礼钱。仍令中书门下，条流敕画经过，诸司不得停滞。其官告，若是宣旨除授及品秩合进呈者，准例进内，馀并送纳中书门下，点检给付。敕画到本司，十通已上官告，限三日内印署，三十通已上限五日，五十通已上，中书门下与限催促。如临时缓急宣赐，不拘此限。”

天成元年七月，中书奏：“近奉宣旨：‘使府判官、州县官告身敕牒，今后据通数进纳，仍令祇候宣赐者。’旧例，朝廷命官，除将相外，并不宣赐官告。因伪朝条流，凡准宣授官，即特恩颁赐，今使府判官，皆许本道奏请，或闻多在京师，至于令、录，悉是放敕后，本官自于吏部出给告敕，中书不便管系。臣等商量，自两使判官、州县令录在京除授，即望令于内殿谢官，便辞赴任，不更进纳官告。其判司、主簿，不合更许朝对，敕下后望准旧例处分。”从之。

二年四月二十四日敕：“兵、吏部应出给书写印署官告，其本曹郎中，令自今后于本官幕次当直，候知印宰相、当制舍人出授即归，人吏并勒随本官祗候，仍下度支逐日量破食料。其本行尚书侍郎、左右丞等，每日赴朝遇行敕，旋即印署发遣，免至公事淹延。”

三年十一月，吏部奏：“流外官今后衹考年劳，乞不试判。”从之。

四年十一月敕：“今后应是官告，除准宣破外，其陈乞除官、并追封、追赠、叙封、进封官告，及举人冬集，绫纸、罗褾轴、锦袋等，宜令并与官破，仍勒各随色様尺寸，如法装修，疾速书写印署进纳。”其月敕：“应诸道州府令、录等官告敕牒，元是中书进纳入内，令阁门宣赐。其判官、主簿官告，旧是所司发遣受恩。今后赴本任，地理远近，各有程限，比候进纳，恐有停滞，况绫纸、褾轴，价钱近已官破，今后所除州县官告身敕牒，宜令中书门下指挥，不要进纳，并委宰臣当面给付。”

长兴二年闰五月十九日，吏部状奏：“当司制敕甲库专知官，一例近停废者。伏缘当司主掌制敕甲库，与三库不同，常日检寻，诸司取证，稍有差谬，所失非轻，无人主持，必虞败阙。今欲于吏部令史内选差一员句当，又缘公事至重，仍遣别不执行他事，兼乞除本役外，特与减二年劳考者。”奉敕：“宜依。其中书、门下省兵部甲库公事，亦准此。”

后唐同光二年九月二十八日奏：

当司奉今年三月二十八日敕：“内外文武官母、妻，可据品秩高卑封邑号者。”当司检会旧起请叙封条贯如后：

一、准旧条，应内外文武及致仕官母、妻，叙封进封邑号者，或遇特敕，别加奖封外，其馀官据官阶齐五品，母为县太君，妻为县君；官阶齐四品，进封母为郡太君，妻为郡君；官阶齐三品，母进封为郡太夫人，妻为郡夫人。如未经封邑，虽位至三品，亦以从初品叙。近年多于所司陈状，便请依官品叙封，既非特敕，恐失旧规。其所请准例封，并请依格条施行。

一、准旧例，应外任，其上州刺史或带使额都督府，在京军诸卫将军、小将军已上初任，听准例各与母、妻依品第叙封。其东宫杂五品初任升朝，并中下州刺史，并许至第二任叙封。如自班行及遥郡除授中下州刺史者同，已两即许听叙，其他并请准例。

一、诸道节度副使、节察两使判官，先准起请节文。如曾任五品已上升朝官听叙封。缘带使职，不合与诸色带职官同列。自今后，如全未经封者，许与母、妻一度封叙邑号，仍须官阶合格；如更除授归班官，领郡符，即许进封；如守职就加官阶，不在进封之限。今又伏见诸道有奏置行军司马并参谋者，其职位实在副倅之上。自此是曾任升朝官并刺史者，亦请节度副使并两使判官例处分。

一、前资官请与母、妻封进邑号，或多积岁，或曾经殿累停替，皆妄有申请，当司请各立年限，其邑号得替后一年内听叙，一年外并殿累未改头衔，并不在申请之限。

一、应诸色官请与母、妻叙封邑号者。窃缘先有文武官授官敕申，并先封邑号敕申，累经散失，无凭检详。近者多是身在他处守官，于所司投下公状，则削去现在头衔，却称前任官品。若当司便与申奏，则敕下后所给告牒，年月不同。自此请准前后起请节文，如省司失坠敕申者，京官引验本官告身敕牒及母、妻前封邑号。告身敕牒如因失坠，即磨勘历任。如官序显著，参详前封不虚，即取登朝官三员充保，仍须结罪使印，方与进封。如是曾任节度、观察、团练、经略、防御、刺史等，则责本道进奏知后院状入案。刺史无知后院，即取使府进奏官状，并准京官例，取登朝官三员充保。其五府少尹、左右司马、外道带职官等，若自班行除授，即准京官例检勘；若自本道奏荐，即准节度使已下至刺史取进奏官状详验。如无保状，具历任经堂陈述，候裁下点检讫，即却勒从初封叙。如进拟后再勘，及有人纠告，称官阶及前封邑号谬妄，并在官杂带职官违碍条格，亦自落职名请叙封者，其本官具名衔申奏，其陈状句当人申堂取裁。其诸色官并各守条限指挥。其句当人，如与外州府刺史、诸色官句当者，即须系外州府职名。其所通状，仍须具乡贯，兼取本道进奏官连署识认，使本道进奏院印，方可施行。如是京官下句当人，不系见任、前资，并须是本任官司局人吏句当，仍于状内分明竖出某司印，兼委本行令史署保，如违格条，不在施行之限。

一、应升朝并诸州刺史、左右司马、五府少尹，凡与母、妻封邑号事，其中或有进奏官句当人，才敕下便经省陈乞封叙，当司若便施行，又虑却有追改，稍或逗挠，即缘恩命已行，官阶合格，前后起请节文，未曾条制。自今后京官或身在京除授外官者，并在外除授，或带职，或诸道奏荐，受官阶品职衔合格者，不系四品五品已上，候印给告身毕日，将至当司引验，方许据状封叙。

一、应诸色官阶，合格后却授陵台令、州县官，或带诸杂散职，或授场监职衔，有碍格条者，却即引前任阶衔论，若一例施行，恐紊条式。自此后，须待再授官阶相当，即许叙使，不在以见任不合格例官衔请论进拟之限。

一、准旧例，应诸卫小将军、上中下等州刺史、都督使额，母、妻封至郡君并止。纵检校官或阶爵至三品，亦不在论请进封之限。如是防御、团练、经略等使已上，阶至三品，许至郡夫人、郡太夫人。其馀诸色官，并请各循元格阶品。

一、准旧条，应外任除五府少尹、诸州刺史封叙外，其左右司马与长史、别驾，一例厘革，不许封叙。自后诸道论请不绝。今勘会大都督左右司马，与五府少尹资序不殊，自今后请准五府少尹例，特许叙封，仍须检勘出身，不碍正条，方与团奏。馀并依元起请条流。

一、准往例，诸道上州司马别驾、陵台令、率府诸卫郎将、中郎将、司天五官正，虽是五品，并不在封叙之限。其大理正，先有起请，不许。缘是次对官，即与五官正不同。今请同诸五品例施行。

一、诸色官请与母、妻进封邑号，准旧例，若遇改官加阶爵、或加检校官者，勒句当人于状内竖出所加官转阶年月，当司检勘不虚，即与进封。如不遇改官转阶，不在进封之限。

一、文武官封王，爵邑加实封，准旧例，合司封印给敕牒告身。自离乱已来，兵、吏部多错误印给。若是因检校官加阶，或因除正官，便封爵邑加实封者，便以文为首，即合兵、吏部印给。如回封爵邑实封或封王，事在司封，印给请准例处分。

一、文武常朝官，初请与母、妻封邑，经都省发状后，当司验本官告身敕牒。伏缘近日多不便出告身，遂致无凭引证。自此除当司检兵、吏部甲库勘授官年月日敕头外，请许通纳前任告身，或两司料钱历子，分明不虚，并子案牒送门下省，许验申奏。

一、当司所给王公封爵承袭告身，如带同中书门下，使色背金花绫纸；如节察不带使相者，白背金花绫罗纸；已下诸官，并使白绫纸。其追封并邑号，则不系品位高卑，并使色背金花罗纸。其纸面除内出翰林修写告身外，不得辄画龙凤。又除堂封送到书及国夫人已下叙封告身外，当司所给诸色官员告牒焚黄等，诸选定书写吏人，并所供绫罗纸三人，各录姓名入案，及给牒知使省号印子为验，贵免参杂。

敕：“宜依。”

长兴二年十月敕：“在朝臣寮及藩侯郡守，据礼例合追赠者，新授命后，便于所司投状，旋与施行。自中兴以来，外官曾任朝班，据在朝时品秩格例，合得封赠叙封，未霑恩命者，并与施行。其叙封妻室，品荫子孙，仍令所司一一具格式申奏。其或应得而不与，应不得而与之，罪在所司。”

晋天福二年四月，中书门下奏：“准二月二十六日敕：‘内外臣僚亡父母、祖父母，据品秩未封赠者与封赠，已封赠者三代更加恩命。’按旧制，一品官亡父已上三代，约其子官品第降一等，亡母追封国号，祖母已上第降一等。”敕：“其内外准敕合与三代已下封赠者，并以现居官品比拟，不得第降。付中书门下准此。”其年十二月敕：“应内外文武臣寮，父母在，如子品秩及格，各与加恩。若在朝列者，父与致仕官，母与叙封郡邑号。其外四品已上，节度团练防御使、刺史，父与致仕官，其馀与同正官，母与叙封郡邑号。如内外官父已有致仕官及同正官，母已曾叙封，子品高者更与加进；如父有职官者，不在此限。馀准格文处分。”

汉天福十二年九月，尚书司封奏：“当司合行事件如后：皇太后三代祖母并追封国太夫人。皇太子三代外祖母、宗室郡国王曾祖母，亦追封国太夫人。中书门下二品及平章事、在朝正一品官、使相曾祖母、祖母亡，并追封国太夫人；如母在，叙封母为国太夫人，妻为国夫人。〈已上并在中书施行。〉东宫一品、尚书省二品、不带平章事留守节度使祖母，并许追封郡太夫人止；如母在，叙封母为郡太夫人、妻为郡夫人止。如曾任皇朝将相，已经追封三代祖父母及已封国太夫人者，依旧施行。东宫二品、西班二品、尚书省三品、御史大夫、中书门下侍郎、太常卿亡母，并追封郡太夫人止；如母在，叙封为郡太夫人，妻为郡夫人止。如曾任皇朝将相，已经追封三代、两代祖父母及已封国太夫人者，依旧施行。母应致仕官如未致仕日曾任五品以上正官，合得叙封者，与据品秩施行，嫡母、正室即许封叙，如非嫡、继及正室，不在论请封叙之限。应诸色官请与母、妻叙封，须候官阶齐即得。如官及所封官高，并许施行。”敕：“从之。”

乾祐元年二月二十九日敕：“应内外文武官员，有父、母见在合得加恩叙封者，不在官阶品齐，但见居官品合与父加恩、母叙封进封者，便与施行，馀准前敕。”其年七月三日，尚书省奏：“准赦书节文，在朝文武臣僚，父、母在者并与进封，内有父在见任官，母合叙封否？中书帖吏部废置司，令具新旧敕例。父在见守官，得承子荫加恩，及父在母叙封、追封，合加‘太’字事例申上。吏部废置司以前后格敕内，衹言父、母许与加恩，即不说父在见守官，及前任得承子荫加恩例。司封以检详前后敕例，凡母皆加‘太’字，存殁并同，即不说父在不加‘太’字。近例有中书舍人艾颖，于天福五年十二月任殿中侍御史，父在，继母李封县君，不加‘太’字。尚书司门郎中尹倔，于天福八年三月任尚书仓部员外郎，父在，母宋封县君，不加‘太’字。”奉敕：“应内外臣僚，如父准恩敕合承子荫加恩者，父未曾有官，即量与致仕官，见任亦自该恩赦，又难用子荫，如已去任，愿授致仕官者，亦可施行，即不得就加恩命。其父在母承子荫叙封、追封，合加‘太’字与不合加，虽有艾颖、尹倔近例，恐是一时特恩，别无敕例，宜令尚书省集议奏闻，永为常式。”尚书省奏议曰：“臣等详本司前后敕条，凡母皆加‘太’字，存殁并同。此即是父殁，母存即叙封，进封内加‘太’字，母殁追封，亦加‘太’字，故云存殁并同。若是父在，据敕格不载为母加‘太’字之文。若以近敕，因子贵与父命官，父自有官，即妻从夫品，可以封妻。父在不合以其子荫加母‘太’字；若虽有因子之官，其品尚卑，未得荫妻，叙封亦不合用子荫之限。”从之。

后唐天成三年五月十九日敕：“近代已来，文武官阶稍高，便授柱国，岁月未深，便转上柱国；武资初官便授上柱国。官爵非无次第，阶勋备有等差，宜自此时，重修旧制。今后加勋，先自武骑尉，经十二转方授上柱国，仍永为常式。”

清泰元年八月，尚书司勋郎李盈休奏：“近日朝廷凡初叙勋，便至柱国。臣伏见本朝位至宰辅藩镇，其勋皆从初叙，盖欲承人扬历功用之重也。勋格自武骑尉七品至柱国正二品，凡十二转。令从群官得叙封者，并请自武骑尉依次。”从之。







卷十五

后唐天成元年十月三日，尚书考功条奏格例如后：

一、准考课令，诸司外文武官九品已上，每年当司长官考其属官，应考者皆具录一年功过行能，议其优劣，定九等考第。京官，九月三十日已前校定。外官，去京一千五百里内，八月三十日已前校定；三千里内，七月三十日已前校定；五千里内，五月三十日已前校定；七千里内，三月三十日已前校定；万里内，正月三十日已前校定，本州定讫。京官，十一月一日送簿。外官，朝集使送簿限十月二十五日已前到京。考后功过，并入来年。无长官，次官考。县令已下及关镇庶官、岳渎令并州考。津非隶监者亦州考。

一、准考课令，诸每年考簿集日，考司校勘讫，别为簿具言功过。京官，三品已上，及同中书门下三品，并平章事奏裁，亲王及五大都督府亦同；四品以下及馀外官，并使人量定闻奏，单数仍备状进，中考并单名录奏。

一、准考课令，诸每年尚书省诸司得州牧、刺史、县令，政有殊功异行，及祥瑞灾蝗，户口赋役增减，当界丰俭，盗贼多少，并录送考司。

一、准考课令，诸官人治绩功过，应附考者，皆须实录。其前任有犯私罪，断在今任者，同见任法。即改任，应计前任日为考者，功过并附。其状不得过两纸。州县长官，须言户口田地者，不得过三纸。注考证之最：一最已上有四善为上上。一最已上有三善，或无最而有四善为上中。一最以上有二善，或无最而有三善为上下。一最已上有一善，或无最而有二善，为中上。一最已上，或无最而有一善，为中中。职事粗理，善最不闻为中下。爱憎任情，处断乖理为下上。背公向私，职务废阙为下中。居官谄诈，及贪浊有状之类为下下。若于善最之外，别有可嘉，及罪虽成殿而情状可矜，或虽不成殿而情状可责者，省校之日，皆听考官临时详定。

一、准考课令，诸官人因加户口，及劝课田农，并缘馀功进考者，于后事若不实，纵经恩降，皆从追改。

一、准式，校京官考限来年正月内、外官考限二月内者，所司至三月内申奏了毕。伏以书校内外官考课，逐年申送考簿，各有程期。近年已来，诸道州府及在京诸司所送考解，多是稽违。自今后，所申考簿如违格限，二十日不到，其本判官并录事参军，伏请各罚一百直，本直句官，请委本道科责。如违一月日已上不申到，本判官伏请罚二百直，录事参军量殿一选，本直句官请委本道重加惩断。在京诸司如违格限不关牒到者，其本司人吏牒报御史台，请行追勘。

一、准格，应所阙县令计日成四考，馀官计日成三考阙。今后州县官等，并许终三十个月成三考。自上官后至年终，但满一百八十日，便与头考。次二年即须两考满足。如头考满足，第二考全足，即许计日成末考，方与三十个月事理合同。如过月限无替人到，准上条处分者。伏以每年书校官员考课，格限则显有旧条，授上则虽为定制。但以每月之内，皆有除移，今准格，且以六月内上为凖。

一、应申校内外六品已下赴选官员考课，准格，自上任后但满一百八十日便与成头考。年终非书考时，须至来年准格书校时并申两考。如六月已前直至正月到任者，自上任日至校考时头考日足，即考后功过并入来年。如至书校时，头考欠日未成资考，亦至来年准格书校时，并申两考。如六月以后至年终上者，并至准格日收计一考，有剩日不在重使之限。

一、应经考后，合收次年，以一周岁为限。如未满一年停替者，但及三百四十日与成，如欠日，不在收计之限。

一、应收末考，但经考后去任时，得及二百日与成，如欠日，不在收计之限。如过月限无替人，并准上条处分。

一、应申校内外官员赴选考课，头须具经考，已后课绩，不得重叠计功。其末考，须具得替年月日，比类升降。

一、应申校内外六品已下官员考第，以去京地里远近，逐年书校，申送考解，各有程期。今后应内外赴选官员考第，既准格依限，逐年比校，即不合更将州府及本司考牒为据。其有已前罢任官员，不计年限考第，未经省校者，如有州府及本司考词考牒全备者，欲据在任年月日检勘，省司给与牒知。如在任之时，州府及本司向来元不曾书校给牒，祇于解由历子内，批出考数者，欲与检勘，解日历子内，不竖过犯，称在任日并无公事遗阙，证验分明，亦据在官年月日，给与牒知。如检勘无凭者，不在给牒之限。其今年各准格赴集选人，便合请给省校考牒，直至南曹受纳告敕已前，并许经所司投状检勘出给。其考牒又准格须奏下当年内出给。如隔年者，不在行使之限。如或实有事故，次年内请给。自今后当年奏下敕考，许至来年内请给。如更违格限，请一年与殿一选。如至三年外不请给者，所司不在出给之限。其已前校奏下内外赴选官员考课，其间有未曾请给考牒者，并合投状请给，以备选曹磨勘。如将来选人，今在考第，依前固违格条，不经省司勘校给牒，及已曾奏校下敕考，不请给考牒者，南曹不在检勘判成之限。

一、应申投内外官员考课文解，须依格限到省。如申发后，其间或有非时事故停任，所司无以得知，请委本判官并录事参军，专切提举事由申省，以凭点校录奏。

一、准故事校考旧条，内外官员并校考之时，诸道差朝集使应考，内即差中书舍人、给事中监考。伏自校勘不行，往例尽废。自今后省校之时，伏请中书门下选差清望官两员，监校内外官员考课，便同点校申奏。其合经由中书、门下两省，准例各供宣黄，清守旧规，以为永制。

一、应申校内外官寮考课，如有过犯，便降书下考。如在任之日，于常课之外，别有异绩可称，比之上下考。如诸道州府及在京诸司故违格例，不具录在任事绩功过，依限比较，申牒到省，其本判官并录事参军，及在京诸司，并请准前殿罚。

一、应诸司诸流外职掌人等，准令本司量其行能功过，立四等考第而勉进之。今伏请准新定格内条件内，逐年依限投状，各具在职功过，书校考第，检勘录奏。

一、应诸司令史及勒留官丁忧，不计有官无官，并一百日后举追。如愿终丧，不在举限。除丁忧年一考不附奏，次年便许计选数赴集。其丁忧人仍牒考功及南曹，终丧者计三年忧。一、诸色选人使上考减选，其下考并合殿选，并注令录铨曹勘验，祇凭考功报检，多有差错，今请每年考功申校上考及下考，敕下后，请具单名牒门下省，及申三铨关报南曹，以凭勘会，并须九月以前报毕。

从之。

清泰二年五月，尚书考功奏：“奉去年五月敕：‘中外官员，宰臣、节度使已下，并逐年书考。’仅千馀员。当司人吏贫乏，乞依三铨例，当司归司官，逐月支赐纸笔粮钱。敕考功司人吏依三铨例，给与粮钱，春冬衣赐。诸司不得援例。”从之。

周广顺二年十二月二十八日敕节文：“其省校考牒，如是奏下后满三年不请给考牒者，宜令考功准先降敕文，不在出给之限。”

三年三月十四日敕节文：“起今后，诸州府更有功中考簿违格限申到者，本判官并录事参军各罚五十直，其录事参军仍殿一选，本句押官典委本州各行科断。如违限一月已上不申到者，仍令尚书考功催促，候供申到考帐，依例施行。所有科罚，准前处分。若是校考过时，即与次年依格奏校。”又敕：“州县官或特敕除授，或非时省故，停任员阙，除官到任者，缘赴任不拘期限申发，考帐之时，但满一周年，便与依例书校一考申省。如书校时少欠月日，即与次年附帐申校，不得漏落考第姓名，如或有违，罪本道书考官吏。”

显德五年闰七月，尚书考功奏：“奉新敕：‘起今年正月一日后，授官并以三周年为限，闰月不在其内者。’当司所书校内外六品以下赴选官员考第，今后以一周年校成一考，如欠日不计，限满三周年，校成三考。如考满后未有替人，在任更一周年，与成第四考，欠日不在计限。兼逐年月日，自上已来课绩功过。第二考须具经考后课绩，不在重叠计功。其末考须是具得替年月日，比类升降。自今年正月一日已前授官到任者，准格例三十个月书校三考。今年正月一日后来授官到任者，准新敕三周年为月限，每一周年书校一考，闰月不在其内。所有诸道州府校考申发考帐，及当司校奏，各依前后格敕施行。应诸司诸色流外出身人等，准格，并须待附甲下然后与申考。近年不经奏考，便至参选，颇启幸门。应在司见役人等，自今后，逐年起六月一日后，正身于所司投状，请申校劳考。省司具状，却牒本司勘会补奏年月日。敕甲头姓名，见主掌案分公事，牒报省司，将元状检勘同，即与准例申校。仍自此后，须逐年九月以前校奏了毕，不在更与隔年并书之限。其考牒本无纸书写敕例，今后每年奏下，逐人给省牒一纸，使大张纸书及，并年都给限，据省校勘，敕下考牒，方许计考。如书校之日，有公事在外差出，即本司杂事，须具在职功过及出外事由，牒报考功，不得有妨逐年考校。如不与申牒，其杂事令史量情科决，仍殿一选。如无故自不经省投状请奏校，不在论诉之限者，当司缘敕促期限，虑恐校考迟违，今后应合校考人，请起自五月一日投状，限十日毕，至七月三十日已前校奏，馀依元格施行。”从之。

后唐同光二年五月二十五日，尚书兵部奏：

重制置收补千牛、进马事如后：

一、进马准旧例八员：殿中省进马四员，太仆寺进马四员。千牛一十二：左仗六员，右仗六员。准格，取十三已上收补，十五已上出仗，各守三十五月限。

一、准六典，千牛备身及太子千牛，皆取三品已上诸司官、四品清官子孙，仪容端正，武艺可称者补充。今请使二品、三品、四品清官䕃补。左右仆射、太子少师少傅少保、御史大夫、六行尚书、左右常侍、门下侍郎、中书侍郎、太子宾客、太常卿、宗正卿、左右丞、诸行侍郎、秘书监、国子祭酒、节度、统军上将军、金吾大将军已上，并许补子为太子千牛。请使东宫三品、四品清官䕃补詹事。庶子请使北省二品、南省一品正官䕃补。侍中、中书令、太师、太傅、太保、太尉、司徒、司空、太子太师、太子太傅、太子太保已上，并许补孙。

一、见任兵部尚书、侍郎，并不得收补子孙。凡请使荫一官，祇许补一员，不得重叠更使旧荫。应请使皇荫，一品不得过二十年，二品、三品、四品不得过十年，如过年限，所司不在收补。若是身有残疾，不在收补之限。

一、准旧例，每入阁皆须赴仗祇候，如三度不到，便除落名姓。

一、应所请补千牛、进马，先具荫序品第，于都省投状，候都省发状到，当司即引过本行尚书侍郎、郎中、员外郎点检年貌，及勘会荫序，引问习试合格，方得收补，呈引过堂。候过堂了，始可申奏。馀请准格施行。

从之。

晋天福五年三月敕：“兵部、礼部引人过堂之日，幕次酒食会客，悉宜停废。”

后唐天成三年闰八月敕：“诸道州府，每于闰年合送图经、地图，今后权罢。”

长兴三年五月二十三日，尚书吏部侍郎王权奏：“伏见诸道州府，每遇闰年，准例送尚书省职方地图者。顷因多事之后，诸道州府旧本虽存，其间郡邑或迁，馆递曾改，添增镇戍，创造城池，窃恐尚以旧规录为正本，未专详勘，必有差殊。伏请颁下诸州，其所送职方地图，各令按目下郡县镇戍城池，水陆道路或经新旧移易者，并须载之于图。其有山岭溪湖、步骑舟楫各得便于登涉者，亦须备载。”奉敕：“宜令诸道州府，据所管州县，先各进图经一本，并须点勘文字，勿令差误。所有装写工价，并以州县杂罚钱充，不得配率人户。其间或有古今事迹、地里山川、土地所宜、风俗所尚，皆须备载，不得漏略，限至年终进纳。其画图候纸到，图经别敕处分。”

后唐天成三年闰八月，废户部蠲纸。四年五月，尚书户部状申：“伏缘当司蠲符，近奉敕令，有事功可著者，即户部奏闻，又不开逐年及第进士及诸科举人事例。今据前进士赵彖乞蠲符者。”奉敕：“凡登科第，皆免差徭，如或雷同，虑伤风化，兼缘近有敕命，不合更乞蠲符。所宜特示明规，务在劝人为学，除新敕前已给蠲符外，应礼部贡院，每年诸道及第人等，宜令逐道审验，春关冬集，不得一例差徭，其及第人亦不得虚影占户名。”

长兴二年九月二日敕：“凡置营田，比召浮客，若取编户，实紊常规。如有系税之人，宜令却还本县。应三京诸道营田，祇耕佃无主荒田，及召浮客。此后若敢违越，其官吏及投名税户，当行重断。”

三年五月二十九日，尚书户部奏：“当司所管天下合贡方物，于长兴三年三月定到七十馀州。旧例，冬至后齐到，正仗前点检，至元日殿前排列，当司引进。昨点检今年正仗前，内六十七州至，其馀二十州，自正月至三月，方到京师。其江陵府所贡胎白鱼，勘问本道进奏官，状称每年腊月浥造，至正仗未堪供进。其馀州府，未曾严加告谕，请行敕命约束。如来年正仗前贡物不齐，其本州官典，量定殿罚。又棣州合进萝蘑子，本州称无本色，折进价钱绢一疋。任土作贡，岂合折钱，其绢价停。”敕：“江陵府胎白鱼，许于限内仗进，馀依奏。”

应顺元年正月敕：“诸州府籍没田宅，并属户部，除赐功臣外，禁请射。”

晋天福四年闰七月，尚书户部奏：“李自伦义居六世，准敕旌表门闾，当司元无令式，衹先有登州义门王仲昭六代同居，其旌表有厅事步栏，前列屏树、乌头，正门阀阅一丈二尺，二柱相去一丈，柱头安瓦桷黑漆，号乌头，筑双阙一丈，在乌头之南三丈七尺，夹街十有五步，槐柳成列。今举此为例，又不载令文。”敕：“王仲昭正厅乌头门等事，既非故实，恐紊彝章，宜从令式，祇表门闾。于李自伦所居之前，量地之宜，高其外门，安绰楔。门外左右各建一台，高一丈二尺，广狭方正，称台之形，圬以白泥，四隅染赤。行列树植，随其事力。同籍课役，一准令文。”

周广顺二年正月敕：

应诸处户部营田人户租税课利，除京兆府庄宅务、赡国军榷盐人户、两京行从庄外，其馀并割属州县，所征租税课利，官中衹营户部营田旧征课额，其户部营田职员，一切停废。

一、应有客户元佃系省庄田，桑土、舍宇，使令充为永业。自立户名，仍具元佃桑土、舍宇、牛具动用实数，经县陈状，县司给与凭由，仍放户下三年差遣。若不愿立户名，许召主卸佃，不得有失元额租课。其车牛动用、屋舍、树木，亦各宣赐，官中更不管系。

一、诸处营田，户部院及系赐人户所纳租牛课利，其牛每头具上率纳苗课，逐年都纳夏秋斛斗二万一千馀石，更纳钱鞋布秆草等。其租牛缘官中系帐，不管死损，岁月既深，转益贫困。所征牛租，起今年后并与除放。所有见在牛犊并赐本户，官中永不收系。

一、诸州镇郭，下及草市，见管属省店宅、水硙，委本处常切管句，其征纳课利，不得亏失。若有人收买，具见值价例申省，仍仰本户承认元本税钱。如是元本税钱重大，即减价出卖。如无税钱，亦仰量事出税，管认输纳。其空闲倒塌店宅及空地，亦准此指挥。所有货卖宅舍，仍先问见居人，若不买，次问四邻。不买，方许众人收买。其元随宅舍诸班物色，亦仰随本物业货卖。其两京城内及草市屋宅店舍，不在此例。宜令诸道州府准此。

其年九月敕：“京兆府耀州庄宅，三白渠使所管庄宅，宜并属州县。其本务职员节级，一切停废。除见管水硙及州县镇郭下店宅外，应有系官桑土、屋宇、园林、车牛动用，并赐见佃人充本业。如已有庄田，自来被本务或形势影占，令出课利者，并勒见佃人为主，依例纳租。条例未尽，委三司区分。仍差尚书刑部员外郎曹匪躬专往点检，割属州县。”

周显德五年闰七月，度支奏：“当司漕运水陆行程制。陆行，马日七十里，步及驴五十里，车三十里。水行，溯流，舟之重者，汴河日三十里，江四十里，馀水五十里；空舟，汴河日四十里，江五十里，馀水六十里；沿流之舟，轻重同制，河日一百五十里，江一百里，馀水七十里。其三峡、砥柱之类，不拘此限。若遇风、水浅不得行者，听折半功。河南、河北、河东、关内等四道诸州，运租庸杂物等，脚每驮一百斤，一百里一百文，山阪处一百二十文，车载一千斤九百文。从黄河及潞河，自幽州运至平州，每十斤溯流十六文，沿流六文，馀水溯流十五文，沿流五文。从沣、荆等州至扬州四文。其山阪险难，驴少处每驮不得过一百五十文，平易处不下八十文。有人员处，两人分一驮。其运向播、黔等及涉海，各在本处量定。”

梁开平三年九月，以门下侍郎、平章事薛贻矩兼延资库使。至乾化二年五月，以门下侍郎、平章事于兢兼延资库使。







卷十六

后唐长兴二年八月敕：“御史台每月支钱三百千，充曹司人力纸笔粮课。其大理元支二百千，刑部一同，未曾支给，宜于两班罚钱及三京诸道赃罚钱内，每月支钱一百千，赐大理寺、刑部两司。其刑部官吏不多，兼使纸笔校少，宜于所赐钱内，三分支与一分。”其月二十九日敕：“刑部、大理寺宜各置法直官两人，仍召晓法令者充。”

四年四月敕：“刑部、大理寺、御史台奏：‘三司官每推断案牍时，特与免朝，恐滞推覆。’法官推覆时，不得私行人事。公事毕日，朝参如常。”

晋天福三年三月，详定院奏：“前守晋州洪洞县主簿卢粲进策：‘伏以刑狱至重，朝廷所难，尚书省分职六司，天下谓之会府。诸道决狱，若关人命，即刑部不合不知。’欲请诸州府，凡断大辟罪人讫，逐季具有无申报刑部，仍具录案款事节，并本判官、马步都虞候、司法参军、法直官、马步司判官名衔申闻。或有案内情曲不圆，刑部请行覆勘。”从之。

梁开平三年十月敕：“过所先是司门郎中、员外郎出给，今寇盗未平，恐漏奸诈，宜令宰臣赵光逢专判。凡出给过所，先具状经中书点检，判下，即本司郎中据状出给。”

晋天福三年六月敕：“应管关令丞等，宜准唐天成四年四月敕，本司不得差补，祗委关镇使钤辖。今日已前差补者，宜令画时勒停讫奏闻。”

汉乾祐元年七月六日敕：“左司员外郎卢振奏请：‘应有经过关津州府诸色人等，并须于司门请给公验，令所在辨认，方可放过。’宜依所陈，颁示天下，仍令司门准向来旧规，合施行事件，子细条举奏闻。”

后唐天成三年十一月二十一日，尚书礼部员外郎和凝奏：

臣当司补奏斋郎，今重起请如后。

一、应请补斋郎等，旧制，当司衹凭都省发到状，便给补牒。旋团甲申奏：“伏缘当司已前久无正官，多是诸司权判，或有投状多时并不团奏，或有才投文状即先团奏，遂致积聚人数不少。自同光二年二月后至今年十月已前，共计二百一十人未曾团奏。”今臣点检，除有碍格条、一官并补两人三人，并使祖荫者落下外，犹有一百七十馀人。人数既多，虚谬不少。若取年深者团奏，终成积滞。今欲限一月内，并须正身将已前所受补牒，到当司磨勘后，委是正身及是嫡子，年颜人材不谬者，团甲引过中书门下引验后，一齐申奏。

一、合使䕃官，请自今后若遇改官，须是转品，即许更补一人。明言是长子、次子，仍须不得过三人。其所补斋郎，五品已上荫太庙斋郎，六品荫郊社斋郎，仍须是嫡子。以侄继院者，即初补时状内，言某无子，今以侄某继院为子使荫。

一、应补斋郎等，祇凭都省发状，便给补牒。请自今后，须得正身斋状到当司比试呈验。除三省官外，并引验告敕，及取保任官状，委是亲子，即给补牒。每年旋于八月上旬，具状解送赴南曹。仍团奏时，别具子细三代乡贯、使官荫状，赍赴中书门下引验，候无差谬，即得团甲申奏。仍每年祇限团甲奏，一年一甲三十人，以为常式。

一、按六典，所补斋郎，并两试小经，取粗通文义者充。奏补之后，非久为官，若不达经书，则难通吏理。请自今后，斋郎所投文字状，并须亲书，仍须念得十卷书者，即得补奏。

一、使父皇任官荫者，并须将前任告敕呈验，仍取在朝三员清资官充保，及移牒所曾任官、台、省、寺、监，勘有此官及年月日同否，委无虚谬，即得补奏。仍准千牛、进马例，不得过十年。其所使祖皇任官荫者，年月深远，难知子细，今后请不许补奏。

从之。

长兴二年十月敕：“应千牛、进马、斋郎，遇有员缺，据资荫合得，先受官者先与收补，后受官者据月日次第施行。如或徇私，公然越次，本人及官吏当行责罚，仍令御史台常加察访。”

周广顺元年八月，吏部南曹先为去年冬集选人年满，室长季溥、张宗义为奏补不依年限驳放后，便值兵火，失坠补牒，优牒申中书门下取裁。欲判依选人失坠文书例，出给公凭。奉敕：“宜令所司各出给失坠文书公凭，候参选日磨勘理本官选限外，仍各殿两选。应乾祐元年已来及自今，如有斋郎奏补后，年限满，合定冬集及改补室长时，有违格条不依年限者，违一年，殿两选；违二年，殿三选；二年已上，不在施行之限。”

后唐长兴二年七月敕：“天下州府，应有载祀典神祠破损者，仰给公使钱添修。”

周显德二年五月六日敕：“两京诸州府，每年造僧帐两本，一本申奏，一本申祠部。逐年四月十五日后，勒诸县取索管界寺院僧尼数目申州，州司攅帐，委录事参军本判官点检，至五月终已前，文帐到京。如出限不到及漏略僧尼、寺舍，申奏卤莽，其本判录事参军、州县官典，并等第科断。今后僧尼籍帐内无名者，并勒还俗。如有身死、还俗、逃亡者，旋申报逐处州县，次年帐内开脱，其馀巡礼行脚，出入往来，一切取便。”〈其年，诸州供到僧帐，见存寺院二千六百九十四所，废寺院凡三万三十六，见在僧四万二千四百四十四，尼一万八千七百五十六。〉至五年七月敕：“今后僧帐，每三年一造，其程限准元敕施行。”

三年十一月诏：“废天下淫祠，仍禁擅兴祠宇。如有功绩灼然，合建置庙貌者，奏听敕裁。”

后唐长兴元年十月，国子尚书博士田敏奏：“请依春秋藏冰颁冰之义，以消阴阳愆伏之沴。”敕：“藏冰之制，载在前经；献庙之义，废于近代。既朝臣之特举，按典礼以宜行。田敏所奏祭司寒献羔事，宜依。其桃弧棘矢，事久不行，理难备创；其诸侯亦宜准往制藏冰。”

周显德五年闰七月，秘书省奏：“奉今年七月七日敕节文，删集见行公事，送中书门下者。当省逐季准祠部牒到，画日，预先牒著作局修撰祝文，兼牒太常礼院详定神名首尾。及准太常寺牒到逐季五岳四渎，牒著作郎修撰祝文，牒太常礼院详定神名。候太常、宗正两寺供到祝版及献官名衔，省司帖着楷书修写。”

汉乾祐三年八月，殿中省奏：“当司仪仗，车驾都洛京时所差，至今管系，逐年分番祇候，执擎仪仗。昨京兆府奏，依平户例差使。伏恐忽有大礼，无人供应。”敕：“殿中省执擎仪仗，关西道色役人员，地理遐遥，分番劳扰。宜据姓名，并还州县。今后执擎人缺，别奏取裁。”

后唐同光元年十一月，以左监门卫将军判内侍省李绍宏兼内句。〈绍宏在庄宗皇帝潜龙日，为中门使。及即位，命潞州监军张居翰与郭崇韬为枢密使，以绍宏为宣徽使，心常不足。崇韬知之，乃置内句之名，凡天下钱谷簿书，悉委裁决。州县供帐烦费，议者非之。〉

天成元年四月，中书门下奏：“请废诸道监军使，并内句司。”从之。

后唐长兴三年正月，太常卿刘岳奏：“先奉敕删定郑馀庆书仪者。臣与太子宾客马缟，太常博士段颙、田敏、路航、李居浣，太常丞陈观等，同共详定，其书送纳中书门下。奉敕：‘宜差左散骑常侍任赞、右散骑常侍杨凝式、兵部尚书梁文矩、工部尚书崔居俭、太子宾客裴高、尚书左丞王权、尚书吏部侍郎姚𫖮等七人，与刘岳再于郑馀庆书仪内子细检详。除文臣起复及士庶冥婚准敕不行外，应篇目一一立出元旧条件，据有合定者，逐件别书出。’今详定式様，其不可改易者，亦须具言请仍旧施行。”

周显德五年闰七月，太常寺奏：“准敕节文，删集见行公事，送中书门下者。谨具如后：每有四季祇应，诸郊坛庙御署祝版，并是牒三司起请，却于少府监请祝版，差人吏部抄写细名衔，牒秘书省写文牒，阁门进署讫，赍赴祠所。遇銮驾巡省，准堂判于留守衙书御名祇应。逐年四季诸州府祭岳镇海渎祝版，当司于进奏院抄写本州细名衔，具录牒秘书省撰文书写，牒阁门进署，分付本州。如銮驾巡省，亦于留守衙书御名。四季诸郊坛庙粢盛礼料，诸般物色，并是逐季计算申请，牒省支给，逐处请领，纳太庙礼料库。逐月却于礼料库请领，逐祭分擘十数升合，赍赴坛庙祇应，兼句当诸处焚奠火龙。”

周显德五年闰七月，宗正寺奏：“准敕节文，删集见行公事，送中书门下者。谨具如后：见管斋郎室长，逐季候大飨，捧馔行礼，及出给每年行事历子，见管礼料库收贮。诸司纳到诸郊坛庙祠祭礼料，逐月给付。逐季太庙并别庙祠祭祝版，当寺于少府监请领，送秘书省书写讫，却将应奉祠祭，候年满则将斋郎室长，于每年八月印发文字，解送赴南曹。”

周显德五年闰七月，光禄寺奏：“准敕节文，删集见行公事，送中书门下者。谨具如后：逐年四季诸坛郊庙祠祭，大祠、中祠、小祠并朔望告庙等，逐季所请礼料，并牒省于诸库务请领，送纳入礼料库，逐月旋具祭数请领，于本库寺封记，赴祠部造馔供应。四般肉酱并鹿脯，诸司元指挥在御厨年支制造，合使升合斤两，请领供应。皇帝亲拜南郊，自太庙朝飨至郊坛供备，并銮驾巡幸，准例，城门外軷祭，告天地、社稷、太庙，各合申请礼料供应。”

周显德五年闰七月，太仆寺奏：“准敕节文，删集见行公事，送中书门下者。谨具如后：诸郊坛庙祠祭昊天上帝、〈上辛一祭无羊。〉太社、太稷、皇地祇，逐祭各供犊子一头、羊一口。神州地祇、朝日、夕月、百神，已上四处，并太庙，逐祭元供犊子一头、羊一口。准显德二年八月敕，皆不用犊，今逐祭供羊一口。黄帝、青帝、赤帝、白帝、黑帝，元逐祭祇供犊子一，今亦准敕用羊一口代。九宫贵神、先农、风雨五龙、文宣王、武成王，逐祭各供羊一口。司寒逐祭供黑羊一口。先牧、马祖、马社、马步、灵星、中溜，逐祭各供羊肉一斤半。司中、司命、司人、司禄，逐祭各供羊肉六斤。太庙朔望祭，逐祭供羊肉七斤、羊心肝肺一副。銮驾出宫，城门外軷祭，别供羝羊一口，差寺丞一员充献官。禘飨逐祭供羊二口。已上犊子，寺司申省，准指挥下开封府收买，交付当寺。其羊并肉等，亦准省牒于牛羊司请领供应。”

后唐长兴二年八月敕：“今后大理寺官员，宜同台省例升进，其法直官比礼直官任使。兼御史台每月支钱三百千，充曹司人力、纸笔、粮课。其大理寺先支二十千，与台中比类钱少，宜于两班罚钱及三京诸道赃罚钱内，每月支钱一百千，与大理、刑部两司。其刑部人力不多，所使纸笔校少，仍与所赐钱内三分支与一分。”其月十一日，大理卿李廷范奏：

当寺今有要切事节，谨具逐件如后：

一件，寺司每奉敕旨断案，准格须委法直司据罪人所犯，检定法条，本断官将所犯罪名，并所检法律及法书本卷，对验不差，然后逐件于法状上署名，下法定断。伏见寺司案内，每将法直官所检条件法状，备录在详断案。伏准格文，法直官祇合录出科条，备勘押入案，至于引条判断，合在曹官，仍不许于断状内载法直官姓名者。自今已后，其法状，臣欲落下留充寺司案底，不录在奏状中，冀免元敕法状三重在案。其本断官仍于断状后具言，臣所断前件文案，皆是将法直司所验条法，一一周细详认，悉是罪人所犯科条；或言将某色律条，比附详断，逐件参检，并无漏落法律，及无欠少案内事节。

一件，格文内太和四年十二月三日，刑部员外张讽奏，大理官结断刑狱，准旧例，自卿至司直诉事，皆许各申所见陈论。伏以所见者是消息律文，附会经义，以谳正其法，非为率胸臆之见，骋章句之说，以定罪名。近者法寺断狱，例皆缉缀词句，漏略律文。且一罪抵法，结断之词，或生或死，遂使刑名不定，人徇其私。臣请今后各令寻究律文，具载其实，以定刑辟。如能引据经义，辨析情理，并任所见详断。若非礼律所载，不得妄为判章，出外所犯之罪。

一件，详刑定罪，实在法律一科，须是犯人本条，或取比附详断。自今后大理寺详断文案，祇得以本犯一条法律断罪，不得更将稍似格律，于本条前后安排。如是罪人合以官品减等、官告赎罪之类条件，即许于法状内次第区分。

右奉敕：“大理寺每有详断刑狱案牍，准律须具引律令格式正文。”又称：“准格详狱，一切取最后敕为定，后敕合破前格。今后凡有刑狱，先引律令格式有无正文，然后检详后敕，须是名目条件同，即以后敕定罪。敕内无正条，即以格文定罪。格内又无正条，即比附定刑。先自后敕为比，事实无疑，方得定罪。或虑律令难明，录奏取裁，仍当比事平情，取法直官不隐法文状在案。本断官祇据愆状书法定罪，不得辄使文章，及有征引。刑部详覆官、法直官亦准此。兼自此御史台、大理寺准推断刑狱之际，刑法官及诸朝臣，不得以见所推断人罪名合使条格，奏请改易。刑法中或有不便于事者，任具奏闻。馀依李廷范所奏。”

四年二月，大理正张瑑奏曰：“臣伏见咸通十年二月二十九日，大理少卿刘庆初奏，请于法寺置议狱堂。每寺丞详断刑狱毕，集大卿、二少卿、二正、六丞、四司直、八评事、十司，于议狱堂参详，令依典式。其法官中能辨雪冤狱、迹状尤异者，二人已上者请书上下考，三人、四人已上者超资与官。今欲望依庆初所奏，法寺置议狱堂，凡断公事，并集法官详议，然后连署奏闻。天下诸州案牍，亦望本判官与副使已下，督厅会议。”敕：“法寺议狱，宜且于寺卿厅内；法官赏罚，宜依所奏。天下州府有疑者，判官集议；寻常案款，则准法施行。”

晋天福五年六月二十七日，大理寺申：“当寺自前每月公案一道，除断状外，须全写三本，内一本申奏，一本送刑部，一本下本道者。伏缘近年诸处公案并多，寺司常虑淹延，况所行断遣案文，此已举明条法，况本道已有元推公案，固不烦备录施行。今欲祇录断状，连敕颁宣，亦不碍于规矩。况刑部、大理寺亦是已有具案，元祇以断覆词降敕归司，其诸道元推司，今欲乞准刑部例，祇降断状，连敕施行，所贵将来免滞刑狱。”从之。

周广顺三年八月敕：“汉睿陵、颖陵，今后系鸿胪寺管。”

周显德五年七月，太府寺奏：“准敕节文，删集见行公事，送中书门下者。当寺见管铜斗一只，铜秤一量，䤪子一十只，铜升一只，铜合一只，五尺铁度一条，应斗、升、尺给付诸道州府，及在京货卖，收系省钱。斗每只省司支作料钱三百五十文，依除官卖九百文，八十陌。秤每量支作料钱二百三十五文，依除官卖六百二十文，八十陌。升每只支作料钱五十文，官卖一百三十五文，八十陌。尺每条支作料钱三十文，官卖一百八十文，八十陌。”

周显德五年闰七月，司农寺奏：“奉敕节文，删集见行公事，送中书门下者。当寺每年季冬祠祭，合供使芹、韭、菁、葱、葵菹等五件，准例至浥藏之时，牒三司支给。寺司请领藏浥，准备一冬供应。”

后唐同光三年正月敕：“少府监铸造印文，元属礼部，两司互有推注，及诸道使臣，广征铜炭价钱。自今后凡铸印，宜令本司限敕到五日内进呈，不计诸道、在京，并不得征纳铜炭价直。所破物料，于租庸院请领。”

晋开运三年二月，诏少府监：“今后凡修制亲王婚礼法物并册文，出降公主九树花钗、箱盝等，宜令不得用龙凤红绦帕。”

梁开平三年十二月，国子监奏：“修建文宣王庙，请率在朝及天下见任官，俸钱每贯克留一十五文。”

后唐天成三年正月，中书门下奏：“伏以祭酒之资，历朝所贵，爰从近代，不重此官。况属圣朝，方勤庶政，须弘雅道，以振时风。望令宰臣一员兼判国子祭酒。”敕：“宜令宰臣崔协兼判。”其年八月十一日，宰臣兼判国子祭酒崔协奏：“请国子监每年祇置监生二百员，候解送至十月三十日满数为定。又请颁下诸道州府，各置官学，如有乡党备谙文行可举者，录其事实申监司，方与解送。但一身就业，不得影庇门户，兼太学书生，亦依此例，不得因此便取公牒，辄免本户差役。又每年于二百人数内，不繋时节，有投名者，先令学官考试，校其学业深浅，方议收补姓名。”敕：“宜依。”

五年正月五日，国子监奏：“当监旧例，初补监生有束脩钱二千，及第后光学钱一千。窃缘当监诸色举人及第后，多不于监司出给光学文抄，及不纳光学钱，祇守选限年满，便赴南曹参选。南曹近年磨勘选人，并不收䜿监司光学文抄为凭。请今后欲准往例，应诸色举人及第后，并先于监司出给光学文抄，并纳光学钱等，各自所业等第，以备当监逐年公使。”奉敕：“宜准往例，自今后凡补监生，须令情愿于监中修学，则得给牒收补，仍据所业次第，逐季考试申奏。如收补年深，未闻艺业，虚占补牒，不赴试期，亦委监司具姓名申奏。”

清泰三年五月敕：“国子监每岁举人，皆自四方来集，不询解送，何辨是非？其附监举人，并准去年八月一日敕，须取本处文解。如不及第者，次年便许监司解送。若初投名，未曾本处取解者，初举落第后，监司勿便收补。其淮南、江南、黔、蜀远人，不拘此例。”

周显德元年十一月敕：“国子监所解送广顺三年已前监生人数，宜令礼部贡院收纳文解。其今年内新收补监生，并仰落下。今后须是监中受业，方得准令式收补解送。”〈近年有诸州府不得解举人，即投监请补。〉







卷十七

后唐长兴四年四月，以秘书监刘赞为秦王傅，前忠武军节度判官苏瓒为秦王友，前襄州观察支使鱼崇远为秦王府记室参军。〈时言事者请为秦王置师傅，上顾问近臣，皆以秦王名势隆盛，不敢置议，请自选择，方降是命。〉

后唐长兴二年八月敕：“应内外致仕官，自此凡要出入，不在拘束之限。”

后唐同光三年八月敕：“诸寺监人吏授官，从来祇计劳考，年满起选，方许离司。近日以来，颇隳条制，到司曾无考课，公事尚未谙详，便求荐论，深为侥幸。遂使故事都废，盖由旧人不存，岂惟劳逸不均，兼致司局旷败。自今除年劳考满三铨官，即许赴任，非时不得奏荐。如有主掌任重，劳绩可称，许赴司奏闻，当与减选。或是显然事迹，在司年深，祇役不任，即许解职赴任。馀依格条处分。”

天成四年九月敕：“诸司寺监，凡有文簿施行奏覆，司长须与逐司官员同签署申发，不得司长独有指挥。其主印官或请假差使，其印须依伦次主簿，不得逾越。”

长兴二年八月敕：“应诸司职掌人吏，前后选授州县官，考满日委本处申奏，各追还司职，依旧职执行公事。”

四年六月十日敕：“起今后诸司初除官、勒留职人吏等，并于省员州县判司簿尉内除授。免侵使见亲公事正员，及不支料钱。”

周显德三年十月敕：“应诸司寺监，今后收补职役人等，并须人材俊敏，身言可采，书札分明，履行清谨。敕本司关送吏部，引验人材，校考笔札。其中选者，具引验可否，连所试书迹，并本州府不系色役回文，及正身引送中书后，吏部具夹名闻奏。候敕下，勒本司收补，馀从前后格敕处分。每年祇得一度奏补。其诸司寺监旧额人数，仍令所司量公事繁省，于未奏补人数内酌详增损，别为定额。”

后唐天成元年十月十六日敕：“朕以削平区宇，抚育蒸黎，顷当灾歉之馀，未绝疮痍之苦。缅维邦本，实系官常，苟未致于雍熙，则曷寜于宵旰。必在求之良吏，委以亲人，倘或因循，遂成劳扰。先朝以选门既无，摄官尤多，近年以来，铨注无几，遂至诸道州县，悉是摄官，既无考课之规，岂守廉勤之节？而况多因荐托，苟徇请求，替罢不常，迎送为弊。残民害物，炽然成风，言念所闻，焦劳何已！宜令三司及诸道州府，据见任摄官，如未有正官，具差摄月日，录名申奏。如已后或为公事及月限已满，乞行替移，即须具因由，并选差将来摄官历代职任姓名，闻奏替兑，无故频有替换。如有内外臣僚，辄行荐托，当举宪章。”

四年正月，敕大理寺：“近为陵台令冒称试衔，按法以诈假论。又据长定格，选人无出身，未曾任正员官，使虚衔散试官，奏受正员官，及权知、权判等官，未得资自以诸事故解官，并立选集限。敕天下州府，例是摄官，或因勘穷，遂为诈假，法书中虽云不可，选条内其奈不无。今日以前或有称试衔者，一切不问，此后并宜禁止。”

晋开运元年十二月，中书门下奏：“诸司寺监，若无出身，不合一例差署摄官。况自前元无敕命指挥，又不曾具名奏闻。其太常寺太祝、奉礼，逐年祇应祠祭行事，不可缺人。其太常寺已差摄官满五年者，宜比三传出身；其馀诸司寺监，今日已差摄官满五年者，宜比明经出身。今既称已年满者，各委本司一月内具所差年月乡贯三代申奏，下中书追引本司差摄文牒，及亲公事文书，点检不虚，奏覆敕下后，方理选数，仍给与优牒，候合格日赴选。如摄太常寺太祝、奉礼，有已满三年已上者，亦许一齐奏过。候满五周年，准前事例施行。其馀诸寺监摄，未满五周年者，不在施行。兼今后诸司寺监，不得更差摄官。其太常寺如正官数少，宜许差前资判司主簿及黄衣选人充，仍先具姓名申奏取裁，不得充原额人数。所摄一任，限三周年为满，每年与减一选，候罢摄日，准前给与优牒。候本选合格日，执优牒赴选。”从之。

三年五月，敕：“省司差摄官员，今日已前任摄满五年者，宜追验本司差摄文牒及亲公事文书，并乡贯三代点检者，与授初官。起今后，所司如更有阙，须差摄官者，可具所摄乡贯三代奏闻。”

周显德元年正月一日赦节文：“其诸寺监摄官，如满七周年已上，应奉公事无遗阙，文书灼然者，并与同明经出身。如不满七周年者，任逐便稳，今后寺监不得以白身署摄。如违，本司官吏并行朝典。”其年十一月二十一日敕节文：“起今后，诸处州县官，考限已满，替人未到间，宜令且守本官，执行公事，仍令依旧请俸，不得擅离任所，州府亦不得差署摄官替下。如有遭忧停任、身故、假满百日及非时阙官之时，祇可差人承摄。”

六年七月二十三日敕：“摄官承乏，或久罄于公勤；因时侧扬，宜特行于旌录。诸处自前应有摄官，曾经五度者，与一时出身，仍先令所司磨勘。须得任亲公事，文书解由分明，每摄须及半年已上，方得充为任数。仍令所司引验人材，及考试书判，灼然堪录用者，方得施行。”

后唐同光三年闰十二月敕：“初平伪蜀，应伪署官员等，官至太师、太傅及三少并太尉、司徒、司空、侍中、中书令、左右仆射已上，并宜降至六尚书，临时更约高卑，为六行次第。阶至开府、特进、金紫者，文班降至朝议大夫，武班降至银青。爵如是旧伪署将相已上，与开国男三百户，馀并不许有封爵。其有功臣名号，并须削去。如检校官，至郎中、员外郎、兼侍御史已下。如是伪署节镇，率先向化，及立功效者，委行营都统缘事迹奖任。如刺史除停罢外，有见任政绩可称者，但许称使君，不得更有检校及兼官。其伪署班行正官四品已上，依此降绌。五品已下，如不曾经本朝授官，又无族望可称者，材智有闻，即许于府县官中量材任使；如无材智可录者，并宜放归田里。若西班有称统军上将军者，若本是功臣子孙及将相之后，并据人材高下，与诸卫小将军、率府副率、中郎将，次第授任。如是小将军以下堪任使者，委西川节度使补衙前押衙已下职。所有归降官，除军前任使外，并称前衔，候续据才行任使。”

应顺元年三月二十日敕节文：“如有卖官、买官人等，并准长兴四年三月二十七日断魏钦绪犯买官罪，决重杖一顿处死敕处分。其诈假官及冒名接脚等，并准律文及天成元年九月十六日敕指挥。”

汉乾祐二年四月，中书门下奏：“准吏部南曹锁宿内选人中，有契丹会同年号历子解由考牒，未审合各令改就天福年号，为复别有指挥？奉敕应是伪命文书，不在施行之限者。今有缘晋朝授官，契丹年给解由历子，若执格敕，又虑有废身名。凡州县幕府，曾授契丹伪命者，追毁文书，祇取唐、晋朝出身文书参选，本选外仍殿五选，降三资注拟。凡唐、晋朝诸科及第人，于契丹年号内出给文书，许追毁换给，仍自新给年月日理选。”从之。

后唐同光二年三月三十日，御史台奏：“所除诸道节度观察防御经略等使、刺史、县令及诸道幕府，兼诸司带宪衔兼官，合纳光台钱，谨具本朝元纳及减落钱数如后：兼御史大夫元纳三十千，减外纳一十五千。兼御史中丞，元纳二十千，减外纳一十千。兼侍御史，元纳八千三百，减外纳四千一百五十。兼殿中侍御史元纳一十一千三百，减外纳五千六百五十。兼监察御史元纳一十三千三百，减外纳六千六百五十。以前台司，准本朝例及减落后所征钱数，分析如前。应有诸道节度观察使、刺史、经略防御等使及诸道幕府上佐官，并诸司班行新受兼官者，并合送纳前件光台宪衔礼钱，今欲准例勒辞谢枢使官申报，兼牒兵部，勒告身案，除准宣取外，准例候送纳光台礼钱毕，朱钞到方可给付。仍转帖诸道进奏及诸州使后院等，准前事例申报催征，无致有隳旧规。”敕：“从之。”

周显德五年闰七月一日，御史台申见行事件如后：“应新除节度、防御、团练、刺史、宾幕、州县官兼带五院宪衔，合征光台礼钱，如是已曾纳过，准旧例不征。兼御史大夫元征三十千，今征六千。兼御史中丞元征二十千，今征四千。兼侍御史元征八千三百，今征一千六百六十。兼殿中侍御史元征一十一千三百，今征二千二百六十。兼监察御史元征一十三千三百，今征二千六百六十。”

天成元年十二月十一日，御史台奏：“本朝旧例合行公事如后：应诸道进奏院，准本朝例，各合置台巡驱使官一员，凡有公事，并合申台巡，逐日在台承应公事。应诸道进奏官，每四季月初及五月一日、冬至，并新除大夫、中丞，并合台参。伏自伪朝以来，全隳旧制，今准敕命条疏，请准旧例施行。应诸道节度、观察、防御、经略、团练使及诸州刺史，新除赴任，及幕僚上佐官等得替，及准由进奉到阙及归本道，并合廊参，正衙谢见辞。如遇大夫、中丞入台，并合台参。凡有公事，及到发日，并合申报。如违，追勘进奏官典。右伪朝以来，全隳旧制，罕成伦理，颇失规䋲，伏乞特降明敕指挥，不令隳紊。”从之。

长兴三年三月敕：“近月累据御史台奏，陈状诉屈人，据状内皆是讯鞫多时，却晓示陈状人送道，依次第论对，及州府追到本支证，本人又不到彼处，恐紊规䋲，须行条理。宜令御史台，今后诸色人论讼，称已经州府断遣后抑屈，更不在牒本道勘逐，便可据状施行。若未经州府论诉，蓦越陈状，可具事由，勒本道进奏官差人赍牒监送本处，就关连人勘断讫奏闻。”

四年五月二十五日，御史中丞龙敏等奏陈事如后：

“一、台司除御史中丞随行印，及左右巡使、监察使并出使印等外，其御史台印一面，先准令式，即是主簿监临。近年以来，缘无主簿，遂至内殿御史权时主持，又常随本官，出入不定。伏缘台中公事，不同诸司，动系重难，常虞留滞。当申奏申堂之际，及牒州府之时，事无轻重，并使此印。今准令式，逐日有御史一员台直，承受制敕公文。其御史台印，今后欲勒留台中，不令在外。选差令史一人、帖司一人同知此印。凡有诸色大案印发之时，准指挥诸司，各置印历一道，具其事节件数，书在历中，即于直官面前点检印发。其印至夜封闭，俟交直转付下次直官，共议执行。

一、御史台事总朝纲，执事天宪，所管人吏色役最多，上至朝堂，次及班列，或在京句检公事，或外地推勘稽迟，监守狴牢，行遣案牍，或随从出使，或祠祭监临，凡有系于台司，皆须藉其人吏，俾无阙事，以赞国容。近年以来，人数极少，及月限者授官出外，为官满者追召未来。人力不充，公事停滞。今欲于诸州使院内量事差取十人，据台中诸司阙人，临时量材填补者。”

一、其台中令史，今欲条流，凡出官考满，却来归司者，便具到日，申所司系其选限。如有经年不到，追召不来，即具申堂，便乞除落姓名。”

奉敕：“宜依。凡京百司人吏，考满归司，系其选限，亦宜令准此。”

周广顺二年十月敕：“今后凡有百姓诉论及言灾沴，先诉于县。县如不治，即诉于州。州治不平，诉于观察使。观察使断遣不当，即可诣台省申诉。如或越次论诉，所司不得承接。如有诋犯，准律科惩。”

后唐天成元年六月，以李琪为特进、行御史大夫，自后不除。

后唐天成元年十一月，诸道进奏官等状：“臣等今月四日，中丞上事，礼合至台，比期不越前规，依旧传语。忽蒙处分通出，寻则再取指挥，要明审约。又蒙问：‘大夫相公上事日如何？’臣等云：‘大夫曾为宰相，进奏官伏事中书，事体之同，实为旧例。若以别官除受，合云传语。’又兼传指挥，便令通出。臣等出身藩府，罕习朝仪，拒命即恐有奏陈，遵禀则全隳仪矩。伏恐此后到台参贺，规则不定者。”敕：“御史台是中朝执宪之司，乃四海䋲违之地，凡居中外，皆俟整齐，藩侯尚展于公参，邸吏岂宜于抗礼？据观论列，可验轻诬，但以丧乱宏多，纪纲隳紊，霜威扫地，风宪销声。今则景运维新，皇图重整，宜加提举，渐止浇讹。宜令御史台，凡关旧例，并须举行，稍不禀承，当行朝典。”〈时卢文纪初授中丞，领事于御史府，诸道进奏官来贺。文纪曰：“事例如何？”台吏乔德威等言：“朝廷在长安日，进奏官见大夫、中丞，如胥吏见长官之礼。及伪梁将革命，本朝微弱，诸藩强据，人主、大臣皆且姑息邸吏。时中丞上事，邸吏虽至，皆于客次传语，竟不相见。自经兵乱，便以为常。”文纪令台司谕以旧仪相见，据案端简，通名赞拜。邸吏辈既出，怒不自胜，相率于阁门求见，腾口喧诉。上谓赵凤曰：“进奏官比外何官？”凤对曰：“府县发递祇候之流。”上曰：“乃吏卒耳，安得慢吾法官。”乃下此敕。〉

晋天福五年二月，以御史中丞为清望正四品。

晋天福四年三月，御史台奏：“按六典，侍御史掌纠举百寮，推鞫狱讼。居上者判台知公廨杂事，次知西推赃赎三司受事，次知东推理匦。伏乞今后准故事施行。”敕：“宜依旧制。”〈寻以尚书驾部员外郎、兼侍御史知杂事刘皞为河南少尹，自是无尚书郎知杂事者。〉其年五月，御史台奏：“尚书郎知杂事之时，赴台礼上，军巡邸吏咸集公参，府司两县皆呈印状。今后御史判杂上事，欲准前例。”从之。

开运二年八月敕：“御史台准前朝故事，以郎中员外郎一员兼侍御史知杂事。近年停罢，独委年深御史知杂。振举之司，纪纲未峻，宜遵故事，庶协通规。宜于郎署中选清慎强干者，兼御史知杂事。”

后唐天成二年九月二日，御史台奏：“每遇入阁日，祇一员侍御史在龙墀边祇候，弹奏公事。或有南班参杂失仪，点检不及，难于举奏者。今欲依常朝例，差殿中侍御史二员，于钟鼓楼位，各缀供奉官班出入，所辈共为纠察。”从之。

后唐同光二年五月，御史台奏：“准本朝故事，六察合行职事如后：

吏察，应吏部南北两曹磨勘选人，各具驳放判成人名衔，牒报分察使，及三铨应锁铨注官后，具前衔名，拟报分察使点检。若有逾盗，即察使举追本行人推鞫。

户察，应户部司诸州户帐贡物，出给蠲符，具事件合报察使。

兵察，应兵部公事，一一合报察使。

刑察，应刑部法律、赦书德音、流贬、量移、断罪轻重，合报察使。

礼察，应礼部司补转铸印、诸祠祭料法物，合报察使。

工察，应工部司工役，合报察使。

右御史台六员监察，谓之分察使。但缘旷废，久不举行，今欲依条贯施行。”从之。

后唐天成四年八月，御史台孔目官阎圭状分析：“每大夫、中丞奏请杂端主事等官，承前随厅罢任。其主簿朱颖见任，伏候敕裁。”敕：“诸道宾从，即随府罢台。主簿既为正秩，况入选门，显自敕恩，须终考限。朱颖宜仍旧官。”

周广顺三年三月十四日，殿中侍御史贾玭、殿中侍御史刘载状申：“自汉朝次，每遇内殿起居，台司定左右巡使先入，起居后，于殿庭左右立定，百官始入起居。有失官仪，便宜弹奏者。今后欲依入阁弹奏仪折署。”奏后，宣徽使言：“所奏知通事舍人喝拜，再拜讫便退。如两巡使自有失仪，亦候班退互相弹奏。”

周显德五年闰七月一日，御史台申：“台司见管四推：台一推、台二推、殿一推、殿二推。台或准敕命宣头，堂帖指挥送到公事，并诸道州府论诉。准例，一人以上，三院御史从上轮次配推，兼具差定推官名衔申奏，申中书门下。如是三人以上，即本弹推勘。若四推皆有公事，外更有刑狱，即差以次官推勘，兼逐日轮差官吏台直，点检刑狱。”

周显德五年闰七月一日，御史台申：“台司或准敕命宣头，委台司差官出外推勘刑狱，旧例于监察御史内从下差定，如是特敕定名，不拘此例。”

后唐天成四年三月二十日御史台奏：“台中旧有格杖，近年不行，每有决遣公事，皆于河南、洛阳两县追借人杖。今台中尝有囚徒勘责，若一一于两县追借，又缘地里遥远，及候差人往来，各有妨滞。今台请置常行人杖，免有住滞公事。”从之。

晋开运二年八月敕：“今后诸御史，宜令除准式请假外，不得以私故小事请假离京，并除奉制命差勘公事及案察外，不得以琐细事差使出外。”

汉乾祐三年五月，殿中侍御史窦文靖奏：“台中纠弹过失，旧有十六愆事，节次不举明。臣访闻朝官有便服徒步城市者，既通闺籍，实污朝风。”敕：“宜令御史台常加察访，具以名闻，当行谴逐。隐而不言，与之同罪。”

周显德二年四月三日敕：“起今后应有自外新除御史，未经朝谢者，经过州府，不得受馆驿供给及所在公礼。”〈时有庾元晟，居秦、雍间，拜殿中侍御史，遽入秦州驿，受军州礼。上知之，故有是敕。〉







卷十八

周广顺三年九月敕：“入厚载门内向东横街东地房宇，宜令弘文馆、集贤院于此分擘廨署。”

汉乾祐二年十二月敕：“故荆南节度使、南平王高从诲，宜令太常定谥。”〈故事：臣下请谥，故吏陈行状，上考功，覆奏下，乃议谥。今降敕，新例也。〉

后唐同光二年四月，史馆奏：“本朝旧制，中书并起居院诸司及诸道州府，合录事件报馆如右：时政记，〈中书门下录送。〉起居注，〈左右起居郎录送。〉两省转对、入阁待制、刑曹法官、文武两班上封章者，〈各录一本送馆。〉天文祥变、占候征验，〈司天台逐月录报，并每月供送历日一本，祥瑞礼部逐季录报，并诸道合画图申送。〉藩客朝贡使至，〈鸿胪寺勘风俗、衣服、贡献物色、道里远近，并具本国王名录报。〉四夷入寇、来降，〈表状中书录报，露布兵部录报，军还时并主将姓名，具攻陷虏杀级数，并所因由录报。〉变改音律及新造曲调，〈太常寺具录所因，并乐词牒报。〉法令变革、断狱新议、赦书德音，〈刑部逐季具有无牒报。〉详断刑狱、昭雪冤滥，〈大理寺逐季牒报。〉州县废置、及孝子顺孙、义夫节妇有旌表门闾者，〈户部录报。〉有水旱虫蝗、雷风霜雹，〈亦户部录报。〉封建天下祠庙，叙封、进封邑号祠，〈司封录报。〉京百长官、刺史以上除授，〈文官吏部录报，武官兵部录报。〉诸色宣敕，〈门下中书两省逐月录报。〉王公百官定谥，〈考功录行状并谥议，逐月具有无牒报。〉宗室任官课绩，并公主出降仪制，〈宗正寺录报。〉刺史、县令有灼然政绩者，〈本州官录申奏，仍具牒报。〉应硕德殊能、高人逸士、久在山野、著述文章者，〈本州县不以官秩，勘问的实申奏，仍具录报。〉应中外官薨已请谥者。〈许本家各录行状一本申送。〉右乞宣下有司，条件施行。”从之。

长兴三年二月，司天台奏：“奉中书门下牒，令逐年申送史馆十一曜细行历并周天行度、祥变等。当司旧例，祇依申星曜事件，不载占言。”敕：“宜令司天台密奏留中外，其馀凡奏历象、云物、水旱等事，及诸州府或奏灾祥，一一并申送史馆。”

晋天福六年二月敕：“有唐远自高祖，下暨明宗，纪传未分，书志咸阙。今耳目相接，尚可询求，若岁月寖深，何由寻访？宜令户部侍郎张昭、起居郎贾纬、秘书少监赵熙、吏部郎中郑受益、左司员外郎李为先等修撰唐史。仍令宰臣赵莹监修。”其年四月，监修国史赵莹奏：“奉敕同撰唐史起居郎贾纬丁忧，请以刑部侍郎吕琦、侍御史尹拙同修。”从之。寻改吕琦为户部侍郎、尹拙为户部员外郎，令与张昭等修唐史。其年四月，监修国史赵莹奏：

自李朝丧乱，迨五十年，四海沸腾，两都沦覆，今之书府，百无二三。臣等虔奉纶言，俾令撰述，褒贬或从于新意，纂修须按于旧章。既阙简编，先虞漏略。今据史馆所阙唐书实录，请下敕命购求。

况咸通中宰臣韦保衡与蒋伸、皇甫燠撰武宗、宣宗两朝实录，又光化初，宰臣裴贽撰僖宗、懿宗两朝实录，皆遇国朝多事，或值銮舆播越，虽闻撰述，未见流传。其韦保衡、裴贽合有子孙，见居职任，或门生故吏，会托纂修，闻此撰论，谅多欣惬。请下三京诸道及中外臣寮，凡有将此数朝实录诣阙进纳，请量其文武才能，不拘资地，除授一官。如卷帙不足，据数进纳，亦请不次奖酬，以劝来者。

自会昌至天祐，垂六十年，其初李德裕平上党，著武宗伐叛之书；其后康承训定徐方，有武宁本末之传，如此事类，记述颇多。请下中外臣寮及名儒宿学，有于此六十年内撰述得传记，及中书、银台、史馆日历、制敕册书等，不限年月多少，并许诣阙进纳。如年月稍多，记录详备，请特行简拔，不限资序。

臣与张昭等所撰唐史，祇叙本纪以纲帝业，列传以述功臣，十志以书刑政。本纪以纲帝业者：本纪之法，始于春秋，以事系日，以日系月，以月系时，以时系年，刑政无遗，纲条必举，须凭长历，以编甲子，请下司天台，自唐高祖武德元年戊寅，至天祐元年甲子，为转年长历一道，以凭编述本纪。

列传以述功臣者：古者衣冠之家，书于图籍，中正清议，以定品流，故有家史家传、族谱族图。江左百家，轩裳缀轨；山东四姓，簪组盈朝。隋、唐以来，勲书王府，故士族子弟，多自纪世功，贵载简编，以光祖考。请下文武两班及藩侯郡牧，各叙两代官婚名讳、行业功勲状一本。如有家谱家牒，亦仰送官，以凭纂序列传。”

十志以书刑政者：五礼之书，代有沿革，至开元刊定，方始备仪，洎宝应以来，典章渐缺。其谒款郊庙，册拜王公，摄事相仪之文，车辂服章之数，请下太常礼院，自天宝以后，至明宗朝以来，五礼仪注，朝廷行事，或异旧章，出处增损，节文一一备录，以凭撰述礼志。

四县之乐，不异前文，八佾之容，或殊往代。隋、唐以来，乐无夷夏，乃有文舞、武舞之制，立部、坐部之名。天宝之初，云韶大备，天宝之后，音律渐衰，郊庙殿庭，旧章斯缺。及咸秦荡覆，锺石沦亡，龙纪反正之年，有司特铸悬乐，旋宫之义，徒有其文。请下太常寺，其四悬二舞，增损始自何朝，及诸庙乐章舞名，开元十部兴废本末，一一按录，以凭撰集乐志。

刑名之制，代有轻重，隋、唐以来，疏为律令，累朝继有制敕，相次增益，旧条格律之文，未能画一。请下大理寺，自著律令以来，后敕入格条者，及会昌以来，所断疑狱，一一关报，以凭撰述刑法志。

律历五行，天文灾异，史书实录，前代具书。自唐季乱离，简编沦落，太史所奏，不载册书。请下司天台，自会昌以来，天文变异，五行休咎，历法更改，更据朝代年月，一一条录，以凭撰集天文、律历、五行等志。

唐初定官品令，三公、三师为第一品，尚书令、仆射为第二品，两省、御史、台、寺、监长官，六尚书为第三品。自定令以后，官品继升，比诸令文，前后同异。又有兼、摄、捡校之例，资授、册拜之文，军容或盛于朝仪，使务渐侵于省局，以此官无定令，位以赏功，台府之权，随时轻重，求诸官志，前代无闻。请下御史台，自定令以后，文武两班品秩升降，及府名使额，寺署废置，官名更改，一一具析，以凭撰述职官志。

唐初守边则有都督、总管之号，开元命将，则有节度、按察之名，故四塞之内，刺史多没于戎夷；九牧之中，乘宠遂邀于旄钺。山河异制，名额实繁。请下兵部职方，自开元以来，山河地里、使名军额、州县之废置，一一条列，以凭撰述郡国志。

唐初以降，迄于开元，图书大备，历朝纂述，卷帙实繁，若不统而论之，何彰文雅之盛。请下秘书省，自唐以来，古今典籍，经史子集，元撰人名氏，四部大数报馆，以凭撰述经籍志。

右所陈条例如前，请下所司。

从之。其月，起居郎贾纬奏曰：“伏以唐高祖至代宗已有纪传，德宗亦存实录，武宗至济阴废帝凡六代，惟有武宗实录一卷，馀皆缺略。臣今捜访遗文及耆旧传说，编成六十五卷，目为唐朝补遗录，以备将来史官条述。”至开运二年六月，史馆上新修前朝李氏书，纪、志、列传共二百二十卷，并目录一卷，都计二十帙。赐监修宰臣刘昫、修史官张昭远、直馆王伸等缯彩银器各有差。

后唐天成三年十二月，史馆奏：“据左补阙张昭状：‘尝读国书，伏见懿祖昭烈皇帝自元和之初，献祖文皇帝于太和之际，立功王室，陈力国朝。太祖武皇自咸通后来，勤王戮力，翦平多难，频立大功，三换节旄，再安京国。庄宗皇帝亲平大憝，奄有中原。傥阙编修，遂成湮坠。伏请与当馆修撰，参序条纲，撰太祖、庄宗实录者。’伏见前代史馆，归于著作，国初分撰五代史，方委大臣监修。自大历后来，始奏两员修撰，当时选任，皆取良能，一代之书，便成于手。其后源流失绪，波荡不还，冒当修撰之名，曷扬褒贬之职。及乎编修大典，即云别访通才，况当馆职在编修，合令撰述。”敕：“宜依。”

四年七月，监修国史赵凤奏：“当馆奉敕修懿祖、献祖、太祖、庄宗四帝实录，自今年六月一日起手，旋具进呈。伏以凡关纂述，务合品题，承乾御宇之君，行事方云实录；追尊册号之帝，约文祇可纪年。所修前件史书，今欲自庄宗一朝，名为实录，其太祖以上，并目为纪年录。”从之。其年十一月，史馆上新修懿祖、太祖纪年录共二十卷，庄宗实录三十卷。监修宰臣赵凤、修撰张昭远吕咸休各赐缯彩银器等。

应顺元年闰正月，平章事监修国史李愚与修撰判馆事张昭远等，进新修唐功臣列传三十卷。

清泰三年二月，门下侍郎、平章事、监修国史姚𫖮上明宗实录三十卷。同修撰官中书舍人张昭远李祥、直馆左拾遗吴承范、右拾遗杨昭俭等，各颁赍有差。

汉乾祐二年二月敕：“左谏议大夫、史馆修撰贾纬，左拾遗、直史馆王伸，宜令同修高祖实录，仍令宰臣苏逢吉监修。”至其年十月，修成实录二十卷，上之。其年十二月敕：“宜令监修国史苏逢吉与史馆修撰贾纬，并窦俨、王伸等，修晋朝实录呈进。”从宰臣窦正固奏请也。

周广顺元年七月，史馆新修晋高祖实录三十卷，少帝实录二十卷，上之。

显德三年十二月敕：“太祖实录并梁均帝、唐清泰二主实录，宜差兵部尚书张昭脩，其同修修撰官，委张昭定名奏请。”至四年正月，兵部尚书张昭奏：“奉敕编修太祖实录及梁、唐二末主实录，今请国子祭酒尹拙、太子詹事刘温叟同编修。伏缘汉隐帝君临太祖之前，其历试之绩，并在汉隐帝朝内，请先修隐帝实录。又梁末主之上有郢王友圭，篡弑居位，未有纪录，请依宋书刘劭例，书为‘元凶友圭’，其末帝请依古义，书曰后梁实录。又唐末主之前，有应顺帝，在位四月出奔，亦未编纪，请书为前废帝，清泰主为后废帝，其书并为实录。”从之。

五年六月，兵部尚书张昭远等修太祖实录三十卷成，上之。

后唐长兴四年正月十一日，史馆奏：“当馆承前修史事，例应合编录文书，分配在馆修撰直馆官员，逐人纪述。内修撰一员，充判馆事，自除修撰外，应馆中著述及诸色公事，都专主掌。监修宰臣通判。前修撰、直馆等，其间勤恪者著述不闲，怠惰者自因循度日，祇藉馆中扬历，以资身事进趋，或别除官，或因出使，便将自己分合撰史籍，送付后人，后人效尤，依前懈堕，积叠不了公事，为弊滋多。须设规程，庶无旷败。谨具起请如左：

自判馆修撰以下，见充职任及此后充馆，请以二周年为限。据在职馆中文书繁简，逐季分配纂修，如月未满，公事未阙，即当馆给与公凭，仍旋申中书门下，请别商量。其职限内，遇本官本省署有递迁，请不妨其序进，即请令依前充职，终其月限，并请不许未终职限，特更除官。如职限满，有公事未了，不计岁月，请不别与除官及差使，并与递迁本官。其旷职甚者，仍请量事殿罚。如据所分配文书修撰外，别能采访得无后功臣事实，及诸色合编集事，著撰得史传，堪入国史者，请量其课绩，别加酬奖。如当馆于职限满官员中，藉令充职者，则旋具闻奏，乞就加陞陟。应此日已前曾充馆职，配过文书，除丁忧官员则请与均分代修撰。其未了别除官者，所欠文书，不计多少，并与令本官修撰，速须了毕。其今日已前旷堕之过，特乞矜容。起今后若更将已前未了公事，迁延不速修撰了者，则别具奏闻，仰候圣裁。”右奉敕：“宜依，仍付所司。”其年七月，以著作佐郎尹拙为左拾遗直史馆，王慎徽为右拾遗直史馆。从监修宰臣李愚奏也。〈故事，以本官直馆者皆为畿县尉，今谏官直馆，自拙等始也。〉

后唐同光二年四月，史馆司四库书，自广明年后散失，伏乞许人进纳，仍中书门下降敕条件。敕：“进书官纳到四百卷已下，皆成部帙，不是重叠，及纸墨书写精细，已在选门未合格人，每一百卷与减一选；无选减者，注官日优与处分。无官者，纳书及三百卷，特授试衔。”

天成二年八月，起居郎赵熙奏：“今后凡公事及诏书奏对，应不到中书者，伏乞委内臣一人，旋具抄录，月终关送史馆。”敕：“宜令枢密院学士月终录送。”

长兴二年三月二十八日，史馆奏：“当馆应诸处及诸关送到合编录公事外，伏准旧例，国朝有时政记并起居注，并合送馆，以备纂修。近代以来，缺行此事，祇以每遇入阁，兼内殿起居，朝臣待制，转对公事，逐人抄送当馆。如是显有颁行，逐司关报到者，旋逐件于日历一一收竖。其有直下所司，并不行之事，当馆无由得知，若祇凭本官供到所奏状本，，未免简编不备，本末难穷者。前件待制转对公事等，除显有颁行关送到馆外，应有直下所司，及不行、未行之事，伏乞宣付当馆，旋依次第编录。其时政记、起居注并内庭逐日合书日历，亦乞相次施行。”奉敕：“朝臣起居，入阁奏对公事，奏覆后宣付史馆，宜依。其时政记、起居注，候别敕处分。”

其年十一月四日，史馆奏：“当馆昨为大中以来，迄于天祐，四朝实录，尚未纂修，寻具奏闻，谨行购募。敕命虽颁于数月，图书未贡于一编。盖以北土州城，久罹兵火，遂成灭绝，难可访求。窃恐岁月渐深，耳目不接，长为阙典，过在攸司。伏念江表列藩，湖南奥壤，至于闽、越，方属勲贤，戈鋋自扰于中原，屏翰悉全于外府，固多奇士，富有群书。其两浙、福建、湖广，伏乞特降诏旨，委各于本道采访宣宗、懿宗、僖宗、昭宗以上四朝野史，及逐朝日历、除目、银台事宜、内外制词、百司沿革簿籍，不限卷数，据有者抄录进上。若民间收得，或隐士撰成，即令各列姓名，请议爵赏。”从之。

四年正月十一日，史馆奏：“当馆先奉敕修撰功臣列传，元奏数九十二人，馆司分配见在馆官员修撰。其间亦有不是中兴以来功臣，但据姓名，便且分配修撰。将求允当，须在品量。其间若实是功臣，中兴社稷者，须校其功勲大小，德业轻重，次第纂修，排列先后。今请应不是中兴以来功臣，汎将行状送馆者，若其间事有与正史实录列传内事相连络者，则请令附在纪传内，简略书出。其无功于国，无德于人，但述履行身名，或录小才末技，傥无可以垂训者，并请不在编修之限。伏自有史传以来，历代咸有着述，皆存定制，不可更张。如前汉止述萧、曹、绛、灌之流，后汉但书寇、邓、耿、贾之列，并同翼戴，咸共匡扶，爵号功臣，先为列传。其馀宗室、外戚、文苑、儒林、游侠、逸人、循吏、酷吏之属，名目甚众，各有篇题，并随具次第撰述。其大恶大善之人，有善若周、孔、夷、齐，恶若敦、玄、莽、卓，亦各特为著撰，不附传纪编修。或为世家，或为列传，盖欲取监前代，垂则后人，不可雷同，请令区别。其功臣未纳到行状者，馆司见更催促，候到即更分配修撰。大凡行状，皆是门人故吏叙述，多有虚饰文华，今请此后所纳行状，并须直书功业，不得虚文饰词。其已纳到行状合著撰者，仍请委修撰官略其浮词，采其实事。”从之。

应顺元年正月敕：“今后三馆所阙书，并访本添写，其进书官权宜停罢。”

晋天福四年十一月，史馆奏：“按唐长寿二年，右丞姚璹奏，帝王谟训，不可阙文，其仗下所言军国政事，令宰臣一人撰录，号时政纪；至唐明宗朝，又委端明殿学士撰录，逐季送付史馆，伏乞遵行者。宜令宰臣一员撰述。”

周显德元年十月，监修宰臣李谷奏：“今之左右起居郎，即古之左右史也。唐文宗朝，命其官执笔立于殿階螭头之下，以纪政事。后则明宗朝，命端明殿及枢密院直学士，皆轮修日历，旋送史馆，以备纂修。降及近朝，此事皆废。今后欲望以咨询之事，裁制之规，别命近臣旋具抄录，每当修撰日历，即奉封送史臣。”从之。因命枢密院直学士，起今后于枢密使处，逐月抄录事件，送付史馆。

二年十二月诏曰：“史馆所少书籍，宜令本馆诸处求访补填。如有收藏书籍之家，并许进纳。其进书人据部帙多少等第，各与恩泽；如卷帙少者，量给资帛。如馆内已有之书，不在进纳之限。仍委中书门下于朝官中选差三十人，据见在书各求真本校勘，刊正舛误，仍于逐卷后署校勘官姓名，宜令馆司逐月具功课，申中书门下。”

后唐同光三年七月，弘文馆奏：“请依六典故事，改弘文馆为崇文馆。”敕：“崇文馆比与弘文馆并置，今请改称，颇协旧典。”从之。〈时枢密院郭崇韬父名弘，豆卢革希意奏改之，故有“弘文并置”之言。〉

唐应顺元年闰正月，集贤院奏：“准敕书创修凌烟阁，又奉正月二十二日诏，问阁高下等级。谨按凌烟阁，都长安时，元在西内三清殿侧，画像皆北向，阁有中隔，隔内面北写‘功高宰辅’，南面写‘功高诸侯王’，隔外面次第图画功臣题赞。自西京倾陷，四十馀年，旧日主掌官吏及画像工人沦丧，集贤院元管写真官、画真官人数不少，自迁都洛京，并皆省废。今将起阁，特请先定佐命功臣人数，下翰林院，预令写真本，及下将作八作，与画工相度间架修盖。缘院内有写真官沈居隐、画真官王武琼二人身死，即日无人应用。伏候敕旨。”敕：“集贤御书院复置写真官、画真官各一员，馀依所奏。”







卷十九

晋天福七年九月敕：“留守之任，委寄非轻，凡降丝纶，宜同将相。今后除留守，宜降麻制。”〈留守降麻自安彦威始也。〉

梁开平元年四月二十三日敕：“升汴州为东京，置开封府，以开封、浚仪两县为赤县，其馀属县为畿县。”是月敕：“东京诸城门，宜赐名额：宋门为观化门，尉氏门为高明门，郑门为开明门，梁门为乾象门，酸枣门为兴和门，封丘门为含曜门，曹门为建阳门。”

后唐同光元年十二月，复降开封府为宣武军节度。至天成四年五月敕：“汴州宫殿并去鸱吻，赐本道节度使为治所，其衙署诸门园亭名额并废。”

晋天福三年十月敕：“汴州宜升为东京，置开封府，以开封、浚仪两县复为赤县，其馀属县为畿县。应旧制开封府时管属县分，并可仍旧。”其月敕：“东京诸城门，宜署名额：南面尉氏门为薰风门；西面郑门为金义门，梁门为乾明门；北面酸枣门为玄化门，封丘门为宣阳门；东面曹门为迎春门，宋门为仁和门。其牌额宜令翰林院书勒呈进。”

周显德五年五月，赐东京城门名额：南面三门曰朱明门、景风门、畏景门，西南二门曰迎秋门、肃政门，北面三门曰玄德门、长景门、爱景门，东面二门曰夤宾门、延春门。〈又以大内旧匾宾天门为通苑门。〉

后唐同光三年三月，详定院奏：“近升魏州为东京，臣检故事，须先定两府。未审依旧以京兆及河南为两府，太原、兴唐为次府；为复以兴王之地别定府名？”敕：“故事，雍州为西京，洛京为东都，太原府在两府之次。近以中兴大业，以魏州为东京兴唐府，权名东都为洛京。今后依旧以洛京为东都，魏州改为邺都兴唐府，兴北都太原府并为次府。”

长兴三年四月，中书门下奏：“本朝都长安，以京兆府为上，今都洛阳，请以河南府为上。”从之。

晋天福三年十月，敕改东都为西京。

梁开平元年四月，改京兆府为大安府，长安县为大安县，万年县为大年县，仍置佑国军节度使额。〈始命韩建为佑国军节度使。〉至二年五月，改佑国军为永平军。

后唐同光元年十二月，废永平军额，复为西京京兆府，大安县为长安县，大年县为万年县。

晋天福七年十月敕：“改西京为晋昌军，留守为节度观察使，仍依旧为京兆府，在七府之上。”

汉乾祐元年三月，改晋昌军为永兴军。

周广顺元年六月，降京兆府同五府，长安、万年县为次赤县。

后唐同光元年四月，升魏州为东京，都督府曰兴唐府，元城县为兴唐县，贵乡县为广晋县。至三年三月改为邺都，兴唐为次府。

天成四年五月敕：“先升魏州为邺都，有留守、王城使及宫殿诸门园亭名额，并废。”

晋天福二年九月，改兴唐府为广晋府，兴唐县为广晋县。

三年十一月敕：“魏州广晋府复升为邺都，置留守，广晋、元城两县为赤县，其馀属县为畿县。”

七年四月敕：“邺都诸门宜赐名额：罗城南砖门为广运门，观音门为金明门，橙糟门为清景门，冠氏门为永芳门，朝城门为景风门。大城南门为昭明门，观音门为广义门，北河门为靖安门，魏县门为膺福门，冠氏门为迎春门，朝城门为兴仁门，上斗门为延清门，下斗门为通远门。”

开运二年四月敕：“邺都依旧为天雄军。节度管内观察处置等使，邺都留守广晋尹。”

汉乾祐元年三月，改广晋府为大名府，广晋县为大名县。

周广顺元年六月，以大名府元城县为赤县。

显德元年正月，废邺都留守，依旧为天雄军大名府，在京兆府之下，其属县地望、官吏品秩，并同京兆府。

后唐长兴三年四月，中书门下奏：“案十道图，以关内道为上，遂以凤翔为首，河中、成都、江陵、兴元为次。中兴初，升魏州为兴唐府，镇州为真定府，皆是创业兴王之地。请升此二府于五府之上，合为七府。仍以兴唐为首，真定、凤翔、成都、江陵、兴元为次。”从之。

梁贞明六年闰六月敕：“宋州为大都督府。”其年八月敕：“升福州为大都督府。”

后唐长兴三年四月，中书门下奏：“天下旧有八大都督府，按十道图，以灵州为首，陕、幽、扬、潞、镇、徐等州为次。其魏镇已升为七府兼具员内。越、杭、福、潭等州，亦相次升为都督府。望以十大都督府为额，仍据升降次第，以陕为首，馀依旧制。”从之。

周广顺三年正月四日敕：“顷者淮海陆梁，举干戈而入寇；湖湘覆没，致黎庶之倒悬。惟彼武陵，素称雄镇，连营比屋，皆怀勇烈之心；戮力协谋，尽复江山之境。宜降褒崇之命，以升忠义之邦，俾列大藩，永率南夏。其朗州宜升为大都督府，在潭、桂之上。”

后唐同光二年三月，中书门下奏：“刺史、县令，有政绩尤异，为众所知；或招复户口，能增加赋税者；或辨雪冤狱，能全人命者；或去害物之积弊，立利世之新规，有益时政，为众所推者，即仰本处逐件分明闻奏，当议奖擢。或在任贪猥，诛戮生灵，公事不治，为政怠堕，亦加惩罚。其州县官任满三考，即具关申送吏部，格式候敕除铨注，其本道不得差摄官替正授者。”从之。

天成元年十二月十九日敕：“尚书吏部侍郎裴皥所请刺史三考，方可替移，免有行送之劳，若非岁月积深，无以彰明臧否。自此到任后政绩有闻，即当就加渥泽，如或为理乖谬，不计月限。便议替除。”

三年五月敕：“刺史以二十五月为限，仍以到任日为数。”

四年六月，左散骑常侍萧希甫奏请条流：“县令，凡死罪以下得专之。刺史部内有犯，死罪一人得专之。观察使部内有犯，死罪五人以下得专之。”敕：“刺史既为属部，安可自专，案牍既成，须申廉使，馀依所奏。”

应顺元年三月二十日敕：“刺史、县令、丞尉得替，自今后如是见任官，将已分钱物资送得替人，即勿论。其或率敛吏民，以受所监临财物论，加一等。如以威刑率敛，以枉法论，其去任受财人，减二等。”

周广顺二年八月敕：“今后刺史、县令，显有政能，观察使审详事状，闻奏朝廷，当议奖擢。百姓、僧道不得举请，一切止绝。”

梁开平四年四月敕：“天下诸州镇使，官秩无高卑，在县令之下。”

乾化二年三月，诏曰：“夫隆兴邦国，必本于人民；惠养疲羸，尤资于令长。苟选求之逾滥，固抚理之乖违。如闻吏部拟官，中书除授，或缘亲旧所请，或为势要所干，姑徇私情，靡求才实。念兹蠹弊，宜举条章。今后应中书用人，及吏部注拟，并宜省藩身之才业，验为政之臧否，必有可观，方可任用。如或尚行请说，犹假货财，其所司人吏，必当推穷，重加惩断。”

后唐天成元年八月敕：“中书先条奏州县令、录，正衙谢后，合趋内殿谢辞者。如令、录是除授，宜令给事中引对；如是指授者，准旧例，委三铨尚书侍郎各自引对，仍须前一日阁门进状。”

二年九月十九日敕：“近闻藩镇幕职内，或有带录事参军，兼邺都管内诸州录事参军，从前并兼防御判官。设官分职，激浊扬清，若网在纲，各司其局。督邮从事，兼处尤难，没阶则宾主之道亏，下榻则军州之礼失。须从改革，式振纪纲，宜令今后诸州府录事参军，不得兼职。如或才堪佐幕，节度使须具闻奏，不得兼录事参军。邺都管内刺史州，不合有防御判官之职，今后改为军事判官。如刺史带防御、团练使额，即得奏署防御、团练判官，仍不得兼录事参军。如此则珠履玳簪，全归客礼，提纲振领，不紊公途。仍付所司。”

三年二月二十三日，中书奏：

应天下县令，逐年夏秋两税，征科公事。伏以县令之职，征赋为先。若违限逋悬，自有罚责。如及期了毕，不谓功劳。况今无强名之科徭，绝虚系之税额，百姓据见苗输纳，官中有指限程期，盖缘每及征科，事归烦扰，未容输纳，已切催驱。州郡则推勘吏人，县邑则禁系人户，虽云提举，责在征求，动涉旬时，固须妨事，纵及期限，倍困黎民。自今后请祇委主簿、县令句当，不得更置监征。

每一州之中，止限毕日委录事参军磨勘，取最后逋欠县分，具令佐名衔，申三司使举奏，明行责罚。其所欠税额，如是本道长吏及判官衙门节级并形势庄田，不伏县司征督者，县令即须自经本州论列。如依前不纳，便可直申三司，责罚之时，以定轻重。其县令到官之初，须准近敕，交割户口帐籍。至受替之时，比较多少，如或增多，即量加酬奖，若致逋窜，则别示科刑。所冀赏罚不涉于过差，公务率归于修举。

其本判官、都孔目官、粮料使等，职固不在亲人，公事止于提举，每至征科之日，皆须一例奖劝。或有征督逋悬，令佐独当之。伏请今后凡是征科毕日，比较功过，只归令佐。如是一郡之内，诸县皆及期程，公事修举，其录事参军亦请量加甄奖；如管内诸县，并有阙遗，其录事参军亦请量加责罚。

从之。其年八月二十五日及十月十五日敕：“条流公事数内一件。县令化洽一同，位居百里，在专勤课，抚育疲羸，苟或因循，是孤委任。宜令随处州府长吏，逐县每年考课，如增添得户税最多者，具名申奏，与加章服酬奖。如稍酷虐，辄恣诛求，减落税额者，并具奏闻，当行朝典。其县令仍勒州司批给解由历子之时，具初到任所交得户口，至得替增减数额，分时批凿。将来除官及参选，委中书、门下并铨曹磨勘，宜令三京及诸道州府准此。”

四年五月五日，户部奏：

三京、邺都诸州府，逐年所征夏秋税租，兼盐麹折征诸般钱谷，先定格流如后。

一、若限满后，十分中系欠三分以上者，本判官罚五十直，录事参军罚七十直，本曹官罚五十直。县令罚一百直，勒停。簿尉罚七十直，移摄闲官。州县押司、录事、本典及乡里正、孔目、书手等各徒二年，仍配重役。本孔目、句押官典杖七十，都孔目官、句押官杖六十，并退职，衙前收管。

一、若限满后，十分中系欠二分者，本判官罚三十直，录事参军罚五十直，本曹官罚四十直。县令罚七十直，移摄闲官，簿尉罚五十直。州县押司、录事、本典及乡里正、孔目、书手等杖八十，本孔目官、句押官典杖六十，都孔目官、句押官笞五十。

一、限满后十分中只欠一分以下者，本判官罚二十直，录事参军罚三十直，本曹官罚二十直。县令罚五十直，簿尉罚四十直，州县押司、录事、本典及乡里正、孔目、书手等杖七十。本孔目、句押官典笞五十，都孔目、句押官各罚五十直。以上所立条件，若是本判官、录事参军、本曹官、孔目、句押官典等，即取一州都征额上比较，其县令、簿尉及典押以下，即将本县欠数比较。

一、所征夏秋两税，依省限了绝者，本判官典申奏改转官资，录事参军、县令申奏与量留一年，或界分已满去即转兼官。如一任之内，税赋不牵，即奏加章服。若是摄官，亦委本处长吏，更令摄任一年，如更立劳能，具状申省，以凭申奏，必降真命；本曹判司簿尉，即申奏请减两选。或一任之内，税租总了绝，或是摄官，委逐处申省点勘闻奏，别行奖酬。州府都孔目官、句押官，本孔目、句押官典等，以军职转选。其都孔目官、句押官，如已至押衙职名，或旧有官资，亦议申奏奖酬。州司并逐县征科典押，每处与赏钱三十贯，均匀分俵。

长兴元年七月敕：“访闻诸道州府县官，自徇虚名，不惜人户，皆于省限前行帖催驱，须令人户贵买充纳。此后征科事办，亦不酬劳，本处不得申奏。如违限稽慢，即准条流责罚。如添得廨宇，招得流民，无害于公私者，当以名闻，特行恩奖。”

二年八月二十三日，诸道奏：“荐州县官前衔内，有赐紫金鱼袋者。奉长兴元年九月十七日敕：‘州县官若循常例，十六考方得叙绯。倘或已佩金章，固难却为令录，必若藉其才器，则可别任职资，须协通规，免逾定制。’宜令今后诸道州府，不得以著紫宜身奏荐为州县官者。”奉敕：“文资官阶衔内已有金紫，尚不许却为州县官，其武职银青阶衔，亦宜条理。宜令诸道州府，自此详文资赐紫例，不得更以带武职银青阶衔奏荐为州县官员，仍付所司。”







卷二十

晋天福五年六月二十日，详定院奏：“准刑法统类大中二年正月三日敕：‘·天下州县官吏犯赃，皆递相蒙蔽，不肯发明，纵有申闻，百无一二。自今后，管内县令有犯赃事发，州府不举者，连坐录事参军，录事参军有犯赃事发，刺史不举者，连坐刺史。刺史有犯赃事发，观察使不举者，连坐廉使。’又准大中二年二月十七日刑部起请：‘今后县令有赃犯，录事参军不举；录事参军有赃犯，刺史不举；刺史有赃犯，观察使不举：其所司奏听敕旨。’臣等参详，设县司本典知情，并同罪；告事人放三年租税差徭，仍将放免数却配盖藏罪。其录事参军不举者，请减县令所犯罪二等。”敕：“起今后，如有县令犯赃，录事参军知而不举者，宜准敕文处分，不知者不在此限。”

八年三月十八日敕：

诸道州府令、佐，在任招携户口，比初到任交领数目外，如出得百户以上，量添得租税者，县令加一阶，主簿减一选。出二百户以上，及添得租税者，县令加二阶，主簿减两选。出三百户以上，及添得租税者，县令加两阶，减两选，别与转官。主簿加两阶，减一选。出四百户至五百户以上，及添得租税者，县令加朝散大夫阶，超转官资，罢后许非时参选，仍录名送中书；如已授朝散大夫，及已出选门者，即别议奖酬。主簿加三阶。其出剩不及一百户者，据户口及添租税数，县令加一阶，参选日超一资注官。主簿加一阶。如是一乡收到三十或五十户以上，一村收到三户、五户以上者，其本乡村节级等，与免本户二年诸杂差使科配。如是一乡收到一百户以上，一村收到十户以上，本乡村节级等，与免本户三年诸杂差徭。如愿且充节级，所由未得差替，如愿归农，便与免放。仍仰本县准敕，分明给与凭据。

自灾沴以来，户口流散，如归业者，切在抚安。其浮寄人户，有桑土者，仍收为正户。其归业户，天福五年以前逃移者，放一年秋夏租税，并二年诸杂差遣。天福七年已前逃移者，放一年秋夏一半租税，并放一年杂差遣。其创收户如先有租税，即依元额输纳；如先无租税，即据所营地亩，且收半税，并放二年差徭。如乡村妄创户，及坐家破逃亡者，许人纠告，勘责不虚，其本府与乡村所由，各决脊杖八十，刺面配本处牢城执役。县司本典知情并同罪。告事人放三年租税差徭，仍将放免数却配盖藏创户及坐家破逃户、本乡所由均分输纳。今后天下州县，所收新添户口租税，限十二月二十日以前，申送户部点检。如违限，本处判官、录事参军罚五十直，仍削一级，孔目官、句押官、本案人吏杖七十，降一资。

周广顺元年二月敕：

今后应诸道州府录事参军、判司、县令、主簿等，宜令本州府以到任月日，旋具申奏，及报吏部。此后中书及铨司，以到任月日用阙，永为定制。其见在州县官，限敕到仰便具先到月日，一齐分申及报吏部。其有诸色事故及丁忧，并请假十旬满阙，亦仰旋具申奏，兼报吏部。其新授官，准令式给程限外，如不到任参上，致本处无凭申奏到任月日，便仰吏部同违程不上收阙使用。其诸色见阙，亦不得差官权摄，辄便隐留。如违敕条，罪在本判官、录事参军、孔目官以下。

其年八月敕：

起今后秋夏征赋，省限满后，十分系欠三分者，县令、主簿罚一百直，勒停。录事参军、本曹官罚七十直，殿两选。孔目官罚七十直，降职次。本孔目官、句押官典决停，本判官罚七十直。若系欠三分以上，奏取进止。系欠三分以下者，等第科断殿罚。其州县征科节级所由，委本州重行决责。其本判官、录事参军、本曹官、孔目、句押官典，即取一州上比较，县令、主簿即取本县都征上比较分数。应州县令、录、佐官，在任征科，依限了毕者，至参选日，四选以上者减一选，不及四选者即与转官。

其年九月敕：

应州县官所招添到户口课绩，自今日以前罢任者，并准晋天福八年三月十日敕施行。其汉乾祐三年七月二十五日敕不行。起今后，罢任县令、主簿招添到户口，其一千户以下县，每增添满二百户者，减一选；三千户以上县，每三百户减一选；其四千户以下县，每四百户减一选；万户以下县，每五百户减一选。并所有增添户口及租税，并须分明于历子解由内录都数。若是减及三选以上，更有增添及户数者，县令与改服色，已赐绯者与转官。其主簿与加阶转官。

显德五年十月诏：“淮南诸县令仍旧兼知镇事。”从江南之旧制也。

后唐长兴四年五月敕：“诸道马步判官，不得差摄官。如阙人，须于前资正官判司簿尉中，选性行平允者补授。”

梁开平元年四月敕：“开封府录事参军及六曹掾属，宜各置一员，两畿赤县置令、簿、尉各一员。”

二年十月，省诸道府州六曹掾属，存户曹参军一员，通判六曹。

后唐同光元年十一月，中书门下奏：“诸寺、监各请只置大卿、监，少卿、监，祭酒，司业各一员；博士两员。其馀官属并请权停。唯太常寺事关大礼，大理寺事关刑法，除太常博士外，许更置丞一员。其王府及东宫官属、司天五官正、奉御之类，凡不急司存，并请未议除授。其诸司郎中、员外郎，应有双曹处，且置一员。左右散骑常侍、谏议大夫、给事中、起居郎、起居舍人、补阙、拾遗，各置一半。三院御史，仍委御史中丞条理申奏。即日停罢朝官，仍各录名衔，具罢任月日，留在中书，候见任满二十五月，并据资品却与除官。”从之。

二年三月敕：“其先减省员官，除已别授官外，左散骑常侍李文矩等三十人，宜却后旧官；太子詹事石戬等五人，宜以本官致仕；将作少监岑保嗣等一十四人，候续敕处分。”

其年四月，三铨奏：“准本朝故事，州府官员，府有司录参军外，置工曹、仓曹、户曹、法曹、兵曹、士曹六员；州有录事参军外，亦置六曹。县置令、丞、主簿各一员，尉三员，分判公事。自后除两京外，都督府及诸州各置户曹一员，馀四员并省。县置令、主簿各一员，丞、尉并省。除合格选人外，有郊天行事，人数倍多。况州县事简，掾曹请依旧只置两员。县局务繁，请添佐官一员。其间有尉无簿者，请添置主簿一员。其赤县、次赤县、畿县、次畿县，并准此。除四京外，其判司只置司户、司法两员。”从之。

四年三月敕：“三川、泾、凤、秦、陇等州县官置，数目绝多。其上佐官，自少尹以下，依本朝旧制，各具在任员阙申奏。其州准近敕置录事、参军、司户参军各一员。县置县令、主簿各一员外，录事官并停。其除替选任，一准三铨常式。”〈时初平伪蜀故也。〉

周显德五年十二月敕：“两京五府少尹、司录、参军先各置两员，今后只置一员；六曹判司内，只置户曹、法曹各一员；其馀曹官及诸州观察支使、两蕃判官，并宜省废。”

周广顺三年十一月敕：“天下县邑，素有等差，年代既深，增损不一。其中有户口虽众，地望则卑，地望虽高，户口至少，每至调集，不便铨衡。宜立成规，庶协公共。应天下州府及县，除赤县、畿县、次赤、次畿外，其馀三千户以上为望县，二千户以上为紧县，一千户以上为上县，五百户以上为中县，不满五百户为中下县。选人资叙合入下县者，许入中下县。宜令所司据今年天下县户口数，定望、紧、上、中下次第闻奏。”吏部格式：“据户部今年诸州府所管县户数目，合定为望县者六十四，紧县七十，上县一百二十四，中县六十五，下县九十七。欲依所定，移报铨曹。”从之。

京兆府醴泉县，〈后唐长兴元年五月敕：“京兆府醴泉县依旧为次赤县。”〉云阳县，富平县，三原县。〈后唐天成二年七月敕：“富平等三县比属西畿，并是次赤县，后因置耀州，割元属邑，降为望县。宜依旧为次赤，且属耀州。〉

河南府新安县。〈后唐天成二年二月，升为次赤县，以奉庄宗雍陵。〉

应州金城县，雁门县，混源县，寰清县。〈后唐天成四年九月敕：“升应州为望州，金城、雁门为望县，混源为上县，寰清为次县。”以明宗潜龙乡里故也。〉

曹州济阴县。〈后唐天成四年十一月，升为次赤，以奉景宗陵。〉

泾州平凉县，庆州同川县，安州吉阳县。〈晋天福二年正月，尚书吏部奏：“自清泰三年创改，以上三县欲编入十道图，皆未有地望。”敕：“以吉、阳平凉并为中县，同川为下县。”〉

郑州管城县，〈周显德六年十月，升为次赤，以奉世宗陵。〉新郑县。〈周显德元年八月，升为次赤，以奉太祖嵩陵。〉

后唐天成三年十二月敕：“真定府属县，准河中、凤翔例，升为次畿，真定县升为次赤。”

晋天福二年正月敕：“应京畿及诸州县旧有唐朝诸帝陵，并真源等县，并不为次赤，却以畿甸、紧、望为定。其逐县令，不得以陵台结衔，考满日，仍依出选门官例处分。隔任后，却据资品准格例施行。”

开运二年六月，吏部奏：“其四辅州：郑、汝州仍旧为辅州；同、华州准敕既废雍京，不合为辅州，欲定为望州；滑州、曹州比类近京，欲升为辅州。”从之。

后唐长兴三年四月，中书门下奏：“据十道图，旧制以王者所都之地为上，本朝都长安，遂以关内道为上。今宗庙宫阙，皆在洛阳，请以河南道为上，关内道为第二，河东道第三，河北道第四，剑南道第五，江南道第六，淮南道第七，山南道第八，陇右道第九，岭南道第十。”从之。

滑州酸枣县，长垣县。〈梁开平三年二月，割隶汴州，后唐同光二年二月，酸枣县却隶滑州，长垣县却改为匡城县。晋天福三年十月，酸枣县却割属开封府。〉

郑州中牟县，阳武县。〈梁开平三年二月，割隶汴州。后唐同光二年二月敕：“中牟县却隶郑州。”晋天福三年十月，中牟县却割属开封府。〉

宋州襄邑县。〈梁开平三年二月，割隶汴州。后唐同光二年二月，却隶宋州。晋天福三年十月，复割隶开封府。〉

曹州戴邑县。〈梁开平三年二月，割隶汴州。后唐同光二年二月，复为考城县。〉

许州扶沟县，鄢陵县。〈梁开平三年二月，割隶汴州。后唐同光二年二月，鄢陵县却隶许州。天成元年九月，扶沟县却隶许州。晋天福三年十月，并割属开封府。〉

陈州太康县。〈梁开平三年二月，割隶汴州。后唐同光二年二月，复隶陈州。晋天福三年十月，却属开封府。〉

单州楚丘县，〈梁开平四年四月，割隶宋州。〉砀山县。〈后唐同光二年二月敕：“砀山县，伪梁创为辉州，并单州后，理所于辉州。今宜却属单州，其辉州依旧为砀山县。”〉

汝州叶县，襄城县，〈后唐同光二年十二月，租庸使奏：“二县原属汝州，今隶许州，伏缘最邻京畿，户口全少，伏乞却割隶汝州。”从之。〉临汝县。〈周显德三年三月废。〉

密州辅唐县。〈梁开平二年八月，改为安丘县。后唐同光元年十月，复改为辅唐县。晋天福七年七月，改为胶西县，避国讳也。〉

济州。〈周广顺二年九月，以郓州巨野升为州，其地望为上，割兖州任城、中都，单州金乡等县隶之。至其年十二月，又割郓州郓城县隶之。中都县却隶郓州。〉

滨州。〈周显德三年六月，以赡国军升为州，其地望为上，直属京。割隶州渤海、蒲台两县隶之。〉

京兆府奉先县，〈梁开平三年二月，割隶同州。后唐同光三年二月，却隶京兆府。〉武功县，好畤县，〈后唐长兴元年五月敕：“并临等四乡，却隶京兆府。”〉渭南县，〈周显德三年四月，割属华州。〉同官县，〈梁开平三年三月，割隶同州。后唐同光三年七月，割隶耀州。〉美原县。〈后唐同光三年七月，割隶耀州。〉

华州洛南县。〈后唐同光三年六月，河中府奏：“韩城、郃阳、澄城县，伪梁割属当府。其澄城县，今请却属同州，韩城、郃阳县且属当府。”从之。天成元年七月敕：“韩城、郃阳二县，却割隶同州。”〉

陇州汧阳县，汧源县，吴山县。〈后唐长兴元年五月，依旧割隶陇州。〉

泾州平凉县，〈后唐清泰三年正月，泾州奏：“平凉县自吐蕃陷渭州，权于平凉县为渭州理所，遂罢平凉县。又有安国、耀武两镇，兼属平凉，其赋租节目，并无县管。今请却置平凉县，管安国、耀武两镇人户。”从之。〉临泾县。〈后唐清泰三年二月，原州刺史翟建奏：“本府自陷吐蕃，权于临泾县为理所，临泾元属泾州，刺史只管捕盗，其人户即泾州管县，既无属县，刺举何施？伏乞割临泾属当州。”从之。〉

鄜州鄜城县，〈梁开平三年四月，改为昭化县。后唐同光元年十月，复为鄜城县。〉咸宁县。〈周显德三年三月十日废。〉

威州。〈晋天福四年五月敕：“灵州方渠镇宜升为威州，隶灵武，仍割宁州木波、马岭二镇隶之。”周广顺二年三月，改为环州。显德四年九月，降为通远军。〉

衍州。〈周显德五年六月，废为定平镇，隶邠州。〉

武州。〈周显德五年六月，废为潘源县，隶渭州。〉

绛州。〈梁开平四年四月，割隶晋州。后唐同光二年六月，却割属河中府。〉

慈州、隰州。〈后唐同光二年六月，割隶晋州。〉

仪州。〈梁开平三年闰八月敕：“兖州管内已有沂州，其仪州改为辽州。”晋天福五年三月，并沁州割隶潞州。六年七月，并沁州却隶太原。〉

解州。〈汉乾祐元年九月，升解县为州，割河中府闻喜、安邑、解三县为属邑。〉

河中府稷山县。〈后唐同光二年正月，割隶绛州。〉

慈州仵城县，吕香县。〈周显德三年三月降。〉

镇州。〈后唐同光元年四月，改为北京，至十一月，却复为成德县。〉

幽州北平县。〈后唐长兴三年八月，改为燕平县。〉

沧州长芦县，乾符县，〈周显德三年十月，并入清池县。〉无棣县，〈周显德五年，改为保顺军。〉弓高县。〈周显德六年二月，并入东光县。〉

博州武水县。〈周显德三年十月，并入聊城县。〉

深州博野县。〈周显德四年五月，割隶定州。〉

泽州。〈梁开平元年六月，割隶河阳，四年二月，却隶潞州。〉

德州。〈晋天福五年十一月，移就长河县为理所。〉

泰州。〈后唐天成三年三月，升奉化军为泰州，以清苑县为理所。至晋开运二年九月，移就满城县。至周广顺二年二月，废州，其满城县割隶易州。〉

雄州，霸州。〈周显德六年五月，以瓦桥关为雄州，割容城、归义二县隶之。益津关为霸州，割文安、大城二县隶之，地望并为中州，时初平关南故也。〉

蜀州唐兴县。〈梁开平二年八月，改为陶胡县。后唐同光元年十月，复为唐兴县。〉

彭州唐昌县〈梁开平二年八月，改为归化县。后唐同光元年十月，复为唐昌县。〉

杭州临安县。〈梁开平二年正月，改为安国县。〉

福州闽清县。〈梁乾化元年十月，移就梅溪场置。〉

苏州吴江县。〈梁开平三年闰八月，两浙奏，于吴松江置县。〉

明州望海县。〈梁开平三年闰八月，两浙奏置。〉

处州松阳县。〈梁开平四年五月，改为长松县。〉

秀州。〈晋天福三年十月，两浙钱元瓘奏，以杭州嘉兴县置州。〉

全州。〈晋天福四年四月，湖南马希范奏，以湘川县置州，仍置清湘县，并割灌阳县隶之。〉

寿州。〈周显德四年，移于颖州下蔡县，仍以下蔡县为倚郭，以旧寿为寿春县。〉盛唐县〈梁开平二年八月，改为灊山县。后唐同光元年十月，复为盛唐。〉

复州。〈梁乾化二年十月，割隶荆南。后唐天成二年五月，却隶襄州。天福五年七月，直属京，升为防御。〉

果州。〈后唐天成二年五月，隶利州。〉

唐州慈丘县。〈周显德三年三月废。〉

邓州临湍县，〈汉乾祐元年正月，改为临瀬县，避庙讳也。〉菊潭县，向城县。〈周显德三年三月废。〉

商州乾元县。〈汉乾祐二年六月，改为乾祐县，割隶京兆。〉

襄州乐乡县。〈周显德六年二月，并入宜城。〉

秦州天水县，陇城县。〈后唐长兴三年二月，秦州奏：“见管长道、成纪、清水三县外，有十一镇，征科并系镇将。今请以归化、恕水、五龙、黄土四镇，就归化镇复置旧龙城县。赤砂、染坊、夕阳、南台、铁务五镇，就赤砂镇复置旧天水县。其白石、大泽、良恭三镇，割属长道县。”从之。〉

成州同谷县，栗亭县。〈后唐清泰三年六月，秦州奏：“阶州元管将利、福津两县，并无巡镇。成州元管同谷县，馀并是镇，便系征科。今欲取成州西南近便镇分，并入同谷县。其东界四镇，别创一县者。州西南有府城、长丰、魏平三镇，其地东至泥阳镇界二十五里，北至黄竹路、金砂镇界五十里，南至兴州界三十里，西至白石镇界一百一十里，西南至旧阶州界砂地岭四十五里，其三岭管界并入同谷县，废其镇额。州东界有胜仙、泥阳、金砂、栗亭四镇，东至凤州姜瞻镇界一十五里，南至果州界二十里，北至高桥三十五里，西至同谷界三十五里，北至秦州界六十七里。欲并其四镇地于栗亭县，其征科委县司，捕盗委镇司。”从之。〉

潘州茂明县。〈梁开平元年五月，改为越裳县。至后唐同光元年十月，复为茂明县。〉

桂州纯化县。〈梁开平元年五月，改为归化县。后唐同光元年十月，复为纯化县。〉

邕州。〈晋天福七年七月，改为诚州，避庙讳。〉

溥州。〈晋开运三年三月，升桂州全义县为州，仍改全义县为德昌县。并割桂州临川、广明、义宁等三县隶之。从湖南马希范奏也。〉

后唐同光二年八月，中书门下奏：“吏部三铨下省南曹废置、甲库格式、流外铨等司公事，并系长定格、循资格、十道图等格式。前件格文，本朝创立，检制奸滥，伦叙官资，颇谓精详，久同遵守。自乱离之后，巧伪滋多，兼同光元年八月，车驾在东京，权荆南曹工部员外郎卢重本司起请一卷，益以兴复之始，务切怀来，凡有条流，多失根本。以至冬集赴选人，并南郊行事官，及陪位宗子，共一千三百馀人，铨曹检勘之时，互有援引，去留之际，不绝争论。若又依违，必长讹滥。望差权判尚书省铨左丞崔沂、吏部侍郎崔贻孙、给事中郑韬光李光序、吏部员外郎卢损等，同详定旧长定格、循资格、十道图，务令简要，可久施行。”从之。

天成二年三月二十四日，铨司奏：“据南曹驳放选人，累经铨及，经中书门下论诉，准堂判具新旧过格年限，分析申上者。伏以选人或有出身，或因除授，各拘常例，方赴调集，多因远地兵戈，兼以私门事故，遂致过格，固非愿为。新条标在七年，旧格容于十载。臣等参详，其选人过格年限，伏请且依旧格，不问隐忧停集本数，过格十年外，不在赴选之限。”从之。其年十二月二十九日，中书门下条流：“应诸道选人等，选人中有过格年深，无门参选者。准天成二年十月二十三日德音，并委吏部南曹磨勘。如实曾阻兵戈者，许令注拟。如或诈称不在此限者，凡是选人，专思合格，不肯固逾选限，自滞身名，纵阻兵戈，须在州县有应过格人等，仰吏部南曹子细磨勘。曾阻兵戈州府去处，或曾假摄，即有随处文牒，一一指实，即便送铨司，亦须参详先授告身摄牒，及审年貌，方可注拟参铨。注拟自有常规，从前或有宰臣占著好州县官员阙，不令铨曹注授。今年应是元阙，并送铨曹，候移省之时，若有好阙尚在，必议勘寻。其请托及受嘱人等，当行黜责。选人之内，族类甚多，历任之中，资考备在。应南曹判成人等，仰三铨各据逐人出身，入仕文书，一一比验年貌，灼然不谬，方与注官。据长定格，选人中有隐忧者，殿五选。伏以人伦之贵，孝道为先，既有负于尊亲，定不公于州县，有伤风教，须峻条章。今后诸色官员内，有隐忧冒荣者，勘责不虚，终身不齿。所有入仕已来告敕，并付所司焚毁。”从之。







卷二十一

后唐天成三年正月十七日。吏部格式司申：

当司先准敕及堂帖指挥，应焚毁告身勘同及坠失文书等，请重给告身，仍先检敕甲。如无敕甲，即取同敕甲告身，勘验同即与出给。若是本朝授官，及同光元年后授官，勘验同即与告身。如是伪朝授官，勘验不虚，亦与出给公凭，便同告身例处分者。

伏以再给文书，实为难重，有司考验，务在周防。当司近曾申堂，请出给告身公验，旋具选人出身、历任行止，牒甲库永为证明。奉判申其所进取到选人授官敕甲，或同敕甲告身，勘验既同，须准前指挥出给。见有敕甲者，便须注出给事由年月日。若不批注，虑恐选人却为失坠告身，参选刺检，敕甲文书浩大，所司难为一一考验。如是引验同敕甲人告身出给，又虑佗后却将前来失坠告身赴选，甲库无凭应验。其同敕甲人告身，欲于后面粘纸，亦须使印批注，仍牒报南曹，以凭将来检勘者。仍令具出给告身公验闻奏。

其年五月敕：

先准同光二年十二月敕：“北京及河北诸道摄官内，有御署一任，简牒分明，前衔先有正官告身者，便与据正官资叙，依资授一任官；其无正官告赤者，与黄衣初任官。与两任以上简牒分明，兼有正官告赤者，特与超资授一任官。其无正官告赤，亦只有两任三任简牒者，与据从黄衣第二任官。从各令取近罢摄任处州府文解任，许非时超选者。”前件摄官等，当任使之际，共副忧勤，及开泰之期，岂宜升降。凡有先皇帝御署，兼朕署摄简牒，每一任同一任同官，赴任日依资注拟。宜令诸道州府知委，馀准元敕处分。

四年五月十五日敕：“今后应前资州县官，有出身及两除官，可依常调赴选，兼有庄宗并朕御署，亦准近敕赴选。其一任除官，未入选调，若无定制，难以进身，宜约所守官资序高卑，许令同有出身人合格年限求官。赴京日仍须本道申送其解由、考牒、罢任年月，分明别与除第二任官。两除后，便准常调选人例。如藉才升擢，不在此限。”

长兴元年五月敕：“应除授州县官，引见磨勘，须召命官三员为保，然后奏拟。仍于告身内竖保官名衔，据本官所通三代，并出身、无出身、历任告赤、逐任考数。若是本朝及伪朝所授者，祇于将来新告身内，一一收竖。如告赤文书，自中兴以来，或有失坠，即须于失处州县投状，具三代名讳及出身、历任，请公凭赴京勘会，甲库同即重与出给。如或公然拆破印缝，不计与人不与人，将来事并合焚毁，其本人当行极典。自兹凡授新命，并依此例施行。其见内外文武朝臣，及诸司职守、诸州府判官，并军州职员，有曾改名，所授本朝及伪署官告敕牒、历任文书，亦须送纳入官，祇以中兴以来文书叙理。其见任州县及诸色前资官等，所有历任文书，亦仰速便送纳，委所司照勘无违碍，则准前收竖，给与公凭，听来求事参选。其秦王茂贞墨制官员，并须得本道覆验，具历职申奏所司，点勘不虚，亦给与公凭，将来降资授官，仍限一周年内改正。其兴元已西，曾受伪蜀爵命，缘地里遥远，许敕到后一周年为限，仍各于本罢任处州府投状，具三代名讳、出身、历任，一一分析申奏。到日点勘，准前指挥，如出限外，纵有申送文书，并不叙理。兼诸道亦不得以此身名奏荐。如违，罪在本判官，其本人别加严断。”

二年正月敕：“吏部南曹奏：‘前齐州临邑县令赵禋等十人，纳到历任文书，合给公凭者。’其公凭仰所司以绫纸修写，取本行尚书侍郎列署。已出给者，候将来赴选，依此重给。”其年五月六日，中书奏：

吏部南曹状申：“凖敕换给诸色官员告身公凭。伏缘点检选人历任文书中，其间多有违碍事节，若旋具姓名申覆，窃恐人数繁多，互有陈论，遂成壅滞。当曹不敢施行者。”中书据南曹所申，逐件条流如后：

一、据申选人纳到今任文书，多于解由及历子内批书考第，准天成四年四月二十一日敕，新格已前，即许施行。自新格已后，多有解由、历子内批竖考数，本处元不给到考牒，格前特许施行，甚为优假，格后更闻违越，须重条流。今日已前，有此色选人，宜且与收竖。此后选人如有解由，及批得历子无考牒者，殿一选；有批得历子，无解由、考牒，殿两选；如祇有解由、考牒，不批得历子，殿三选。如无前项三件文书，并同有过停官。

一、据申诸色选新格下后，批历子后时及五年者，不在磨勘之限。今有格前罢任，及新格下后罢任者，格下经六年七年，方批入仕历子，或有全不批历子，祇给到公凭，今日已前有如此者，特与磨勘施行。此后才罢任一月内，须批给得解由、历子，违过一月，殿一选；过三月，不批给得者，亦同有过停官。

一、据申应诸色承出身及童子及第，例是抬年陷岁，兼幼补身名，引验之时，多有差异者。今日以前，有此色人，并须引验辨认，及召保官，委是正身，别无妄谬，则与改正诣实年几施行。此后更有此色身名，并同谬滥处分。

一、据申河北诸色官员纳到告赤文书，例称本据，元不较考，祇有解由；河东、河北及凤翔已西，不如选格，须明告谕，仍令吏部南曹，各写一本解由、历子、考牒解状式様，遍下诸处。此后并须文书周备。如今后公然违犯，并准前殿选。今日已前，不在此例。

一、据申诸色前资官员告身，今任入历历子，或批到上任月日，或是有名假故，多无观察使及刺史具衔押署，祇有录事参军批署者。选处长吏，自此后并须依格文押署，违者本人殿两选。其今日已前违程式者，宜特与磨勘收竖。

一、据申诸色官员，历官两任至五任，文书备足，内有一任至两任，失坠前任解由或考牒、历子，又无公凭，及称元不给得，既别有公据，自此后祇认中兴以来所授告身为定。其已前或有历任称失坠，如是传受他人，有人纠告，其所司点勘彰露，并凖累行敕命科罪。今日已前失坠考牒、解由、历子，如有公凭者，亦与收竖。如无公凭，将来选时，特降资注官。自此后选人更有失坠，则须却于本处具所失因由，重具批给。如违，准前殿选。

一、据申选人有今任文书备足，衹历子内批到上任月日，不批得替罢任月日，即别有解由或公据文书，证据分明，今日已前，并准前项指挥收竖。此后更有此色人，并同有过停官。

右奉敕：“宜依。”吏部南曹其此分明晓谕，及遍下诸道州府，应是选人，各令知委。如守官满日，未给得解由、历子、文书随等，不得便令辞谢。如逐处州府辄有邀难不便，须至出给，罪在本判官并录事参军。其年九月敕：“应进策人等，若是选人，所进内一事可行，与减两选；两事减四选；三事已上依资与官。如无选可减，及所欠选数则少，可行事件则多，据等第更优与恩奖。其诸色举人，不在进策之限。”

四年二月，中书门下奏：“诸道州府县官，甚有阙员，前资官皆资考限，所宜振滞，以示推恩。若欠一选者，无选可减，亲公事成资考者，宜优与恩命。未有资考者，凖格施行。两选、三选者减一选，四选、五选者减两选，六选、七选者减三选，八选、九选者减四选，十选、十一选者减五选，十二选减六选。千牛、进马、童子、斋郎等，即宜凖元和格处分。”〈逾年后，竟以选人烦多，喧讹相接，乃追罢此敕。〉

四年五月，中书奏：“准长兴元年二月二十一日南郊赦书：‘准长定格，应经学出身人，在任日雪得冤狱，许非时参选，超资注官，仍赐章服。’今详敕凡示冤狱者，所司推鞫定罪不平，回曲作直，已成案牍，或经长吏虑问，或是仇家诉冤，重经推讯，始见情实，回死为生，始名雪冤，仍须元推官典招伏情罪，本处检案牍事即给与公据，便为考牒内竖出，候本官满日，便凖近敕非时参选。若活得一人，超一资注官；二人已上，加章服；已有章服，加检校官。如在任除冤雪狱外，限内征科了绝，减得一选已上，或招添户口一分以上，并许酬奖。如加至五品以上，许奏听敕旨。如虽雪得冤狱，征科违限合殿选者，亦待殿选满月，与叙雪冤之赏。或逃却户口，亦降等叙官。如本司小小刑狱，未经别司，纵能处断，不得援例。”从之。

应顺元年闰正月，中书门下奏：“准天成二年十二月敕节文：‘准长定格，应经学出身人，一任三考，许入下县令、下州录事参军，亦入中州录事参军。两任四考，许入中下县令、中州录事参军。两任六考，许入上县令、紧州录事参军。’凡为进取，皆有缘因，或少年便受好官，或暮齿不离卑任。况孤举平士，或年四十，始得经学及第，八年赴调，方受一官，于一任之中，多不成三考，再来赴选，年已蹉跎，有一生不至令、录者。若不改革，何以发扬。自此经学出身，请一任两考，许入中下县令、下州录事参军。”敕：“其经学出身，一任两考，元敕入中下县令、下州录事参军，今后更许入中下县令、中州下州录事参军。一任三考者，于人户多处州县注拟。如于近敕条内，资叙无相当者，即准格循资考入官；其两任四考者，准二任五考例入官。馀准格条处分。”

晋天福二年四月敕：“今后诸州前资官、州县官等，若是资考已出选门，及一任除官未入选门，并一考前丁忧，及活得冤狱，准元敕，年限满日，许经中书陈状，当与检看事理施行。此外须令并依前后敕格程限，赴吏部参选。或有公材异绩，临时赏擢，不在此限。”其年九月，吏部铨奏：“奉长兴四年五月敕：‘应诸州府马步判官，令于前资簿尉、判司正官中选差，近日不多遵守。今后须于前资正官中任使，若满二周年无遗缺者，与减二选，仍委本府给与公凭。如欠三选已下者，仍便给与文解赴选。所有自前差摄官，充马步判官已二年无遗缺者，亦令本州府给与公凭，仍便申奏，更四年后给与文解赴选，比拟初官过一周年者。敕到后，宜令本州府别差前正官充替。’清泰二年三月二十四日，敕停废前资摄正官充马步判官，其敕已封锁不行。”敕：“清泰二年三月已前，诸州府所差马步判官，有勤绩者宜准元敕赴吏部参选，不得于中书陈状。”

二年十二月敕：“唐长兴二年四月五日节文：‘应州县官才授新命，及到任一考前丁忧，服阕日并与除官者。’此后应一考前丁忧州县官等，服阕后准格赴选，不得于中书陈乞。”

开运三年四月，吏部侍郎王易简奏：“伏见礼部贡院，逐年先书板榜，高立省门，用示举人，俾知状様。臣欲请选人文解条例，各下诸州知。委南曹详定解様，兼备录长定格取解条例，各下诸州，如礼部贡院板様书写，立在州院门。每遇选人取解之时，各准条件遵行，仍依板様给解。”从之。

周广顺元年二月，吏部三铨奏：“去年冬，南曹判成选人三百八十一人，经十一月二十二日兵火，散失磨勘了历任文字，或有送纳文书未抄，及取到南曹失坠公凭，铨司若依格例磨勘，恐选人诉论。今欲祇举南曹给到失坠公凭，便与施行。”从之。其年五月，中书门下奏：“据司勲郎中许悬申，权主判吏部格式，选人皆称直去年十一月内失坠告牒，虽寻旧式，有例检行，窃缘官员上任日，祇凭告赤签符，罢任之时，即藉解由历子。既失官牒，得以检其敕甲，若无解由，难知真伪。今后请若无解由、历子、考牒者，候牒本道州府勘寻，有何殿最，候回文与陈状官员事理同，即依牒申铨取保，再给凭由。”从之。

三年五月敕：“应前后出选门州县官内，有十六考叙朝散大夫阶次敕令，并历任中曾升朝及两使判官、五府少尹，罢任后一周年，与除官。曾任两藩营田判官、书记、支使、防御团练判官，罢任后一周年，与除官。并许经中书陈状。选期既近，不得依常选人例，更理减选，仍须批书历子，请给解由。若是逃失户口，降书考第，及显有过犯，必行殿降。应诸色人过犯三选已上，及未成资考，丁忧课绩，无选可减者，宜令自于吏部南曹投状。准格磨勘，无违碍，申送中书门下，并与除官。其州县官恐亏损年限资序，愿归选门者，亦听自便。如曾任推巡军事判官，并诸出选门官，并据现任选数叙理，取解由赴集，依格敕磨勘，送中书门下，于铨司注拟前，先次除官。所有诸色尚选人，今后不得妄有陈乞，及不伏格敕，理论功课。如违，当行举勘。若特恩除受，擢才委任，不拘此例。”

周显德五年正月十日敕：“诸道幕府州县，起今自正月一日后，所授官并以三周年为限，闰月不在其内。其每年常调选人及诸色求任人，取十月一日以前到京下纳文解及陈乞文状，委所司依旧例磨勘注授。至十二月上旬中，并了毕，便令赴官，限二月终已前到任。若违程，本处不得放上。且旧官在任，如是无故违限，依格殿选。其有故违程者，须分明出给得所在凭由，许至前冬赴集。今年赴任者，不在此限。其特敕除授，及随幕判官赴任，不拘日限。

应授官人，至满日替人未到间，宜且令守本官，主张公事，依旧请俸。州县亦不得差置摄官替下。如是遭丧、停任、身故、假满、非时缺官之时，祇可差前资正官及前有出身人承摄。如逐处无正官及有出身人，即选清强官承摄。仍依正官例支与俸钱，具名闻奏。

其年闰七月，吏部流内铨状申：

见行条件公事，铨司先准格例，南曹十一月末开宿，判成选人后，先具都数申铨，铨司举状，便榜示选人，引纳京诸司官使印家状，及试判纸三度榜引得齐足，方至十二月上旬内，定日锁铨者。铨司若候南曹十月内开宿引纳家状，虑成淹滞。今后才南曹锁宿后，先榜示选人，预纳家状，其合保文状，使识官司使印，限开曹后两日内赴铨送纳，须得齐足。如限内不纳到家状保状，试纸人便具姓名落下，不在续纳之限。据纳到文状，至十月二十二日已前锁铨。先准格例，锁铨后便榜示引验正身、告赤文书，三引共九日，如三度引如不至者，便落下铨司。今后鏁铨日便牒示选人，至次日引验正身及告赤文书，限三日内三引毕。如不到者便落下。

每年南曹判成，选人中多有托故不赴铨引，铨司准格例伺候，须及三引，计九日不至者，方始落下。今后有此色人，逐引不到，便据姓名落下。先准格，诸色人三引毕后，赍使印保状赴铨，并合保后，令、录重引验合保，审其才术者，铨司于三引后次日，重内引验令、录，审其才术及合保，如限内不至者，据姓名落下。铨司引验后，本行准格敕及将铨状、历任告赤文书，限三日内点检，无违碍，具姓名关报，试判注拟。

所有选人，历任省于未注官已前，写帖送过院选人所合注使员缺。锁铨后，便具状申中书门下，乞降指挥，应选人试判。今欲锁铨内，预准敕于中书省请印到逐人试纸，候点检毕，开报名衔齐足。此日便定日试判三场，逐场次日申奏后，限两日内供纳宣黄，次日乞降可否敕命。铨司自前注拟诸色选人，准格三注。每一注内，有不伏官者，限三日内具状通退，三注共九日者。铨司自今后第一、第二注榜出后，各限次日内具通官文状，便具姓名落下，第三注毕日开铨，不在开通官之限，三注共五日者。准格，铨司逐年二月二十五日送门下省毕，三月十五日过官毕，三月三十日进黄，移省毕。

三拟毕后，省甲案便于格式司逐旋覆阙入官，过院修写省历，至十月十四日已前，牒送门下省毕，铨司门下省押定，牒到取两日祗候，取判过堂。次日乞降可否堂帖。其黄甲限四日内修写，句勘印署，至十二月六日牒送门下省。至十二月九日进黄毕。所有衙谢对扬，在格限内应行内诸司公事，或有干系，申铨取裁，铨司便准敕格指挥。如铨司难议裁酌，即申堂取裁。







卷二十二

后唐长兴二年七月，吏部南曹奏：“前守郓州卢县令李玭，曾两任秘书丞，一任国子毛诗博士，虽前任有升朝官，今任合准格五选集。”敕：“应州县官有曾在朝行及曾佐幕，罢任后准前资朝官宾从例处分。其带省衘以上，并内供奉里行，及诸色出选门官，或降授令、录者，罢任日并依出选门例处分，不在更赴常调，便与除官。兼州县官其间书得十六考者，准格叙加朝散阶，仍自此准出选门例处分；如不书得十六考，虽过朝散阶，不在此例。”

周显德三五年闰七月，吏部南曹状申：

所行事件，画一如后：

一、每年十月一日入选限，判曹员外郎准例免常朝。

一、新起请十月一日锁曹，磨勘选至，至开曹日使具判成名衔榜示，及申中书门下，申铨兼牒门下省。

一、锁宿内有违碍选人，准久例，至开曹日晓示驳放，及申堂、申铨、牒台、刺省。课绩官准敕经曹投状。不欠选限及磨勘无违碍者，申送中书门下减选。诸色选人成资考丁忧，及过三年已上，准敕经曹投状，磨勘无违碍，申中书门下除官。

一、每年及第举人，自于官诰院纳官钱一千，买绫纸五张，并缥轴，于当曹写印缝缝给，于官诰院却每人牒送朱胶钱三百到曹，支备铨中及当司公使。

一、官诰院牒送到朱胶钱一千内抽二百文，刺送到都省，充抽贯钱。

一、每年及第举人，于省内试判二道后，具判申堂，及具成状申铨团奏，请定冬集。

一、斋郎、挽郎请定冬集者，当曹试判二道后，申堂及申铨请团奏。

一、外州府县牒到亡没官姓名，当曹便牒取官诰文书等，批注亡没年月。

一、准格，主掌逐年选人历任家状一本，以备他年磨勘。

一、出给逐年三旬选人赴任历子各一道，判曹员外郎印署、判铨侍郎通押后，当曹使印，缴连新旧告身文书等，当曹出给特敕除官历子。据本官纳到历任家状及新旧告身，点检同，祇是判曹员外郎印押。

一、锁宿内具判成选人细衔，申铨及牒门下省者，当曹句勘，铨司院写录团奏，选人黄甲无差误，即判曹员外郎署名，及使印背缝。

一、磨勘三旬选人及非时投状人等，并准例引验正身，及取有官三人保明，识官司使印文状，及句当人状。如有疾病，于成状内收竖申送。

后唐天成三年八月，中书舍人刘赞奏：“请令选人依旧试判。”从之。其年十二月敕：“选门官吏，滥进者多，自今以后，并令各录三代家状乡里、在朝骨肉，先于南曹印署，纳吏部、中书、门下三库各一本。候得判印状，即许所司给付新籖告，兼本任处及乡里，亦具一本纳逐处州县。”

四年十月敕：“其诸道选人，宜令三铨官员都在省子细磨勘，无违碍后，即具格同商量注拟，连署申奏。仍不得准前于私第注官。”〈不分三铨注官，自此始也。〉其年十二月敕：“三铨公事，宜准近敕指挥，仍祇使吏部尚书铨印，并宜付中书门下，封送礼部权收管记奏。”

长兴元年三月敕：“其判成诸色选人，黄甲下后，将历任文书告身连黏，宜令吏部南曹逐缝使印，都于后面黏纸，具前后历任文书，都计多少纸数，兼具年月判成，授官去处缴尾讫，给付本人。”〈虑分假于人故也。〉其年十月，中书奏：“吏部流外铨诸色选人，先条流试判两节，并以优劣等第申奏。文优者宜超一资注拟，次者依资，又其次者与同类官注拟，理道全疏者，以人户少处州县同类官中比拟。仍准元敕，业文者任征引今古，不业文者但据公理判断。可否不当，罪在有司。兼选人或有元通家状内乡贯不实，候将来赴选，并令改正，一一依本属乡县及有无出身，一奏一除官等，宜并不加选限。”从之。其年十一月，吏部南曹关试今年及第进士李飞等七十九人，内三礼刘莹、李诜、李守文，明算宋延美等五人，所试判语皆同。寻勘状称晩逼试，偶拾得判草写净，实不知判语不合一般者。敕：“贡院擢科，考详所业；南曹试判，激劝校官。刘莹等既不攻文，合直书其事，岂得相传藁草，侮凟公场，载考情由，实为忝冒。及至定期覆试，果闻自擅私归，且令所司落下，其所给春关，仍各追纳放罪，许后放举。自此南曹凡有及第人试判之时更效此者，准例处分。”

二年五月敕：“举选之众，例自艰辛，曾因兵火之馀，多无敕甲，不有详延之路，永为迁弃之人。其失坠告身者，先取本人状：当授官之日，何人判铨，与何人同官，上任与何人交代？仍勘历任处州县。如实，即刻取命官人三人保明施行。”

三年五月敕：“今后合格选人，历任无违碍者，并仰吏部南曹判成。如文解差缪，不合式様，罪在发解官吏。”其年十二月二日敕：“准近敕，应前资朝官及诸道节度、观察判官，罢任一周年后，许求官。其出选门官，虽准格例送名，未定别与除官年限。自此应除选门官等罢任后，亦宜一周年后，许更除授。仍令于所司投状磨勘，申送中书门下。”

晋天福二年十月敕：“选人试判二道。”

三年正月敕：“今后选举人文解差谬，过在发解州府官吏，其选人、举人，亦准格处分。”

五年三月，诏令四时听选，吏部三铨拟官旋奏，不在团甲之限。

汉乾祐二年八月敕：“今后诸色选人，年及七十者，宜注优散官；年少未历资考者，不得任注县令。”

三年七月敕：“吏部南曹，今后及已前应有令佐招添点检出户口，据数须本处合征税赋钱物数目，于解由、历子内，一一开坐批书，方得准天福八年三月十日敕条施行。如不合前后敕例，不在施行之限。”

周广顺元年十月敕：“选部公事，比置三铨，所有阙员选人，分为三处。每至注拟之际，资叙难得相当。况在今年选人不多，宜令三铨公事并为一处，委本司长官同共判署施行。”

周显德五年闰七月，吏部甲库奏：“见行公事，甲库先有专知官一人，于长兴二年停废，后来于令史内选差一人，承受主掌诸杂制敕，及逐季抄录，关报史馆。所有选人受官黄甲，备录关牒送吏部，出给告身，及具名衔关牒，送格式收附员阙，准格出给新授令、录、判司、主簿籖符。本官每官纳朱胶钱一百二十，依除内每贯二百刺送都省，除外供应三铨及本司公使废置。准敕格，应内外官员亡父追赠，及逐年南曹驳放选人，准长定格节文，牒吏部选差五考已上谙事令史五人，共行详断。及州县官名犯庙讳、御名，并准格例改正。”

周显德四年十月，诏曰：“制策悬科，前朝盛事，莫不访贤良于侧陋，求谠正于箴规，殿庭之间，帝王亲试。其或大禆于国政，有益于时机，则必待以优恩，縻之好爵。拔奇取异，无尚于兹，得士者昌，于是乎在。爰从近代，久废此科，怀才抱器者郁而不伸，隐耀韬光者晦而不出。遂使翘翘之楚，多致于弃捐；皎皎之驹，莫就于縻絷。遗才滞用，阙孰甚焉。应天下诸色人中，有贤良方正能直言极谏，经学优深可为师法，详闲吏理达于教化者，不限前资、见任职官，黄衣草泽，并许应诏。其逐处州府依每年贡举人式例，差官考试，解送尚书吏部，仍量试策论三道，共三千字已上。当日内取文理具优，人物爽秀，方得解送。取来年十月集上都，其登朝官亦许上表自举。”〈先是，兵部尚书张昭上章请设制科，故有此诏。〉

后唐天成二年四月二日，中书奏：“尚书礼部贡院申，当司奉今月六日敕，吏部流内铨状申，据白院状申，当司先准礼部贡院牒称：‘据成德军解送到前进士王蟾状，请罢设深州司公参军应宏词举。前件人准格例应重科，合在吏部。其王蟾并解送牒吏部，请准例指纵者。’当司随具状申堂，奉判送吏部分析近年事例如何者。伏缘近年别无事例，今检登科录内，于伪梁开平三年应宏词登科二人，前进士余渥，承旨舍人李遇；考官二人，司勲郎中崔景，员外郎张贻宪。再具状申堂，奉判送吏部准例指挥。其前进士王蟾请宏词，伏自近年已来，无人请应，今详格例，合差应考官二人，又缘祇有王蟾一人请应，铨司未敢奏请差官者。奉中书门下牒：‘奉敕，宜令礼部贡院就五科举人考试者。’伏以举选公事，皆有格条，准新定格节文，宏词拔萃，准长庆二年格，吏部差考试官二人，与知铨尚书侍郎同考试闻奏。又准格节文内，准太和元年十月二十三日敕：‘应礼部诸色贡举人，及吏部诸色科目选人，凡无出身及未有官，祗合于礼部应举。有出身有官，方合于吏部赴科目选。’其请应宏词举，前进士王蟾当年放及第后，寻已闻过吏部讫，若应宏词，侍南曹判成，即是科选之人，以理合归吏部。况缘五科考试官祗考学业，难于同考宏词者。”奉敕：“王蟾宜令吏部准往例差官考试。”

长兴元年八月三日，尚书吏部据礼部贡院牒称：“送到附试请应书判拔萃，前虢州卢氏县主簿张岫对六节判，四通二粗，准例入第五等上。其所试判，今录奏闻。”奉敕：“宜付附所司，今后吏部所应宏词拔萃，宜并权罢，其贡院据见应进士九经并五科童子外，诸色科名亦宜停罢。”

梁开平三年四月敕：“赐刘斤同进士及第，仍编入今年榜内第八人。”其年五月敕：“礼部所放进士薛均，是左司侍郎薛廷圭男，方持省辖，固合避嫌。其薛均宜令所司落下。”

后唐同光三年四月敕：“今年新及第进士符蒙正等，宜令翰林学士承旨卢质就本院覆试，仍令学士使杨彦璐监试。”其月敕：“礼部所放进士符蒙正等四人，既慊群情，实干浮议，诗赋果有疵瑕。若便去留，虑乖激劝，倘无升降，即昧甄明。况王彻体物可嘉，属词甚妙；桑维翰差无纰缪，稍有词华。其王彻升为第一，桑维翰第二，符蒙正第三，成僚第四。礼部侍郎裴皥放。今后应礼部每年所试举人杂文策等，候过堂日，委中书门下子细详覆奏闻。”

天成二年十二月敕：“新及第进士有闻喜宴，今后逐年赐钱四百贯。”

五年正月二十三日，礼部贡院奏：“当司准天成三年十二月十八日敕文内，准近敕，自此进士试杂文后，据所习本经，一一考试，须帖得过三已上者，即放及第者。奉敕：‘进士帖经，本朝旧制，盖欲明先王之旨趣，阅多士之文章。近代以来，此道稍坠。今且上从元辅，下及庶僚，虽百艺者极多，能明经者甚少。恐此一节，或滞群才，既求备以斯难，庶观光而甚广。今年凡应进士举，所试文策及格，帖经或不及通三，与放及第。来年秋赋，词人所习一本经，许令对义目，多少次第，仍委所司条例闻奏。’其今年本经内对义，义目五道，考试通二通三，准帖经例放入，策其将来秋赋。诸寺监及诸州府所解选进士第，亦准去年十月一日敕，考其诗赋、义目、帖由等，并解送赴省。如或不依此解送当司，准近敕并不引送试。”奉敕：“宜依。”

五年二月九日敕：“近年文士，轻视格条，就试时疏于帖经，登第后耻于赴选，宜绝躁求之路，别开奖劝之门。其进士科已及第者，计选数年满日，许令就中书陈状，于都堂前各试本业诗赋判文等，其中才艺灼然可取者，便与除官。如或事业未甚精者，自许准添选。”

长兴二年二月敕：“其进士并令排年齐入就试，至闭门试毕。内有先了者，上历某时，旋令先出，其入策亦须昼试。应诸科第对策并依此例，其馀惟准前敕处分。”

清泰二年九月，礼部贡院奏：“奉长兴二年二月敕，进士引试，早入晩出。令请依旧例，进士试杂文，并点门入省，经宿就试。”从之。

周广顺三年正月，户部侍郎、权知贡举赵上交奏：“进士元试诗赋各一首，帖经二十帖，对义五道。今欲罢帖经、对义，别试杂文二首，试策一道。”从之。至其年八月，刑部侍郎、权知贡举徐台符奏：“请试杂文二首外，其帖经、对义，亦依元格。”从之。

显德二年三月敕：

礼部贡院奏，今年新及第进士李覃、严说、何俨、武允成、王汾、闾丘舜卿、杨徽之、任惟吉、赵邻几、周度、张慎微、王翥、马文、刘选、程浩然、李震等一十六人所试诗赋、文论、策文等。国家设贡举之司，求俊茂之士，务询文行，以中科名。比闻近年以来，多有滥进，或以年劳而得第，或因媒势以出身。今岁所贡举人，试令看详，果见纰缪，须至去留。

其李覃、何俨、杨徽之、赵邻几等四人宜放及第。其严说、武允成、王汾、闾丘舜卿、任惟吉、周度、张慎微、王翥、马文、刘选、程浩然、李震等十二人，艺学未精，并宜黜落，且令苦学，以俟再来。礼部侍郎刘温叟失于选士，颇属因循，据其过尤，宜行谴谪，尚示寛恕，特与矜容。刘温叟放罪。将来贡举公事，仍令所司具条例闻奏。

其年五月，尚书礼部侍郎知贡举窦仪奏：

其进士请今后省卷限纳五卷已上，于中须有诗、赋、论各一卷，馀外杂文歌篇，并许同纳，祇不得有神道碑、志文之类。其帖经、对义，并须实考，通三已上为合格。将来却覆昼试，候考试终场，其不及人以文艺优劣，定为五等。取文字乖舛、词理纰缪最甚者为第五等，殿五举；其次者为第四等，殿三举；以次者稍优，为第三等，第二等，第一等，并许次年赴举。其所殿举数，并于所试卷子上朱书，封送中书门下，请行指挥及罪发解试官、监官等。其诸科举人若合解不解、不合解而解者，监官、试官为首罪，勒停见任，举选长官闻奏取裁。监官、试官如受赂，及今后进士如有倩人述作文字应举者，许人言告，送本处色役，永不进任。同保人知者殿四举，不知者殿两举。受情者如见在官停任，选人殿三选，举人殿五举，诸色人量事科罪。

从之。

五年三月，诏曰：“比者以近年贡举，颇是因循，频诏有司，精加试练，所冀去留无滥，优劣昭然。昨贡举院奏，今年新及第进士等所试文书，或有臧否，爰命词臣，再加考核，庶泾、渭之不杂，免玉石之相参。其刘坦、单贻庆、李庆、徐纬、张觐等诗赋稍优，宜放及第。王汾据其文辞，未至精敏，念以顷曾驳落，特与成名。熊若谷、陈保衡皆是远人，深可嗟念，亦放及第。郭峻、赵保雍、杨丹、安元度、张助、董咸则、杜思道等未甚精者，并从退落，更宜修进，以俟将来。知贡举、右谏议大夫刘涛选人不当，有失用心，可责授右赞善大夫，俾令省过，以戒当官。”〈先是，涛于东京放榜后，率先及第进士刘坦已下一十五人，来赴行在，且以所试诗赋进呈。上以其词多纰缪，命翰林学士李昉覆试，故有是命。〉







卷二十三

梁开平元年七月敕：“近年举人，当秋荐之时不亲试者，号为拔解。今后且止绝。”四月十一日，兵部尚书姚洎知贡举，奏：“近代设文科，选胄子，所以纲维名教，崇树邦本也。今在公卿亲属，将相子孙，如有文行可取者，请许所在州府荐送，以广毓才之路。”从之。

乾化元年十二月，以尚书左仆射杨涉知礼部贡举，非常例也。〈前代自武德、贞观之后，但以考功员外郎掌之。至开元二十五年，员外郎李昂为贡士李涯所诋毁，由是中书奏请以礼部侍郎专焉。间或以他官领，多用中书舍人，及诸司四品清资官。惟会昌中命太常卿王起主贡举，时亦检校仆射。〉

后唐同光二年十月，中书奏请停举、选一年。敕：“举、选二门，国朝之重事，但要精确，难议权停。宜准常例处分。”

天成元年八月，敕：“应三京、诸道，今年贡举人，可依常年例取解，仍令随处量事津送赴阙。”

三年七月四日，尚书工部侍郎任赞奏：“今后伏请宣下诸州府，所有诸色举人，不是家在远方，水陆隔越者，逐处选宾从官僚中艺学精博一人，各于本贯一例分明比试。如非通赡，不许妄给文解。”敕：“宜令今后诸色人委逐道观察使，慎择其词艺及通经官员，各据所业，考试及格者，即与给解。仍具所试诗赋、帖经通粗数，一一申省。未及格者，不得徇私发解。兼承前诸道举人，多于京兆府寄应，例以洪固乡贵胄里为户，一时失实，事久难明。自此各于本道请解，具言本州县某乡某里为户。如或寄应，须具本贯入状，不得效洪固贵胄之例。文解到省后，据所称贯属州府，户籍内如无名，本人并给解处，官吏必行重责。京百司给解就试，准前指挥，兼下贡院。其本朝旧格，诸色举人，每年各放几人及第，到日续更详酌处分。”其年十月三日敕：“访闻每年及第举人，牒送吏部关试，判题虽有，判语全无，祇见各书未详，仍或正身不至，如斯乖缪，须议去除。此后应关送举人，委南曹官吏准格考试，如是进士并经学及第人，曾亲笔砚，其判语即须缉构文章，辨明治道。如是无文章，许直书其事，不得祗书未详。如关试时正身不到，又无请假字，即牒贡院申奏停落。”

四年七月，中书门下奏：

今年及第人，先曾守摄职者，宜所司于守摄文书内竖出应举及第年月日，或改名不改名，分各印押。其中曾受正官御署并佐幕者，仍约前任资序，与除一任官。如自中兴以来，诸科第人曾受职官，并令所司追纳文书，及到日，准今年及第人例处分。已受官者，不在此限。兼勒贡院，将来举人纳家状内，各分析曾为官及不曾为官，改名不改名。其曾为职官者，先纳历任文书，及第准例指挥。

从之。其年七月敕：“今岁应新及第人，给春关并于敷政门外宣赐。”〈虑所司邀颉故也。〉其年十月一日，中书门下条流贡举人事件如后：

一、应诸道州府解送诸色举人，须准元敕差有才艺公正官考试及格，然后给解，仍具所试诗赋、义目、帖由送省。如逐州府解内，不竖书前件指挥事节，所司不在引试之限。礼部贡院考试诸色帖经举人，今后据所业经书对义之时，逐经须将生卷与熟卷中半考试，不得依往例，祇将熟卷试问。

一、今后主司不得受内外官寮书题荐托举人，及安排考官。如或实语知有才学精博者，任具奏闻。若受书题嘱托，致有屈人，其主司与发书人并加黜责，其所举人别行朝典。三铨南曹亦不得受诸色官员荐托选人，如违，并准前指挥。

一、应诸色落第人，此后所司具所落事由，别张文榜，分明晓示。除诸州府解送举人外，馀有于河南府寄应，及宗正寺、国子监生等，亦须准上指挥。其中有依托朝臣者，于解内具言在某官姓名门馆，考试及第后，并据姓名覆试。

一、应诸色举人，至入试之时前，照日内据所纳到试纸，本司印署讫，送中书门下，取中书省印印过，却赴所司给散，逐人就试贡院。合请考官、试官，今后选学业精通、廉慎有守者充。如在朝臣门馆人，不得奏请。

奉敕：“宜依。”

长兴元年六月，中书门下奏：“此后宾贡，每年祗请放一人。兼及第举人放榜时，并须据才艺高低，从上依资安排，不得以只科取鼎、岛、岳、斗之名，兼不得呼春官为恩门、师门，不得自称门生。除赐宴外，不得辄有率敛，别谋欢会。曾赴举落第人，不得改名。将来举人，并依选人例，据地里远近，于十月中纳文解。如违，不在受纳之限。”从之。

三年正月敕：“今后落第举人，所司已纳家状者，次年便赴贡院就试，并免再取文解，兼下纳文解之时，不在拘三旬，但十月内到者，并与收纳。”其年十二月三十日，礼部贡院奏：“准会要，长寿二年十月十日，左拾遗刘承庆上疏曰：‘伏见比年以来，天下诸州府所贡物，已至元日皆陈在御前，唯贡人独于朝堂列拜。伏请贡人至元日列在贡物之前，以备充庭之礼。’制曰：‘可。’近年直至临锁院前，赴应天门外朝见。今后请令举人复赴正仗。仍缘今岁已晩，贡士未齐，欲具见到人点引，牒送四方馆，至元日，请令通事舍人一员引伸朝贺，列于贡物之前，或以人数不少，即请祗取诸科解头一人就列，其馀续到者，候齐日别令朝见。如蒙俞允，当司祗于都省点引习仪。”奉敕：“宜准元敕处分，馀宜依。”

四年二月十六日，礼部贡院奏：“今后试举人日，请令皇城司公干人，于省门外听察叫呼称屈，及知贡院有幸门者，引付皇城司勘问。如是的实虚妄，请严加科断。兼今年放榜后及第人看毕，便缀行五凤楼前，列行舞蹈谢恩讫，赴国学谢先师。然后与知贡举官相识期集，祗候敕命，兼过堂及过枢密院。又旧例，侵晨张榜后，知贡院官及考试官已下便出。请今年张榜后，知贡举官并考试官至晩出。”奉敕：“宜令敕下后于朝堂谢恩，即赴国学。其试举人日，宜令御史台差人，听其放榜日知贡举官送出，自此永为定制。及第举人过枢密院，宜不施行。”

清泰二年九月，礼部贡院奏：“奉长兴元年敕，进士、五经、九经、明经五科童子外，诸色科目并停。缘由有明算道举人，今欲施行。又奉长兴三年正月敕：‘每落第举人，免取文解。’今后欲依元敕格，请并再取解，十月十五日到省毕，违限不收。又奉天成四年敕：‘诸色举人入试前五日纳试纸，用中书印印讫，付贡院司。’缘五科所试场数极多，旋印纸锁宿内，中书往来不便，请祇用当司印。”从之。

晋天福五年四月，礼部侍郎张允奏：“童子一科，伏请停废。”从之。

开运元年八月，复童子科。

周广顺三年正月，户部侍郎、权知贡举赵上交奏：“童子凡念书二十四道，今欲添念书，通前五十道。念及三十道者放及第。”从之。

显德二年五月，礼部侍郎、知贡举窦仪奏：“其童子科，请依晋天福元年敕停罢，任改就别科赴举。”从之。

后唐长兴二年七月一日敕：“其明法科，今后宜与开元礼科同，其选数兼赴举之时，委贡院别奏请，会诸法试官，依格例考试。”

晋天福六年五月十五日敕：“明法一科，今后宜令五选集合格，注官日优与处分。”

周广顺三年正月，户部侍郎、权知贡举赵上交奏：“明法元帖律令各十五帖，对义二十道。今欲罢帖律令，试墨义六十道。”从之。至其年八月，刑部侍郎、权知贡举徐台符奏：“却准元格帖律令各十五帖，对墨义二十道。”从之。

后唐同光四年正月，五科举人许维岳等一百人进状：“伏见新定格文，三礼、三传，每科止放两人。方今三传一科五十馀人，三礼三十馀人，三史学究一十人。若每年祇放两人，及一人逐年又添初举。伏见咸通、长庆年放举人，元无定式；又同光元年春榜，亦是一十三人。请依元年例放人。”敕：“从之。”

天成二年正月二十七日，尚书礼部贡院奏：“五经考试官，先在吏部日，长定格合请两员，数属贡院，准新定格文，祇令奏请一员，兼充考试，伏缘今年科目，人数转多，却欲依旧，请考试官各一员。如蒙允许，续具所请官名衔申奏。”奉敕：“宜依。”

三年二月十日，礼部贡院奏：“当司据乡贡九经刘英甫经中书陈状，请对经义九十道，以代旧格帖经，奉堂判令详状处分者。当司伏准格文，九经祇帖九经书各一十帖，并对春秋、礼记口义各一十道。今准往例，并不曾有应排科讲义，九经若便据送到引试排科讲义，即恐有违格例者。”奉敕：“刘英甫请以讲义便代帖经，既能鼓箧而来，必有撞钟之应，宜令礼部贡院考试。”其年七月十三日敕：“应将来三传、三礼、三史、开元礼、学究等考试，本业毕后，引试对策时，宜令主司于时务中采取要当策题，精加考较，不必拘于对属。须有文章，但能词理周通，文字典切，即放及第。如不及此格，虽本业粗通，亦须黜落。应九经、五经、明经帖书文格后，引试对义时，宜令主司于大义汎出经问义五道，于帘下书试，祗令隔帘解说。但不失注疏义理，通二通三，然后便令念疏。如是熟卷，并须全通，仍无失错。如得入帘，亦须于时务中选策题，精加考较。如粗于笔砚留意者，则任以四六对，仍须理有指归，言关体要。如不曾于笔砚致功，即许直书其事，申明利害，不得错使文字。其义问念疏对策，逐件须有去留。”

长兴四年二月十六日，礼部贡院奏：

新立条件如后：

一、九经、五经、明经呈帖由之时，试官书通不后，有不及格者，喝落后请置笔砚，将所纳帖由分明，却令自阅。或是试官错书通下，当予改正。如怀疑者，便许请本经当面检对。如实是错，即便于帖由上书名而退。

一、五科常年驳榜出，多称屈塞，今年并明书所对经书墨义，云“第几道不，第几道粗，第几道通”，任将本经书疏照证。如考试官去留不当，许将状陈诉，再加考较。如合黜落，妄有披述，当行严断。

一、今年举人有抱屈落第者，许将状被诉于贡院官，当与重试。如贡院不理，即诣御史台论诉。请自试举人日，令御史台差人受举人诉屈文状，并引本身勘问所论事件。或知贡举之官及考试之官者已下，敢有受货赂，升擢亲朋，屈抑艺能，阴从请托，及不依格去留者，一事有违，请行朝典。

一、怀挟书策，旧例禁止，请自今后入省门搜得文书者，不计多少，准例扶出，殿将来两举。

一、遥口受人回换试处及钞义题帖书时，诸般相救，准例扶出，殿将来三举。

一、艺业未精，准格落下，耻见同人，妄扇屈声，拟为将来基址，及他人帖对过场数多者，便生诬玷，或罗织殴骂者，并当收禁，牒送御史台，请赐勘鞫。如知贡举及考试官事涉私徇，屈塞艺士，请行朝典。若虚妄者，请严行科断，牒送本道重处色役，仍永不得入举场。同保人亦连坐，各殿三举。

奉敕：“宜依。”

周广顺二年二月，礼部侍郎赵上交奏：“贡院诸科，今欲不试汎义，口义其五十道，改试墨义，共十道处分。”从之。

三年正月，户部侍郎、权知贡举赵上交奏：“九经举人元帖经一百二十道，墨义二十道，今欲罢帖经，于诸经墨义对一百五十道。五经元帖经八十，帖墨义二十道，今欲罢帖经，令对墨义一百道。学究原念书二十道，对义五十道。”从之。至其年八月，刑部侍郎、权知贡举徐台符又奏：“九经请都对墨义六十道，其帖经对策，依元格。五经亦请对墨义六十道，帖经对策依元格。”从之。







卷二十四

梁开平元年五月，改枢密院为崇政院。〈始命敬翔为院使，仍置判官一人。自后不置判官，置副使一人。〉

二年十一月，置崇政院直学士二员，选有政术、文学者为之。〈始以尚书吏部郎中吴蔼、尚书兵部郎中李珽充选。其后又改为直崇政院。〉

后唐同光元年十月，崇政院依旧为枢密院。〈命宰臣郭崇韬兼枢密使，亦置院使一人。〉

晋天福四年四月，以枢密副使张从恩为宣徽使，权废枢密院故也。〈先是，上以宰臣桑维翰兼枢密使，恳求免职，祇在中书，遂以宣徽使刘处让代之，每有奏议，多不称旨。及处让丁内忧，乃以枢密院付中书门下，故有是厘革。〉

开运元年六月，依旧置枢密院。其见在中书元系枢密院职司人吏，各勒仍旧。应合行公事，委本院奏取指挥，以宰臣桑维翰兼枢密院使。〈从中书门下奏请也。〉

周显德六年六月，命司徒平章事范质、礼部尚书平章事王溥并参知枢密院事。

梁开平元年四月，置建昌院，以博王友文判院事。〈以太祖神武元圣孝皇帝在藩时，四镇所管兵车、税赋、诸色课利，按旧部籍施行，仍置院以领之。〉其年五月，中书门下奏，请以判建昌院事为建昌宫使。〈仍以太祖旧潜龙宅为宫。〉

二年三月，以侍中韩建判建昌宫事。至十月，以尚书兵部侍郎李皎为建昌宫副使。

三年九月，以门下侍郎、平章事薛贻矩判建昌宫事。至四年十二月，以李振为建昌宫副使。

乾化二年五月，以门下侍郎、平章事于竞判建昌宫事。其年六月，废建昌宫，以河南尹魏王张宗奭为国计使。〈凡天下金谷兵戎，旧隶建昌宫者悉主之。〉至后唐同光四年二月，以吏部尚书李琪为国计使。〈按实录，自后废其名额，不置。〉

后唐同光二年正月敕：“盐铁、度支、户部三司，凡关钱物委租庸使管辖。”其年三月，左谏议大夫窦专上疏曰：“臣伏见天下诸色钱谷，比属户部、度支、金部、仓部，各有郎中、员外支计分辟。自后以租赋殷繁，添置司之额。自唐天宝中，安史作乱，民户流亡，征赋不时，经费多阙。唯江淮、岭表，郡县完全，总三司货财，发一使征赋，在处勘覆，目曰租庸。才收京城，寻废职务。广明中，黄巢充斥，僖宗省方，依前以江淮征赋又置租庸使催征，及至车辂还京，旋亦停废。伪梁不知故事，将四镇节制征输，置宫使名目管系，既废宫后，改置租庸，杂以掊敛相兼，加之出放生利。况户口什一之税，是太平之日规绳，租庸总三司追科，因丧乱之时制置，在京无此名目，乃是出使权宜。若要委一官之能，何妨总三司合判。伏请敕郡县重集户口，计定租税，令盐铁却归三司，收其征赋。务使仍旧会计到京，且便上供，何须直进。既户口不失，则增赋倍多，致海内有久远之安，示天下为一家之治。”〈事虽不行，然有识者甚韪之。〉

天成元年四月敕：“停废租庸院名额，依旧为盐铁、户部、度支三司，委宰臣一人专判。仍废租庸院大程官，及放猪羊柴炭户。其括田竿尺，一依伪梁制度，仍委节度使通申，三司不得更差使检括。州使公廨钱，先被租庸管系者，一切却还州府。”

长兴元年八月敕：“会计之司，国朝重务，总其使额，以委近臣，贵便一时，寜循往例。张延朗可充三司使，班位在宣徽使之下。”〈唐朝以户部度支掌泉货，盐铁则特置使名。户部度支则尚书省本司侍郎、郎中判其事。天宝中，杨慎矜、王𫟹、杨国忠虽承恩顾，各守本官，别带使额。下及刘晏、第五琦亦如旧制。自后又以宰臣各判一司，不带使额。乾符之后，天下兵兴，随置租庸使以掌调发，兵罢则停。伪梁不闲典故，乃置租庸使总天下征赋，庄宗亦踵其事。暨今上登位，削去使名，命重臣一人专判，曰判三司。至是延朗自许州入掌国计，自于枢密使请置三司使。宣下中书门下，宰臣以非故事，拟受延朗充诸道盐铁转运使，令兼判户部度支，上不从，故特降是命。三司置使名，自延朗始也。〉

四年正月，三司使奏：“当省有诸道盐铁转运使额，职员极多。见有左右都押衙及客司通引，今欲从正押衙设省职，为转迁之序，正押衙、同押衙、衙前兵马使、讨击副使、衙前虞候、衙前子弟者。”敕：“衙前兵马使已下名目，皆是军职，不合系于省司，其正押衙、同押衙、衙前虞候、衙前子弟宜依。”

梁开平元年五月，宣旨下徽院收管供奉官、殿前受旨官、宣左右内直等。

后唐清泰元年七月，殿直都知赵处愿，承旨都知蒋德邻谢恩，令具襕笏。

晋天福六年七月敕：“宣徽院供奉官殿直人数不少，今后诸道行军副使，不得奏请宣补骨肉。”

梁开平三年七月敕：“内皇城诸门，宜各差控鹤官两人守把。其诸司使并诸司诸色人，并勒于左、右银台门外下马，不得将带人入门。逐日诸道进奉客省使，于千秋门外排当讫，勒控鹤官抬至内门前，令董门殿直已下舁进。其章善门仍令扃锁，不用逐日擅自开闭。”

乾化元年五月，诏曰：“闱是正门也，宜以时开闭，用达阳气。委皇城使准例检校启门，车驾出则阖扉。”

后唐长兴四年八月，以秦王从荣为天下兵马大元帅。其年九月，中书门下奏：“秦王加天下兵马大元帅，自历朝以来，无天下兵马大元帅公事仪注。或专一面之权，或总诸道之司，其仪注规程、公事条目，载详故实，未见明文。臣等谨沿近事，伏见招讨使总管，兼受副使已下櫜鞬庭礼。今望令诸道节度使已下，凡带兵权者，见元帅阶下具军礼，参见皆申公状。其带使相者，初相见亦以军礼，一度已后，客礼相见。应天下诸军务公事，元帅府行帖指挥。其判六军诸卫事，则行公牒往来。其元帅府所置官属，补授军职，则委元帅奏请。”从之。

滑州。〈唐光启二年四月，改为宣义军节度，至后唐同光元年十月，复为义成军。〉

许州。〈梁开平二年，改为匡国军。后唐同光元年十月，复为忠武军。〉

陕州。〈梁开平二年四月，改为镇国军节度。至后唐同光三年，复为保义军。〉

邢州。〈梁开平二年六月，建为保义军节度，割洺、惠二州隶之。至后唐同光元年，改为安国军。〉

宋州。〈梁开平三年五月，升为宣武军节度，割亳、辉、颍三州隶之。至后唐同光元年，改为归德军。〉

邓州。〈梁开平三年五月，升为宣化军节度，割泌、随、复、郢四州隶之，与襄州分江心为界。至后唐同光元年，改为威胜军。周广顺二年三月，改为武胜军，避讳也。〉

晋州。〈梁开平四年四月，升为定昌军节度，以绛、沁二州隶之。至后唐同光元年，改为建雄军。〉

沧州。〈梁乾化二年三月，改为顺化军节度，以张万进归顺故也。至后唐同光元年，改为横海军。〉

华州。〈初为感化军，至后唐同光元年，改为镇国军。至显德元年八月，降为刺史，直属京。〉

耀州。〈梁贞明元年十二月，改为崇州，升为静胜军节度。至后唐同光元年，改为顺义军。至二年三月，降为团练州。至周显德二年，降为刺史，直属京。〉

潞州。〈梁龙德三年，改为匡义军节度，以李继韬归顺故也。后唐同光元年，复为安义军。至长兴元年三月，复旧名昭义军。〉

安州。〈后唐同光元年，改为安远军节度。至晋天福五年七月，降为防御使，所管新州割隶许州，以李金全叛命故也。至汉天福十二年六月，复为安怀军节度。至周显德元年十月，又降为防御州。〉

新州。〈后唐同光二年七月，升为威塞军节度，以妫、儒、武三州隶之。〉

应州。〈后唐天成元年七月，升为彰国军节度，以兴唐军为寰州以隶之。〉

云州。〈后唐同光二年七月，复为大同军节度，以应州隶之。〉

陈州。〈晋开运二年十月，升为镇安军节度。至汉天福十二年六月，降为刺史。周广顺元年正月，升为防御州。二年七月，复升为镇安军节度，以颍州隶之。〉

曹州。〈晋开运二年十月，升为威信军节度。至汉天福十二年六月，降为刺史。至周广顺二年七月，复升为彰信军节度，以单州隶之。〉

襄州。〈晋天福七年，降为防御州，直属京，所管均、房二州割隶邓州，以安从进叛命初平故也。至汉天福十二年六月，复旧为山南东道使。〉

青州。〈晋开运元年十二月，降为防御州，与登、莱、淄三州并属京，以杨光远叛命初平故也。至汉天福十二年六月，复旧为平卢军节度。〉

贝州。〈晋天福三年十二月，升为永清军节度，以博、冀二州隶之。至周显德元年十月，降为防御州。〉

相州。〈梁贞明元年三月，魏博节度使杨师厚薨，乃割相州建节度，寻军乱，以地归后唐庄宗，却为属郡，隶魏州。至天福三年十一月，复升为彰德军节度，以澶、卫二州隶之。〉

兖州。〈周广顺二年五月，降为防御州，以慕容彦超叛命初平故也。〉

澶州。〈晋天福三年十一月初，升为防御，隶相州，移理所于德胜渡。至九年八月，升为节度，号镇寜军，以濮州隶之。〉

镇州。〈晋天福七年正月，改为顺国军节度，改常山为恒山郡，应军额馆驿带常山名者，并改为恒山，以安重荣叛命初平故也。至汉天福十二年八月，却并复为成德军。〉

府州。〈汉天福十二年，升为永安军节度。至乾祐三年四月，降为团练州。至显德元年五月，复旧军额。〉

代州。〈周显德元年，升为静塞军节度，以初归降故也。〉

汾州。〈周显德元年五月，升为寜化军节度，以初归顺故也。〉

夔州。〈后唐天成二年七月，升为寜江军节度。〉

楚州。〈后唐天成三年闰八月，升为顺化军节度。〉

寿州。〈后唐天成三年十月，升为忠正军节度。〉

阆州。〈后唐天成四年十月，升为保寜军节度。〉

䖍州。〈后唐长兴二年八月，升为昭信军节度。〉

洮州。〈后唐长兴四年十一月，升为保顺军节度。〉

温州。〈晋天福四年五月，升为静海军节度，从两浙钱元瓘奏也。〉

金州。〈晋天福四年五月，升为怀德军节度。至汉天福十二年，复降为防御州。〉

湖州。〈周显德六年二月，升为宣德军节度，从两浙钱弘俶奏也。〉

后唐天成元年十一月敕：“雄武军节度使官衔内宜兼押蕃落使。”

二年七月敕：“顷因本朝亲王，遥领方镇，其在镇者遂云副大使知节度事。但年代已深，相沿未改。今天下侯伯，并正节旄，惟东、西两川，未落副大使字，宜令今后祇言节度使。”

后唐清泰元年六月，以皇子重美遥领成德军节度，镇冀深赵等州观察、处置、北面水陆转运制置等使，兼河南尹，判六军诸卫事。

晋天福八年二月，以皇弟重睿为开封尹，充管内河堤使。〈时重睿以年幼未出阁，命左散骑常侍边蔚权知府事，逐月支钱七十千，米面傔千人，马十匹草粟，别支公用米二十石，麦五十石，羊二十口，每年面三千斤，钱四百千。〉

开运二年五月，又遥领雄武军节度，秦阶成等州观察、处置、押蕃落、管内营田、制置等使。至三年正月，改领忠武军节度，许蔡申等州观察、处置使。

三年三月，以皇子延煦遥领镇宁军节度，澶濮等州观察、处置、管内河堤等使。至其年十一月，改领保义军节度，陕虢等州观察、处置等使。

汉乾祐元年六月，以皇弟勋领山南西道节度，管内观察、处置等使，兴元尹。

后唐同光元年十月，以侍中、监修国史郭崇韬兼领成德军节度，镇冀深赵等州观察、处置等使，真定尹。

后唐长兴三年四月，中书门下奏：“据十道图，有大都护，除单于、北庭等府久不置外，今具员内，节度使中见有两员外守安北都护、安东都护，今请祇以四大都护为定额，仍以安东大都护为首。”奉敕：“宜依。其安南大都护、安西大都护、安北大都护次之。”

梁开平元年十二月，于辉州砀山县置崇德军。〈太祖榆社凡在砀山，置使以领之。始命朱彦让为军使。〉

晋天福四年五月，改旧威州为清远军。

六年八月，改澶州顿邱镇为德清军，镇使为军使。其年九月，以新修胡梁渡为大通军。〈初置浮桥故也。〉

七年四月，降雄州为昌化军，警州为威肃军。其军使委令本道差补。

周显德元年十月，以莱芜监为广利军，从前监使张崇谦奏请也。〈至六年十一月，复废为莱芜治。〉

二年三月，以李晏口为静安军。〈李晏口当契丹入侵之路，筑城屯军为边防，人甚赖之。〉其年六月，废景州为定远军。所管东光、弓高两县隶沧州，安陵县隶德州。其年七月，废环州为通远军。

三年五月，以涡口镇为镇淮军。

五年六月，以鄂州汉阳县为汉阳军。〈时初平淮南之地，以江为界。〉

六年十一月，以凤州固镇为雄胜军。

梁朝诸司使名：崇政院使、租庸使、宣徽院使、客省使、天骥使、飞龙使、庄宅使、大和库使、丰德库使、仪鸾使、乾文院使、文思院使、五坊使、如京使、尚食使、司膳使、洛苑使、教坊使、东上阁门使、西上阁门使、内园栽接使、弓箭库使、大内皇城使、武备库使、引进使、左藏库使、西京大内皇城使、闲廏使、宫院使、翰林使。

梁开平元年五月，改御食使为司膳使，小马坊使为天骥使，文思院使为乾文院使，同和院使为仪鸾使。〈至三年十一月，乾文院却置使。〉其年九月敕：“近年文武诸道奉使，皆分外停留。今后两浙、福建、广州、安南、邕容等道使到发，许住一月，湖南、洪鄂、黔桂许住二十日，荆襄、同雍、镇定、青沧许住十日，其馀近辅歇泊三五日。如是往来道路，据里数日行两驿。若遇疾患及江、河阻隔，委所在长史具事由闻奏，仍仰御史台觉察。

三年十月，置左右军巡使。〈以段明远为左军巡使，邓成为右军巡使，时以迁都之始，凡其河南尹侍卫诸军，虽合差人巡警，京都往往滥发，分曹异职，多扰于民。乃置左军巡管水北，右军巡管水南，各置巡院，罢诸军巡检人员，仍令判六军诸卫张宗奭都管辖。〉

乾化元年十二月，以大理卿王鄯为安南送旌节官告使。〈旧制：巡抚、黜陟、册命、赈恤、吊赠、入蕃等使，选朝臣为之。其宣慰、加官、送旌节，即以中官为之。今以三品送旌节，新例也。〉

后唐同光二年二月，中书门下奏：“今后大镇节度使管三州已上者，每年许奏管内官三人。管三州已下者，许奏管内官二人。仍须是考绩尤异，如止于征科及限，检损无瑕，祇得书考，不得奏荐。其防御使每年许奏一人。刺史无奏荐之例。更有将前资官请他处除授者，谓之横荐，亦宜止绝。如有违越，中书不在施行之限。”从之。其年三月，中书门下奏：“仪仗法物使李肃，是伪梁制此使额，便令主持，又无考限。况主持法物，各有本司，请准旧停废。”从之。

天成元年九月，以尚书都官郎中庾传美为三州搜访图籍使。其月，北京奏，准宣命，于系省卖麹钱上，每贯割留二百，充本府公使。〈初，朱守殷为河南尹官兼平章事，与宰执贵要交欢，屡有宴会。及告安重诲，以司府无利润支费，遂议割麹钱，奏后之，诸府因以为例。〉

二年三月二十一日敕：“诸道州府所有专差人持礼往来，皆具申奏。况列藩交聘，诸侯结欢，乃自古之通规，亦明朝之旧事。近日皆宣章奏，禀命朝廷，既旌敦好之风，兼表睦邻之好。且道非越境，何劳上闻，宜令遍降敕命，指挥诸道州府，自今后应是诸道差人持礼来去，并令不要申奏。”

四年五月敕：“今后诸州诸使，凡于廨署并须专切增修，不得信任摧毁。凡所制办，亦令勒具年月，编于帐籍，受代之际，分明交领。不得因此接便扰人。”其年六月敕：“州侯伯所请宾从及主事元随，并令奏其名姓，或参佐道亏，各令加罪。”其年七月敕：“诸道州府不得奏荐将校职员，乞行恩命。如显有功效，即列奏以闻。”

长兴元年五月敕：“今后凡有除移，准宣诏遣差外，其馀须候人到彼，点检交割军州公事了日，即可发离本处。仍令逐道观察使散管内诸州准此。”

二年五月敕：“今后应内外臣寮，不计在朝出使，并不得辄发书题，妄行请托，于诸处安排公人。宜令三司及诸道州府节使、防御团练使、刺史等，或有人不畏条敕，犹蹑旧踪者，并仰立具姓名闻奏。发荐者贬所任府官，求荐者配于边远州县常知所在。如逐处长吏自徇人情，显违敕命，祇被替本人诣阙上诉，勘问不虚，长吏罚两月俸，发荐人比前例更加一等，被替人却令依旧，仍从再句当后三年内，除别显有罪名外，不得妄有替移。其长兴二年五月一日已前所犯，不在上诉之限。兼敕到后，但是州府，并于铺驿及显要处粉壁，具录敕命晓谕，常令申举，永使闻知。况蒙国爵待人，惟贤是举，稍闻俊乂，必命奖升，其有端士正人，雄文大学，言可以经纶王道，行可以规矩人伦，但当显陈表章，明具论荐，名始得正，功不弃材。所期绝彼幸人，岂可滞诸贤者。”其年七月敕：“诸道奏荐州县官，各定员数，今宜增益，以广搜扬。带使相节度使，每年许荐三人，今加至五人；不带使相节度使许荐二人，今许荐三人；直属京防御团练使许荐一人，今加荐至二人。即不得荐新罢任及过格之人，如未曾有官者，当别比拟。”

清泰元年八月敕：“凡关差使，须示均平。今后文武百官充使者，宜令依轮差，中书置簿，不得重叠。〈其内降宣谕，不拘此例。〉若当使自缘有事，或不欲行，注簿，便当一使。长兴三年正月后已曾奉使者，便著为簿首，已后差使次第注之。”

晋天福二年二月敕：“今后中外臣寮，或因差使出入，不得荐嘱人于藩镇，希求事任。如有犯者，准长兴二年敕条处分。”其月敕：“诸道马步都虞候，今后朝廷更不差补，委逐州府于衙前大将中选久历事任，晓会刑狱者充，仍以三年为限，不得于元随职员中差补。其今日已前见在任者，如无罪犯，宜令终其月限，候将来得替。仰本道于衙前收管，不得赴阙。”

五年四月敕：“承旨者承时君之旨，非近侍重臣，无以禀命，是以大朝会则以宰臣承旨，草诏书则以学士承旨，若无区别，何表等威。除翰林学士承旨外，殿前承旨改为殿直，枢密院承旨改为承宣，御史台、三司、阁门、客省承旨，并令别定其名。”其年七月二日敕：“应内外诸使、诸司及诸州府，凡有诸色公道事须具奏闻，今后不得白状及札子记事申覆。如事关机密，即准元降宣命，实封斜角，不题事目通下。其合申中书及中书勘会公事，所申状亦须是本司及逐处官员印署，不得将白状及记事札子，兼令司局抄札子申。宜令御史台及宣徽院、三司侍卫司、诸道州府准此。”

汉乾祐三年五月敕：“诸防御团练州申奏公事，除朝廷以军期应副，则不及闻于廉使，如寻常公事，不得自专，须先申本官斟酌以闻。今后州府不得违越。”其月敕：“诸道州府宜差散从官，大府五百人，下州二百人，宜量户口多少，差团集本处管系立节级，点检教习，警备州城。”至周广顺元年三月敕：“其诸州府所差散从官、亲事官，并放归农。自去年四月已前，州县元管系人数，一切仍旧。其递铺如已前招召到者，且仰仍旧，今后更不得招召。其诸处场院，并不得影庇两税人户。所有河北诸州及泽潞晋绛慈隰解等州，于先差散从亲事官内，选弓箭手，祇且留住本州管系，其馀放差。〈先是，汉隐帝命诸州于百姓内差散从官、亲事官，又差力及人户充递铺，又下三司诸场务，召人户替占役兵，皆不便于民。故放之。〉其年七月敕：“应诸道州府镇务，祇差补镇符一员、都虞候一员，馀并除废。”〈因尚书都官郎中曹谦言上章，故降是敕。〉

周广顺元年五月敕：“今后诸州府不得奏荐无前资并无官并无出身人。如有奇才异行，亦许具名以闻，便可随表赴阙。当令有司考试，朕当亲览。”

显德五年四月六日敕：“应诸道州府进奏，逐月合请俸料及纸笔等钱，宜令今后于本州公使钱内支给，不得分配人户及州县门户，如本州公使钱少，不便支给处，祇不要置进奏官，仰于衙前差有名粮职员充，进奏闻院副知。仍二周年替罢，本州优与安排。”







卷二十五

后唐同光二年八月八日，中书门下奏：“诸道除节度使及两使判官除受外，其馀职员并军事判官，伏以翘车著咏，戋帛垂文，式重弓旌，以光樽俎。由是副知己之荐，成接士之荣，必当备悉行藏，习知才行，允奉幕中之画，以称席上之珍。爰自伪梁，颇乖斯义，皆从除授，以佐藩宜。因缘多事之秋，虑爽得人之选，将期推择，式示更张。今后诸道除节度副使、两使判官除授外，其馀职员并诸州军事判官等，并任本道、本州各当辟举。其军事判官，仍不在奏官之限。”

天成元年八月十一日敕：“诸道开置幕府，皆有旧规，奏荐官寮，亦著前式，苟或隳紊，难正浇讹。从前诸道奏请判官，若遇移镇，便合随去，若无除授，亦随府罢。近年流例，有异从来，使府虽遇除移，判官元守旧职。今后若朝廷除授者，即不系使府除移。如是自请充职者，便须随去，如遇府罢，其职亦罢。又往例，藩镇带平章事，奏请判官，殿中已上许奏绯，中丞已上许奏紫。今不带平章事，亦同带平章事例处分。如是防御团练使奏请判官，自员外郎已下，不在奏绯之限。其所奏判官、州县官，并须将前任告赤随奏到京。若是未曾有官，须假试衔者，亦须奏状内言并未有官。如是节度、观察、留后及权知军州事，并不在奏请判官之限。如刺史要奏州县官，并须申本道请发表章，不在自奏之限。今日诸道奏请从事，本无官署，妄结虚衔，不计职位高卑，多是兼请朱紫，不唯紊乱，实启侥求，深蠹彝章，须行厘革。宜令诸道州府，仍下管内诸州，准敕命处分。”

四年六月敕：“诸道节度行军司马，名位虽高，或帅臣不在，其军州事节度副使权知。”

长兴元年五月十六日敕：“去年相次有诸道前资掌书记已下宾从到京，求官人数极多，或自述行止，或得替节度使论荐，兼有已于郊天行事者。即目朝班中无员阙安排，前件官等皆随府罢职，相次到京。当奏辟之时，慎选尽由门馆，及替闲之后，安排须告朝廷。若不特议区分，即恐久令淹滞。宜令于诸道掌书记已下，据有员阙处各除授一员，仍自此凡是朝官及诸州府判官，得替一周年后，得求官擢才，特敕不在此限。”其年十二月十九日，太常丞孔知邵奏：“诸道行军副使、两使判官及防御团练、军事判官，并请依考限欲满一月前，本处闻奏朝廷除替。”从之。兼上佐令录、判司主簿，亦准此指挥。或有丁忧及不赴任、因事停官、身死，并具月日申奏，如不依指挥，罪本处判官。

二年二月，中书门下奏：“准天成四年六月二十日敕，刺史准旧例以三年为限，其少尹、上佐官以二十五月为限，府县官凖长定格以三十月为限，其行军副使、两使判官已下宾僚，及防御团练副使、判官、推官、军事判官，并宜以三十个月为限。如是随府，不在此限。”其年十一月敕：“今后两使判官罢任后，一年外与比拟。书记、支使、防御团练判官等，二年外。推巡、防御团练推官、军事判官等，并三年与比拟。仍每遇除授，量与改转官资，或阶勋职次。若文学、智术超群轶伦者，不拘年月之限。才器卑陋，阶缘得事者，即于州县官中比拟。若州县官中有文学雄奥，识略优深者，亦于班行诸道判官中比拟任使。”

清泰二年七月，中书门下奏：“自今年三月后，诸州刺史奏军判官九人，行之有碍。新敕虑在外未知。”敕：“军判官宜令本州刺史自选择举奏，初且除本职，未得与官，或与刺史连任相随，显有劳能，许本州刺史以闻，量事奖擢，仍不得枉有论荐。其三月后九人且与施行。”

晋天福二年二月敕：“前任诸道行军副使等，今后替罢一年后，方得赴阙。其先替在京者，宜令中书门下据见有阙员除授，仍敕诸道知。”

四年七月敕：“今后防御团练、刺史所奏从事，无名官者不在申荐。”

汉乾祐元年正月敕：“其诸道行军副使、两使判官，今后不得行奏荐，委中书门下选。带使相节度使许奏节度掌书记、观察支使、节度推官；不带使相节度使只许奏节度掌书记、节度推官。其防御团练判官、军事判官等听奏，仍须精择才能。其奏荐州县官，带使相许荐三人，不带使相许荐二人，防御团练、刺史许荐一人，仍举唐朝、晋朝敕永为规则。”

周广顺元年三月敕：“副留守、节度副使、行军司马、两京少尹、留守判官、两使判官，共许差定当直人力，不得过十五人。诸府少尹、掌书记、支使、防御团练副使，不得过一十人。节度推官、防御团练军事判官，不得过七人。并取本厅旧当直人力充。若数少不及新定数目，祇仰旧人数差定，仍令逐处系帐收管。此外如不遵条制，额外占差人户，本官当行朝典。”

显德二年六月诏：“两京、诸道州府留守判官、两使判官、少尹、防御团练军事判官，今后并不得奏荐，如随郡已历前件官职任者，不在此限。其防御团练刺史各置推官一员。”

后唐同光三年二月敕：“魏府小菉豆税，每亩减放三升。城内店宅园囿，比来无税，顷因伪命，遂有配征，后来以所征物色，添助军装衣赐，将令通济，宜示矜蠲。今据紧慢去处于见输税丝上，每两作三等，酌量纳钱。贵与充本回图收市军装衣赐。其丝仍与除放。”其年闰十二月，吏部尚书李琪上疏曰：

臣闻古人有言：谷者人之司命，地者谷之所生，人者君之所理。有其谷则国力备，定其地则人食足，察其人则徭役均。知此三者为国之急务也。轩、黄已前，不可详记。自尧堙洪水，禹作司空，于是九等之田，收什一之税。其时户口一千三百馀万，定垦田约九百二十万顷，最为太平之盛。及殷革夏命，重立田制，每私田十亩种公田一亩，水旱同之，亦什一之义也。

洎周室立井田之法，大约百里之国，提封万井，出车千乘，戎马四千匹，畿内兵车万乘，马四万匹。以田法论之，亦什一之制也。故当成、康之世，比尧、舜之朝，户口更增二十馀万，非他术也。盖三代之前，皆量入以为出，计农以为军，虽逢水旱之灾，而有凶荒之备。

降及秦、汉，重税工商，急关市之征，倍舟车之算，人口既以减耗，古制犹复兼行。按此时户口，尚有千二百馀万，垦田亦八百万馀。至乎三国并兴，两晋之后，则农夫少于军众，战马多于耕牛，供军须夺于农粮，秣马必侵于牛草。于是天下户口，止有二百四十馀万。洎隋文之代，与汉比崇，及炀帝之年，又三分去二。

唐太宗文皇帝以四夷初定，百姓未丰，延访群臣，各陈所见。唯魏徵独劝文皇帝力行王道，由是轻徭薄赋，不夺农时，进贤良，悦忠直，天下斗粟值两钱。自贞观至于开元，将及九百万户，五千二百万口，垦田一千四百万顷。比之近古，又多增加。是知救人瘼者以重敛为病源，料兵食者以惠农为军政。仲尼云：“百姓足，君孰与不足。”臣之此言，是魏徵所以劝文皇也，伏维深留宸鉴。如以六军方阙，未可轻徭，两税之馀，犹须重敛，则但不以折纳为事，一切以本色输官，又不以纽括为名，止以正税加纳，天下幸甚。

敕：“本朝征科，唯配有两税，至于折纳，所不施为。宜依李琪所论，应逐税合纳钱物、斛斗、盐钱等，宜令租庸司指挥，并准元征本色输纳，不得改更。若合有移改，即须具事由闻奏。”

天成元年四月赦节文：“应纳夏秋税子，先有省耗，每斗一升，今后止纳正税数，不量省耗。”

四年五月五日，户部奏：“三京、邺都、诸道州府，逐年所征夏秋税租，兼盐麹折征、诸般钱谷等起征，馀流如后：四十七处节候常早，大小麦、䵃麦、豌豆五月十五日起征，八月一日纳足；正税匹帛、钱鞋，地头榷麹、蚕盐及诸色折科，六月五日起征，至八月二十日纳足；河南府、华州、耀、陕、绛、郑、孟、怀、陈、齐、棣、延、兖、沂、徐、宿、汝、申、安、滑、濮、澶、襄、均、房、雍、许、邢、洺、磁、唐、隋、郢、蔡、同、郓、魏、汴、颍、复、鄜、宋、亳、蒲等州。二十三处节候差晩，随本处与立两等期限。〈二十三处州郡未见。〉一十六处节候较晩，大小麦、䵃麦、豌豆六月一日起征，至八月十五日纳足；正税匹帛、钱鞋、地头榷麹、蚕盐及诸色折科，六月十一日起征，至八月十十五日纳足；幽、定、镇、沧、晋、隰、慈、密、青、邓、淄、莱、邠、宁、庆、衍等州。七处节候尤晩，大小麦、䵃麦、豌豆六月十日起征，至九月纳足；正税匹帛、钱鞋、榷麹钱等六月二十日起征，至九月纳足；并、潞、泽、应、威塞军、大同军、振武军。”其月敕：“百姓今年夏苗，委人户自通供手状，具顷亩多少，五家为保，委无隐漏，攒连状本州具状送省，州县不得迭差人检括。如人户隐欺，许令陈告，其田倍令并征。”

长兴二年六月敕：“委诸道观察使属县，于每村定有力人户充村长，与村人议，有力人户出剩田苗，补贫下不迨顷苖者。肯者即具状征收，有词者即排段检括。自今年起为定额。有经灾沴及逐年逋处，不在此限。”

三年十二月，三司奏请：“诸道上供税物，充兵士衣赐不足，其天下所纳斛斗及钱，除支赡外，请依时折纳绫罗绢帛。”从之。

晋天福四年正月敕：“应诸道节度、刺史，不得擅加赋役，及于县邑别立监征，所纳田租，委人户自量自概。”

周显德三年十月，宣三司指挥诸道州府，今后夏税以六月一日起征，秋税至十月一日止征，永为定置。

五年七月，诏曰：“朕以寰宇虽安，烝民未泰，当乙夜观书之际，校前贤阜俗之方，近覧元稹长庆集，见在同州时所上均田表，较当时之利病，曲尽其情，俾一境之生灵，咸受其赐。传于方册，可得披寻。因令制素成图，直书其事，庶王公观览，触目警心，利国便民，无乱条制，背经合道，尽系变通。但要适宜，所冀济务，系乃勋旧，共庇黎元。今赐元稹所奏均田图一面，至可领也。”〈是时，上将均定天下民租，故先以均田图遍赐诸侯。〉其年十月，赐诸道均田诏曰：“朕以干戈既弭，寰海渐宁，言念地征，罕臻艺极，须议并行均定，所冀永适重轻。卿受任方隅，深躬治本，必能副寡昧平分之意，察乡闾致弊之源，明示条章，用分寄任，伫令集事，允属推公。今差使臣往彼捡括，馀从别敕。”〈乃命左散骑常侍艾颖等三十四人下诸州检定民租。〉

后唐长兴元年三月十三日敕：“天下州府受纳秆草，每束纳钱一文，足一百束，纳拘子四茎，充积年供使，枣针一茎，充稕场院。其草并柴蒿，一束纳钱一文；其纳绢絁布绫罗，每匹纳钱一十二文足；丝绵䌷子麻皮等，每一十两纳耗半两；鞋每量纳钱一文足；见钱每贯纳七文足。省库收纳上件前物，元条流见钱每贯纳二文足，丝绵䌷子每一百两纳耗一两，其诸色匹段并无加耗。”

二年闰五月敕：“今后诸州府所纳秆草，每二十束别加耗一束，充场司耗折。其每束上旧纳盘纒钱一文，仰官典同共系竖，一一分明上历，至纳遣了绝已来，公使不得辄将出外。”

周广顺元年三月二十八日敕：“诸道州府牛皮，今后犯一张，本犯人徒三年，刺配重处色役；本管节级所由，杖九十。两张以上，本人处死；本管节级所由，徒二年半，刺配重处色役；告事人赏钱五十千。其人户有牛死者，其本户告报本地方所由节级、邻保人，仰当日内同检验过，令本主尽时剥皮，及申报本处官吏，限十日内须送纳毕。其筋骨不得隐落。”

二年十一月敕：“应天下人所纳牛皮，今将逐年所纳数，三分内减收二分，其一分于人户苗亩上配定。每秋夏苗共十顷，纳连角牛皮一张，其黄牛纳干筋四两，水牛半斤。犊㹀皮不在纳限。其皮人户自诣本州送纳，所司不得邀难。所有牛马驴骡皮筋骨，今后官中更不禁断，并许私家共使买卖，祇不得将出化外敌疆，仍仰关津界首，子细觉察捕捉，所犯人必加深罪。其州县先置巡检牛皮节级，及朝廷先降条法，一切停废。”

显德三年五月敕：“应天下今后公私织造到绢帛䌷布、绫罗锦绮及诸色匹帛，其幅尺斤两，并须合向来制度，不得轻弱假伪，罔冒取价。如有物色以上等，限一百日内，并须破货了绝。如限外敢有违犯织造货买者，仰所在节级所由，擒捉送官。”其年十月敕：“旧制织絁绢布、绫罗锦绮、纱縠等，幅阔二尺。起来年后，公私织造，并须及二尺五分，不得夹带粉药。宜令诸道州府，严切指挥，来年所纳官绢，每匹须及一十二两。河北诸州，并莱、登、沂、密州，须及一十二两。絁䌷止要夹密停匀，不定斤两，絁䌷绢长，依旧四十二尺。”

四年二月六日敕节文：“诸道州府所管属县，每年秋夏征科了毕后，多是却追县典上州会末文钞，因兹科配敛掠，宜令今后秋夏征科了足日，仰本州府但取仓场库务，纳欠文钞。如无异同，不在更追官典。诸道州府管内县内镇，每有追摄公事，自前多差衙前使院职员及散从步奏官，今后如是常程，追摄公事，祗令府望知后承受递送，不得更差专人。若要切公事及军期，不在此限。”

五年六月四日敕：“诸道州府应有商贾兴贩牛畜，不计黄牛、水牛，凡经过处，并不得抽税，如是货卖处，祇仰据卖价每一千抽税钱二十，不得别有邀难。”

周显德五年十月诏：“诸道州府，令团并乡村，大率以百户为一团，选三大户为耆长。凡民家之有奸盗者，三大户察之，民田之有耗登者，三大户均之。仍每及三载，即一如是。”

梁开平三年三月，尚书户部奏：“请诏天下州府，准旧章申送户口帐籍。”从之。

晋天福九年八月敕：“天下诸州，各以系省钱谷，秋夏征科为帐籍，一季一奏，一年赋税及限，其藩侯郡守更委在任一年。次年又不逋欠，听三周年为满。三年皆办，别议迁陟。”

后唐天成三年十二月十日，殿中监李延范奏：“请指挥诸道州府，每逃户归业后，委州司各与公凭，二年内放免两税差科。如有违，许州论讦勘责。若州县官招得五百户以上，乞等第奖酬。”从之。

长兴三年七月二十七日敕：“应诸处凡有今年为经水涝逃户，庄园屋舍桑枣，一物已上，并可指挥州县，散下乡村，委逐村节级、邻保人，分明文簿，各管见在，不得辄令毁拆房舍，斩伐树木，及散失动使什物等。候本户归业日，却依元数，责令交付讫，具无欠少罪结状，申本州县。如元数内称有事欠少许，归业户陈状诉论，所犯节级并乡邻保人等，并科违敕之罪，仍勒倍偿。或至来年春入务后，有逃户未归者，其桑土即许邻保人请佃，供输租税，种后本主归来，亦准上指挥，至秋收后还之。”

周显德二年正月二十五日敕：

应自前及今后有逃户庄田，许人请射承佃，供纳租税。如三周年内，本户来归业者，其桑土不论荒熟，并庄田交还一半。五周年内归业者，三分交换一分。应已上承佃户，如是自出力别盖造到屋舍，及栽种到树木园圃，并不在交还之限。如五周年外归业者，庄田除本户坟茔外，不在交付。如有荒废桑土，承佃户自来无力佃莳，祇仰交割与归业人户佃莳。

一、近北诸州，自契丹离乱，乡村人户多被番军打掳向北，近来多有百姓自番界回来，其庄田已被别户请射，无处归托。今后如有五周年内，其本主还来识认，不以桑土荒熟，并庄园三分中交还二分；十周年内来者，交还一半；十五年内来者，三分中交还一分。应上项承佃户，如是自出力别盖造到屋舍，及栽种到树木园圃，并不在给还之限。如十五周年外归业者，其庄田除本户坟茔外，不在交还；如有荒废桑土，承佃户自来无力佃莳，祇仰交割与归业人户佃莳。

一、应有坐家破逃人户，其户下物业，并许别户陈告，请射承佃，供纳租税，充为承业，不限年岁，不在论认之限。所有本户及乡村节级，重行断决。

一、诸州应有冒佃逃户物业，不纳租税者，其本户归业之时，不计年限，并许论认。仰本县立差人检勘，交割与本户为主。如本户不来归业，亦许别户请射为主。所有冒佃人户及本县节级，重行科断。如冒佃人户自来陈首承认租税者，特与免罪。

一、显德二年正月二十五日已前，应有逃户抛下庄田，自来全段无人承佃，曾经省司指挥，开辟租税者，宜令本州县招携人户归业，及许别户请射为主，与免一年差科色役。至第二年已后，据见在桑土及租莳到见苗，诣实供通，输纳租税。”

后唐天成二年十二月三日敕：“率土黎甿，并输王税，逐年生计，祇在春时。深虞所在之方，或有无知之者，不自增修产业，辄便搅扰乡邻，既挠公门，须严定制。宜自今后凡关论认桑土，二月后州县不得受状，十月后间方许论对，仍令逐处官吏，准前后条格，据理断割。”

周显德四年七月敕：“起今后应有人论诉物业婚姻，自十一月一日后许承状，至二月三十日权停。自二月三十日已前，如有陈诉，至权停日公事未了绝者，仰本处州县，亦与尽理勘逐，须见定夺了绝。其本处官吏，如敢违慢，并当重责。其三月一日后至十月三十日已前，如有婚田词讼者，州县不得与理。若是交相侵夺，情理妨害，不可停滞者，不拘此例。”

后唐同光二年二月敕：“应有百姓妇女，俘掠他处为婢妾者，不得占留，一任骨肉识认。”

天成元年十月三日敕：“京城诸道，若不是正口，不得私书契券，辄使良人。”

周显德五年七月，新定刑统：“詃诱良口，句引逃亡奴婢，与货卖所资资装者，其詃诱句引之人，伏请处死，良口奴婢，并准格律处分。如是居停主人，元不是勾引之人，请行重断。其或分受赃物至三匹已上者，处死。如有将良口于番界货卖者，居停主人明知卖与番界，不告官者，亦请处死。”

后唐天成三年二月，兴元府奏：“修斜谷阁道二千八百馀间。”四月，洋州奏：“重开入蜀旧路，比今官道近二十五驿。”五月，夔州奏：“开新路至房州。”

长兴二年八月敕：“准仪制令，道路街巷，贱避贵，少避长，轻避重，去避来。宜令三京、诸道州府各遍下县镇，准旧仪制于道路，分明刻牌，于要会坊门及诸桥柱，晓示路人，委本界所由官司，共相巡察，有违犯者，科违敕之罪。”

四年正月，西京留守王思同进拟开骆谷路图。〈上指山险谓侍臣曰：“如此之险，何以开通？”左右奏曰：“据兴元关内兵戎交番，及转饷大散，修开斜谷路，迂回校五百里。如从骆谷，自雍京直抵兴元，粮戍稍便，然此路险阻尤甚，以此竭力开通，将来霖雨，亦烦修葺。”上僶勉从其奏，竟无成功而止。〉







卷二十六

后唐同光二年八月敕：“在京应有空闲地，任诸色人请射盖造，藩方侯伯、内外臣寮，于京邑之中，无安居之所，亦可请射，各自修营。其空闲有主之地，仍限半年本主须自修盖，如过限不见屋宇，亦许他人占射。”其月敕：“诸道观察防御团练等使、刺史，出司土宇，入觐朝廷，将壮宸居，须崇甲第，宜于洛京修宅一区。”

长兴二年六月八日，据左右军巡使奏：

诸厢界内，多有人户侵占官街及坊曲内田地，盖造屋舍，又不经官中判押凭据，厢界不敢悬使止绝，窃恐久后别有人户，更于街坊占射，转有侵占，不惟窄狭，兼恐久后别有人户，及至人户争竞。近日人户系税田地，多被军人百姓作空闲田地，便立封疆，修筑墙壁占射，又无判押凭据。及本主或有文契典卖，兼云占射年深。或有税额，及无税空闲，拦吝不令修盖。以此致有争竞，厢界难以止绝者。

其在京诸坊曲，应有空闲田地，先降敕命，许人户请射盖造。及见种莳公私田地，如是本主自有力，便令盖造舍屋；若无力，即许人请射修盖。自后相次诸色人陈状，委河南府勘逐。如实是闲田，及不侵占官街，然后指挥劈画交付。今所称诸色人侵占街坊，于见有主税地内占射盖造，必虑有妨车牛过往，及恐百姓互有争论，须定规绳，各令禀守。京城应天街内有人户见盖造得屋宇外，此后并不得更有盖造。其诸坊巷道两边，常须通得车牛，如有小小街巷，亦须通得车马来往，此外并不得辄有侵占。应诸街坊通车牛外，即日或有越众迥然出头，牵盖舍屋棚阁等，并须尽时毁拆，仍据撙截外，具留街道阔狭尺丈，一一分析申奏。此后或更敢侵占，不计多少，宜委地分官司量罪科断。其街道内除水渠外，不得穿掘取土。若已有穿掘，各勒逐地分人户速速填平。

京城内诸坊曲，除见定园林、池亭外，其馀种莳及充菜园，并空闲田地，除本主量力自要修造外，并许人收买。见定已有居人诸坊曲内有空闲田地，及种莳并菜园等，如是临街堪盖店处田地，每一间破明间七椽，其每间地价，宜委河南府估价收买。除堪盖店外，其馀若是连店田地，每亩宜定价钱七千，更以次五千，其未曾有盖造处，宜令御史台、两街使、河南府依已前街坊田地，分劈画出大街及逐坊界分，各立坊门，兼挂名额。先定街巷阔狭尺丈后，其坊内空闲，及见种田苗，并充菜园等田地，亦据本主自要量力修盖外，并许诸色人收买，修盖舍屋地宅。如是临街堪盖店处田地，每一间破明间七椽，其每间地价，亦委河南府估价准前收买。除堪盖店外，其馀连店田地，每亩宜定价钱七千。以次近外，每亩五千，更以次三千。未有人买处，且勒仍旧。远僻处或欲置菜园，任取稳便，兼应本主所留，诸色人置到田地等，并限三个月内修筑盖造，须见次第，仍不得两处收买田地。其地祇许修造宅院，并其间小小栽植竹木外，不得广作园圃，及种植田苗，仍令御史台常加觉察。如有故违，仰具姓名申奏，当行严断。

其所置田地，如是本主种田苗及见菜园，候收刈及冬藏毕，方许交割。据交割日限后修盖，其已买地内所有苗税等，宜令据亩数出除，其所买田地，除本主自要修盖外，有合卖数目，如妄托形势，辄有逗留，分外邀颉，固心占吝者，许买地人经台论诉。勘逐不虚，所犯之人，当行重断，其地仍准价例，尽时交与所买之人。其所买卖田地，仍令御史台委本处巡按御史，旋给与公凭，仍免税契。右宜令御史台、两街使、河南府专切依次第劈画晓示，或有利便，亦可临时详夺奏闻。

其月敕：“京城坊市人户菜园，许人收买，窃虑本主占佃年多，以鬻蔬为业，固多贫窭，岂办盖造，恐资豪滑，转伤贫民。若是有力人户，及形势职掌曹司等，已有居地外，于别处及连宅买菜园，令人主把，或典赁于人，并准前敕价例出卖。如贫穷之人，买得菜园，自卖菜供衣食者，即等第特添价值，仍卖者不得多吝田土，买者不得广占田地，各量事力，须议修营。”

周显德三年六月诏：“辇毂之下，谓之浩穰，万国骏奔，四方繁会。此地比为藩翰，近建京都，人物喧阗，闾巷隘狭，雨雪则有泥泞之患，风旱则多火烛之忧，每遇炎热相蒸，易生疾沴。近者开广都邑，展引街坊，虽然暂劳，终获大利。朕自淮上，回及京师，周览康衢，更思通济。千门万户，靡存安逸之心；盛暑隆冬，倍减燠寒之苦。其京城内街道阔五十步者，许两边人户，各于五步内取便种树掘井，修盖凉棚。其三十步已下至二十五步者，各与三步，其次有差。”

晋天福六年二月，置浮梁桥于德胜渡。

梁开平元年七月敕：“建国迁都，俾新其制，况山河之险，表里为防。今二京俱在，关东为内，仍以潼关隶陕州，复置河潼军使，命虢州刺史兼领之。”其月，敕改虎牢关为军。〈仍置虎牢关军使。〉

后唐天成元年十一月二十一日敕：“在京市肆，凡是丝绢、斛斗、柴炭，一物已上，皆有牙人。百姓将到物货卖，致时物腾贵，百姓困穷。今后宜令河南府一切禁断。如是产业人口畜乘，须凭牙保，此外并不得辄置。仍委两军巡使觉察，切加捉获。如违，并当严断。”

周广顺二年十二月，开封府奏：

商贾及诸色人诉称，被牙人店主引领百姓，赊买财货，违限不还，甚亦有将物去后，便与牙人设计公然隐没。又庄宅牙人，亦多与有物业人通情重叠，将产宅立契典当，或虚指别人产业，及浮造屋舍，伪称祖父所置。更有卑幼骨肉，不问家长，衷私典卖，及将倚当取债，或是骨肉物业，自己不合有分，倚强凌弱，公行典卖。牙人、钱主，通同蒙昧，致有争讼。起今后欲乞明降指挥，应有诸色牙人、店主人引致买卖，并须钱物交相分付。或还钱未足，祇仰牙行人、店主明立期限，勒定文字，递相委保。如数内有人前却及违限，别无抵当，便仰连署契人同力填还。如诸色人牙行人，内有贫穷无信行者，恐已后误累，即却众状集出，如是客旅自与人商量交易，其店主人、牙行人，并不得邀难遮占，称须依行店事例引致。如有此色人，亦加深罪。

其有典质倚当物业，仰官牙人、业主及四邻同署文契，委不是曾将物业。印税之时，于税务内纳契白一本，务司点检，须有官牙人、邻人押署处，及委不是重叠倚当，方得与印。如有故违，关连人押行科断，仍征还钱物。如业主别无抵当，仰同署契行保邻人，均分代纳。如是卑幼不问家长，便将物业典卖倚当，或虽是骨肉物业，自己不合有分，辄敢典卖倚当者，所犯人重行科断。其牙人钱主，并当深罪。所有物业，请准格律指挥。

如有典卖庄宅，准例，房亲邻人合得承当。若是亲人不要，及著价不及，方得别处商量，不得虚抬价例，蒙昧公私。有发觉，一任亲人论理。勘责不虚，业主、牙保人并行重断，仍改正物业。或亲邻人不收买，妄有遮吝阻滞交易者，亦当深罪。

从之。

后唐天成元年四月敕：“京都之内，古无郡城。本朝多事已来，诸侯握兵自保，张全义土功斯设，李罕之砦地犹存，时以扩清，固宜除刬。若特差夫役，又恐扰人，宜令河南府先分劈出旧日街巷，其城壕许占射平填，便任盖屋宇。其城基内旧有巷道处，便为巷道，不得因徇，妄有侵射。仍请射后，限一月，如无力平刬，许有力人户占射平填。”

周广顺二年正月，诏开封府修补京师罗城，率畿内丁夫五万五千，版筑旬日而罢。

显德二年四月，诏曰：“惟王建国，实曰京师，度地居民，固有前则。东京华夷辐辏，水陆会通，时向隆平，日增繁盛。而都城因旧，制度未恢，诸卫军营，或多窄狭，百司公署，无处兴修。加以坊市之中，邸店有限，工商外至，络绎无穷。僦赁之资，增添不定，贫乏之户，供办实难。而又屋宇交连，街衢湫隘，入夏有暑湿之苦，居常多烟火之忧。将便公私，须广都邑。宜令所司于京城四面，别筑罗城，先立标识，候将来冬末春初，农务闲时，即量差近甸人夫，渐次修筑，春作才动，便令放散。或土功未毕，即次年修筑。今后凡有营葬及兴窑灶并草市，并须去标识七里外。其标识内，候官中劈画，定军营、街巷、仓场、诸司公廨院，务了，即任百姓营造。”〈至三年正月，发畿内及滑、曹、郑之丁夫十馀万，筑新罗城，仍使曹州节度使韩通都部署夫役。〉

晋天福五年九月，改东京上源驿为都亭驿。

周广顺二年十二月，敕诸道所差知馆驿人，不得于州县别差人户贴助，致扰贫民。

显德四年四月，改赤仓驿为通吴驿。〈初，世宗始议图南，命于赤仓置驿，至是以其名识之。〉

五年五月，以城东新驿为怀信驿。〈待江南二使也。〉

后唐同光三年二月敕：“魏府每年所征随丝盐钱，每两与减放五文，逐年俵卖蚕盐、食盐、夫盐、甜次冷盐，每斗与减五十，栾盐与减三十。”

天成元年四月敕：“诸州府百姓合散蚕盐，今后每年祇二月内一度俵散，依夏税限纳钱。”

晋天福元年十一月敕节文：“洛京管内逐年所配人户食盐，起来年每斗减放十文。”

七年十一月，宣旨下三司：“应有往来盐货悉税之，过税每斤七文，住税每斤十文。其诸道应有系属州府盐务，并令省司差人句当。〈先是，诸州府除俵散蚕盐征钱外，每年末盐界分场务，约粜钱一十七万贯有馀。言事者称，虽得此钱，百姓多犯盐法，请将上件食盐钱于诸道州府计户，每户一贯至二百，为五等配之。然后任人逐便兴贩，既不亏官，又益百姓。朝廷行之，诸处场务且仍旧。俄而盐货顿贱，去出盐诸处州县，每斤不过二十文，近处不过一十文，掌事者又难骤改其法，奏请重置税焉。盖欲绝其兴贩，归利于官，场院粜盐虽多，人户盐钱又不放免，民甚苦之。〉

周广顺二年三月敕：“青、白池务，素有定规，祇自近年，颇乖循守。比来青盐一石，抽税钱八百，盐一斗；白盐一石，抽税钱五百，盐五升。访闻改法已来，不便商贩，宜令庆州榷盐务，今后每青盐一石，依旧抽税八百、八十五陌，盐一斗；白盐一石，抽税钱五百、八十五陌，盐五升。此外更不得别有邀求。”〈青、白盐池在盐州北。唐朝元管四池：曰乌池、白池、瓦窑池、纽顶池。今出税置吏，惟有青、白二池。〉

三年十二月敕：“诸州府并外县镇城内，其居人屋税盐，今后不俵，其盐钱亦不征纳。所有乡村人户合请蚕盐，所在州县城镇严切检校，不得放入城门。”

显德元年十二月，上谓侍臣曰：“朕览食末盐州郡，犯私盐多于颗盐界分。盖卑湿之地，易于刮咸煎造，岂惟违我榷法，兼又污我好盐。况末盐煎炼，搬运费用，倍于颗盐。今宜分割十馀州，令食颗盐，不唯辇运省力，兼又少人犯禁。”自是曹、宋已西十馀州，皆食颗盐。

三年十月敕：“漳河以北州府管界，元是官场粜盐，今后除城郭草市内，仍旧禁法，其乡村并不盐货通商。逐处有咸卤之地，一任人户煎炼兴贩，但不得逾越漳河，入不通商界。”

梁开平三年十一月敕：“听诸道州府百姓自造曲，官中不禁。”

后唐天成三年七月十三日敕：“应三京、邺都、诸道州府乡村人户，自今年七月后，于夏秋田苗上，亩纳麹钱五文、足陌。一任百姓造曲，醖酒供家，其钱随夏秋征纳，并不折色，其京都及诸道州府县镇坊界及关城草市内，应逐年买官麹酒户，便许自造曲，醖酒货卖，仍取天成二年正月至年终，一年逐户计算，都买麹钱数内十分祇纳二分，以充榷酒钱，便从今年七月后，管数征纳。榷酒户外，其馀诸色人亦许私造酒曲供家，即不得衷私卖酒。如有故违，便仰纠察，勒依中等酒户纳榷。其村坊一任估卖，不在纳榷之限。其麹敕命到后，任便踏造。如卖麹酒户中，有去年曾买官麹，今年因事不便买麹任开店者，则与出落。如观新敕，有情愿开店投榷者，则不计旧户、新户，便令依见纳钱等户例出榷。此后酒户中有无力开店卖酒者，亦许随处陈状，其旧纳钱并宜停废。应诸处麹务，亦仰十分减八分价钱出卖，不得更请官本踏造。”

长兴元年二月敕节文：“诸道州府人户，每秋苗一亩上，元征麹钱五文，今后特放二文，祇征三文。”

二年五月敕：“应三京、诸道州府，苗亩上所征麹钱，便从今年夏并放。其麹官中自造，委逐州减旧价一半，于在城扑断货卖。除在城居人，不得私造外，乡村人户，或要供家，一任自造。”敕既下，人甚便之。其年七月，三司奏：“诸道州府申论，先有敕命，许百姓造曲，不来官场收买。伏虑课额不迨，请准前麹法，乡村百姓与在城条法，一例指挥。”从之。仍据百姓已造到麹，务令送纳入官，量支还麦本。

周显德四年七月敕：“诸道州府麹务，今后一依往例，官中禁法卖麹，逐处先置都务处，候敕到日，并仰停罢。据见在麹数，准备货卖，兼据年计合使麹数，依时踏造，候人户将到价钱，据数给麹，不得賖卖抑配于人。其外场酒务，一切仍旧。应乡村人户，今后并许自造米醋，及卖糟造醋供食。仍许于本州县界，就精美处酤卖，其酒曲条法依旧施行。”〈先是，晋、汉已来，诸道州府皆榷计麹额，置都务以沽酒。民间酒醋皆漓薄，上知其弊，故命改法。〉

后唐长兴二年十二月敕：“今后不计农器、烧器、动使诸物，并许百姓逐便自铸造，诸道监冶，除当年定数铸办供军熟铁并器物外，祇管出生铁，比已前价，各随逐处现定高低，每斤一例减十文货卖，杂使熟铁，亦任百姓自炼。巡检、节级、句当卖铁场官并铺户，一切并废。乡村百姓，祇于系省夏秋苗亩内纳农器钱一文五分足，随夏秋税二时送纳。”

晋天福六年八月赦节文：“诸道铁冶三司先条流，百姓农具，破者须于官场中卖，铸时却于官场中买铁。今后并许百姓取便铸造买卖。所在场院，不得禁止搅扰。”

后唐长兴四年五月七日，诸道盐铁转运使奏：

诸道州府盐法条流元末，一概定夺，谨具如后：

一、应食颗盐州府，省司各置榷粜折博场院，应是乡村，并通私商兴贩。所有折博，每年人户蚕盐，并不许挟带一斤一两入城，侵夺榷粜课利。如违犯者，一两以上至一斤，卖买人各杖六十；一斤以上至三斤，买卖人各杖七十；三斤以上至五斤，买卖人各杖八十；五斤以上至十斤，买卖人各徒二年；十斤以上，不计多少，买卖人各决脊杖二十，处死。所有犯盐人随行钱物、骡畜等，并纳入官。所有元本家业庄田，如是全家逃走者，即行点纳。仍许搬载脚户、经过店主并脚下人力等纠告，等第支与优给。如知情不告，与卖盐人同罪。

一、其犯盐人经过处，地分门司、厢界巡检、节级、所由并诸色关连人等，不专觉察，委本州临时断讫报省。如是门司关津口铺捉获私盐，即依下项等第，支给一半赏钱。十斤以上至五十斤，支赏钱二十千；五十斤以上至一百斤，支赏钱三十千；一百斤以上，支赏钱五十千。

一、应食末盐地界，州府县镇所有榷粜场院，久来内外禁法，即未一概条流。应刮咸煎盐，不计多少斤两，并处极法，并许四邻及诸色人等陈告，等第支给赏钱。欲指挥此后犯一两以上至一斤，买卖人各杖六十；一斤以上至二斤，买卖人各杖七十；二斤以上至三斤，买卖人各徒一年；三斤以上至五斤，买卖人各徒二年；五斤以上，买卖人各决脊杖处死。如是收到咸土、盐水，即委本处煎炼盐数，准条科断。或有已曾违犯，不至死刑，经断后，公然不惧条流再犯者，不计斤两多少，所犯人并处极法。其榷粜场院员寮、节级人力、煎咸池客、灶户、搬盐船网、押纲军将、衙官、梢工等，具知盐法，如有公然偷盗官盐，或将货卖，其买卖人及过盐主人知情不告，并依前项刮咸例，五斤以上处死。其诸色关连人等，并合支赏钱，即准洛京、邢、镇条流事例指挥。

一、颗、末、青、白等盐，元不许界分参杂。其颗盐先许通商之时，指挥不得将带入末盐地界。如有违犯，一斤一两并处极法。所随行物色，除盐外，一半纳官，一半与捉事人充赏。其馀盐色，未有画一条流。其洛京、并、镇、定、邢州管内，多有北京末盐入界，捉获并依洛京条流科断。欲指挥此后但是颗、末、青、白诸色盐侵界参杂，捉获并准洛京条流施行。庆州青、白榷税院，元有透税条流，所有随行驴畜物色，一半支与捉事人充赏，其馀一半并盐并纳入官。欲并且依旧，一斗以上至三斗，杖七十；三斗以上至五斗，徒一年；五斗以上，处死。

一、安邑、解县两池榷盐院，河中节度使兼判之时，申到画一事件条流等，准敕牒，两池所出盐，旧日若无文榜，如擅将一斤一两，准元敕条并处极法。其犯盐人应有钱物，并与捉事人充赏者。切以两池禁棘峻阻，不通人行，四面各置场门弓射，分劈盐池地分居住，并在棘围里面，更不别有差遣，祇令巡护盐池。如此后有人偷盗官盐一斤一两出池，其犯盐人并准元敕条流处分，应有随行钱物，并纳入官。其捉事人依下项定支优给：若是巡检弓射、池场门子自不专切巡察，致有透漏到棘围外，被别人捉获，及有纠告兼同行反告，官中更不坐罪，陈告人亦依捉事人支赏。应有知情偷盗官盐之人，亦依犯盐人一例处断。其不知情关连人，临时酌情定罪，所有透漏地分官射及池场门子，如是透漏出盐二十斤以下，徒一年半。十斤以上至二十斤，支赏钱一十千；二十斤以上至五十斤，支赏钱二十千；五十斤以上至一百斤，支赏钱三十千；一百斤以上，支赏钱五十千。前项所定夺到盐法条流，其应属州府捉获抵犯之人，便委本府州检条流科断讫申奏，别报省司。其属省院捉到犯盐之人，干死刑者，即勘情罪由犯申上，候省司指挥。不至极刑者，便委务司准条流决放讫申报。

从之。







卷二十七

周广顺二年九月十八日敕：

条流禁私盐麹法如后：

一、诸色犯盐麹，所犯一斤以下至一两，杖八十，配役；五斤以下，一斤以上，徒三年，配役；五斤以上，并决重杖一顿，处死。

一、应所犯盐麹，关津门司、厢巡门保如有透漏，并行勘断。

一、刮碱煎炼私盐，所犯一斤以下，徒三年，配役；一斤以上，并决重杖一顿，处死。犯私盐，若捉到碱水，祇煎成盐，秤盘定罪。逐处凡有碱卤之地，所在官吏节级所由，常须巡检，村坊邻保，递相觉察。若有所犯处彰露，并行勘断。

一、所犯私盐，捉事、告事人各赉赏钱，以系省钱充，至死刑者赏五十千，不及死刑者三十千。

一、颗、末盐各有界分，若将本地分盐侵越疆界，同诸色犯盐例科断。

一、乡村人户所请蚕盐，祗得将归裛茧供食，不得别将转易货卖，投托与人，如违，并同诸色犯盐例科断。若是所请蚕盐，道路津济，经过州府县镇，委三司明行指挥。

一、凡买盐麹，并须于官场务内买，若衷私投托兴贩，其买卖人并同诸色犯盐麹例。

一、诸官场官务，如有羡馀出剩盐麹，并许尽底到官。如衷私货买者，买卖人并同诸色人犯盐麹科断。若盐铺酒店户及诸色人，与场院私衷货卖者，并同罪断。

一、所犯私盐麹，有同情共犯者，若是骨肉卑幼奴婢同犯，祇罪家长主首，如家长主首不知情，祇罪造意者，馀减等科断。若是他人同犯，并同知情科断遣，若与他人同犯，据遂人脚下所犯斤两，依轻重断遣。

一、州县城镇郭下人户，系屋税合请盐者，若是州府，并于城内请给，若是外县镇郭下人户，亦许将盐归家供食。仰本县预取逐户合请盐数目，攅定文帐，部领人户请给，勒本处官吏及所在场务，同点检入城。若县镇郭下人户城外别有庄田，亦仰本县预前分劈开坐，勿令一处分给供使。

一、应诸道今后若捉获犯私盐麹人，罪犯分明，正该条法，便仰断遣讫奏。若稍涉疑误，祇须申奏取裁。

显德二年八月二十四日宣头节文，改立盐法如后：

一、赡国军堂场务，邢、洺州盐务，应有见垛贮盐货处，并煎盐场灶，及应是碱地，并须四面修置墙堑。如是地里遥远，难为修置墙堑，即作濠篱为规隔。内偷盗夹带官盐，兼于濠篱外煎造盐货，便仰收捉，及许诸色人陈告，所犯不计多少斤两，并决重杖一顿，处死。其经历地分及门引节级人员，并当量罪酌断，所有捉事、告事人赏钱，一两以上至一斤，赏钱二十千；一斤以上至十斤，赏钱三十千；一十斤以上，赏钱五十千。

一、应有不系官中煎盐处，碱地并须标识，委本州府差公干职员与巡盐节级、村保、地主、邻人，同共巡检。若诸色偷刮碱地，便即收捉，及许人陈告。若勘逐不虚，捉事人每获一人，赏绢一十匹；获二人，赏绢二十匹；获三人以上，不计人数，赏绢五十匹。刮碱煎盐人并知情人，所犯不计多少斤两，并决重杖一顿，处死。其刮碱处地分，并刮碱人住处巡检、节级、所由、村保等，各徒二年半，令众一月，依众句当。刮碱处地主，不切检校，徒二年，令众一月。

一、颗盐地分界内，有人刮碱煎炼盐货，并依前法。

一、今缘改价卖盐，虑有别界分盐货，递相侵犯，及将盐入城，诸色犯盐人，今下三司依下项条流科断：其犯盐人随行物色，给与本家，其盐没纳入官。所经历地分节级人员，并行勘断。一两至一斤，决脊杖五十，令众半月，捉事、告事人赏钱五千；一斤以上至一十斤，徒一年半，令众一月，捉事、告事人赏钱七千；十斤以上，不计多少，徒二年，配发运务役一年，捉事、告事人赏钱十千。

一、诸州府人户所请蚕盐，不得于乡村衷私货卖，及信团头、脚户、县司请盐节级所由等克折粜卖。如有犯者，依诸色犯盐例科断。

一、如有人于河东界将盐过来，及自家界内有人往彼兴贩盐货，所犯者并处斩。其犯盐人随行驴畜资财，并与捉事人充赏。

后唐同光三年闰十二月，吏部尚书李琪上疏曰：“臣伏思汉文帝时，欲人务农，乃募人入粟，得拜爵及赎罪，景帝亦如之。后汉安帝时，水旱不足，三公奏请富人入粟，得封关内侯及公卿以下散官，本朝乾元中亦曾如此。今陛下纵不欲入粟授官，愿降明敕下诸道，合差百姓转搬之处，有能出力运官物到京者，五百石以上，白身授一初任州县官。有官者依资次迁授，次迁者便与放选。千石以上至万石者，不拘文武，显示赏酬，免令方春农人流散。此亦转仓赡军之一术也。”敕：“李琪所论召募转仓斛斗与官行赏，委租庸司下诸州府，有应募者奏闻施行。”

长兴二年五月三日敕：“应沿河船般仓，依北面转运司船般仓例，每一石于数内与之销破二升。”

四年三月三日，三司奏：“洛河水运自洛口至京，往来牵船下卸，皆是水运牙官，每人管定四十石。今洛岸至仓门稍远，牙官运转艰难，近日例多逃走。今欲于沿河北岸，别凿一湾，引船直至仓门下卸，其工欲于诸军傔人内差借。”从之。〈寻命捧圣卫指挥使朱洪实凿开河湾，至赡国仓门。〉

周显德二年正月，上谓侍臣曰：“转输之物，向来皆给斗耗，自晋、汉已来，不与支破。仓廪所纳新物，尚破省耗，况水路所般，岂无损失，今后每石宜与耗一斗。”

四年四月诏，疏下汴水一派，北入于五丈河，又东北达于济。自是齐、鲁之舟楫，皆至京师。

六年二月，命侍卫马军指挥使韩令坤自京东疏下汴水，入于蔡河，命侍卫步军都指挥使袁彦浚五丈河，以通漕运。

梁开平四年五月，敕补开封府及河南、河北仓吏，非旧典也。

后唐天成二年六月二十九日，户部奏：“先准天成元年五月十五日敕，检纳夏秋苗子斛斗，每斗祇纳一斗，官中纳不收耗。人户送纳之时，如有使官布袋者，每一布袋，使百姓纳钱八文。内五文与擎布袋人，馀三文即与仓司充吃食、铺衬、纸笔、盘纒。若是人户出布袋，令祇纳三文与仓司。”

长兴二年闰五月三日敕：“诸道州府所纳两税斛斗，今后每斗上纳加耗二合，准备仓司耗折，其收到布袋钱，仰官典同共系署，一一分明，上历支缗。”

晋天福八年五月十五日，三司奏：“天下今后诸仓，请据人户元纳耗二升，内一升依旧送纳本色，充备鼠雀耗折；一升即令人户送纳价钱两文足，与元纳钱八文足，共一十文足，充备仓司斗袋人夫及诸色吃食、纸笔、铺衬、盘纒支费。”从之。

周广顺元年正月敕节文：“其诸道州府仓场库务，宜令节度使、刺史专切钤辖，掌纳官吏，一依省条指挥，不得别纳斗馀、秤耗。旧来所进羡馀物，今后一切停罢。”

周显德五年十一月，以尚书司勲郎中何幼冲为关西渠堰使，命于雍、耀二州界疏泾水以溉田。

后唐同光三年闰十二月十九日敕：“今岁自春以东，水涝为患，物价腾涌，人户多于西京收籴斛斗。近闻京西诸道州府，逐道皆有税钱，遂不通行，乃同闭粜。宜令宣下京西诸道州府，凡收粜斛斗，不得辄有税率，及经过水陆门坊镇县，妄有邀难。”

周广顺元年四月敕：“天灾流行，分野代有，苟或闭粜，岂是爱人？宜令沿淮渡口镇浦，不得止淮南人籴易。”

三年七月，敕沿淮诸州，点检淮南人所籴量仓，如是以驴骡为驮，及负担过，即放过，不得以舟车辇运过淮。〈先是，淮南大旱，井泉涸竭，太祖愍之，命许博籴。至是闻吴人收籴入官，以备军仓，诏止辇运过者。〉

后唐同光二年三月敕：“泉布之弊，杂以铅锡，惟是江、湖之外，盗铸尤多，市肆之间，公行无畏。因是纲商夹带，舟载往来，换易好钱，藏贮富室，实为蠹弊，须有条流。宜令京城及诸道，于行市行使钱内点检，杂恶铅锡，并宜禁断。沿江州县，每有舟船到岸，严加觉察，若私载往来，并宜收纳。”

天成元年八月，中书门下奏：“访闻近日诸道州府所买卖铜器价贵，多是销镕见钱，以邀厚利。”敕：“宜遍行晓告，如原旧破损铜器及碎铜，即许铸造器物；如生铜器物，每斤价定二百；熟铜器物，每斤四百。如违省价，买卖之人，依盗铸钱律文科断。”其年十一月六日敕：“诸道州府约勒见钱，素有条制，若全禁断，实匪通规。宜令遍指挥三司及诸道州府，其诸城门所出见钱，如五百以上，不得放出。如稍违犯，即准旧条指挥。其沿淮诸州县镇，亦准元降敕命处分。”其年十二月敕：“行使铜钱之内，如闻夹带铁镴，若不严设条流，转恐私家铸造。应中外所使铜钱内，铁镴钱即宜毁弃，不得辄更有行使。如违，其所使钱，不计多少，并纳入官，仍科深罪。”

二年七月十二日，度支奏：“三京、邺都并诸道州府，市肆买卖，所使见钱等，每有条章，每陌八十文。近访闻在京及诸道街坊市肆人户，不顾条章，皆将短陌转换长钱，但恣欺罔，殊无畏忌。若不条约，转启幸门。请更严降指挥，及榜示管界州府县镇军人、百姓、商旅等，凡有买卖，并须使八十陌钱。兼令巡司、厢界节级、所由点检觉察。如有无知之辈，依前故违，辄将短钱兴贩，便仰收捉，委逐州府枷项收禁勘责。所犯人，准条奏处断讫申奏。其钱尽底没纳入官。”奉敕：“宜依度支所奏。”

四年九月敕：“先条流三京、诸道州府，不得于市使钱内夹带铅铁钱，虽已约束，仍闻公然行使。今后有人于钱陌内捉到一文至两文。所使钱不计多少，并纳入官，所犯人准条流科罪。

清泰二年十二月敕：“御史台宜晓告中外，不得使用铅钱。如违犯者，准条流处分。”

晋天福三年三月敕：“历代铸钱，济时为宝，久无监务，已绝增添。近来趋利之人，违法甚众，销镕不已，毁蠹日滋。禁制未严，奸弊莫止，须行重法，以息滥源。宜令盐铁使禁止私下行造铸写铜器。”其年十一月诏曰：“国家所资，泉货为重，销蠹则甚，添铸无闻。爰降条章，俾臻富庶。宜令三京、邺都、诸道州府，无问公私，应有铜者，并许铸钱。仍以“天福元宝”为文，左环读之。委盐铁司铸様颁下诸道，令每一钱重二铢四絫，十钱重一两。或虑诸色人接便将铅铁铸造，杂乱铜钱，仍令三京、邺都、诸道州府，依旧禁断。尚虑逐处铜数不多，宜令诸道应有久废铜冶处，许百姓取便开链，永远为主，官中不取课利。其有生熟铜，仍许所在中卖入官，或任自铸钱行用。其馀许铸外，不得辄便别铸铜器。如有违犯者，并准三年三月敕条处分。”其年十二月敕：“先许铸钱，仍每一钱重二铢四絫，十钱重一两。窃虑逐处缺铜，难依先定铢两，宜令天下无问公私，应有铜处，欲铸钱者，一任取便酌量轻重铸造。因兹不得入铅并铁，及缺漏不堪久远流行。仍委盐铁使明行晓示，馀准元敕指挥。仍付所司。”

四年七月敕：“先令天下州府公私铸钱，近闻以铅锡相参，缺薄小弱，有违条制，不可久行。今后祗官铸钱，私铸钱下禁依旧法。”

周广顺元年三月二十八日敕：“铜法今官中更不禁断，一任兴贩。所有钱一色即不得销铸为铜器货卖。如有犯者，有人纠告捉获，所犯人不计多少斤两，并处死。其地分所由节级，徒一年，邻保人杖七十，其告事人给与赏钱一百贯。”

显德二年九月一日敕：“国家之利，泉货为先，近朝已来，久绝铸造，至于私下，不禁销镕，岁月渐深，奸弊尤甚。今采铜兴冶，立监铸钱，冀便公私，宜行条制。起今后，除朝廷法物、军器、官物及镜，并寺观内钟、磬、钹、相轮、火珠、铃铎外，其馀铜器，一切禁断。应两京、诸道州府铜象器物，诸色装铰所用铜，限敕到五十日内，并须毁废送官。其私下所纳到铜，据斤两给付价钱。如出限及有隐藏及埋窖使用者，一两至一斤，所犯人及知情人徒二年，所由节级、四邻杖七十，捉事、告事人赏钱十贯；一斤至五斤，所犯及知情人各徒三年，所由节级、四邻杖九十，捉事、告事人赏钱二十贯；五斤以上，不计多少，所犯人处死，知情人徒二年，配役一年，所由节级、四邻杖一百，捉事、告事人赏钱三十贯。其人户若纳到熟铜，每斤官中给钱一百五十，生铜每斤一百。其铜镜令官中铸造，于东京置场货卖，许人收买，于诸处兴贩。其朝廷及诸州见管法物、军器、官物，旧用铜制造并装饰者，候经使用破坏，即时改造，仍今后不得更使铜。内有合使铜者，奏取进止。”

四年二月十一日，宣命指挥：“限外有人将铜器及铜于官场货卖，支给价钱，如使隐藏及使用者，并准元敕科断。其熟铜令每斤添及二百、生铜添及一百五十收买。所有诸处山场野务采链淘沙到，依旧例铜每二十两为一斤，今时每一十六两为一斤，给钱一百三十收买。兼知高丽多有铜货，仍许青、登、莱州人户兴贩，如有将来中卖入官者，便仰给钱收买，即不得私下买卖。”

梁开平三年正月，诏曰：“禄俸所以养贤而励奉公也，朕今肇建，诸色已异，郊禋职贡至多，费用差少，其百官俸料，委左藏库依例全给。”

后唐同光三年二月十九日，租庸院奏：

新定四京及诸道副使、判官已下俸料，请降敕各下逐处支遣，兼除所置副使、判官、掌书记、推官外，如本处更妄称简署官员，即勒本道节度使自备请给，不得正破系省钱物。诸道藩镇，请祇置节度使、副、节度观察判官、掌书记、推官共五员。

节度副使料钱每月四十千，依除实数钱厨料米一石、面二石内价钱三千；蒿六十束、柴三十束、春服绢十五疋、冬服绢一十五疋、绵三十两、私马二匹草料。

节度观察判官料钱每月三十千，依除实数钱厨料米六斗、面一石六斗内价钱二千；蒿四十束、柴二十束、春服绢一十二疋、冬服绢一十二疋、绵二十五两、私马一匹草料。

节度掌书记料钱每月二十五千，依除实数钱厨料米六斗面一石二斗内价钱一千五百；蒿三十束、柴一十五束、春服绢一十疋、冬服绢一十疋、绵二十两、私马一匹草料。

节度推官料钱每月一十五千，依除实数钱厨料米六斗、面一石二斗内价钱一千五百；蒿三十束、柴一十五束、春服绢一十疋、冬服绢一十疋、绵二十两、私马一匹草料。

留守兼判六军，请置副使、判官、推官三员。副使依节度副使例，判官依观察判官例，推官依诸道推官例。留守不判六军，请置判官、推官二员。判官依节度观察判官例，推官依诸道推官例。四京府请祇置推官一员，如已有判官，即不置判官，其请受准留守推官例，其料钱准百官例折支。所有厨料时服等，即给本色。

右奉敕：“宜令诸道节镇，依旧更置观察支使一员，其俸料春衣赐，仍准掌书记例支遣，馀依租庸院所奏。”







卷二十八

后唐同光三年二月十五日，租庸院奏：

诸道州县官并防御团练副使、判官等俸料，各据逐处具到事例、文帐内点检旧来支遣则例，钱数不等，所请折支物色，又加钱数不定，难为勘会。今除东京管内州县官见支手支课钱且依旧外，其三京并诸州，于旧日支遣钱数等第，重定则例，兼切循本朝事体。防御团练副使、判官外，其馀推巡以下职员，皆是本处自要辟请圆融，月俸赡给，亦乞依旧规绳，省司更不支给钱物，谨具如后：

防御团练副使、判官，副使逐月料钱三十千贯；判官逐月二十千贯；刺史州元无副使，有者请废。其军事判官所有月俸，亦是刺史已俸内支赡。三京少尹支料钱，逐月三十千贯。

赤县，令每月正受支料钱二十五千贯，考满并摄比正官支一半；主簿每月正授支料钱一十二千贯，考满并摄比正官支一半。

畿县，令每月正授支料钱二十千贯，考满并摄比正官支一半；主簿每月支料钱一十千贯，考满并摄比正官支一半。

司录参军每月正授支料钱一十三千贯，考满并差摄比正官支一半；诸曹判司官每月正授支料钱一十二千贯，考满并差摄比正官支一半；文学每月正授支料钱五千贯，考满并差摄比正官支一半；参军每月正授支料钱五千贯，考满并差摄比正官支一半。诸州府录事参军，各依逐州上县令支；州判司各依上县主簿支。

一万户以上县，令每月正授支料钱二十三千贯，考满并差摄比正官支一半；主簿每月正授支料钱一十二千五百贯，考满并差摄比正官支一半。

九千户以上县，令每月正授支料钱二十二千贯，考满并差摄比正官支一半；主簿每月正授支料钱一十二千贯，考满并差摄比正官支一半。

八千户以上县，令每月正授支二十一千贯，考满并差摄比正官支一半；主簿每月正授支一十一千五百贯，考满并差摄比正官支一半。

七千户以上县，令每月正授支二十千贯，考满并差摄比正官支一半；主簿每月正授支一十一千贯，考满并差摄比正官支一半。

六千户以上县，令每月正授支一十九千贯，考满并差摄比正官支一半；主簿每月正授支一十千五百贯，考满并差摄比正官支一半。

五千户以上县，令每月正授支一十八千贯，考满并差摄比正官支一半；主簿每月正授支一十千贯，考满并差摄比正官支一半。

四千户以上县，令每月正授支一十七千贯，考满并差摄比正官支一半；主簿每月支九千五百贯，考满并差摄比正官支一半。

三千户以上县，令每月正授支一十六千贯，考满并差摄比正官支一半；主簿每月正授支九千贯，考满并差摄比正官支一半。

二千五百户以上县，令每月正授支一十五千贯，考满并差摄比正官支一半；主簿每月正授支八千五百贯，考满并差摄比正官支一半。

二千户以上县，令每月正授支一十四千贯，考满并差摄比正官支一半；主簿每月正授支八千贯，考满并差摄比正官支一半。

一千五百户以上县，令每月正授支一十三千贯，考满并差摄比正官支一半；主簿每月正授支七千五百贯，考满并差摄比正官支一半。

一千户以上县，令每月正授支一十二千贯，考满并差摄比正官支一半；主簿每月正授支七千贯，考满并差摄比正官支一半。

五百户以上县，令每月正授支一十一千贯，考满并差摄比正官支一半；主簿每月正授支六千五百贯，考满并差摄比正官支一半。

五百户以下县，令每月正授支一十千贯，考满并差摄比正官支一半；主簿每月正授支六千贯，考满并差摄比正官支一半。

右租庸使奏重定料钱州例如前。如诸道旧有取田处，今后不得占留开破，并依百姓例输税。

奉敕：“宜依。”

长兴二年闰五月，起居郎曹琛奏：“文武两班，或请假归宁，或卧疾未损，才住班簿，便住料钱。伏乞特降敕命者。”敕：“今后文武官请准式归宁假及疾病者，并许支给本官料钱。”其月二十四日敕：“诸道行军司马、副使、判官以下宾寮等，考满未有替人，宜令并全支俸料，元不在省司给俸者，不在此例。”

清泰元年七月敕：“洋王从璋，泾王从敏，每月各给料钱一百千，米、麦各五十石，傔人衣粮各五十分，马五十五匹草粟。”〈二王自方镇入朝，留洛阳私第，故有是给赐。〉

二年十月，将作监丞、袭封介国公宇文颉奏：“蒙恩袭封除官，无袭爵俸给。”诏：“特给本官俸。”

晋天福六年二月敕：“诸卫上将军逐月加俸钱二万。”

汉乾祐三年七月十六日敕节文：“诸道州府令录、判官、主簿，宜令等第支与俸户，逐户每月纳钱五百，与除二税外，免放诸杂差遣，不得更种职田。所定俸户，于中等无色役人户内置，不得差令当直及赴衙参。如有阙额及不逮，明申州府差填，不得衷私替换，若是令录、判司、主簿，除本分人数外，剩占俸户及令当直手力，更纳料钱，并许百姓陈告。其陈告人与免户下诸杂差徭，所犯人追毁告身，更加力役。如令佐、录事参军内有员阙，州府差摄，亦依例支与俸钱。差摄曹官，不得一例供破。定例如后：三千户以上县，令逐月一十二千，主簿六千；二千户以上至三千户以下县，令九千，主簿五千；二千户以下县，令六千，主簿四千。录事参军、判司，依本部内户口取最多县分例支破。其录事参军依县令例，判司依主簿例。”

周广顺元年四月敕：“牧守之任，委遇非轻，分忧之务既同，制禄之数宜等。自前有富庶之郡，请给则优；或边远之州，俸料素薄。以至迁除之际，拟议亦难，既论资序之高卑，更患禄秩之升降，宜分多益寡，均利同恩，冀无党偏，以劝勲效。今重定则例：诸州防御使料钱二百千，禄粟一百石，食盐五石，马十匹草粟，元随三十人衣粮。团练使料钱一百五十千，禄粟七十石，食盐五石，马十匹草粟，元随三十人衣粮。刺史料钱一百千，禄粟五十石，食盐五石，马五匹草粟，元随二十人衣粮。仍取今年五月一日后到任者，依前定例支，其以前在任者，所请如故。”

显德五年十二月，中书奏：

诸道州府县官及军事判官，一例逐月各据逐处主户等第，依下项则例所定料钱及米麦等，取显德六年三月一日后起支，其俸户并停废。

一万户以上县，令逐月料钱二十千，米麦共五石；主簿料钱一十二千，米麦共三石。

七千户以上县，令逐月料钱一十八千，米麦共五石；主簿料钱一十千，米麦共三石。

五千户以上县，令逐月料钱一十五千，米麦共四石；主簿料钱八千，米麦共三石。

三千户以上县，令逐月料钱一十二千，米麦共四石；主簿料钱七千，米麦共三石。

不满三千户县，令逐月料钱一十千，米麦共三石；主簿料钱六千，米麦共二石。

五万户以上州，司录事参军及两京司录，每月料钱二十千，米麦共五石；司户、司法每月料钱一十千，米麦共三石。

三万户以上州，司录事参军每月料钱一十八千，米麦共五石；司户、司法每月料钱八千，米麦共三石。

一万户以上州，司录事参军每月料钱一十五千，米麦共四石；司户、司法每月料钱七千，米麦共三石。

五千户以上州，司录事参军每月料钱一十二千，米麦共四石；司户、司法每月料钱六千，米麦共二石。

不满五千户州，司录事参军每月料钱一十千，米麦共三石；司户、司法每月料钱五千，米麦共二石。

诸司军事判官，一例每月料钱一十千，米麦共三石。

右诸州府、京百司、内诸司、州县官、课户、庄户、俸户、柴炭纸笔户等，望令本州及检田使臣依前项指挥，勒归州县，候施行毕，具户数奏闻。仍差本州判官精细点数后，差使臣覆视，及有人论诉称有漏落，抵罪在本州判官及干系官典。如今后更有人户愿充此等户者，便仰本州勒充军户，配本州牢城服役。

从之。

六年十二月诏：“诸道州府摄官，起今后支给本所诸官俸钱之半。”

回鹘，本牙在天德西北娑陵水上，距长安六千九百里。唐天宝中，安禄山犯阙，有助国讨贼之功。累朝尚主，自号“天骄”。会昌初，其国为黠戛斯所侵，部族扰乱，乃移帐至天德、振武间，又为石雄、刘沔所袭，破之，复为幽州节度使张仲武所攻，馀众西奔，归于吐蕃，吐蕃处之甘州。其后时通中国，世以中国为舅，朝廷每赐书诏，亦尝以甥呼之。

梁乾化元年十一月，遣都督周易言等入朝进贡，太祖御朝元殿引对，以易言为右监门卫大将军同正；弟略麦之、石论思并为左千牛卫将军同正；李屋珠、安盐上并为右千牛卫将军同正。仍以左监门卫上将军杨沼为左骁卫上将军，充押领回鹘还番使，通事舍人仇玄通为判官，厚锡缯帛，押领归国，又赐其入朝僧凝卢、宜年思、宜延篯等紫衣。

后唐同光二年四月，其本国权知可汗仁美遣都督李引释迦、副使田铁林、都监杨福安等共六十六人来贡方物，并献善马九匹，庄宗召对于文明殿。乃命司农卿郑质、将作少监何延嗣持节册仁美为英义可汗。至其年十一月，仁美卒，其弟狄银嗣立，遣都督安千等来朝贡。狄银卒，阿咄欲立，亦遣使来贡名马。

天成三年二月，其权知可汗仁裕遣都督李阿山等一百二十人入贡，明宗召对于崇元殿，赐物有差。其年三月，命使册仁裕为顺化可汗。四年正月，又遣都督制拨等五人来朝贡，授制拨等怀化司戈，遣令还。

长兴元年十二月，遣使翟米思三十馀人进马八十匹，玉一团。四年七月，复遣都督李末等三十人入朝，进白鹘一联。明宗复召对于广寿殿，厚加锡赉，仍命解放其鹘。

清泰二年七月，遣都督陈福海以下七十人，进马三百六十匹，玉二十团。至八月，敕回鹘朝贡使、密录都督陈福海可怀化郎将，副使达奚相温可怀化司阶，监使屈密录阿拨可归德司戈，判官安均可怀化司戈。

晋天福三年十月，遣使都督李万全等朝贡。以万全为归义大将军，监使雷福德为顺化将军。

四年三月，又遣都督拽里敦来朝，兼贡方物。其月，命卫尉卿邢德昭持节就册为奉化可汗。五年正月，遣都督石海金等来贡良马一百匹，并白玉团、白玉鞍辔等，谢其封册。

汉乾祐元年五月，遣使李屋等入朝贡方物，并白玉、药物等。七月，以入朝使李屋为归德大将军，副使安铁山、监使末相温并为归德将军，判官翟毛歌为怀化将军。

周广顺元年二月，遣使并摩尼贡玉团七十七、白㲲、貂皮、牦牛尾、药物等。〈先是，晋、汉以来，回鹘每至京师，禁民勿私市易，其所有宝货，皆中卖入官，私下市易者罪之。至是，太祖命除去旧法，每回鹘来者私下交易，官中更不禁诘，由是玉之价直，十损七八。〉

显德六年二月，又遣使朝贡，献玉并硇砂等物，皆不纳，所入马量给价钱。〈时上以玉虽珍宝，无益国用，故因而却之。〉

吐浑，本吐谷浑也。唐咸通中，其酋长有赫连铎者，从太原节度使康承训平徐方有功，朝廷授振武节度使，复盗据云中。后唐太祖逐之，乃归幽州李匡俦。其部族散居蔚州界，互为君长，其氏不常。有白承福者，自同光初代为都督，依中山北石门为栅。庄宗赐其额为宁朔、奉化两府，以都督为节度使，仍赐承福姓李，名绍鲁。其畜牧就善水草，丁壮常数千人，羊马生息，入市中土，朝廷常存恤之。

后唐天成三年二月，其都督李绍鲁等遣使进马一百二十匹，明宗嘉之，赐绍鲁竭忠建策兴复功臣、金紫光禄大夫、检校太保。至四年八月，其首领念公山来朝贡。其年十月，别部首领薛冀堆进状，乞授岚州刺史。明宗在藩时，常与冀堆有旧，欲许之。枢密使安重诲力谏乃止。至长兴元年三月，竟以冀堆为岚州刺史，仍赐名万通。

清泰三年二月，以宁朔、奉化两府留后白可久超授检校司徒，副使赫连海龙检校尚书左仆射，两府大夫李铁匮检校尚书右仆射。

晋天福元年，高祖以契丹有助立之功，割雁门以北及幽州之地以赂之，由是吐浑部族皆隶于契丹。其后苦契丹之虐政，部族皆怨之，复为镇州节度安重荣所诱，乃背契丹，率车帐、羊马，取五台路归国。契丹大怒，以朝廷招纳叛亡，遣使责让。至六年正月，晋高祖命供奉官张澄等率兵二千搜索并、镇、忻、代四州山谷吐浑，还其旧地，然亦以契丹诛求无厌，心不平之，命汉高祖出镇太原，潜加慰抚。其年五月，其大首领白承福及麾下念虎里、赫连功德等来朝。九月，又遣首领白可久来朝。少主嗣位，绝契丹之好，数召其酋长入朝，厚加宴锡，每大宴会，皆命列赐坐于勋臣之次。至开运中，捍虏于澶州，召承福等率其部众从行，属岁多暑热，部下多死，复遣归太原，移帐于岚、石州界。然承福驭下无法，多干军令。其族白可久，名在承福之亚，因牧马率本帐北遁，契丹授以官爵，复遣潜诱承福。承福亦思叛去，事未果，汉祖知之，乃以兵环其部族，擒承福与族白铁匮、赫连海龙等五家，凡四百有馀人，伏诛。籍其牛马，命别部长王义宗统其馀属。

奚，本匈奴别种，即东胡之地，人物风族与突厥同。族有五姓：一曰阿荟部，管县六；二曰啜米部，管县四；三曰奥质部，管县六；四曰奴皆部，管县四；五曰黑讫支部，管县三。每部有刺史，每县有令，酋长号奚王。唐制，兼饶乐府都督，居阴凉川，东去营府五百里，南去幽州九百里。幽州置饶乐府长史一人以监之。人马约二万，后徙居琵琶川，在幽州东北数百里，出古北口。地宜羊马，羊则纯黑，马则前蹄坚善走。以驰猎为务，逐兽高山，自下而上，其势若飞。语与契丹小异。㸑以平底瓦鼎，煮穄为粥，既饪，以寒水解之而食。每春借边民之荒田种穄，秋熟乃来，持获毕，则窖于山下，人莫知其处所。以木为碓，断椽为臼，所受不过一斗。自天祐初，契丹兵力渐盛，室韦、奚、霫皆受制焉。故奚之部族为契丹代守边土，暨虏人虐其首领，去诸怨之，以别部内附，徙于妫州，依北山而居，渐至数千帐，故有东、西奚之号。去诸卒，其子扫剌代立，后唐庄宗破幽州，赐扫剌姓李，名绍威。

后唐同光元年十二月，遣使朝贡。三年九月，以庄宗诞节至，遣使表贡方物。

天成四年，扫剌因翦瓜伤，乃卒。其子素姑代立，亦时遣使入朝。

清泰三年七月，其首领逹剌干遣通事介老奏：“其王素姑谋叛，欲附契丹，已处置讫，权知部落。”废帝降诏，以慰抚之。

晋天福元年，高祖以契丹有助立之功，割雁门以北及幽州之地以赂之，繇是奚之部族复隶于契丹。自后常为契丹之所役属。开运三年十二月，契丹犯阙，其王拽剌以所部兵屯于洛阳，及虏主死，随众北遁。







卷二十九

契丹，本鲜卑之种也，居辽泽之中，潢水之南。辽泽去榆关一千一百二十里，榆关去幽州七百一十四里。其地东南接海，东际辽河，西北包冷陉，北界松陉。山川东西三千里。地多松柳，泽饶蒲苇，其族本姓大贺氏，后分为八部：一曰旦利皆部，二曰乙室活部，三曰实活部，四曰纳尾部，五曰频没部，六曰内会鸡部，七曰集解部，八曰奚嗢部。管县四十一。每部有刺史，每县有令。酋长号契丹王。唐制，兼松漠府都督，幽州置松漠府长史一人监之。其后诸姓不常。唐会昌中，幽州节度使张仲武表其王屈戍，请赐印篆为“奉国契丹之印”。朝廷从之，其八族长皆号曰大人，称刺史，内推一人为王，建旗鼓以尊之。每三年，第其名以代之。唐末有邪律阿保机者，怙强好勇，不受诸族之代，吞侵邻部，兵力渐盛，尝与后唐太祖会盟于云中，结为兄弟。其后僭称帝号，以妻述律氏为皇后，燕人韩延徽为宰相，法令严明，诸部皆畏伏之。

梁开平元年四月，遣其首领袍笏梅老等来贡方物。至二年二月，其王安巴坚又遣使来贡良马。五月，又遣使解里贡细马十匹，金花鞍辔，貂鼠皮裘并冠；男口一，年十岁，名曰苏；女口一，年十一岁，名曰譬。其妻述律氏贡朝霞锦。前国王钦德并其大臣皆有贡献。太祖命司农卿浑特、右千牛卫将军郎公远充使，就本国宣谕。

三年闰八月，又遣首领葛禄来贡方物。太祖御文明殿，召葛禄等五十人张宴，赐金帛等有差。至五年四月，又遣使实柳梅老来朝贡。

后唐同光二年三月，阿保机率所部入寇新城。其年七月，又率兵东攻渤海国，至九月，为邻部室韦、女真、回鹘所侵。十二月，又入寇岚州。三年二月，复入寇幽州，为王师所败，俘其首领衢多等。其年五月，又遣使拽鹿孟等来贡方物。

四年正月，阿保机将复寇渤海国，又遣梅老鞋里以下三十七人贡马三十匹，诈修和好。天成元年七月，攻渤海国扶馀城，下之，命其长子突欲为国主，号东丹王。其月二十七日，阿保机得疾而死。第二子元帅太子德光嗣立。德光本名嚁屈之，慕中国之名，故改为德光。初阿保机有三子，长号人皇王，次号元帅太子，次曰安端少君。及阿保机死，其妻述律氏令第二子元帅太子德光句当兵马，令少子安图少君往渤海国代突欲，将立为嗣。而元帅太子素为部族所敬，又其母述律氏亦常钟爱，故因而立之，伪称天显元年。寻葬阿保机于西楼，〈番中地名。〉伪谥大圣皇帝。其年十月，遣使设骨馁来告哀，明宗辍其月十九日朝参以礼之。其月，伪平州守将，领幽州节度使卢文进率户口兵马车帐来降。至二年十一月，又遣使梅老等二十馀人朝贡，兼申和好之意。明宗命飞胜指挥使安念德赍锦绮绫罗及金花银器、宝装酒器等赐之。又赐其母述律氏绣被一张，并宝装璎珞。至三年正月，复入寇，陷平州而去。至其年五月，定州节度使王都叛命，潜相连构。其王德光遣首领秃馁率杂虏数千骑入定州。至七月，又遣首领惕懚率七千馀骑来援，寻为行营招讨使王晏球等逆战，破之，剿戮甚众，馀党复为幽州节度使赵德钧袭之，杀获殆尽，擒其首领惕懚等。其月，王晏球又获契丹绢书二封来进。明宗命宣示群臣，莫有识其文字者。契丹本无文记，唯刻木为信，汉人陷番者以隶书之半，就加增减，撰为胡书，同光之后，稍稍有之。其年八月，幽州部送所获番将惕懚以下六百馀人至京师，明宗皆赦之，选其尤壮健者立为契丹直，其首领皆赐姓吉。时言事者以为胡人悻戾，不可置于君侧。俄而有首领吉赵实自京遁归，夺船过河，至深州，捕获斩之。至其年闰八月，伪平州刺史张希崇来降。四年二月，定州行营招讨使王晏球擒秃馁等二千馀人献于阙下，悉命戮之。长兴元年十一月，契丹渤海国东丹王秃欲率番官四十馀人，马百匹，自登州泛海内附。明宗御文明殿召对，及其部曲，慰劳久之。赐以衣冠、金玉带、鞍马、锦彩、器物等。突欲进本国印三面，命宣示宰臣。其年十二月，中书门下奏：“契丹国东丹王突欲，远泛沧溟，来归皇化，请赐姓名，仍准番官入朝例安排。谨按四裔入朝番官，有怀德、怀化、归德、归化等将军、中郎将名号，又本朝赐新罗、渤海两番国王官，初自检校司空至太保，今突欲是阿保机之子，请比新罗、渤海王例施行。”敕：“渤海国王、人皇王突欲，契丹先收渤海国改为东丹，其突欲宜赐姓东丹，名慕华，授光禄大夫、检校太保、安东都护、兼御史大夫、上柱国、渤海郡开国公、食邑一千五百户、充怀化军节度、瑞、慎等州观察处置押番落等使。”〈二年九月，复赐姓李，名赞华。三年五月，授滑州节度，为废帝所杀。〉至二年，其契丹王母述律氏以其子突欲归国，遣使朝贡，明宗深慰纳之。至三年三月，礼宾使梁进德自契丹报聘回，称其王请放荝剌舍利还本国。〈荝剌亦定州所获番将也。〉又谓去年十二月十二日，其王帐前有大星昼陨，声若雷震。其月，又遣使铁葛罗卿进马三十匹，亦求荝剌归国故也。五月，铁葛罗卿回，明宗欲放荝剌等令归，大臣争之未决。会幽州节度使赵德钧上表论奏，及易州刺史杨檀皆言不可遣，其事乃止。仍遣荝骨舍利随其使归，不欲全阻其请也。其年七月，又遣使都督述禄进马三十匹。

清泰三年五月，晋高祖起义于太原。九月，官军集于城下，晋乃间道发使，召德光为援。是月，德光率部落五万馀骑至太原城下，寻败招讨使张敬德、杨光远之兵，降晋安大砦。

晋天福元年十一月，高祖践位，以德光有援助之力，歃血为盟，结为父子，仍约岁输绢十三万匹，割雁门以北及幽州所属县并隶番界。德光又率兵迓高祖于潞州。絷幽州节度使赵德钧并其子赵延寿而回。二年二月，德光遣使子解里、舍利梅老来聘。三年十月，又遣使来上尊号曰英武明义。晋高祖继命宰臣冯道、赵莹、刘昫等赍宝货珍币，岁时进贡不绝。德光亦遣名王以下来。至六年六月，镇州节度使安重荣执契丹使拽剌等，以轻骑掠幽州之南界。高祖累遣中使赍诏开谕，以契丹有助王之功，不欲负其宿约，而重荣奸险肆志，竟诛拽剌等，驰檄天下，言契丹之罪恶，与襄州节度使安从进连谋不轨。高祖命杜重威率兵讨之，至贝州宗城县相遇，重荣之众大败。至七年正月二日收复镇州，斩重荣首，漆之，送于契丹。至其年四月，高祖不豫。六月崩，少帝嗣立。八月，遣使郎五来致吊，兼献衣服鞍马等。至十月，又遣使大卿以下二十六人来聘，以高祖山陵有日致祭故也。至九年正月，德光遣赵延寿、赵延昭等率兵五万入寇贝州。少帝发兵屯守澶州。初，青州节度使杨光远构逆谋，乃缮治城隍，蓄聚刍粟，为跋扈之计。属岁不稔，饿殍相继，朝廷以廪帑虚竭，军用不给，仍发使郡县，括借民家资财斛斗，海内嗷嗷，不堪其命。光远遂以重利诱德光入寇，又以赵延寿等皆中原人士，常有思归之意，冀群雄盗国，晋祚不济，则大福在己。其月，德光自河间率诸部兵入犯甘陵，陷之，巡检使吴峦投井而死，河北大扰。少帝驻驆澶州，命宋州节度使高行周等将兵以御之。三月，德光自领部众十馀万来攻戚城，官军拒之而退。又以赵延寿行魏博节度使，改封魏王，以延寿门人高融为节度副使，统步奚及燕军数万营于南乐。四月，又陷德州、博州。其年十二月，德光又率众南下，攻围镇州诸邑，皆陷之。

开运二年二月，前锋至邢州，镇州节度使杜重威差人间道告急。少帝欲亲率大军渡河决战。乃命郓州节度使张从恩等将兵合诸将之师屯于邢州。时德光之众已及魏府，建牙于元氏，从恩等引军而退。其月，又陷祁州，刺史沈斌死之。至三月，德光退，杜重威等率兵攻契丹之泰州，下之。回及阳城，为德光精骑所围，诸将等决力死战，德光大败。至三年八月，契丹所部瀛州刺史伪言纳款，少帝复命杜重威等率大军迎降。至十一月，回及镇州之东垣渡，与番相遇。十二月六日，遣前锋夺桥，为番军所败，其月十日，杜重威等以军降于德光，命相州节度使张彦泽率汉骑二千先入京城。至明年正月一日，德光自将大军至京北。百僚素服班于野次，匍伏请罪，皆命释之。寻降授少帝检校太尉、负义侯，令挈其族及将相近臣等于契丹黄龙府安置。二月，德光降伪赦，改国号大辽，称会同十年，升镇州为中京，以燕王赵延寿为大丞相、中京留守。三月，德光自京率众北归，至四月十八日，死于栾城。其年五月，宣遗制，以永康王兀欲袭其伪位。〈永康王者，东丹王突欲之长子。〉兀欲自以犹子，不当嗣位，且不奉祖母之命，其诸部首领，素畏述律氏之酷法，复以阿保机死于渤海国，被杀者百人，今德光没于汉地，虑必获罪如前，同谋以其月二十一日领部族归国。述律氏拒于石桥，〈番中地名。〉其众悉降于兀欲。命送述律氏于阿保机明殿以幽之。〈阿保机陵寝谓之明殿。〉伪改会同十年为天禄元年，自称天授皇帝。

汉乾祐三年十一月，兀欲率骑数万南寇，陷邢州之内丘县、深州之饶阳县。

周广顺元年正月，太祖命左千牛卫将军朱宪往修和好，兀欲亦遣使袅骨支报命，献良马四匹。太祖复命尚书左丞田敏、供奉官蒋光遂衔命往聘。至其年四月，田敏等回，兀欲遣使实六献碧玉金镀银裹鞍辔，并马四十匹。其月，太祖又命左金吾将军姚汉英、右神武将军华光裔往使。至其年九月，兀欲为部下太宁王、〈伟王子。〉燕王述轧所杀。述律〈德光之子。〉勒所部兵诛太宁王、述轧。述律自立，号天顺皇帝，改名明，伪称应历元年。

显德元年春，太原刘崇将图南寇，述律使番将杨衮率虏骑万馀以助之。三月，世宗亲征，与崇战于潞州高平县之南原。崇军大败，番众弃甲而遁。二年三月，命许州节度使王彦超等筑垒于李晏口，与番兵数千骑战于安平县之南，败之。

党项羌，古析枝之地，汉西羌之别种，其地东至松州，西接叶护，南接舂桑、迷桑诸羌，北连吐谷浑，处山谷间，亘三千馀里。种有数姓，自为部落，一姓之中，复分为小部落。有细封氏、费听氏、析利氏、颇超氏、野辞氏、房当氏、米禽氏、拓拔氏，而拓跋氏最为强族。俗皆土著，居有栋宇，织毛罽以覆。之其人多寿，或至百五六十岁，不事生业，好为盗窃。前世或来朝贡，自唐宝应、贞元之后，皆率部族内附，居庆州号东山部落，居夏州者号平夏部落，会昌初，命三使以统之。〈在邠宁、延州界者，命侍御史崔君会主之。在夏州者，命侍御史李鄠主之，在灵武、麟、胜州者，命侍御史郑贺主之。〉

后唐同光二年二月，遣使朝贡。十二月，其首领簿备香来贡良马。

天成二年九月，河西羌项如连山等来朝贡，进马四十匹。

四年四月敕：“沿边置场买马，不许蕃部至阙下。”自上御极以来，党项之众竞赴都下卖马，常赐食于禁廷，醉则连袂歌其土风。凡将到马无驽良，并云上进国家，虽约其价直以给之，然计其馆给赐赉，每年不下五六十万贯。大臣以为耗蠹中原，无甚于此。因降敕止之。虽有是命，竟不能行。其年九月，首领折遇明等来贡方物。十月，首领来有行来朝，进马四十匹。上御中兴殿阅所进马。枢密使安重诲奏曰：“吐浑、党项近日相次进马，皆给价直，对见之时，别赐缯帛，计其所费，不啻倍价。请止之。”上曰：“国家常苦马不足，每差纲收市，今番言自来，何费之有？外番朝贡，中国锡赐，朝廷常事，不可以止。”自此番部羊马，不绝于路。

长兴元年正月，其首领来朝贡，授万德怀化司戈。其年十二月，以党项折家族五颠都知兵马使折之正为检校尚书右仆射。簿备家族都督簿备撒罗检校工部尚书。

二年正月，首领折七移等进驼马。其年十二月，又遣首领来献所夺得契丹旗号并马等。

三年正月，以西路党项部族劫掠使臣及外域进奉，命邠州节度使药彦稠、灵武节度使康福等率步骑七千往方渠镇已来讨其叛命者。其年二月，行营邠州节度使药彦稠等奏诛党项阿埋三族韦悉、褒勤、强赖、埋厮骨尾、屈悉保等七族七百馀人，又率兵自牛儿族入白鱼谷，追及背叛党项白马、虑家六旅，客户三族，获大首领连香李八萨王、都统悉那埋摩、侍御乞埋嵬悉逋等六人，兼党项二千馀人，获持马牛羊数千计。至晩，师还野次。其地无水，军士方渴，俄有风云自东而起，是夜初更降雪一尺，军中以为神助。上令告捷使史万山宣谕军中，所获牛羊等物，各令士卒自取，勿得收敛以进奉为名。

周广顺二年六月，以府州党项泥也六族防御使归化将军泥香王子、又泥也大首领拓拔山并为归德将军。

三年二月，庆州刺史郭彦钦奏党项野鸡族掠夺商旅，请出兵讨之。时彦钦黩货嗜其利，以州北野鸡族多羊马，作法扰之，番情犷悍，屡不从顺，乃诬奏之。太祖遣中使赍诏抚谕，部族既苦彦钦虐政，不时报命，遂诏邠州节度使折从阮合宁州刺史张建武进兵讨之。建武勇于立功，径趋野鸡族，追击杀数十百人。有喜王族、折思族、杀牛族，彼无猜贰，闻官军讨伐，竞来饷馈，官军利其财货，皆劫掠之。诸族乃相聚。官军至包山峻险之地，逆战败之，投崖谷死者甚众。折从阮保兵而退，太祖怒彦钦，勒归私第，左迁建武为率府率，命前解州刺史郑元昭为庆州刺史以招抚之。

于阗在京师西九千九百馀里，西南带葱岭，与婆罗门相接，去三千馀里。南与吐番接，西北至疏勒国二千馀里。国城之东有白玉河，西有绿玉河，次西有乌玉河，其源同出于昆冈山，去于阗西一千三百馀里。每岁至七八月小水之后，取玉于河，谓之捞玉。官取之后，方许私取，禁令甚严。地多蒲萄，醖而为酒，味极醇美。其俗好事祅神。唐贞观中，其王伏阇信来朝，复遣子入宿卫，其后亦时来朝贡。

晋天福三年九月，其王李圣文遣使马继荣进白玉、白毡、犛牛尾、红盐、郁金、硵砂、大鹏砂、玉装秋辔等物。其年十月，册圣天为大宝于阗国王。命供奉官张匡邺为国信使，仍授入朝使马继荣为镇国大将军、扶风郡开国公，食邑二千户，副使黄门将军、国子少监张载通试卫尉卿，监使殿头承旨、通事舍人吴顺规试将作少监。

汉乾祐元年五月，复遣使朝贡。六月，以入朝使王知铎为检校司空，副使张文达、判官秦元宝为检校左右仆射，监使刘行立检校兵部尚书。

突厥之始，前书载之备矣，自号可汗，犹古之单于，妻号可贺敦，犹古之阏氏也。子弟谓之特勒，别部领兵者皆谓之设，其大官屈律啜，次阿婆，次颉利法，次吐屯，次俟斤，并代居其官，而无员数。父兄死则子弟袭其位。北番之中，最为强盛，至唐室末为诸番所侵，部旅微弱，亦尝来朝贡。

后唐天成二年正月，其首领张慕晋朝贡。

长兴二年正月，其首领杜阿熟来朝贡。

晋天福六年七月，其首领遣使薛同海已下一十七人来朝贡。







卷三十

吐番，在长安西八千里，本汉西羌之地。其种落莫知所出，或云南凉秃髪利鹿孤之后，其子孙以秃髪为国号，语讹谓之吐番。国人号其王为赞普。置大论、小论以统理国事。无文纪，刻木为约。其国王与臣下一年一小盟，三年一大盟。其俗随畜牧，不常其居，然亦有城郭，都城号逻些城。屋皆平头，贵人处于大毡帐，谓之排庐。不知节候，以麦熟为岁首。唐贞观中尝来朝贡，自后吞并诸番，兵力日盛，屡为边患，河西、陇右之地，悉为所取。至大中初，其国乱，朝廷复得六关之地，至唐室末，又为侵据。〈唐分天下为十道，河西、陇右三十三州，凉州最为大镇，土地沃壤，人物繁庶。开元、天宝中，置八监，牧马三十万，杂畜称是。其西复置安西都护府，距长安八千里，羁縻西番三十国，军镇监务大小三百馀，戍守之兵，皆取凉州节度。及安禄山犯关，肃宗在灵武，尽召河西戍卒，收复两京，吐番乘虚，遂取凉、陇，华人百万，陷于腥膻。开成之际，朝廷遣使还番，过凉、肃、瓜、沙，城邑如故，华人见汉旌使，齐夹道泣诉，问皇帝还念陷番生灵否？当时已经再世，虽语言小讹，而衣服未改，至今凉州汉户，犹称上代是郓州戍卒，每帅守阙，则请命于朝廷。〉

梁开平二年正月，遣使朝贡。二月，以吐番入朝使嗢末首领杜论悉伽、社论心为左领军卫将军同正。嗢末苏、论乞禄为右领军卫将军同正。

乾化元年十一月，又遣使来朝，召对于朝元殿，赐金帛等遣之。

后唐天成二年十一月，遣使野利延孙等入贡，并番僧四人，持番书二封，人莫识其字。

三年正月，以入朝使野利延孙等六人并为归德将军。其年九月，又遣使朝贡，以入朝使阎、薛、罗等三人并为归德司戈。　十二月，又以入朝使薛竭、薛王子拨邅为归德郎将，首领十人并为归化司戈。

四年九月，西凉府番官拨心等来朝，十月，首领掇里忙、布蔺邅等来朝，并授归德司戈。

长兴三年二月，又遣使朝贡。三月，以朝贡使、左厢首领野利闾心为归德大将军，右厢首领篯心为归化郎将军，中厢首领李读等并为归德司候，重云都督、对儿六、突儿难等并为归德司陛。其年七月，复遣使入朝，引对于端明殿。问本番牙帐去京师远近。对曰：“在泾州西二千里。”

四年十一月，遣使来贡，召对于内殿，赐以金帛，仍各赐虎皮一张。

晋天福四年十月，罢延族大首领聂褒郎、彝磨标、昌诃、尤罗祇褒等率其属朝贡。

周广顺二年九月，河西节度使申师厚奏：“吐番首领折逋支等请加恩命。”其月敕：“以吐番左厢押番副使折逋支、右厢崔虎心并授银青光禄大夫、检校工部尚书。阳妃谷大首领沈念般授怀化大将军。左厢大首领篯千闵笃为归德大将军。没林葛、于凝卢、伴邅、折逋穷罗并为怀化大将军。右厢大首领鹿悉迦、阿罗岳骚奴并为归德大将军。沈念般、秕与龙、文温光积并为怀化大将军。中厢首领岳阿、西安九十并为怀化大将军。”又奏：“自泾州安国镇至西凉府沿路，三处控扼，各立州名，欲补大首领为刺史，又管州界部落大首领三十馀人，各赐空名告身。”并从之。

高丽，本扶馀之别种，其国都平壤城，即汉乐浪郡之故地，在京师东五千一百里。东渡海，至于新罗。西北渡辽水，至于营州。南渡海，至于百济。北至靺鞨。东西三千一百里，南北二千里。其官大者号大对卢，比一品，总知国事，三年一代，若称职者，不拘年限。对卢以下，官总十二级。置外州县六十馀。大城置傉萨一人，比都督。小城置道使一人，比刺史。其下各有僚佐，分曹掌事。其王以白罗为冠，白皮小带，咸以金饰。其俗多淫祀，事灵星可汗、箕子等神。国城东有大隧，名曰隧神。常以十月，王自祭之。俗好经书，至于庶贱之家，各于衢路造大屋，谓之局堂，子孙昼夜读书习射。前王姓高氏，世通中国，常遣使朝贡。

后唐同光三年十一月，遣使广评侍郎上柱国韩申一、副使春部少卿朴岩来贡方物。至四年正月，授韩申一朝散大夫、试殿中监，朴岩朝散郎、试秘书郎。

天成四年八月，复遣广平侍郎张翂等五十二人来朝，贡银香狮子、银炉、金装钑镂云星刀剑、马匹、金银鹰绦鞲、白纻、白毡、头发、人参、香油、银镂翦刀、钳钹、松子等。

长兴三年二月，复遣使大相王儒来朝。其年六月，以权知国事王建为特进、检校太保、使持节玄莬州都督、充大义军使、兼御史大夫、上柱国、高丽国王。七月，又以其妻柳氏为河东郡夫人。

清泰三年十二月，遣使礼宾卿邢顺等来朝贡。三年正月，以入朝使、礼宾卿邢顺试将作少监，副使崔远试少府监主簿。　其年，又遣使王子太相王规等来贡方物。以太相王规为检校尚书右仆射，副使广评侍郎崔禹试将作监。其随行节级等三十馀人，并授司戈、司陛等职。

晋天福三年八月，青州奏，高丽国宿卫质子王仁翟乞放归乡里，从之。

四年九月，复遣广评侍郎邢顺等七十二人来贡方物。

六年八月，其国王王建为开府仪同三司、检校太师、使持节玄莬州都督、充大义军使、高丽国王。命国子博士谢攀持节就册之。

八年十二月，复遣王子大相王申一等来。

开运元年正月，以入朝使王子大相、守仓部令、上柱国、赐紫金鱼袋王申一为检校尚书右仆射，正朝守、广评侍郎、柱国、丹金鱼袋柳迥训检校礼部尚书，守广评郎中韩李康试卫尉卿，守广评郎中朴立信试太府少卿，守兵部主事韦安试将作监主簿。以进奉贺登极使、正朝前守、广评侍郎、柱国、丹金鱼袋金仁逢可检校工部尚书，副使礼宾卿、柱国、丹金鱼袋金裕可试太府卿，判官、兵部郎中张规可试卫尉少卿。

二年，其国王王建卒，其子武嗣位。十月，遣使广评侍郎韩玄圭、副使前礼宾卿金廉等一十八人来朝。十一月，以权知高丽国事王武为特进、检校太保、使持节玄莬州都督、充大义军使、兼御史大夫、高丽国王。仍命光禄卿范光政、太子洗马张李凝就行册命。王武者，王建之子，本国中大族，国人推而为主，有智勇，兵力日盛，以兵并三韩、百济之地，东夷君长，最为雄盛。汉乾祐末，王武死，其子王昭代立。

周广顺元年正月，遣广评侍郎徐逢等九十七人来朝贡。二月，以权知高丽国事王昭为特进、检校太保、使持节玄莬州都督、充大义军使、兼御史大夫、高丽国王。仍命卫尉卿刘皥、通事舍人顾彦浦持节册之。刘皥寻卒于路，顾彦浦溺海而死。　二年九月，复以太仆少卿王演借卫尉卿，充高丽国册礼使，右卫率府吕继赟借将作少监，充副使。

显德二年十月，复遣使王子大相王融来贡方物，又遣广评侍郎荀质来贺登极。其年十二月，授其国王王昭开府仪同三司、检校太师、高丽国王。

五年七月，命尚书水部员外郎韩彦卿、尚辇奉御金彦英使于高丽，因命赍帛数千匹就彼市铜，以备铸钱之用。

六年正月，又遣其臣王子佐丞王兢、佐伊皇甫魏光等贡名马、织成衣袄、弓剑等。其年八月，遣使进别序孝经一卷、越王孝经新义八卷、皇灵孝经一卷、孝经雌图三卷。〈别序者，记孔子所生及弟子从学之事。越王新义者，以越王为问目，以疏注文之是非。皇灵者，止说延年辟灾之事及志符文，乃道书也。雌图者，止说月之环晕，星之彗孛，灾异之应，乃谶纬之书也。〉其年十一月，遣使贡铜五万斤，紫、白水精各二千颗。

渤海靺鞨，本高丽种，唐总章中，高宗平高丽，徙其人散居中国，置州县于辽外，就平壤城置安东都护府以统之。至万岁通天中，契丹李万荣反，攻陷营府。有高丽别种大舍利乞乞仲象，〈大姓，舍利官，乞乞仲象名也。〉与靺鞨反人乞四比羽走保辽东，分王高丽故地。则天封乞四比羽许国公，大舍利乞乞仲象震国公。乞四比羽不受命，则天命将军李楷固临阵斩之。时乞乞仲象已死，其子大祚荣继立，并有比羽之众，胜兵丁户四十余万，保据挹娄故地。至圣历中，称臣朝贡。中宗命侍御史张行岌就往宣慰，号其都为忽汗州，以祚荣为忽汗州都督，封渤海郡王。国自是称渤海。其俗呼其王为可毒失，对面呼圣王，笺表呼基下，父曰老王，母曰太妃，妻曰贵妃，长子曰副王，诸子曰王子。代以大氏为酋长，终唐室朝贡不绝。

梁开平元年五月，其王大諲譔遣王子大昭顺来贡方物。至二年正月，又遣殿中少令崔礼光来朝。

三年三月，遣其相大诚谔来朝，兼贡女口。

乾化二年五月，又遣王子大光赞来朝，贡方物。太祖厚有锡赐。

后唐同光二年正月，遣王子大禹谟来朝。五月，又遣王子大元让来朝，庄宗赐金彩以遣之。八月，又遣侄学堂亲卫大元谦试国子监丞。

三年二月，又遣使裴璆贡方物，进细女口。五月，以入朝使、政堂省守和部少卿、赐紫金鱼袋裴璆为右赞善大夫。

天成元年四月，遣使大陈林等一百十六人来朝贡，进男口、女口各三人，并人参、昆布、白附子等。其年七月，遣使大照佐等六人朝贡。先是，契丹大首领邪律阿保机兵力雄盛，东北诸番多臣属之，以渤海国土地相接，常有吞并之志。是岁率诸番部落攻渤海国扶馀城，下之。改扶馀为东丹府，命其子突欲留兵镇之。未几，阿保机死，渤海王命其弟率兵攻扶馀城，不能克，保众而退。

四年五月，又遣高正词入朝，贡方物。七月，以正词为太子洗马。

长兴二年十二月，遣使成文角来朝。

三年正月，又遣使来朝贡。

四年七月，以先入朝使成文角为朝散大夫、右神武军长史，奏事右录事、试大理评事高保乂为朝散郎、右骁卫长史，并赐金紫。

清泰二年十二月，遣使列周道等入朝，贡方物。

三年二月，以入朝使南海府都督列周道为检校工部尚书，政堂省工部卿乌济显试光禄卿。

周显德元年七月，渤海国崔乌斯多等三十人归化。

新罗，弁韩之苗裔，其国在汉乐浪郡之地，南东俱限大海，西接百济，北邻高丽，东西千里，南北二千里，有城邑村落。其王所居曰金城，周七八里，卫兵三千人，文武官凡十七等。风俗刑法，与高丽略同，而朝服尚白，人多金、朴两姓，俗重元日，相庆贺，以是日拜日月之神。妇人以发绕头，用彩及珠为饰，发甚鬒美。其王金贞，唐武德四年封乐浪郡王。龙朔三年，又以其国为鸡林州，授其王鸡林州都督，世以金氏为酋长，朝贡不绝。

后唐同光元年十一月，其王金朴英遣仓部侍郎金乐、录事参军金幼卿来朝贡。

二年六月，又遣使朝散大夫、仓部侍郎、赐紫金岳来朝贡，授金岳朝议大夫，试卫尉卿。

天成二年二月，遣使张芬等来朝。其年三月，以新罗国权知康州事王逢规为怀化大将军；新罗国前登州都督府长史张希岩，新罗金州知后官、本国金州司马李彦谟并检校右散骑常侍。其月，又以入朝使、中散大夫、兵部侍郎、兼赐紫金鱼袋张芬为检校工部尚书，副使兵部郎中朴述宏兼御史中丞、判官，仓部员外郎李忠式兼御史。其年四月，新罗国康州遣使林彦来朝贡，召对于中兴殿，赐物有差。

四年二月，青州奏，于登州岸获新罗船一只，进其宝货。

长兴四年四月，权知国事金簿遣使金朏来贡方物。

清泰二年二月，以入朝使、执事侍郎金朏为检校工部尚书，副使司宾大卿李儒试将作少监。

靺鞨，盖肃慎之地，后魏为勿吉，在京师东北六千馀里，东至于海，西接突厥，南界高丽，北邻室韦。其国凡为数十部，各有酋帅，而黑水靺鞨最处北方，尤称劲健。俗皆编发，性凶悍，无忧戚，贵壮而贱老，俗无文字，兵器有角弓、楛矢。唐开元十年三月，安东都督薛泰请于黑水靺鞨内置黑水军，以最大部落为黑水府，以其首领为都督，仍置黑水府长史一员，就其部落监领之。

后唐同光二年九月，遣使兀儿来朝，以兀儿为怀化中郎将，遣还番。

三年五月，黑水胡独鹿遣使朝贡。

天成四年八月，遣使骨至来朝，兼贡方物，以骨至为归德司戈，遣还番。

长兴元年二月，其首领兀儿复遣使朝贡。

二年五月，青州奏，黑水兀儿部至登州卖马。

三年二月，青州奏，黑水桃李花状申，父胡独鹿卒，所有敕赐朱记，未敢行使。

南诏蛮，本乌蛮之别种，在汉永昌之东，姚州之西。蛮俗谓王曰诏，其先渠帅有六，故号六诏。各有君长，不相统摄。唐时中亦时来朝贡。

后唐同光三年闰十二月，魏王继岌奏遣使赍书招谕南诏蛮。〈时初平蜀川，乃募曾使南诏者。有秦州副使徐蔼谙南蛮苴咩城路，且云唐中和年，僖宗在蜀，命嗣王龟年使云南，蔼季父为副使，蔼为判官。时不到苴咩城，祇达善阐回，约为甥舅，许降安化公主。云南使来迎公主，次驿，报收复长安，黄巢东走，乃托以他岁而止。〉

天成元年十月，供奉官李彦楷、高品李光裕云南使回。山后两林百蛮都鬼主、右武卫大将军李卑晚差大鬼主傅能阿花等来朝贡。明宗御文明殿引对，百官称贺。拜李卑晚为宁远将军，大渡河南山前邛川六姓都鬼主、怀安定王勿定摽莎为定远将军。

二年七月，以左金吾卫将军乌昭远为左卫上将军、入蛮国信使。其年九月，西川奏：“据黎州状申：云南使赵和于大渡河南起舍一间，留信物十五笼，并杂笺诗一卷。”递至阙下。〈初，郭崇韬平蜀之后，得王衍昔获俘数千，以天子命令使人入其部，被止于界上。唯国信与蛮俘得往，续有转牒称都督爽大长和国宰相布燮等上大唐皇帝舅奏疏一封，自鸐拓历至几美白崖爽等，又入弄栋演习，自鹦鹉、邵膳、裔爽等，又入平夷、新安、宁远、摽莎，差人转送黎州，其纸厚硬如皮，笔力遒健，有诏体。后有督爽陀酋、忍爽王宝、督爽弥勒、忍爽董德义、督爽长垣纬、忍爽纬杨布燮等所署，有彩笺一轴，转韵诗一章，章三韵，共十联，有类击筑词，颇有思本朝姻亲之意。语亦不逊。其笼中即返其国信，旧封犹存。复命左卫上将军乌昭远往，皆不能去。〉

䍧牱蛮，其地北至兖州一百五十里，东至辰州二千四百里，南至交州一千五百里，西至昆明九百里。无城郭，散居村落，多霖雨，稻皆再熟，无徭役。唯征战之时，乃相屯聚，刻木为契。其法，劫盗者三倍还赃。杀人者出牛马三十头乃得赎死。首领姓谢氏，唐室频遣使朝贡。

后唐天成二年八月，䍧牱清州八郡刺史宋朝化等一百五十人来朝贡，进草豆谷二万颗，朱砂五百两，黄蜡二百斤。各赐官诰金帛遣之。

昆明部落，在黔州西南三千里，山路险阻，住止高栏，亦有羊马。其俗椎髻、跣足，酋长披虎皮，下者披毡。

后唐天成二年八月，昆明大鬼主罗殿王、普露静王九部落，各差使者随䍧牱来朝贡。

占城国，在中国西南，其地东西七百里，南北三千里，东曁海，西曁云南，南曁真腊国，北曁驩州界。东北至两浙，海行一月程。其衣服制度，大略与大食国同。所乘皆象马，粒食稻米，肉食水兕、山羊之类。兽之奇者有犀牛，鸟之珍者有孔雀。前世多不与中国通。

周显德五年九月，其国王因德漫遣其臣甫阿散等来贡方物，中有洒衣蔷薇水一十五瓶，言出自西域，凡水之霑衣，香而不黦。又贡猛火油一十四琉璃瓶。引对于内殿，赐以冠带衣服等。其表文以贝多叶，检以香木函。其年十一月，入朝使甫阿散、金姿叵罗辞各赐缯帛有差。仍命赍金银器一千两，缯彩一千匹，细甲、名马、银鞍勒等，就赐其国王。

后唐天成元年六月十日，御史台奏：“伏睹今月三日入阁班退后，方引对朝贡番客，窃观近制，颇失常仪。且月华门是宰相两省近侍官常朝来往之所，外国番国朝见，不合出在此门，而又殿庭班序先退北者。列其百辟，示彼四裔，俾观多士之羽仪，以显九重之严重，岂可众官退后，番客方来，合自正门，直趋丹陛。此是向来事例，今辰忽有更张。窃以方属中兴，宜循旧典，伏乞宣付中书门下，重令参详，永为定制。”奉敕：“宜令太常礼院捡旧例申奏者。”右太常礼院奏：“臣谨按开元礼，以宾礼待番客有六：一、番国王来朝，二、戒番王见日，三、番王奉见，四、受番使表及币。五、宴番国王，六、宴番国使。从开元定礼之后，本朝故事对诸番客，又并于内殿引对，其殿名曰参殿，事在礼宾使、客省使，不下外诸司，见今施行不一。近制唯回鹘番使则正殿引对。况回鹘见居甘州，其地元属河西道凉州所管，每遣使进表币，待以宾礼。皇帝御正殿，列百辟，铺陈盛仪，酌礼沿情，事恐太重。伏请今后准诸番客例，祇于内殿引对，不临正朝，兼免乖越，又符故事。谨具详酌如前。”奉敕：“四裔来王，历代故事，前后各因强弱，抚制互有典仪。大番须示于威容，则于正衙引对；小番但推其恩信，乃于内殿抚怀。宪司奏论，礼院详酌，皆征故事，咸有明文。正衙威容，未可全废，内殿恩泽，且宜常行。若遇大番入朝，即准旧仪，于正殿排比，铺陈立仗，百官排班，于正门引入对见。”

四年二月敕：“沿边置场买马，不许番部至阙下。”

周广顺三年三月诏：“禁沿边州城兵仗于诸番部。”




周世宗实录残本

北宋王溥等撰。四十卷。记周世宗一朝历史。建隆元年(960)宋太祖诏修是书,参预纂修的有扈蒙、张澹、王格、董淳等,宰相王溥监修。扈蒙、张澹均参与修撰《旧五代史》。所书实录共有40卷,记载五代时周世宗一朝的事迹。周世宗 (954—959在位),名荣,原为圣穆皇后的兄长柴守礼之子,后为周太祖收为养子。显德元年 (954) 登皇帝位。以后“取秦陇、平淮右、复三关”,又“考制度、修通礼、定正乐、议刑统”,在宫廷内外很一番励精图治的作为。他虚心听纳,用人不疑,留心政事,朝夕不倦。史称其“神武雄略,乃一代英主”。是书用40卷篇幅详细记录了世宗的经历和这些政绩,为新、旧《五代史》 的修撰提供了依据。是书 《直斋书录解题》著录为晋阳王溥监修、范阳扈蒙撰,40卷。但现已很难见到全帙,《四库全书》也没有著录,只《烟画东堂小品》收有1卷(辑本),自显德二年十一月李榖为淮南道记起,至显德五年十月,命许文缜、边镐、周廷构等并归江南止,使世人得见此实录全貌之一斑。



十一月，帝谓侍臣曰：「淮南独处一方，多历年所，外则结连北虏，与我为雠，稔恶深，朕不敢赦。今将讨除，与卿等筹之。」乃以宰臣李谷为淮南道前军行营都部署兼知庐、寿等州行府事，以许州节度使七彦超副焉，又命侍卫马军都指挥使韩令坤已下一十二将各带征行之号，以从焉。是月，敕淮南管内州县军镇官吏、军人、百姓等。「朕自缵承基构，统御寰瀛，方当恭己临朝，诞修文德，岂欲兴兵动众，专耀武功。顾兹昏乱之邦，乃举吊民之义。蠢尔淮甸，敢拒大邦，因唐室之凌迟，接黄寇之丧乱，飞扬跋扈，垂六十年，盗据一方，僭称伪号，幸数朝之多事，与北虏之交通，厚启戎心，诱为边患。晋、汉之代，寰海未宁，而乃招纳叛亡，朋助凶慝。李金全之据安陆，李守贞之叛河中，大起师徒，来为应援，攻侵高密，杀掠吏民，迫夺闽、越之封疆，涂炭湘潭之士庶。以至我朝启运，东鲁不庭，发兵而接应慕容，观衅而凭陵徐部。沭阳之役，曲直可知，尚示包荒，犹稽问罪。迩后维扬一境，连岁阻饥，我国家念彼灾荒，大许耀易，前后擒获将士，皆遣放还，自来禁戢边将，不令侵挠。我无所负，彼实多奸，勾诱契丹，至今未已，结连并寇，与我为雠，罪恶贯盈，人神共愤。今则推轮命将，呜鼓出师，征浙右之楼船，下金陵之戈甲，东西合势，水陆齐攻。吴孙皓之计穷，自当归命，陈叔宝之数尽，何处偷生？尔淮南将士、军人、百姓等，久隔朝廷，莫闻声教，虽从伪俗，应乐华风，必须善择安危，早圆去就。如能投戈献款，举郡来降，具牛酒以犒师，奉圭符而请命，车服玉帛，岂恡旌酬，，土地山河，诚无爱惜！刑赏之令，信若丹青，苟或执迷，宁免后悔。王师所至，军政甚明，不犯秋毫，有同时雨，百姓父老，各务安居，剽虏焚烧，必令禁止。自兹两地，永为一家，凡尔蒸黎，当体诚意。」

世宗显德三年，亲往淮南，幸水砦。行至淝桥，帝自取石一块，于马上持之，至砦以供飞炮，文武从臣过桥者，皆裔一石。

三月，命供奉官安洪道押江南进奉使王崇质、李德明二人，发赴金陵。赐李景书言：「顷自有唐失御，天步方艰，巢、蔡丧乱之余，朱、李战争之后，中夏多故，六纪于兹，海县瓜分，英豪鼎峙，自为声教，各擅蒸黎，连行而交结四夷，乘衅而凭陵上国。华风不竞，否运所锺，凡百有心，孰不兴愤！朕猥承先训，恭荷水图，德不迨于前王，道末封于往古。然而擅一百州之富庶，握二十万之甲兵，农战交修，士卒乐用，思欲报累朝之宿怨，刷万姓之包羞。足以践位以来，怀安不暇，破幽、并之巨寇，收秦、凤之全封，兵不告疲，民有余力。昨回军陇上，问罪江干，我实有辞，咎将安执？朕亲提金鼓，寻渡淮淝，上顺天心，下符人欲。前锋所向，彼寇无遗，弃甲僵尸，动盈川谷，收城徇地，已过滁阳。岂有落其爪牙，折其羽翼，溃其心腹，扼其吭喉，而能不亡者哉！早者，泗州主将迎送到书一函，寻又使人锺谟、李德明至，赍所上表，及贡奉衣服、腰带、金银器帛、茶药、牛酒等。近差健步进到第二表。今月十六日，使人孙晟等至，赍第三表，及进奉金银等到行朝。深诚厚意，观其降身听命，引咎告穷，所谓君子见几，不俟终日，苟无达识，孰能若斯！但以奋武兴威，所以讨不服；惇信明义，所以来远人。五帝三王，盛德大业，当用此道，以正万邦。朕今亲统戎师，躬行讨伐，告于郊庙社稷，询于将相公卿，天诱其衷，国无异论，苟不能恢复外地，自画边疆，便议班旌，真同戏剧，则何以光祖宗之烈，餍士庶之心，匪独违天，兼且拂众。但以淮南部内，已定六州，庐、寿、濠、黄，大军悉集，指期克日，拉朽焚枯，其余数城，非足介意，必若尽淮甸之士卒，为大国之提封，犹是远圆，岂同迷复。如此则江南吏卒，悉遣放还，江北军民，并当留住，免违族类之性，俾安乡土之情。至于削去尊号，愿输臣礼，非无故事，实有前规。萧詧奉周，不失附庸之道；孙权事魏，自同藩国之仪。古也虽然，今则不取，但存帝号，何爽岁寒，倘坚事大之心，终不迫人于险，事资真悫，词匪泛游，候诸郡之悉来，即大军之立罢。质于天地，信若丹青，我无彼欺，尔无我诈，言尽于此，皆不烦云，苟曰未然，请从兹绝。切以阳春在候，庶务萦思，愿无废于节宣，更自期于爱重。音尘非速，风壤犹殊，翘想所深，劳以梦寐。」又赐将佐书曰：「朕自类祃兴师，旄麾问罪，绝长淮而电击，指建业以鹰扬，旦夕之间，克捷相继。至若兵兴之所自，衅起之所来，胜负之端倪，戎甲之次第，不劳尽谕，必想具知。近者，金陵使人，继来行阙，追陈前事，委质大朝，非无谢咎之辞，亦有革罪之请。但以南邦之土地，本中复之封疆，苟失克复之期，大辜朝野之望，已兴是役，固不徒逦。必若自淮以南，画江为界，尽归中国，犹是速图，所云愿为外臣，乞比湖、浙，彼既服义，朕岂忍人，必当别议封崇，待以殊礼。凡尔将佐，各尽乃心，善为国家之谋，勉择常久之利。」

三月己未，遣王崇质等归，景复遣使奉表来上。表云：「臣叨居旧邦，获嗣先业，圣人有作，曾无先见之明；王祭弗供，果致后时之责。六龙电迈，万骑云屯，举国震惊，羣臣惴悚。遂驰下使，径诣行宫，乞停薄伐之师，请预外臣之籍。天听悬邈，圣问未回，通宵九惊，一食三叹。由是继作密表，再遣行人，叙江河羡海之心，指葵藿向阳之意。皇帝陛下自天生德，命世应期，含容每法于方舆，抚育不遣于下国，先令副介，密导宸慈，谕旨优隆，干文炳娘。仰思怀来之道，喜则可知；深惟事大之言，服之无斁。」

四月乙亥，帝至濠州，驻跸于其城南。己卯，韩令坤上音，败楚州贼将马在贵等万众于湾头郾，获伪涟州刺史秦进崇等。是日，殿前都指挥使张永德上言，败泗州贼军干余人于曲溪郾。先是，江南既失扬州，乃令邻郡悉发部兵，同谋收复，至是皆为我师所败。庚辰，诏谕诸道曰：「朕自渡畏淮，肃清千里，戎路蚤期于南下，金陵哀告而上章，乞驻禁军，称臣待罪，念其危迫，未遣攻收。不谓忽逞狂谋，反屯残寇，韩令坤、赵匡胤等愤其奸诈，戮力扫除，锐旅纔交，贼徒大败，生擒伪将，尽夺楼船。伫于旦夕之间，便见澄清之运。凡闻克捷，谅极惧呼。」五月，自宿、宋还京。

四年十一月，幸淮上，亲领兵破贼砦一所，杀淮贼敷百人。砦在濠州东北十八里滩上，其滩广袤数里，淮水浸而圜之，乃濠之咽喉也。先贼据其地，泊舟楫以自固，恃其四面水深，谓我师必不能济。帝之将行也，悉索行在橐驼以行，臣僚咸不喻其旨。及至，命甲士数百人跨橐驼以济，帝又遣骑军相继而渡，一鼓而尽殪之，虏其战船而回。癸巳，帝亲领兵于濠州城下，分命诸军攻破贼城水砦，斩获数百人。先是，贼以战船数百泊于城北，植巨木于淮，以梗我舟师之路。是日辰时，帝乘胜命水军鼓战棹，以尽拔其木，因纵火焚其巨舰四只、战船七十余只，斩二千余级，余自溺。至午时，又命大军攻破羊马城，杀贼军五百余人，自此城中胆破矣。

五年正月，帝在淮上。诏发楚州管内丁壮，于西北开老鹳河。是时，帝将以齐云船数百艘，自淮入江。楚州城北，旧有北神郾，度其舟大，难于过郾，故开此河，以通其路。先期令近臣往按地计工，回奏云地形不便，又计工甚多，帝勿听，因枉驾以视之，亲授规画，大减丁夫之数，旬日而成。

二月，帝在淮南。甲寅，伪天长军使易赟令男延寿赍表，以其城来降。天长县当九驿之路，城小而固，南人以其地为雄州。帝之破楚州也，获其伪守将张彦卿男光佑，舍而不诛，因令光佑裔玺书以谕。贯知楚州既下，故降。

三月，命盐城监使申屠谔赍玺害，押御马一十匹、金银鞍辔一十副、散马四十匹、羊十口，赐江南国主李景。谔先为王师所擒，帝释而归之，因令赍是以往。又命释先擒到伪舒州刺史施仁望，令归江南，仍加赐赍焉。戊午，帝南巡。丁卯，驻跸于广陵。三月壬午朔，幸泰州，驻跸于行宫。丙戌，瓜步镇差人押润州将军丘亮到行宫，且言江南李景欲差使朝贡。丁亥，帝发自泰州，复幸广陵。壬辰，幸迎銮镇江口，命武卫大将军李继勋以下帅黑龙船三十只，于江中滩上杀吴寇数百人，掳贼船二只以归。癸巳，帝复幸江口，命太祖帅战棹入江，以逐贼船，军士乘胜，因直抵南岸，焚其营栅，至暮而回。丙申，江南国主李景遣其臣伪兵部侍郎陈觉奉表来上，仍进方物。是日，帝诏觉对于帐殿，凡数刻，觉奏云：「臣愿自过江，取本国表章，进纳庐、舒、黄、蕲四州之地，乞画江为界，以事陛下。」哀告之词，凄然可悯。帝曰：「能如是，朕复何求。若吴主复能举国内附，则亦当待以优礼。」己亥，李景遣其臣刘承遇奉表，以庐、舒、蕲、黄四州来上，且画江为界，淮北平。表云：今遣左谏议大夫、兵部侍郎陈觉。」盖当时所假官。

五年三月丙午，景遣其伪宰相冯延巳、伪给事中田林奉表，进银一十万两、绢一十万匹、钱一十万贯、茶五十万斤、米二十万石。表云：「臣闻盟津初会，仗黄钺以临戎；铜马既归，推赤心而服众。一则显周君之雄武，一则表汉后之仁慈，用能定大业于一戎，绍洪基于四百，兼资具美，允属圣君。伏惟皇帝陛下量包终古，德合上玄，子育黎民，风行号令。以其执迷未服，则薄赐徂征，以其向化知归，则俯垂信纳。仰荷含容之施，弥深倾仰之心。然以淮海遐陬，东南下国，亲劳翠盖，久住王师，以是忧惭，不遑启处。今当六师返旆，万乘还京，合申解甲之仪，麤表充庭之实。但以自经保境，今已累年，供给既繁，困虚颇甚，曾无厚币，可达深诚。然又思内附以来，圣慈益厚，虽在照临之下，有如骨肉之恩，纵悉力以贡输，终厚颜于微鲜。今有少物色，以备宣给军士。」延巳因称李景命，纳进汉阳、<氵义>川二县。辛亥，景遣其臣伪临汝郡公徐辽、伪客省使尚全恭奉表，来上买宴钱二百万。表云：「臣闻圣人制礼，重尊奖之心；王者会朝，崇燕享之事。是以此日辄荐微诚，窃以臣幸能迷复，方认怀来，决心既向于皇风，注目每瞻于清跸。伏自陪臣入奉，帝诰荐临，顿安下国之生灵，俱荷大君之化育。虽复寻令宰辅，专拜冕旒，少倾贡奉之仪，仰答含容之德。然臣静思内附，欣奉至尊，既推示其赤心，又迥隆于乃睠，岂将常礼，可表深衷。是以别命使臣，更申诚恳，俾展犒师之礼，仍陈买宴之仪，躬诣行朝，聊资高会，庶尽倾于臣节，如得面于天颜。伏惟皇帝陛下承天子民，溥恩广施，四海谶真人之应，万方知王泽之深。固以包括古今，经纶典则，盛矣美矣，无德而称，凡仰照临，孰不惧悦。今遣客省使臣尚全恭专诣行阙，进献犒军买宴物色。」又表云：「臣幸将下国，仰奉圣朝，特沐睿慈，俯垂开纳，已陈尠礼，请展玉筵，因思尽竭于深衷，是敢别陈于至恳。伏以柏梁高会，宸极居尊，朝臣咸侍于冕旒，天乐盛张于金石。莫不竞输廷实，齐献寿杯。而臣僻处遐陬，迥承乃睠，虽心存于魏阙，奈日远于长安，无由亲咫尺之颜，何以罄擎拳之意。遂令戚属，恭拜殿廷，庶代外臣，获参执事，纳忠则厚，致礼甚微，诚惭野老之芹，愿献华封之祝。谨差临汝郡公徐辽部署上宴进献物色诣阙。」时景又选伶官五十人，各赍乐器，与辽偕至，且言来献寿觞。

四月癸丑，帝以江南遣使买宴，乃宣诏从官及江南进奉使冯延巳以下，宴于行官，奏江南乐。江南命伪临汝郡公徐辽代李景捧寿觞以献，仍进上金酒器一副、御衣一袭、戏鱼犀带一条、金器五百两、银器五千雨、银龙一座、银凤二只、锦绮千匹、细马二匹、金银鞍辔各一副、玉鞭、玳瑁鞭各一。四月，江南进奉使冯延巳以下辞归，赐延巳金器百两、银器五千两、绢五千匹、钱五百万、细马四十匹、羊二百口，副使田霖以下所赐各有差。

八月甲申，遣其臣陆昭符使置邸于京师。

五月，降玺书赐李景云：「皇帝恭问江南国主：窃以道契昌隆，抚有疆宇，控朱方而定霸，总泽国以称雄。兵领三江，风声自远；重光奕世，基构无穷。不有奇杰之才，孰副民庶之望。朕猥以凉德，奄宅中区，接风壤以非遥，幸马牛之相及。引领南望，久渴徽猷，果契素诚，获亲高义。一昨继劳使介，频奉好音，方在行朝，未遑报命，近还官阙，合遣轺车，俾伸玉帛之欢，少达岁寒之意。有少国信，今遣太府卿冯延鲁、卫尉卿锺谟管押持送，赐景御衣四袭、金玉带各一、锦绮罗？绫帛共十万匹、金器千两、银器万两、御马五匹并金玉鞍辔、散马四百匹、羊五百口。」又赐其世子冀国信物称是，又赐绢十万匹，俾犒其师焉。六月辛丑，降玺书赐李景曰：「朕居大宝之尊，为万邦之主，体穹苍从人之意，法禹、汤罪己之心，剖开襟怀，昭示寰海，方务协和之德，岂忘旷荡之恩。载想融明，谅应鉴认。相次收到江南诸军员寮兵士四千六百八十七人，今并放归。」自是命使臣七人分番押送，赴迎銮渡过江，仍以资粮赐之，南军无不感悦。

七月庚寅，放江南天辉、拔山、长剑兵士七百余人归江南。

八月辛丑，太府卿冯延鲁、卫尉少卿锺谟自江南使回，李景手表来上。手表者，盖李景亲书，以表其虔恳也。表云：「臣缪承先业，僻在一隅，不识天命，得罪上国，困而后伏，何足可多，许以不亡，臣之幸也。岂意皇帝陛下赐异常之顾，垂不世之私，外虽君臣，内若骨肉，殊恩异礼，无得而言，退自揣循，何阶及此。且古人有一饭之恩必报，臣窃慕之，故自结发以来，未尝敢轻受人惠，虽往事君父，亦尝以退谦自居。不图今辰顿受殊遇，此臣所以朝夕惭恨，恐上报之无从也。然天地之功厚，实父母之恩深，然而子不谢恩于父，而人且何报于天，以此思之，则惟有赤心，可酬大造。况臣尝嗟世网，别贮素德，方以子孙托于陛下，区区私意，可胜言哉！兼臣比乞锺谟过江，盖有情事上告。锺谟又以奉圣旨许其放回，伏乞纔到京师，即令军骑归国，庶于所奏，蚤奉敕裁，瞻望冕旒，不胜恳祷。」又表云：「臣闻天秩有礼，位已定于高卑；王者无私，事必循于轨辙。傥臣下称踰名分，则朝廷实觉等夷，情所难安，理须上诉。窃以臣比承旧制，有位先基，劳万乘之时巡，方倾改步；庆千年之嘉会，固以知归。伏惟皇帝陛下禀上圣之资，有高世之行，囊括四海，泽润牛民，明目达聪，道均有截，东征西怨，化被无垠，已观混一之期，即仰登封之盛。而臣爰从款附，屡奉德音，陛下照临情深，优容义切，全却藩方之礼，惟颁咫尺之书。粤在事初，便知恩遇，向者未遑坚让，今兹敢沥至诚。且臣顷以德薄道乖，时危事蹙，献城以奉陛下，请命以庇国人，获保先基，赐之南服，莫大之惠，旷古末闻。微臣退思，所享已极，岂欲殊礼。可以久当。伏乞皇帝陛下深鉴卑衷，终全旧制，凡回诰命，乞降诏书，庶无屈于至尊，且稍安于远服，乃心恳祷，无所寄言。」又贡谢赐《钦天历》及《岁候历日表》各一函，又表乞赐史馆书目。九月，遣其臣吏部尚书商崇义进贺天清节御衣、金带、金器千两、银器五千两、锦绮绫罗共千匹。辛未，又遣其臣礼部尚书朱巩来进银一万两、绫绢共二万匹，称谢恩赐国信。壬子，天清节，广寿殿上寿，崇义捧景表于殿前，进旃檀佛像一躯、细衣缎千匹、乳香三百斤，崇义又代李景捧寿觞以献。甲戌，景之世子冀进谢赐国信银器五千雨、锦绮绫绢五千匹。十二月癸卯，遣其伪工部郎中杨元鼎进贺正银三千两、锦绮绫绢一千匹。辛巳，江南进奉使朱巩、商崇义等辞，各赐器币、鞍马甚厚。

十月甲午，放刑部侍郎玛延鲁、左监门卫上将军许文缜、右千牛卫上将军边镐、卫尉卿周廷构等并归江南。又敕淮南诸州旧隶江南者署兀义军，宜并放归农。

十一月庚辰，江南生辰国信使曹翰辞，上令赍玺书以赐李景云：「皇帝致书恭问江南圃主：星聚湖关，挺生英哲，命世既崇于基构，承家抚及于江山。顾寡昧之膺图，与君王之协契，兹属诞日，虽举旧章，仍辍近臣，往修国典，遵所怀于乐土，期福履之无疆。今差枢密承旨曹翰押生辰国信往彼，到希见领。」乃赐景金银器千两、锦绮缯帛二千匹、御衣三袭、玉带二条、名马二十匹、金玉鞍勒各一副。  