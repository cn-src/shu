二乡亭词 - (明清)宋琬
　梦江南·湖上春早
　忆王孙·菊花有名二乔者一朵中紫白各半盖异种也
　又闺怨四首
　如梦令·离情四首
　长相思·吴门夜泊
　生查子·春闺 俱戏用药名
　又夏闺
　又秋闺
　又冬闺
　点絳唇·刘峻度席上听女郎度曲
　又简陆元见徵士
　浣溪沙·题余澹心五十小像
　又芳草
　卜算子·榆荚钱
　採桑子·赠歌者陈郎并东西樵
　又舟中见雁有感
　又梅花
　减字木兰花·招友人游湖
　菩萨蛮·闺情 再用药名
　清平乐·春怨
　又輦上故人有为予劝驾者作此词谢之
　忆秦娥秋感
　又有忆
　又春闺
　生查子暮春将半桃花始开
　又秋千
　阮郎归春闺
　摊破浣溪沙西溪访陆处士作
　眼儿媚忆故园作
　西江月索林铁崖侍史絮铁不见作此嘲之
　又秋花有名粉茉莉者
　又无题
　又舟中见丽人
　又钱唐门外作
　又二男阿环日者家云长当学武三男阿端以五月五日生忽屈睟盘口号志喜
　又久客杭州归云间度岁儿辈竞索衣帛作此自嘲
　醉花阴閔园
　南歌子南国牡丹始开吴六益董苍水过饮薄暮方归
　浪淘沙昭君套
　又秋旅
　又杨子中流望金山北面
　又湖上三舟图成寄执玉奉常西樵吏部
　鹧鸪天赠说书韩修龄
　又贺相者陈我白生子
　又同人约看玄墓梅花以雨不果返棹云间阻风四日舟中拨闷戏呈吴仲徵广文
　又题樊会公小像
　又题佟寿民方伯三世图
　又遣怀
　虞美人赋莉远游长儿子
　又看花作
　又遣怀
　又过锡山秦园访留仙太史不遇作
　鹊桥仙井蛙
　又长安邸舍初罢稽勋作
　又雨中宿笑隐庵示笑鲁和尚
　又寓园海棠
　踏莎行雁
　又虎丘试剑石
　临江仙曹顾庵归自楚中闻余在白门不及晤而去留书为别赋此词奉答
　又艾石五兄纳姬白门善解琴书携之入蜀催妆赋此
　又赠少年客
　唐多令孤馆
　鹊桥仙五人墓
　蝶恋花桃叶渡旧用小舟乱流而济今易以桥往来差便而名实不符虑往跡之湮也作此词
　又相思鸟
　又闺中秋月
　又旅月怀人
　又送春
　一剪梅梅花
　又梨花
　又思家作
　破阵子关山道中
　苏幕遮过广陵赵都宪故居怀友沂中翰泫然而作
　感皇恩冤系二年一朝解网感荷天恩歌以代泣时癸卯十一月朔三日也
　旧雨来自度曲客金陵雨中作
　千秋岁为吴门袁生题霜哺篇册
　风入松淳於棼墓
　又访张瑶星於松风阁不遇
　满路花胭脂井
　千秋岁引题长松柱石图为李含馥运长寿
　意难忘为施校书宛西作
　满江红燕台怀古
　又王西樵客游武林曹顾庵赋词志喜属予和之
　又予与顾菴西樵皆被奇祸得免
　又西樵以南徐游览诸作见示
　又西樵长斋侫佛但不戒酒
　又刀俎餘生欲断荤者数矣奈茹素輒饥故篇中及之
　又铁崖顾菴西樵雪洲小集寓中看演邯郸梦传奇殆为餘五人写照也
　又招隐也
　又赠赵千门謫官武陵
　又小女归次淮北举第三子真州闻报口占志喜寄五文婿
　又赠既庭弟
　又题尤展成小像
　又贺冯郡丞公子秋捷
　又李方山归自滇中喜而有赠
　又寿方山时年五十有一
　又从姜九綺季索画
　又旅夜闻蟋蟀声作
　又有感
　汉宫春秋日同姜如农给諫散步城隅欧阳公集有真州东园记此其遗址也
　双双燕题佟匯白中丞伯仲渔樵图
　高阳臺为朱鹤庵侍史王郎作
　念奴娇郭璞墓
　又重过汪氏荣园
　又九日王西樵姜如农程穆倩王尔调家伯献登慧光阁
　又馆金陵驯象门今廿二年孙道宣以词见示赋此
　又丙午小春善伯希韩招诸同人宴集红桥之韩园分韵
　水龙吟乙巳除日得家报新置木峪山庄慨然有终老之意而赋此
　贺新郎为杨汉人纳姬作
　又萧山任千之成进士归裡作此词以赠之
　又为侍御杨琢菴题像
　又吴薗次太守五十初度有序
　又题松鹤图为金镇远宪长寿
　又方绣山同年长郎新娶
　又杨商贤病起话旧赋此志感
　又登燕子磯阁望大江作
　沁园春谓白髭
　又代髭问答
　又题李考叔闻鸡起舞小像
　又同繆湘芷前辈及王仲昭诸子看郭园牡丹
　又程穆倩六十初度作木兰花慢自寿中借禽虫为喻索题赋此
　又 题陈其年乌丝词
　又题孙坦夫想想园
　又题陈希夷大书寿字为同年张蓼匪祝
　又题陈蛰菴三一一三图
　又题王壻五文小像
　汉宫春哭方尔止
　《二乡亭词续》
　　[满江红]
　　[浪淘沙]
　　[忆王孙]
　　[沁园春]张黄门敉菴招饮郊园，感旧而作
　　又金公调贤而隠于医，有园林竹石之乐，年已逾六，新纳一姬，先生素患头风，作此词嘲之
　　又送孫無言歸黄山
　　[鹧鸪天]
　　[念奴娇]
　　[沁园春]
　　[贺新郎]寄怀黄仙裳
　　[水调歌头]
　　[风流子]
　　[青玉案]
　　[满庭芳]
　　[离亭燕]
　　[蓦山溪]
　






ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　







二乡亭词 - (明清)宋琬






宋琬（1614-1673），清初著名诗人，清八大诗家之一，字玉叔，号荔裳，汉族，山东莱阳人。 生于明万历四十二年（1614），清顺治四年（1647）进士，曾任户部河南司主事、吏部稽勋司主事、陇西右道佥事、左参政，康熙十一年（1672），授通议大夫四川按察使司按察使；翌年，进京述职，适逢吴三桂兵变，家属遇难，忧愤成疾，病死京都，时年59岁。 宋琬的诗入杜、韩之室，与施闰章齐名，有“南施北宋”之说 ，又与严沆、施闰章、丁澎等合称为“燕台七子”。著有《安雅堂集》、《二乡亭词》。

序

莱阳宋荔裳先生，以文章名海内久矣。乃人称其登临宴集之暇，好为小词，甫脱稿，辄为好事袖去。尚书红杏，郎中花影之句，恒津津人齿颊间云。间读《安雅堂》所载古文辞，暨各体韵语，绝似昌黎庐陵诸大家，与建安开元时人，不禁叹曰“美哉，泱泱乎，东海之风。于鳞以后，一人而已。”顾以未得读其诗馀为恨。一日，先生驻骖五茸，得追随杖履，采莼淀湖，玩月九峰，历寿梦之遗墟，吊平原之故馆。夕阳蔓草，流水寒鸦，相与徘徊不忍去。于是出其奚囊中诸长调歌之，多商羽之音。秋飙拂林，哀泉动壑，不足喻其峥嵘萧瑟也。已而置酒名园，银屏绛蜡，掩映于花榭竹屿间，檀板红牙，肉倡丝和，先生复出其小令，为曼声歌之，如新筝乍调，雏莺初啭，尖佻新艳，不数齐梁《子夜》、《读曲》诸歌。噫，观止矣，湖海之作，伧父辛刘；闺帷之制，衙官秦柳。此真子建天人之才，邯郸生能不为之咋舌汗下乎。余尝谓之曰“不朽之道，人患其少，公患其多，岂欲占尽文苑诸家耶？抑公以生平风波危惧，跋胡疐尾者尚少，而更将深造物之忌耶。”先生为之扪腹微笑而已。康熙己酉暮春下浣，云间年家后学董俞苍水题于玉屏梵阁。

梦江南·湖上春早

郎有约，草草画双蛾。行到西陵松柏下，游人争似蜜蜂多。偷眼送春波。
妆阁外，一带绿杨烟。冶叶倡条今尽矣，春来那得到三眠。何处系郎船。

忆王孙·菊花有名二乔者一朵中紫白各半盖异种也

前身曾喜嫁周郎。
近托柴桑处士庄。
姊妹争如斗草强。
效鸳鸯。
偷得徐娘半面妆。

又闺怨四首

丝丝娇柳逐风斜。晓日瞳胧掩碧纱。强起还慵理鬓鸦。白杨花。犹自多情入妾家。

越来溪上採莲舟。偷照蛾眉向浅流。女伴相呼怕举头。羡沙鸥。飞去飞来只自由。

儿家门对白苹洲。夫婿经年事远游。杨柳青青古渡头。恨轻舟。不载郎归载妾愁。

空房胆怯梦多讹。长向花前敛翠蛾。幽恨诗成懒去歌。背吟哦。闷倚朱栏教八哥。

如梦令·离情四首

刚到凤凰臺上。无那驪驹三唱。愿作博山炉，魂逐沉烟游颺。罗帐。罗帐。高筑愁城千丈。

织女黄姑月月。偏受天公磨折。正尔拜双星，驀地燕南越北。新月。新月。乍缺乍圆似妾。

小胆空房多悸。那更鸟啼蛩嚏。帘卷看银河，心与繁星俱碎。红泪。红泪。长浸合欢翠被。

别后云鬟慵整。蛛网鞶囊金镜。罗袜步空阶，几曲雕栏独凭。花影。花影。满地月明清冷。

长相思·吴门夜泊

大江东。五湖东。地主今无皋伯通。谁人许赁春。
听来鸿。送归鸿。夜雨霏霏舴艋中。寒山寺裡鐘。

生查子·春闺 俱戏用药名

明日杏初红，新来黄白瘦。
梔子几时回，验取丁香扣。
兔丝蔓已长，枳殻花开又。
结哽画双蛾，青黛眉儿皱。

又夏闺

二月算当归，於今将半夏。
谁与醉菖蒲，芍药吹残也。
啼鸟宿纱窗，清泪珍珠泻。
红豆尽拋残，笑把林禽打。

又秋闺

凉夜正悬参，贪看牵牛卧。
欲睡复防风，故纸窗櫺破。
晓起郁金堂，篆裡沉香盉。
纤手泛茱萸，满地黄金涴。

又冬闺

人言欢欲来，续断庞儿吠。
寒夜转相思，相思增五倍。
儂似款冬花，心为檀郎翠。
十斛买香醪，此夕因沉醉。

点絳唇·刘峻度席上听女郎度曲

子夜清歌，隔帘疑在青天外。
琼簫玉管。莫把鶯喉碍。
纱帽笼头，卸却残妆戴。
娇羞坏。
广场无奈。
初学男儿拜。

又简陆元见徵士

牧竖樵儿，斧斤渐逼筼簹穀。
梅花有福，逃入幽人屋。
甫裡先生，邀我供茶粥。
频来熟。
丹经同读。
床下眠麋鹿。

浣溪沙·题余澹心五十小像

白髮平头五十人。依然居士净名身。盟鸥狎鷺有谁嗔。伯玉行年非已断，少陵垂老懒逾真。冶城花月乐千春。

白髮平头五十人。洪厓拍手笑相亲。会须骑鹤访三神。为爱烟波来甪裡，肯将名姓謁平津。莫釐峰下且垂纶。

白髮平头五十人。布衣曾未染京尘。往来求仲不嫌频。斗鸭栏边芳草合，凤凰台畔柳条春。批风抹月葛天民。

白髮平头五十人。疏狂聊以乐天真。四时佳气在君身。桃叶渡头双桨在，樵青歌罢调方新。为君满引莫逡巡。

又芳草

乍暖犹寒二月天。
玉楼长抱博山眠。
沉香火冷少人添。
残雪才消春鸟哢，
画阑干外草芊绵。
几时青得到郎边。

卜算子·榆荚钱

良冶让天工，不怕铜山匱。铸就青蚨亿万緡，乱向枝头寄。鹅眼易飘零，贯朽还垂地。欲付新丰旧酒楼，少个开元字。

又

不见鼓洪炉，但见泉刀泻。嫋嫋垂杨欲聘梅，千万春风价。撒漫古城边，暴富田翁舍。斗草儿童扑满轮，一掷斜阳下。

又

宜向库中藏，却向林端掛。荡子东君不作家，散作鶯花债。万选绕丛悬，赤仄连青靄。满地残英谁主人，贱把春光卖。

又

花作五铢衣，偏被桃花哂。女伴闲将归信占，恨杀无凭准。树也有贫时，俄看枝头窘。不信东风解爱钱，一夜偷将尽。

採桑子·赠歌者陈郎并东西樵

樱桃时节樱桃郑，改作崔徽。夺得鶯鎞。轻燕翩翩掌上飞。红牙按罢黄金缕，卸却罗衣。一段娇痴。羞杀西楼穆素辉。【是日演西楼记】

又

灯前倦倚娇无力，臂作匡床。重理清商。一串驪珠绕画梁。暮云朝雨今宵梦，错赋催妆。何物王郎。醉裡温柔更有乡。

又舟中见雁有感

今春曾送回乡雁，欲赋归歟。欲赋归歟。为报闺人扫敝庐。今秋又见南飞雁，岁聿其除。岁聿其除。却悔今春枉寄书。

又梅花

试将风格闲评品，谁得相宜。谁得相宜。除却湘妃定洛妃。枝头只许栖幽鸟，燕子来迟。燕子来迟。不见云英未嫁时。

减字木兰花·招友人游湖

孤山之下。雨中正好看花也。待得晴时。杏嫁梅娠绿满枝。空囊乌有。三百青铜难貰酒。亟典春衣。莫待东君致政归。

菩萨蛮·闺情 再用药名

桃腮杏靨春风面。车前马上曾相见。蝉鬓退鸦黄。氤氳苏合香。泪光云母惨。絮絮灯心短。螺黛麝兰膏。凭谁赠阿娇。

又

天门东畔天涯远。摧残豆蔻香痕浅。懊恼不留行。连敲砧杵声。细心挑锦字。远志儂愁记。翠鈿共犀梳。封题好寄奴。

清平乐·春怨

杨花飞雪，荡子心肠铁。恨杀嫦娥圆复缺。不管人间离别。怕簪碧玉搔头。妆成懒下朱楼。楼上衔泥双燕，呢喃似替人愁。

又輦上故人有为予劝驾者作此词谢之

鼠肝虫臂。总是君王赐。一曲狂歌千日醉。管领鸥班鷺队。故人天上吹嘘。劝予重整簪裾。只恐山中毛颖，於今老不中书。

忆秦娥秋感

梧桐落。秋来客睡何曾著。何曾著。万家砧杵，月明乌鹊。人间信有风波恶。纷纷世俗成轻薄。成轻薄。五陵裘马，少年同学。

又有忆

朱阑畔。莫愁娇小曾相见。曾相见。翠蛾羞敛，半遮团扇。画梁依旧巢双燕。藏鸦几度垂杨换。垂杨换。桃花临水，那时人面。

又春闺

春如绣。衔泥燕子黄昏后。黄昏后。受他双影，妒他双宿。悤悤过了梨花候。池塘不耐东风骤。东风骤。吹将波影，学人眉皱。

生查子暮春将半桃花始开

梅花开已迟，却恨桃花晚。
把酒问花神，何事今春懒。
春风如画工，粉黛凭深浅。
花是女儿家，迟早由他遣。

又秋千

僊僊蝴蝶衣，窄窄檀香板。
纤体欲飞颺，只恨春风软。
春葱玉指柔，香汗罗襦满。
侍女笑相扶，倩把云鬟挽。

阮郎归春闺

越甌犀液试新茶。
困来眠碧纱。
梦中何事独长嗟。
梅香猜著些。
呼女伴，蹋晴沙。
柳梢啼暮鸦。
绣裙偏爱合欢花。
来生得似他。

摊破浣溪沙西溪访陆处士作

三月杨梅正作花。
板桥敧侧俯晴沙。
闲觅柴门无径路，柳阴遮。
燕子悤忙营社稷，蜂儿辛苦作官衙。
问著山翁都不识，野人家。

眼儿媚忆故园作

朝来沽酒典春衣。梅子雨初肥。
杜鹃言语，枝头教诲，道不如归。
十年踪跡沙鸥是，负却旧渔磯。
邻翁相候，山间茅屋，松下柴扉。

西江月索林铁崖侍史絮铁不见作此嘲之

阅尽古今侠女，肝肠谁得如他。儿家郎罢太心多。金屋何须重锁。
羞说餘桃往事，怜卿勇过庞娥。千呼万唤出来麼。君曰期期不可。
【林口吃故云】

又秋花有名粉茉莉者

姑射山头冰雪，仙人散作云霞。嫣红姹紫让夭斜。略似文君新寡。
最爱章江木本，居然压倒群葩。娇香冷蕊较争些，婢学夫人其亚。

又无题

倾国先呈皓齿，灵心暗托瓠犀。麝兰香沁茗甌时。中有醍醐妙理。
春笋纤纤半露，灯前低敛娥眉。禪心果否絮黏泥。珍重阿难戒体。

又舟中见丽人

淥水芙蓉掩映，青蛾欲展还顰。琉璃千顷碧无痕。恁敌横波一寸。
画舫摇摇近岸，岸边偷覷防嗔。长年何幸得相亲。半晌输他福分。

又钱唐门外作

白马千群浪涌，银山万叠天高。钱唐潮似广陵涛。近日潮声草草。
往昔绿荫黄鸟，於今野水红桥。西陵松柏久萧条。何处孤坟苏小。

又二男阿环日者家云长当学武三男阿端以五月五日生忽屈睟盘口号志喜

只合呼他豕犬，漫夸图画麒麟。与儿戏戴小纶巾。果否提戈取印。
莫学王家镇恶，争如齐相田文。敢期他日大吾门。孝弟耕田有份。

又久客杭州归云间度岁儿辈竞索衣帛作此自嘲

老去霜颠种种，归来绣褓重重。辛盘银烛画堂中。第一生平好梦。
争学传柑索枣，挽须交问衰翁。空囊更比少陵穷。那有天吴紫凤。

醉花阴閔园

寸余天似柴窰碧。修竹穿篱出。满地碎秋声，白鸟青虫，生长芙蓉国。
森然奇鬼池边石。红叶缠青壁。屐齿意忘归，醉倚层楼，三弄枫林笛。

南歌子南国牡丹始开吴六益董苍水过饮薄暮方归

碧沼看鱼媵，雕栏放鼠姑。君来拍手唱乌乌。恰好枝头啼鸟、唤提壶。
嫩白全羞粉，嫣红半点朱。醉眠堪卧锦氍毹。偏要戴花归倩、细君扶。

浪淘沙昭君套

宜伴铁兜牟。却在妆楼。文姬遗制尚风流。扶上云鬟频熨贴，紫玉搔头。
临镜转含羞。笑展双眸。起来呵手戏藏□。密语檀郎低附耳，底是温柔。

又秋旅

风雨十分骄。怒似江潮。愁来我欲睡乡逃。促织多言偏不允，枕畔叨叨。
强半客僧寮。琴剑萧条。一枝难稳愧鷦鷯。来岁西窗须记取，莫种芭蕉。

又杨子中流望金山北面

谁削玉嶙峋。千尺云根。蛟龙深护海西门。金碧楼臺青黛树，小李将军。
雁影落纷纷。唤起江豚。鐘声两岸客边闻。登陟不如遥望好，倒影斜曛。

又湖上三舟图成寄执玉奉常西樵吏部

何处觅星槎。且住为佳。张融岸上屋堪赊。同在白鸥乡里宿，迭作邻家。
有约看朝霞。每到栖鸦。南屏寺外藕初花。荡桨归来惊宿鷺，触破窗纱。

鹧鸪天赠说书韩修龄

豹尾班中侍从频。滑稽似尔绝无伦。投壶那得天顏笑，只为恢谐郭舍人。
枫欲落、雁来宾。芜城明月恰逢君。开元供奉今谁在，抵掌雍门泪满巾。

又贺相者陈我白生子

闻道明珠入掌中。充閭佳气靄融融。君家妙手如唐举，摩顶何须宝志公。
金作埒、玉为驄。凤毛五色自超宗。弄璋错写休辞罚，试听啼声问阿翁。

又同人约看玄墓梅花以雨不果返棹云间阻风四日舟中拨闷戏呈吴仲徵广文

邓尉梅花二月天。欲携竹杖醉花边。无端甲子冥冥雨，不为游人巧作缘。
三泖路、九峰烟。石尤风起缆难牵。轻帆半幅如飞鸟，羡杀东来鸭嘴船。

又题樊会公小像

曾向车中看璧人。金丸珠勒冶城春。只今老作青溪长，犹是当时折角巾。
姿卓犖、骨嶙峋。画师摩詰是前身。知君埋照饶深意，新筑糟丘号酒民。

又题佟寿民方伯三世图

作礪为舟社稷臣。袞衣应许近星辰。黑头宰相黄扉客，曾是维摩座上人。
鏘剑佩、握丝纶。安排图画到麒麟。梦回须记青莲句，金粟如来是后身。

又遣怀

咄咄书空唤奈何，自怜身世转蹉跎。长卿已倦秋风客。坡老休嗔春梦婆。
朝梵夹，暮渔蓑，闲中岁月易消磨。谁言白髮无根蒂，只为穷愁种得多。

虞美人赋莉远游长儿子

殊方流落频生子。舐犊真堪喜。寻医觅乳费商量。何况他年婚嫁为他忙。
生长东吴同燕旅。不解齐人语。故因犹有旧柴桑。待得青春作伴好还乡。

又看花作

朱朱粉粉东风面。一夜开将遍。花神料得是针神。绣出枝枝叶叶一番新。
黄鸝似向风姨诉。莫把花枝妒。赵家姊妹易相嗔。试看南枝如笑北枝顰。

又遣怀

一从勘破邯郸梦。遇饮长须痛。醉乡只道可藏愁。却被塞鸿呼起又从头。
吴头楚尾经年寓。岸上牵船住。非关王粲怯登楼。自是吾家家法善悲秋。

又过锡山秦园访留仙太史不遇作

辟疆园傍春申曲。翠壑喷哀玉。画桥宛转客来稀。惊起一双鸂鶒破烟飞。
钓船空系垂杨下。兴尽须归也。蒋家新酿不曾酤。却笑酒杯也似故人疏。

鹊桥仙井蛙

草际持颐，泥中啮齿，别号虫中裸族。一謳群和为公平，偏则向、人前怒目。
雄踞东陂，长吟下裡，宛矣公孙在蜀。董生何事懒窥园，看不耐、汝曹边幅。

又长安邸舍初罢稽勋作

钧天在耳，晨开閶闔，无奈浮云蔽日。嵇康曾答巨源书，道臣也、不堪有七。
玉珂雕马，莫来莫往，尽是平生胶漆。孝标著论一何愚，笑劝百、何曾讽一。

又雨中宿笑隐庵示笑鲁和尚

沙鸥睡稳，雨声惊起，竹裡双扉开合。南屏一缕白云生，早失却、雷峰残塔。
青苔妨屐，黄柑伴茗，松老应同僧腊。西风萧瑟柁楼寒，向弥勒、龕中下榻。

又寓园海棠

东君忒巧，调朱搓粉，绣出红霞几幅。朝来细雨一丝丝，似妃子、温泉初沐。
风前欲语，烟中如睡，只合锦禽双宿。枝闲啼罢不能巢，燕燕说、鶯鶯无福。

踏莎行雁

枫落瀟湘，雪深幽冀。霜风吹老芦花穗。擣衣时节却飞来，一声才断千行泪。
带雨还飞，飘零无次。萧萧清影和云坠。郎边莫道少书来，长空写尽相思字。

又虎丘试剑石

光淬芙蓉，魂惊魑魅。青苔石上媧皇泪。自从双剑作龙飞，空闻白虎眠幽隧。
歌舞方酣，越人兵至。水犀惊醒夫差醉。鴟夷葬后馆娃空，鐲鏤似比干将利。

临江仙曹顾庵归自楚中闻余在白门不及晤而去留书为别赋此词奉答

忆在劳劳亭上别，吴江三落丹枫。洞庭西望水连空。共谁过赤壁，高唱大江东。
准拟开樽还痛饮，小楼同听疏鐘。布帆归去似飞鸿。寄将黄雀鮓，须趁鲤鱼风。

又艾石五兄纳姬白门善解琴书携之入蜀催妆赋此

桃叶桃根艳冶，巫山巫峡嶙峋。高唐云雨昔曾闻。赋才今宋玉，臣梦果然真。
十样眉夸螺黛，七弦琴拂龙唇。薛涛笺写洛川神。小窗图笔阵，亲学卫夫人。
【侄妇姜临池最工】

又赠少年客

韦曲城南天尺五，翩翩公子豪奢。小平津外绿杨斜。金鞍雄百骑，蛮鼓醉三挝。
一掷梟卢输百万，吴鉤光闪龙蛇。春衣夜宿杜陵花。情人刘碧玉，侠客鲁朱家。

唐多令孤馆

窗外雨澌澌，凉飆戛竹枝。赖征鸿、唤起魂痴。安得波斯千里镜，重照见、晓妆时。
孤馆被秋欺。啼螿搅梦思。写离愁、空费乌丝。纵有金针五色线，穿不起、泪珠儿。

鹊桥仙五人墓

扬旗击鼓，斩蛟射虎，头颅碎黄麻天使。鱄诸匕首信豪雄，信当日、一人而已。
华表崔巍，松杉森肃，壮士　千秋不死。从来忠义出屠沽，惭愧杀、干儿义子。

蝶恋花桃叶渡旧用小舟乱流而济今易以桥往来差便而名实不符虑往跡之湮也作此词

一曲清淮围画阁。桃叶桃根，髻子新梳掠。不畏风波江上作。长篙自有王郎捉。
谁向津头施略彴。高架虹梁，偃卧青龙角。寄语黄姑依样学。填河不復劳乌鹊。

又相思鸟

两两文禽长并宿。浅碧殷红，毛羽如新沐。共命迦陵真眷属。雕笼合用连枝木。
飞去衔花归啄粟。雄往雌来，似恋黄金屋。毕竟斑鳩鹰眼毒。晴时相唤阴时逐。

又闺中秋月

恨杀广寒宫裡兔。闯入纱窗，无计驱他去。若是嫦娥怜妾苦。只应长伴愁人住。
无奈团圆才十五。渐渐亏来，做出愁眉嫵。说向天边儿女语。人间薄命儂和汝。

又旅月怀人

月去疏帘才几尺。乌鹊惊飞，一片伤心白。万里故人关塞隔，南楼谁弄梅花笛。
蟋蟀灯前欺病客。清影徘徊，欲睡何由得。墙角芭蕉风瑟瑟，生憎遮掩窗儿黑。

又送春

借问东君何所似。駘荡风流，性格如游子。才过清明兼上巳。暼然兴尽思乡裡。
万树娇红千树紫。那忍相拋，便付东流水。春风也恐多情死。杜鹃声裡潜归矣。

一剪梅梅花

浅碧深红拥素裳。楚楚晨妆。淡淡残妆。霜姨雪姊伴昏黄。月在回廊。影在回廊。
寂寞孤山处士庄。漠漠湖光。剪剪云光。思量谁将配孤芳。风裡兰香，篆裡沉香。

又梨花

静女仙姝澹不群。猜作湘君。唤作文君。轻风娇雨护香温。朝展眉痕。夕带啼痕。
欲谢还开映水纹。开是停云。谢是行云。几枝斜倚绿杨村。鶯也销魂。燕也销魂。

又思家作

飘泊东南剧可怜。朝采菱船。暮打渔船。愁中看遍好山川。鶯脰湖边。罨画溪边。
问余何日赋归田。说道今年。又是明年。故园消息久茫然。春燕来前。秋雁来前。

破阵子关山道中

拔地千盘深黑，插天一线青冥。行旅远从鱼贯入，樵牧深穿虎穴行，高高秋月明。
半紫半红山树，如歌如哭泉声。六月阴崖残雪在，千骑宵征画角清，丹青似李成。
【李营丘有关山图】

苏幕遮过广陵赵都宪故居怀友沂中翰泫然而作

竹西亭，歌吹地。廿四桥头，曾系青丝骑。坐上秋娘兼季次。侠客名姝，夜夜春风醉。
孝廉船，丞相第。弦管凄凉，苔老朱门闭。燕子新从王谢例。太息回车，无限羊曇泪。

感皇恩冤系二年一朝解网感荷天恩歌以代泣时癸卯十一月朔三日也

雪窖与冰天，孤臣泣血。鱼钥沉沉隔双闕。修罗劫满，等到乌头如雪。九重消息好，皋陶曰。旙下騶虞，鸡竿载揭。喜极沾巾转呜咽。妻孥相告，今日鸛鸣於垤。黄粱刚梦醒，炊还热。

旧雨来自度曲客金陵雨中作

曾记当年雨后，门前冠盖客，一何多。银烛西窗萤火乱，听枯荷。直到睛时方去，湿鸣珂。
今日雨声犹昨。萧条三径裡，有谁过。料得故人无疾病，却因何。只把天公埋怨，太滂沱。

千秋岁为吴门袁生题霜哺篇册

袁生至孝。乡国人争道。
身既隐，亲将耄。鸳雏依膝下，瑞映金光草。五十载慈顏，今日方成笑。
殊有超宗肖。骨相生来好。
竹马戏，斑衣导。驊騮驰上苑，圭璧登天庙。羡只羡重堂，百岁九熊教。

风入松淳於棼墓

大槐安国旧邦基。蚁垤尚垒垒。麒麟高塚祁连象，繁华梦、一枕龟兹。为问秦楼公主，琼簫曾否相随。
朱轓皁盖画熊旗。千里罢征鼙。策勋带礪今何在，羊开府、身后同悲。吾欲题君隧道，南柯太守之碑。

又访张瑶星於松风阁不遇

雨花臺畔访紫荆。匹练大江横。鐘山紫翠斜阳外，蚪龙影、几阵松声。曾共庐山高衲，小楼明月吹笙。
短笻重过石头城。怀旧不胜情。徵君旧刹栖霞寺，梧桐老、白鹤相迎。为道二乡居士，来寻三影先生。

满路花胭脂井

红牙歌玉树，翠袖翻金缕。
临春梳洗罢、调鸚鵡。陈家狎客，惯把江山赌。楼船天堑渡。床下军书，锦笺催写新句。
旧宫眢井，栏外青苔古。
明眸秋水绿、为黄土。海棠花落，一片胭脂雨。环珮归何处。泉下芳魂，至今遗恨擒虎。

千秋岁引题长松柱石图为李含馥运长寿

怪石眠云，孤松偃盖。
亭亭千尺连青靄。五粒曾霑仙掌露，一拳欲下南宫拜。謫仙人，元是李，蟠根大。
伊吕功名方未艾。何事丹砂句漏外。
邓禹封侯喜将届。梦松之占今验矣，黑头堪羡风云会。紫泥书，丹山凤，衔来快。

意难忘为施校书宛西作

洗尽铅华。
记苧萝西畔，曾浣溪纱。徵歌鶯语滑，学舞燕飞斜。携暮雨，掩朝霞。别馆贮娇娃。採莲歌、魂销千载，何况夫差。
嬋娟偏在君家。
羡朱楼罨画，杨柳藏鸦。鶤弦时一弄，羯鼓醉三挞。无限恨，向梅花。清泪染琵琶。待学他、鴟夷少伯，共泛仙槎。

满江红燕台怀古

易水东流，与西去、荆卿长别。祖帐处、三千宾客，衣冠如雪。
督亢图中雷电作，咸阳殿上襟裾绝。恨夫人、匕首竟何为，同顽铁。
渐离筑，笙歌咽。博浪铁，车轮折。纵奇功未竟，祖龙褫魄。
一死翻令燕国蹙，九原悔与田光诀。叹千年、寒水尚萧萧，虹霓灭。

又王西樵客游武林曹顾庵赋词志喜属予和之

花落钱塘，江流阔、潮痕初涨。问足下、何由至此，布帆无恙。
儵尔波涛如梦裡，跫然屐齿来天上。恰湘湖、蒪菜十分肥，为君餉。
西湖畔，春波漾。疏柳外，归樵唱。有青油画舫，鸟程佳酿。
风暖遥传灵隐磬，天晴急策韜光杖。倚危栏、百尺看银塘，龙蛇状。

又予与顾菴西樵皆被奇祸得免

痛定追思，衢塘峡、怒涛飞涨。叹北寺、皋陶庙侧，何期无恙。
庄舄悲歌燕市外，灵钧憔悴江潭上。问綈袍、高谊有还无，谁曾餉。
愁万斛，东流漾。五噫句，春间唱。恨埋忧无地，中山须酿。
故态狂奴仍未减，尊前甘蔗还堪杖。笑邯郸、梦醒恰三人，无殊状。

又西樵以南徐游览诸作见示

北固城头，兼天涌、银涛奔涨。登览处、频经战伐，金焦无恙。
鼓枻黿鼉深窟畔，振衣鸛雀危巢上。手摩挲、鹤古残碑，为餘餉。
弓样月，波中漾。欸乃曲，桥边唱。望乡心倍切，浓於春酿。
禽庆欲偕名岳屨，李邕倖免金吾杖。笑马迁、货殖强裁书，无聊状。

又西樵长斋侫佛但不戒酒

春色阑珊，繁花谢、红销绿涨。山一似、西施瘦损，捧心微恙。
隄上长吟苏白句，楼头高话羲黄上。喜清斋、久已绝猪肝，何须餉。
风乍卷，轻销漾。烟欲瞑，金衣唱。爱信陵作达，沉埋醉酿。
禹穴天臺春正好，裹粮且办青藤杖。倩君侯、彩笔代丹青，云霞状。

又刀俎餘生欲断荤者数矣奈茹素輒饥故篇中及之

伏枕吴山，羈愁共、桐江春涨。喜邂逅、客星忽聚，酒徒无恙。
杨惲南山歌太苦，邹阳北闕书难上。向精蓝、深处问枯禪，伊蒲餉。
双燕外，游丝漾。六桥侧，红牙唱。惜杜康骨朽，无人能酿。
我愧老饕难戒肉，君方强健何须杖。看白衣、苍狗任他忙，浮云状。

又

吾道榛芜，狂澜倒、百川争涨。赖砥柱、君家伯仲，安流无恙。
龟策何劳詹尹卜，龙矕远过黄初上。况陈思、才藻气如虹，诗堪餉。
请室耗，心旌漾。击瓦缶，乌乌唱。看霜侵两鬓，穷蒸愁酿。
放逐谁怜亭伯困，登临愿借卢敖杖。坐西窗、剪烛话通宵，悲欢状。

又铁崖顾菴西樵雪洲小集寓中看演邯郸梦传奇殆为餘五人写照也

古陌邯郸，轮蹄路、红尘飞涨。恰半晌、卢生醒矣，龟兹无恙。
三岛神仙游戏外，百年卿相蘧庐上。叹人间、难熟是黄粱，谁能餉。
沧海曲，桃花漾。茅店内，黄鸡唱。阅今来古往，一杯新酿。
蒲类海边征伐碣，云阳市上修罗杖。笑吾儕、半本未收场，如斯状。

又招隐也

归去来兮，东皋下、锦秋湖涨。有不腆、敝庐海曲，年来多恙。
避地人辞金马后，游仙伴我方壶上。羡冰桃、火枣大如瓜，麻姑餉。
微雨过，清溪漾。行乐耳，提壶唱。喜儿童学灌，山妻能酿。
处士三间容膝屋，仙人九节齐眉杖。恨衰年、脚疾耳将聋，新来状。
锦秋湖名

又赠赵千门謫官武陵

竹马鳩居，游嬉日、追随裡巷。九万里、风搏羊角，相期同上。
作赋无过潘岳敏，论年颇愧袁丝长。记蜃楼、影裡望蓬莱，心何壮。
八叉手，谁能两。三舍退，予非让。惜蛾眉嫁晚，仙宫蕊榜。
一柱观头堪拄笏，匡庐飞瀑三千丈。羡滕王、高阁醉凭栏，王恭氅。

又

古郡洪都，平反借、经纶妙手。游刃处、昆刀并剪，氓冤立剖。
九曲羊肠真险绝，蘼芜何事捐新妇。叹樽前、涕泪染琵琶，青衫袖。
湖水畔，吴山岫。白傅再，苏髯又。更穷愁诗好，外孙齏臼。
长笛倚楼谁解道，旗亭歌遍诸伶口。向六朝、烟雨晚寻春，从君后。

又小女归次淮北举第三子真州闻报口占志喜寄五文婿

齐女门前，送归鷁、心旌摇漾。忽报导、石麟坠地，言观其韔。
阿大中郎谁得似，吾家宅第非虚相。羡鳩车、竹马烂如云，乌衣巷。
驹千里，龙媒貺。賚朱汗，精俶儻。喜元灯耿耿，后来能亢。
蚌老珠胎应有验，渭阳滚滚肩相望。伴老夫、醉裡蹋青山，扶笻杖。

又赠既庭弟

玉磬山房，西窗下、论文剪烛。儿女辈、挽衣问讯，酒浆相续。
往事堪惊如噩梦，新愁欲话难更僕。悵登山临水送将归，吾家玉。
春草句，劳心曲。隋苑外，逢南菊。叹雪中鸿爪，去来何速。
才子从来悲失路，斯人岂合栖空穀。约明春、邓尉看梅花，支公屋。

又题尤展成小像

赋奏凌云，真才子、至尊曾许。长太息、文章憎命，驊騮失主。
放逐身随麋鹿伴，英雄志偃蛟龙雨。记锦裘、跃马出榆关，题诗处。
白莲社，谁偕与。石渠阁，曾凝佇。且南窗寄傲，东篱高踞。
五岳梦游禽庆屐，三挝醉弄禰衡鼓。笑韩陵、一片石崚嶒，差堪语。

又

陶令归来，三径外、栽松种柳。遥集者、湘潭屈子，漆园庄叟。
木柄长鑱常在握，竹皮圆笠新加首。置斯人、一壑一丘间，然乎否。
白雪调，无双手。晓风句，诸伶口。但譍门遣子，烹葵呼妇。
秘笈已窥林屋洞，新篘且醉兰陵酒。问朱门、高盖几人存，东门狗。

又贺冯郡丞公子秋捷

甬上簪缨，羡家世、夔龙相继。歌颂遍、青州父老，白门子弟。
共道平反阴德盛，高车駟马於公第。果仙郎、高折一枝归，瑶台桂。
丹凤翮，青麟罽。龙为友，神英锐。看追风籋电，腾驤天际。
笛策江东偕计日，论年高密封侯岁。问传臚、第一属何人，凭当世。

又李方山归自滇中喜而有赠

西子湖头，送君日、杨花飞雪。一万里、蛮烟瘴雨，朱门空謁。
雁字不传滇海路，芦花正映清溪月。向莫愁村畔话离愁，真奇绝。
磨盾志，空悲咽。题柱愿，能消歇。惜白头成错，六州之铁。
乡里儿曹偏面冷，丈夫拓落因肠热。取囊中、诗卷共青萍，灯前阅。

又

抱瑟归来，叹游子、飘零南国。君贺我、商瞿有子，狂歌浮白。
大者才能呼父执，黄鸡绿酒娱今夕。但无如、琼树倚阶前，夸双璧。
吹玉笛，长干陌。携蜡屐，江淹宅。曰身将隐矣，北山之北。
远害且寻麋鹿伴，那能老作诸侯客。况竹溪、六逸尚堪招，徂徠侧。

又寿方山时年五十有一

齐鲁之间，许君是、鬚眉男子。歌伏櫪、壮怀消灭，减肉生髀。
草檄百蛮功未展，裹粮五岳游方始。算春秋、三万六千场，平分矣。
鸿鵠志，谁能拟。姜桂质，终难徙。肯随他、踰淮卢橘，化而为枳。
孔北海豪杯斝在，孟东野老诗篇美。倚江楼、秋夜共吹簫，鱼龙起。

又从姜九綺季索画

公子才华，问驃骑、何如第五。几席上、千岩万壑，丹青佳谱。
不分胸中藏岳瀆，无端笔底惊烟雨。叹虎头、神妙米公颠，今其伍。
神禹庙，松杉古。西子裡，荆榛斧。记兰亭曲水，依稀曾睹。
拙宦长惭疏屐齿，后游恨不生毛羽。爱云门寺与赤城霞，须君补。

又旅夜闻蟋蟀声作

试问哀蛬，缘底事、终宵呜咽。料得汝、前身多是，臣孤子孽。
青琐闥边瓔珞草，碧纱窗外玲瓏月。况兼他、万户擣衣声，同凄切。
梧叶落，西风冽。莲漏滴，征鸿灭。似杜鹃春怨，年年啼血。
千里黄云关塞客，三秋紈扇长门妾。背银釭、和泪共伊愁，床前说。

又有感

白眼看人，谁作俑、嗣宗为虐。从此后、争相模仿，传来衣钵。
许史府中饶结駟，翟公门外堪罗雀。把乘车、戴笠旧时盟，成高阁。
交道丧，多轻薄。思管鲍，何由作。笑云翻雨覆，一邱之貉。
对面九疑谁得料，填胸五岳安能凿。愿休将、腐鼠吓鵷雏，翔寥廓。

汉宫春秋日同姜如农给諫散步城隅欧阳公集有真州东园记此其遗址也

白露苍烟，忆醉翁椽笔，曾记东园。
高臺画舫安在，风物依然。重阳近也，觅黄花、共倚危栏。枫林外，澄江如练，寒鸦千点飞翻。
颇怪并州旧尹，早蒪鱸梦断，偃卧邱樊。
故乡乌衣门巷，衰草荒阡。干戈满地，何从问、盘穀斜川。君笑曰、无如此处，濠梁秋水之间。

双双燕题佟匯白中丞伯仲渔樵图

皤然二老，似江左风流，惠连康乐。
纶竿七尺，雨笠风蓑同著。
长啸东临海若，携手入、天臺采药。
从公看弈仙家，拚取斧柯遗却。
行脚。
苍岩翠壑。笑肩拍洪崖，弟酬兄酢。
山中留客，童子一双驯鹤。
休恋烟霞高卧，看早晚、蒲轮西洛。
须倩妙手长康，重画麒麟高阁。

高阳臺为朱鹤庵侍史王郎作

何处逢君，落花时节，嫩杨乍囀鶯簧。
小阁深沉，鄂君绣被生香。红牙按罢浑无力，倚东风、更换霓裳。背兰缸、横波偷展，低问周郎。
东君为汝徬徨。倩珊瑚作枕，玳瑁为梁。
海燕同栖，一时娇艳无双。从此蛾眉参意画，应见惯、不辩鸞凰。漫猜他，佳人碧玉，夫婿王昌。

念奴娇郭璞墓

弘农太守，挽羲轮三舍，乃心王室。
龟策如神撩蠆尾，臣命尽於今日。气作长虹，魂归华表，骨葬金鼇脊。冯夷舞罢，数声欸乃渔笛。
安得温嶠怀中，通天犀借我，下窥龙国。
江左夷吾今在否，石马沉埋荆棘。铁瓮旌旗，金山鐘磬，阅尽兴亡跡。中泠满酌，一帆高掛遥碧。

又重过汪氏荣园

辟疆池馆，是谁剪、瓜步江流餘沚。
放逐餘生双不借，重看水穷云起。怪石岈，孤亭窈窕，萝薜藏山鬼。行行且止，呼童为摘苍耳。
堪叹沧海桑田，洛阳金谷，转眼荆榛裡。
舞榭歌台真可惜，愁杀乌衣燕子。百顷清潭，十围灌木，酮又生孙矣。故人携手，为言树犹如此。

又九日王西樵姜如农程穆倩王尔调家伯献登慧光阁

昔人多事，把今日、名以佳名重九。
青女连宵渲染作，浅碧深黄林藪。杰阁千寻，长江一泻，瓜步晴如豆。帆檣飞下，夕阳还系隄柳。
休问高会龙山，参军同幕府，其人存否。
古往今来属我儕，复共天涯杯酒。目闥飞鸿，诗成戏马，莫放持螯手。远公微笑，醉中应恕狂叟。

又馆金陵驯象门今廿二年孙道宣以词见示赋此

长干西畔，记鸦藏新柳，朱楼之下。
问是卢家年十五，娇小莫愁未嫁。鸚鵡笼边，侍儿教演，曾把髯奴骂。秋千时节，玉簫声在帘罅。
惆悵司马清狂，横琴三弄却，凤求凰也。
鼙鼓揭来人世换，都付水流花谢。修竹依然，画栏何在，俯仰餘悲吒。唾壶敲缺，不禁清泪如泻。

又丙午小春善伯希韩招诸同人宴集红桥之韩园分韵

玉鉤斜畔，最伤心游子，断肠难续。
佳丽繁华谁领略，惟有清狂杜牧。我辈重来，为欢苦短，急办三条烛。天寒木落，佳人同倚修竹。
况乃词客都豪，雍容车骑，落笔云烟族。
乐莫乐兮今夕会，莫学阮公痴哭。绿酒黄橙，银箏翠袖，偷送初成目。朦胧别后，知他何处金屋。

水龙吟乙巳除日得家报新置木峪山庄慨然有终老之意而赋此

几年鼎鑊风波赋，初衣菟裘才筑。
白云万叠，苍松千笏，清溪一曲。
归去来兮，临流设钓，登山驱犊。
谢邻翁问讯，丁寧寄语，第一事，多栽竹。
人世竟同蕉鹿。
梦惊回、黄粱方熟。
天公赐与，一邱一壑，数椽茅屋。
急办长鑱，早营圆笠，乐吾盘穀。
笑三閭多事，此身将隐，何劳龟卜。

贺新郎为杨汉人纳姬作

宝镜娇鸞舞。
恰兰舟、迎来桃叶，香凝金缕。八月广陵秋色好，吹上远山眉嫵。问今夕、三星在户。廿四桥头明月在，倩红牙翠管翻新谱。情定句，为郎补。
妆成倦倚梅花坞。
问檀郎、未諳心性，偷询鸚鵡。咫尺蓬山谁得到，长是君家为主。算只有、信陵公子。一片雄心无处寄，向温柔队裡寻乡土。歌且醉，戍筹五。

又萧山任千之成进士归裡作此词以赠之

我爱任公子。
把珊瑚、纶竿垂处，六鼇连起。三百人中君最少，赋奏天顏有喜。暂劳汝、烹鲜妙指。杏苑看花青丝骑，敧帽簷、蹋遍长安市。喧骤贵，洛阳纸。
宫袍画锦高阳裡。
恰湘湖、蒪丝正熟，故人来止。一笑登堂开家酿，盘有青梅朱李。鸡再唱、老夫醉矣。万里长风方破浪，羡龚黄、事业从兹始。天下士，独卿耳。

又为侍御杨琢菴题像

野鹤昂藏意。
是当年、弹文柱后，杨球司隶。驄马连钱霄汉上，骑出五侯争避。谁通道、蛾眉见忌。飘泊东南天地外，长五湖、不待官家赐。逢醉尉，防其詈。
虎头妙笔真无二。
写元龙、豪举不似，三閭顦顇。历遍九州夷险路，惟有醉乡堪寄。更许我、入林把臂。二八嬋娟弹锦瑟，傅尊前、暂阁英雄泪。歌既闋，唾壶碎。

又吴薗次太守五十初度有序

薗次吴君，延陵华胄，姑射仙姿。艺苑笙簧，执珠盘之牛耳；岩廊珪璧，羡玉署之凤毛。黄蔴紫綍，领丝纶宻勿之班；皂盖朱轓，在山水清幽之地。威行破柱，聿害马之先驱；恵洽穷檐，见飞鸿之爰集。跂彼织女，七襄弗困扵茧丝；嗟我农人，万井无悲于星罶。行春劝稼，不惊鸥鹭之乡；载酒看云，遍践麚猿之径。郑当时之好客，邑有飞邮；范史云之饮冰，釡无馀粟。洵哉，才望兼收，政稱亷卓。風流嗣美，吏号神仙者也。节届迎长，公为始满。无疆遐算，随宫缕以俱添；有美一人，采民风而偕乐。逢斯令序，应南极之星辰；跻彼公堂，进前溪之歌舞。某偶因览胜，暂维雪夜之舟；幸与论文，屡跋萧斋之烛。言观父老，饫闻献兕之歌；滥厕宾朋，聊展放鸠之悃。敬陈下里，以侑一觞。

山水菰城好。
算从来、风流刺史，柳顏双表。君自玉皇香案吏，謫向方壶员嶠。隼旟至、豺狼立扫。鸣鼓放衙无个事，对堂中、六客攄长啸。谁唤起，孙莘老。
民駢闐士女欢相告。
道吾君、今年称艾，朱顏弥皎。百榼千觚齐拜舞，不似醉翁潦倒。佳客有、邹枚顏鲍。洗盏高臺临翠巘，任觥筹、歷乱霜天晓。何足羡，中书考。

又题松鹤图为金镇远宪长寿

甲第谁能亚。
一堂中、谢家珠树，鲍家驄马。善体重华钦恤意，清问先於矜寡。早贯索、光芒退舍。父老扶笻来献兕，道騶虞、幡下无冤者。天赐与，万间厦。
蹁躚双鹤孤山下。
似君侯、雄姿磊落，风其瀟洒。松底茯苓千岁外，堪佐锦堂杯斝。且莫把、玉山颓也。三竺六桥新雨后，恰笙歌、画舫公餘暇。游秉烛，留佳话。

又方绣山同年长郎新娶

海燕雕梁语。
认乌衣、旧家宅巷，双栖偕旅。小谢翩翩如逸少，千里驊騮初举。羡孔雀屏风开处。家在凤凰台畔住，紫鸞车、族拥吹簫侣。天付与，元霜杵。
阿翁早解渊明组。
记摩挲、掌中英物，石麟夸汝。佳妇佳儿双白璧，诗奏兰陔华黍。刘表男儿才尺许。欲倩蹇修他日后，卜西邻、勉娶田家女。呼老友，烹肥羜。

又杨商贤病起话旧赋此志感

吾辈今衰也。
忆当年、偕游诸子，天街跃马。跋扈飞扬惊四座，况有禰衡善骂。
谓青蚓也同醉酒、昭王台下。
袒裼高楼呼五白，和悲歌、旁若无人者。怀古昔，追风雅。
回头万事成飘瓦。
况新来、友仁凋丧，船餘书画。惻鎗山阳思旧赋，邻笛何堪中夜。
算只有、穷愁东野。
桃叶渡头聊卜筑，问秋娘、尚复能妖冶。君不语，泪盈把。

又登燕子磯阁望大江作

绝壁衔飞阁。
倚寒空、嶒嶸窈窕，是谁琱琢。六代兴亡如逝水，烟冷千寻铁索。梦不到、乌衣帘箔。结綺临春歌舞散，大江流、尚绕青山郭。悲自语，簷边鐸。
滔滔东下风涛作。
俯层阑、黿鼉出没，雪山喷薄。况是清秋明月夜，何处船楼吹角。早惊起、南飞乌鹊。估客船从巴蜀下，看帆檣、半向青天落。吾欲醉，骑黄鹤。

沁园春谓白髭

叹息吾衰，两两三三，霜雪盈頦。
怪素丝若练，偷描病态，银茎如戟，硬作愁媒。面目生疏，主人讶客，何所闻而不速来。
还防汝，入宫见妒，朋辈嫌猜。
况逢贝锦蚊雷。更颠倒雌黄蛇与虺。
叹黑云突起，九閽难叫，青蝇欲吊，只影堪哀。不自我先，不自我后，汝乃乘危得我灾。
炎凉态，笑星星髯也，果小人哉。

又代髭问答

兀坐支颐，童子前来，再拜致词。
告先生颊上，荒芜不治，非其种者，锄而去之。
鼻堊须斤，眼翳须刮，兰茝当门亦见耔。
先生曰，姑徐徐点染，化白为緇。
须言君请无疑。念交绝何须口有疵。
试数君素友，丹鸡白水，岁寒有几，能比松枝。
我独怜卿，卿何弃我，患难周旋不暂离。
吾知愧，谢叟诚长者，下榻于兹。

又题李考叔闻鸡起舞小像

有客於，长剑巍峨，殆奇士歟。
忆请缨北闕，曾驰鹿塞，上书幕府，亲歷无閭。
伏櫪兴嗟，投竿空老，三竺桥边有敝庐。杯阑后，任唾壶敲缺，一枕蘧蘧。

当年士稚何如。试酹酒荒原吊望诸。
叹元龙湖海，徒眠高阁，侯王甲第，懒曳长裾。
击筑狂歌，登楼悲愤，变作银鉤蠆尾书。掀髯笑，倩羊欣白练，挥洒无餘。

又同繆湘芷前辈及王仲昭诸子看郭园牡丹

惆悵梅花，几日飘零，青子累累。
喜盈盈欲笑，洛川游女，亭亭未嫁，溪畔西施。
狡獪东君，揉铅搓粉，倾国妆成第一枝。
端详处，待绿烟灭后，明月来时。

丁宁再拜封姨。向锦石雕栏好护持。
羡池边嬿婉，一双燕子，香中眠食，百队蜂儿。
座客皆豪，主人拚醉，争看山公倒接。
重游数，教柴扉休掩，来往无期。

又程穆倩六十初度作木兰花慢自寿中借禽虫为喻索题赋此

何以觴君，非狷非狂，石户之农。
更高怀磊磊，如求旦鸟，孤踪踽踽，号可怜虫。
六十平头，自嘲自寿，炙轂雕笼总未工。斯人也，信谐方曼倩，癖似张融。

寓言十九朦胧。笑蜾蠃鷦鷯趣不同。
看华胥世界，魂游燕国，南柯太守，腹坦槐宫。
铜雀崔巍，金貂富贵，乌有先生亡是公。三杯后，任蛮争角左，虱走褌中。

又 题陈其年乌丝词

天上张星，游戏人间，我幸见之。
羡高阳裡第，门才旋马，西园公子，赋必采驪。
八斗才华，五陵逸气，齏臼争传绝妙辞。旗亭上，有诸伶按拍，玉笛金徽。

奚囊白雪霏霏。信此曲从来和者稀。
似秦邮太史，风流旖旎，渭南老子，浑脱雄奇。
扬子涛深，洞庭月冷，应有鱼龙骇且飞。观止矣，待曹王敌手，险韵重题。

又题孙坦夫想想园

达者庄生，寓言十九，天地蘧庐。
世人劳攘，求田问舍，经营惨澹，种柳栽蒲。
金谷豪奢，平泉佳胜，鱼鸟楼臺总画图。今安在，见雕梁去燕，寒树啼乌。

先生晚狎樵渔。早悟却浮生是梦歟。
看朱甍画栋，都成泡影，丹邱碧海，随处吾庐。
结构徒工，后人誚拙，千顷何须觅木奴。非非想，向羲皇高卧，彭羡为徒。

又

乌有园林，幻耶真耶，其如墨庄。
问陈家结綺，空余眢井，隋宫锦树，但有垂杨。
孝子追思，悲深肯构，杖履依稀不暂忘。归来些，在閬风之圃，广漠之乡。

谁言大壑舟藏。况电马飆车鲜定方。
譬生前嗜芰，无忘屈到，没而尸祝，不替庚桑。
神所凭依，精魂来往，月榭风轩白石床。真佳话，似桃源鸡犬，未是荒唐。

又题陈希夷大书寿字为同年张蓼匪祝

西岳崚嶒，有仙人高卧，曾跨青牛。
见山蓀亭畔，苍苔石室，云台观裡，素牓银鉤。
夭矫游龙，蹁躚舞凤，笔阵鐘王未可儔。装潢了，向锦堂高掛，第一箕畴。

使君文采风流。赋归去来兮尚黑头。
羡玉燕开祥，前身昴宿，金貂累叶，家世留侯。
甲子初周，鬚眉未艾，种菊栽松乐事稠。将进酒，唤希夷睡醒，同醉金甌。

又题陈蛰菴三一一三图

所谓伊人，玉貌頎然，碧瞳紫髯。
羡荷裳蕙带，五陵公子，黄冠葛屨，丈室瞿曇。
鹤立仙姿，虎头妙笔，颊上添毫一二三。参同契，任洪崖把臂，弥勒同龕。

飘萧素髮鬖鬖。似柱下犹龙问老聃。
向世出世闲，先窥太极，用无用处，椎破连环。
形影交忘，画图三昩，白板枯禪不待参。从君老，愿担簦五岳，结制精蓝。

又题王壻五文小像

楚楚五郎，有美清扬，杂佩琼瑛。
羡白玉床边，右军坦腹，乌衣巷口，小女提甖。
二十年来，居诸荏苒，惊见儿曹项领成。还听得，惹旁人争说，玉润冰清。

更怜磊落英英。似遏末封胡旧有名。
喜蜡屐重来，同探禹穴，貂裘垂敝，且住吴城。
伏櫪悲歌，题桥壮志，千里驊騮待一鸣。吾衰矣，赖门楣有客，归老柴荆。

汉宫春哭方尔止

吾友方干，
果贫如赵壹，赋类相如。
平生傲睨成癖，偏爱狂奴。卢龙塞上，践冰霜、曾策疲驴。堪下酒，濼河鲜鯽，君言胜四腮鱸。
犹记长干握手，
贺更生再世，清泪霑裾。
何图此别千载，邻笛愁餘。传经有女，问何如、六尺遗孤。肠断处，重开巾笥，未裁刘秣陵书。
数月前君有书见貽未答

《二乡亭词续》

[满江红]

木末亭边，听山鬼、啾啾宵哭。阳九厄、衣冠道尽，伤哉臣僕！
七国肯因晃错解，先生祸比温舒酷。讶当年、碧血溅蘼芜，今无绿。
鱼服泣，君主逐，瓜蔓杀，门生族。叹诗书种绝，何人能续？
简牘空餘南史恨，松杉已见长陵秃。酹荒祠、灯火尚青荧，金甌覆。

又

谁赋芜城，到今日、堪悲鲍照。凋瘵后、急须和扁，刀圭立效。
御马善称东野毕，投巫人羡西门豹。有淮南、父老诧河清，如公笑。
书下考，仍长啸，辞五斗，从吾好。忽九宵丹凤，衔来温詔。
旷曲河阳容借冠，提封古驛原名邵。问悬鱼、掛壁尚依然，庖丁道。

又

白晳虯髯，论标格、鸡群之鹤。堪想像、虎头椽笔，解衣盘礡。
剧孟差堪为伯仲，幼舆暂许栖丘壑。怪新来、金甲绿沉枪，浑拋却。
桥上叟，曾相约，囊底智，今何若？任花眠柳醉，风嘲月謔。
方外求羊随杖履，禁中颇牧思韜略。看他年、长剑倚崆峒，图麟阁。

[浪淘沙]

何处可销愁？乡是温柔。梦为蝴蝶入西楼。生怕玉人珊枕上，带怒佯羞。
残月掛帘鉤，被冷香篝。笑看织女与牵牛。脉脉银河才咫尺，不驾轻舟。

[忆王孙]

花枝嫋嫋玉亭亭，云母窗深倚翠屏。消得横波目乍成，负卿卿，帐底分明隔锦城。

又

吾家宋玉自多才，曾赋高唐神女来。赚得襄玉梦不回。楚阳臺，幻雨荒云总费猜。

又

青山层叠水瀠洄，千树桃花绕涧开。刚进胡麻饭一杯。问天臺，知否刘郎敢再来。

[沁园春]张黄门敉菴招饮郊园，感旧而作

把酒花前，俛仰乾坤，犹剩吾曹。
忆西清奉引，曾陪汲黯，南冠憔悴，同祭皋陶。諫草空焚，钓竿长把，三径荒芜仲蔚蒿。长安道，叹东门黄犬，几度悲号。
於今华髮萧萧，但痛饮狂歌兴未消。
向莲社参禪，无人能解，醉乡娱老，有脱而逃。白眼看他，飞扬跋扈，蜾臝螟蛉之二豪。三年后，看两家儿子，谁似枚皋？

又金公调贤而隠于医，有园林竹石之乐，年已逾六，新纳一姬，先生素患头风，作此词嘲之

柳暗柴门，苔深竹径，芍药初红。
羡烟霞高卧，结庐水曲，鹿麋为伴，避世墙东。女子知名，儿童拍手，笑指韩康药满笼。吾何幸，向绳床井灶，正日相从。
朝来睡起初慵，恰神女飞来第几峰。
看博山炉底，双眠翡翠，绿纱窗外，并蒂芙蓉。我辈钟情，温柔堪老，鹤似精神玉似容。催妆赋，校陈琳檄草，立愈头风。

又送孫無言歸黄山

正日思归，临水登山，云胡不归？
羡君诚高士，堪五湖长，予其逋客，愧北山移。结遍贤豪，厌闻歌管，十载扬州梦已非。家何在？有珠帘云海，雪竇烟扉。
年年车马逶迟，空折尽隋堤柳几枝。
笑故园三径，桂兰频老，层峦万叠，猿鹤长啼。或问先生，笑而不答，待满词人饯别诗。真归矣，任山灵见誚，百罚奚辞？

[鹧鸪天]

谁守柴门是野鸥，花边菜臼竹间楼。古人偏爱陶元亮，祭酒咸推陈太丘。
九节杖，一扁舟。布衣焉敢謁诸侯。老人未鯁何须祝，且往前村饭㹀牛。

又

细雨浓烟彴略横，渔灯几点灭还明。山如好友初谋面，路似生人未识名。
风力缓，布帆轻。艫声伊轧杂鸥声。画师纵有王摩詰，一片空濛写不成。

又

俯仰乾坤一草亭，科头箕踞眼还青。休妨南郭先生睡，不羡东吴处士星。
泥药灶，护花铃。春来蜂蝶共经营。儿孙功课无他事，熟读龟蒙耒耜经。

又

门外垂杨隐约船，醉来留客大床眠。风前铁笛谁三弄？壁上雷琴剩一弦。
顏沃若，室萧然。盟欧狎路费周旋。笼中娇鸟歌偏好，辛苦教成十二年。

又

且系兰舟上小坡，闲看春社杖横拖。数家白板鱼鳞屋，几道青渠燕尾波。
灯烂漫，舞婆娑。朱顏暂借酒微酡。小儿何似香山嫗，爱听衰翁赤壁歌。

[念奴娇]

武安湖畔，问当日、秦七遗踪何处？
水啮城根葭苇乱，鹅鸭纷纷无数。词客云亡，无人解道，山抹微云句。停橈沽酒，一樽欲酹君墓。
乐府名擅无双，乌丝写罢，檀板歌金缕。
同调东坡居士在，高唱大江东去。红豆拋残，白杨凋尽，郭外渔舟鼓。流萤千点，月明还绕烟树。

[沁园春]

正日思归，临水登山，云胡不归？
羡君诚高士，堪五湖长，予其逋客，愧北山移。结遍贤豪，厌闻歌管，十载扬州梦已非。家何在？有珠帘云海，雪竇烟扉。
年年车马逶迟，空折尽隋堤柳几枝。
笑故园三径，桂兰频老，层峦万叠，猿鹤长啼。或问先生，笑而不答，待满词人饯别诗。真归矣，任山灵见誚，百罚奚辞？

[贺新郎]寄怀黄仙裳

双桨将鸣也。
投半刺、汝南叔度，丰姿閒雅。倒屣延君居上座，谈笑风生朱夏。长太息、娉婷未嫁！袖出明珠三百斛，是元和、而上开元下。堪把臂，远公社。
相思久矣相逢乍，
立斯须、迴帆羯鼓，为君重打。同学少年多不贱，强半五陵裘马。谁通道黄鐘喑哑？载酒陈琳荒塚畔，是当年、曾遇知音者。千载后，尔其亚。

又

白雪诗盈卷，
笑微躯、未堪眾嫭，几从严谴。
公也缨冠驂欲解，知己感恩双泫。身已似、三眠残茧。洛下重来刘梦得，问种桃、道士花深浅。陪剑履，两肩展。
丹心皎皎风雷显。
佐天家、醴资麹蘖，医需和扁。
社稷臣元推汲黯，过眼白衣苍犬。清礼数今宵都免。龙马精神方健在，补宗彝、藻火垂虞典。歌进酒，烛频翦。

[水调歌头]

卮酒为酒寿，四座请无暄。岁星应是方朔，聊复謫仙人间。
叹息佳人空穀，天遣平章风月，暇菜五湖船。月下雪儿唱，新谱小游仙。
泛沧海，窥禹穴，梦邯郸。绿瞳华髮，先生骨貌转翛然。
放跡烟霞之外，高卧羲皇以上，笑拍葛洪肩。莫向方壶去，少驻一千年。

又

谁写翠虹影，腾攫上轻綃。只应西岳峰顶，仙掌共高标。下有茯苓千岁，阅尽秦封汉代，甲子等昏朝。仿佛度清籟，中夜奏簫韶。
荣三秀，擎五粒，势岹嶢。龙门岋嶪，穹然东控海门潮。已兆松生腹上，佇起东山安石，玉烛待公调。寿域九州遍，方许访王乔。

[风流子]

竹西歌吹地，樊川客、杜牧擅风流。
问坛坫主盟，谁操牛耳？孝标苗裔，豪迈无儔。
身将隐、簪裾如敝屣，丘壑信优游。
二八鶯喉，娇歌子夜，十三雁柱，低按凉州。
兰亭高会罢，纱窗频翦烛，歷乱觥筹。
为道鬚眉如此，笑拂吴鉤。
叹锦瑟华年，是乡堪老，青州从事，此外都休。
更喜火攻阿弟，五凤能修。

[青玉案]

玉环飞燕方娇小，看叶叶，轻霞嫋。蛺蝶蜂儿忙在晓，带露含啼，临风偷笑，莫待都开了。
花神欲酹须醇醥，最爱君家麹生好。早起衣裳浑欲倒。画栏凭处，提壶频唤，愿作花间鸟。

[满庭芳]

圃号秋霞，人如琼榭，新来鹤髮鬖鬖。
华封人祝，惟尔一身兼。佳气充閭瑞靄，石麟降蓬矢新添。孙枝好，荀龙有八，薛凤又成三。
华堂临曲水，堦翻红药，杯映银蟾。
更高烧樺烛，低按鶤弦，此日书祥太史，报君家象纬频占。分汤饼，花前起舞，词客老江淹。

[离亭燕]

野鹤翩翩閒雅，风度如君瀟洒。白眼科头天地外，此意无人知者。何处觅行踪？长在远公莲社。
孝笋曾生堂下，旦晚徵书来也。布袜青鞋游五岳，懒问向平婚嫁。若个写丹青，应是将军曹霸。

[蓦山溪]

乌衣王谢，两世交情好。记在莫愁湖，把君手、方成一笑。风流张绪，杨柳正三春，看玉树，送仙舟，沿岸人围绕。
虎头妙笔，宛尔丰神肖。金粟应前身，早朝回、翛然学道。高横尘尾，衣带御炉烟，须认取，画图人，直历中书考。