严绳孙诗词全集 - (明清)藕荡渔人
　五言律诗
　　羁绪与留仙
　　发维扬
　七言律诗
　　始兴道中
　　秋日杂感
　　春后
　　烟雨渡江
　七言绝句　吴王井
　词
　　菩萨蛮 题乔无功万书园小照
　　浣溪沙
　　浣溪沙
　　望江南
　　虞美人
　　临江仙
　　小重山 桂花
　　一剪梅
　　蝶恋花
　　蝶恋花
　　风入松
　　满江红
　　满江红
　　满江红 午日
　　风中柳 黄莺
　　风流子
　　减字木兰花
　　减字木兰花
　　如梦令
　　如梦令 落花
　　柳梢青
　　满庭芳 佛手柑
　　满庭芳 佛手柑（名家词钞改本）
　　桂枝香 胥江怀古
　　菩萨蛮 题画马
　　醉公子
　　踏莎行 过吴江
　　念奴娇
　　望海潮 钱塘怀古和柳屯田
　　意难忘
　　浣溪沙 为汉阳李子临姬人小影不似
　　瑞龙吟 李迎侍儿扫镜于吴门
　　南乡子 午日
　　琐窗寒
　　满江红
　　鹧鸪天
　　满路花 与听公
　　山花子 王西樵吏部小照
　　菩萨蛮 王阮亭户部小照
　　望江南
　　虞美人 和高澹人折花图
　　浣溪沙
　　七娘子 晓汲
　　南浦 题朱孟辨芦洲聚雁
　　烛影摇红 上元
　　辘轳金井 风
　　眼儿媚 咏红姑娘
　　鹊桥仙 七夕雷雨
　　水龙吟 京江离席
　　鹧鸪天
　　蝶恋花
　　山花子
　　减字木兰花
　　满江红
　　百字令 题震修小照次韵
　　百字令 再和
　　青玉案
　　沁园春 北征次留仙江陵见寄原韵
　　御街行 中秋
　　菩萨蛮　托兴
　　倦寻芳 送成容若扈从北行
　　南乡子 再送容若
　　南乡子 捣衣
　　金缕曲 题陈其年小照填词图有姬人吹玉箫倚曲
　　摸鱼儿 寿留仙
　　一斛珠 鹰
　　金缕曲 赠西溟次容若韵
　　金缕曲 送西溟奔母丧南归次韵
　　青玉案 雁字
　　临江仙 寒柳
　　一丛花 并蒂莲
　　留春令
　　台城路 萧后妆楼
　　霜叶飞
　　南乡子
　　小桃红 题汪蛟门礼部小照三好图
　　齐天乐 升平嘉宴记恩
　　南浦 送高澹人扈从东巡
　　金缕曲 澹人江村图
　　喝马一枝花 送沈融谷
　　台城路 送李分虎
　　水龙吟 端州五日
　　补遗 南歌子
　　看花回 归舟





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






严绳孙诗词全集 - (明清)藕荡渔人


中国历代人名大辞典
【生卒】：1623—1702 【介绍】： 清江苏无锡人，字荪友。以诗古文辞擅名。康熙十八年，以布衣举博学鸿儒，试日仅赋一诗而出。授检讨，修《明史》，充日讲起居注官。迁右中允，乞归。工书画，有《秋水集》。
晚晴簃诗汇·卷四十二
严绳孙，字荪友，号藕渔，无锡人。诸生。康熙己未召试博学鸿词，授检讨，历官中允。有《秋水集》。
词学图录
严绳孙(1623-1702) 字荪友，号藕渔。无锡人。康熙十八年(1679)以布衣被荐试博学鸿词，以目疾只赋诗一首，未终卷。清圣祖重其名，取为二等，授检讨。与修《明史》。与朱彝尊、姜宸英有"海内三布衣"之称。工词，人有揽香于兰畹之评。有《秋水集》。词集名《秋水词》。
清诗别裁集
字荪友，江南无锡人。康熙己未召试博学鸿辞，官翰林院检讨，迁中允。著有《秋水集》。○召试日，以目疾，止成《省耕》八韵诗，已不录，上素重其名，同授官。
维基
严绳孙（1623年—1702年），字荪友，又字冬荪，号秋水，自号藕荡渔人。江南无锡县（今江苏无锡市）人。清初学者。严绳孙六岁就能写径尺大字，其后以诗词书画闻名。他读书不重强记，但所学终身不忘。严绳孙与顾贞观、秦松龄、安璿等十人创立云门社，时人称之为“云门十子”。康熙十八年（1679年），中博学鸿词，授翰林院检讨，参与《明史》编纂工作。其后，历任山西乡试正考官、右中允兼翰林院编修，授承德郎。康熙二十四年（1685年）辞官隐归。康熙四十一年（1702年）正月卒，享年八十。



五言律诗

羁绪与留仙

其一

止息知无地，羁孤叹有身。
贫来真丧我，老至转随人。
白雪他山夜，黄梅故国春。
九关犹踞虎，岁暮共沾巾。

其二
长怀知己意，触绪或无端。
醴去生犹在，绨来叔尚寒。
我无重暖席，君有未弹冠。
岂不慰羁寂，终歌《行路难》。

发维扬

轻航春流上，烟光净客衣。
岸知缘海阔，山自渡江稀。
细路花将尽，空村燕不飞。
浮家吾自可，白首共渔矶⑴。
⑴ 写尽渡江后一路风景，不著繁花明丽，诗品故高。


七言律诗

始兴道中

曲江江势旧回肠，况复秋心对夕阳。
林气带霜犹隐郭，水痕侵岸欲平樯。
红兰解作依人笑，紫桂重飘故国香。
差幸此邦还有岁，未劳阴雨念南荒。

秋日杂感

其一

润州西望大江通，正忆金焦似画中。
城郭晓连瓜步雨，帆樯春满海门风。
何年地坼分吴会，终古湖平见禹功。
近说东南多战垒，车书回首几时同。

其二
秣陵宫阙旧神州，桃叶听歌记昔游。
紫禁月沈琼树夕，沧江枫冷石城秋。
天门无复交仙仗，海气真成结蜃楼。
总是兴亡千古地，莫教潮汐送闲愁。

其三
春雨曾过九曲堤，雷塘官柳正萋迷。
飘来画角才江北，数去青楼是竹西。
极浦风惊闻马渡，重城镫暗失乌栖。
试看明月三分夜，犹有箫声杂鼓鼙。

其四
五湖秋色莽丘墟，江介悲风尚羽书。
解语莫同秦吉了，端忧真似鲁爰居。
火旗锦缆终何事，白骨青烽一醉余。
侧足横流群盗在，乾坤何处有吾庐。

春后

九春觞咏等闲过，犹染霜毫写永和。
困懒莺花经眼失，衰迟风雨不情多。
城隅绿水空丝管，天上青云足网罗。
不似柳阴溪上去，自横艇子卧渔蓑。

烟雨渡江

京江春树隔芊绵，咫尺神灵意惘然。
青壁近迷山寺雨，绿蓑遥入海门烟。
江鱼水阔难通市，石燕风多不避船。
我欲燃犀照幽渚，梦魂犹自怯潺湲。

七言绝句　吴王井

银床玉甃总成尘，不及军持汲尚频。
试看一泓清未已，铅华先老沼吴人（比美人黄土意蕴藉几许。）。





词


菩萨蛮 题乔无功万书园小照

湘帘棐几浮新绿。香缄燕尾同心束。
舒卷不曾闻。名山咫尺间。

好添图外意。新样元和字。
回笔画双蛾。春风乐事多。

浣溪沙

其一

镜里花枝折未成。
水中莲子动分明。
慵红闷翠转盈盈。

多恨崔徽浑似画，倦游司马苦关情。
几时怀抱属卿卿。

其二

尽日风吹到大罗。
金堂消息见横波。
暖云香雾奈伊何。

犹是不曾轻一笑，问谁堪与画双蛾。
一般愁绪在心窝。

其三

窣地潜窥近画阑。
玉人心性得应难。
全身今日付郎看。

倚处暗听莺语怯，携来私讶玉纤寒。
莫教人事更摧残。

其四

隙影馀香望未赊。
为谁惆怅似天涯。
紫兰重院谢娘家。

生小晕眉临却月，近来书格爱簪花。
麝煤茧纸映轻纱。

其五

绿拥红遮恼暗期。
慧心无处不先知。
凤屏东畔独来时。

忍待成烟怜紫玉，敢誇能事比红儿。
等閒踪迹易猜疑。

其六
瘦损腰支不奈愁。
扇欹灯背晚庭幽。
不如眠去梦温柔。

昨夜凉风生玉砌，旧时明月在兰舟。
一生真得几回眸。

浣溪沙

腻粉无端退蝶翎。
赤僧偷眼是蜻蜓。
春光先过短长亭。

安得手持修月斧，愿将身作护花铃。
不堪风雨涴丹青。

望江南

其一

江南好，蟹浦画难如。
春酒连船浮竹叶，春厨三月有鲥鱼。
只合浦边居。


望江南

其二

江南好，一片石头城。
细雨飞来矶燕小，暖风扶上纸鸢轻。
依约是清明。

虞美人

征帆只是悠悠去。去也知何处。
泪痕休渍别时衣。弹与烟鸿犹得向南飞。

月华几夕清如洗。料得卿归矣。
暗愁如雾又黄昏。有个盈盈相并说游人。

临江仙

试问吴宫人去后，绮罗多少星霜。
一声渔笛散横塘。
虎丘今夜月，犹为照真娘。

记得霓裳花底见，春风几度思量。
生公石上旧年芳。
夜寒莲漏永，清影在回廊。

小重山 桂花

一夜檀心怨广寒。
西风吹不尽、小窗闲。
汉宫黄额画来难。
珠帘卷，惆怅夕阳山。

可记晓妆残。
有人亲插与、鬓云弯。
露华依旧湿阑干。
何曾是，寂寞泪珠弹。

一剪梅

款抱多情诉断肠。生向愁乡。
死向柔乡。鸳鸯魂梦几时双。
月满横塘。风满瞿塘。

红浪翻衾絮语长。赢得商量。
怕得思量。可堪银汉是红墙。
心上檀郎。陌上萧郎。

蝶恋花

青琐帘前人惜别。
未许牵衣，较比牵衣切。
一曲阳关初唱彻。
相看本是明明月。

宛转征衣金粟尺。
心字香温，纤手流苏结。
梦里彩云留不得。
西风吹过黄花节。

蝶恋花

翠帐寒生香篆袅。
斜亸腰支，一向和衣抱。
暮雨帘栊如欲晓。
罗裙半展潇湘绕。

笑吐丁香檀晕小。
雾湿花房，杨柳三眠了。
唤起凤屏灯悄悄。
试看鬟影松多少。

风入松

星移帆影月移沙。
秋思谁家。
别时不敢分明语，蹙春山、暗损韶华。
又是中秋时候，西风几阵归鸦。

相思难遣梦交加。
水阔山斜。
尊前常恨天涯远，况如今、真个天涯。
若问重来何日，待伊归向窗纱。

满江红

马迹车尘，甚今生、还能到我。
更多少、鸿离鹤怨，浪淘风簸。
酒力不禁归梦觉，鬓丝都是羁愁做。
冷秋心、梁燕北来时，能传么。

穷愁恨，眉峰锁。
风尘泪，征衫涴。
尽寂寥前事，算来都可。
小句成时看墨浅，新妆竟了怜花妥。
只如今、和影对新蟾，人三个。

满江红

别袂偷分，盼不到、片帆香陌。
正雨过、乱红飞尽，水云凝碧。
杨柳漫牵歌意绪，苧萝多少愁踪迹。
怕羁心、重对旧亭台，伤今昔。

花影昼，蟾阴夕。
重执手，何时得。
奈渚蒲樯燕，助人行色。
纵是梦来应有恨，情知留得元无益。
算人生、双鬓几时青，成抛掷。

满江红 午日

生老樊川，水嬉不尽当年兴。
问十里、湖光何处，画桡相并。
金管风多听又失，珠帘雨细看难定。
算陈思、著眼不曾多，惊鸿影。

凭舷意，应谁省。
抛醉缬，朱榴映。
尽繁华都付，藕丝风领。
一簇愁红空极浦，半湖柔绿浮归艇。
正高楼、人在柳阴中，烟光暝。

风中柳 黄莺

细柳拖烟，织就乱丝多少。
怪掷处、金梭偏小。
一枝飞绕。
数声啼了。
涩新簧、薄寒犹峭。

娇音断续，短梦绿窗惊晓。
弄春阴、翠翻红笑。
曲池人悄。
落花风袅。
又衔来、一番残照。

风流子

荀郎伤逝后，魂销尽、蓦地见倾城。
正梅粉乍舒，旧家门巷，柳丝斜亸，别样才情。
更几度，玉钗寒拨火，银甲夜调筝。
斗帐珠莹，檀心偷展，凤灯香灺，花睡难成。

无端将去也，人何处梦里，应唤卿卿。
空记鹅儿酒暖，杏子衫清。
怕油壁西陵，雨僝风僽，美人南浦，绿怨红惊。
为待兰舟催发，重听流莺。

减字木兰花

华灯影里，才饮香醪吾醉矣。
试问梅花。
春在红桥第几家。

韶光弹指。
欲说心情都不是。
目断惊鸿。
暮雨萧萧几阵风。

减字木兰花

春融几日。雪尽遥峰看愈碧。
细草东西。一路晴丝罥马蹄。

青青杨柳。沽酒人家犹在否。
杨柳青青。依旧长亭接短亭。

如梦令

禁得几多僝僽。
春色明朝还又。
待倩养花风，吹展玉人眉皱。
生受。
生受。
管是这回清瘦。

如梦令 落花

鱼浪飘香千点。
燕尾分烟一剪。
已自出墙来，又被轻风吹转。
吹转。
吹转。
刚逗卷帘人面。

柳梢青

晓色汀洲。
泄云微度，雨脚初收。
碧簟凉生，宿酲未解，秋在兰舟。

个人何处凝眸。
记不起、春风旧游。
花外迎归，霜前教去，总是轻鸥。

满庭芳 佛手柑

玉露凝香，金风傅彩，更谁锡与嘉名。
移来鹿苑，相好自天成。
见说汉宫仙掌，轻将去、铅泪双零。
算争似、玉毫光里，一指證无生。

兜罗垂引处，乍伸还屈，示现分明。
想拈花俱笑，指月同清。
应是散花人至，邻虚界、蓦地香城。
慈云护、掺掺亲供，相对展金经。

满庭芳 佛手柑（名家词钞改本）

露质舒金，秋肌敛雪，可宜垂手亭亭。
木奴愁绝，低首拜嘉名。
何事汉宫仙掌，轻移去、铅泪双零。
浑输与、玉毫光里，一指證无生。
兜罗垂引处，春纤乍接，一样香清。
正夜深寒浅，幽梦初醒。
问取散花人去，如花客、屈指谁争。
还凭藉、慈云深护，长伴展金经。


桂枝香 胥江怀古

吴城东畔。
早一抹秋容，骤雨初敛。
试问忠魂何处，依稀未远。
六千君子淩波起，便江头、水犀朝偃。
伤心此际，惊涛溅血，臣言真践。

叹千古、兴亡满眼。
更白马从游，此恨谁见。
赢得神鸦社鼓，丽谯荒甸。
西风谁把英雄泪，洒东流、一时吹转。
始应消得，箫声吴市，那些幽怨。

菩萨蛮 题画马

春回红埒看无价。桃花汗重连钱卸。
骧首望长天。双瞳夹镜悬。

盘涡初出浴。芳草如烟绿。
莫但惜障泥。追风会有时。

醉公子

郊外青骢马。蹀躞垂杨下。
怅望碧云重。夕阳莲叶东。

最是销魂处。禾黍离披去。
远客易惊秋。风多莫上楼。

踏莎行 过吴江

月魄分桥，烟鬟迷渡。
分明十里长洲路。
从教幽梦解相寻，乱帆影里人何处。

细蕊偷黄，单绢引素。
去来浑是难分付。
西风篷底博山香，一丝丝似秋情绪。

念奴娇

浮生梦里，更能得、几度人间今夕。
西子湖头秋已半，清景似曾相识。
银渚云开，珠胎月满，一片伤心碧。
姮娥知否，照人如此清切。

试望苏小西陵，如今松柏，尽难寻油壁。
星火楼台永夜舟，不是旧游踪迹。
病忆愁吟，有荷花笑我，百端交集。
数声何处，夜分犹自吹笛。

望海潮 钱塘怀古和柳屯田

吴颠越蹶，玄黄战罢，无多钱赵兴亡。
城柝宵严，宫鸦晓起，潮声依旧钱塘。
绮丽最难忘。
有蜀船红锦，粤橐沈香。
别样风流，翠翘金凤内家妆。
笙歌十里湖光。
更沈云菰米，坠粉莲房。
一道愁烟，三分流水，恼人唯有斜阳。
尽日绕荒冈。
又秋营画角，粉队军装。
指点六陵，衰草下牛羊。

意难忘

生小盈盈。
是天教断送，赋与多情。
密防鹦语滑，愁压凤笺轻。
红泪湿，翠眉清。
犹是可怜生。
梦儿中，几回来处，只凭分明。

算来谁负流莺。
有花枝照妾，明月随卿。
病应前夜得，眼是几时醒。
欲画也，恐难成。
堪否与题名。
道判将，绿消红褪，分付丹青。

浣溪沙 为汉阳李子临姬人小影不似

一段巫云画不成。
想中依约远山青。
不曾真似未倾城。

锦水鸳鸯非旧曲，芳洲鹦鹉太无情。
放郎双桨下金陵。

瑞龙吟 李迎侍儿扫镜于吴门

吴趋里。
谁在小小门庭，溶溶烟水。
柔枝乍结春愁，盈盈才道，涂妆绾髻。

情难拟。
不比旧家桃叶，绿阴深矣。
檀郎近约相迎，雀钗新黛，玉符空翠。

休问石城艇子，更堪肠断，竹西歌吹。
唯有泰娘桥边，离梦犹系。
汉皋佩冷，别是伤心地。
待携向、兰缸背底。
菱花偷展，谁照郎心切，探春试问春来未。
蜂子怜新蕊。
香破也、报来幽窗病起。
吟笺赋笔，待伊次第。

南乡子 午日

日永枕空支。
漫折榴花缀五丝。
渡口寂寥歌鼓断，寻思。
病也何曾似旧时。

懒自醉芳卮。
剪取清光写楚词。
此会明年何处所，差池。
似客心情燕子知。

琐窗寒

开到荼蘼，苔荒藓老，纹纱嫌薄。
怎禁疏雨，闲了秋千绒索。
只垂杨、渐浓绿云，重阴遮断红楼角。
想镜台妆罢，冷凝花影，罗衣微觉。

帘幕。
人如昨。
但玉冻钗茸，粉销梳掠。
锦筝弹怨，又恨秦丝声弱。
待拈针、添绣文鸳，晚风料峭低素萼。
向薰炉、消受春寒，孤负湔裙约。

满江红

一霎灯前，早硬却、心儿别了。
幸道是、频年浪迹，惯曾草草。
恰喜病随残月减，可知梦与秋风杳。
只回廊、才转是天涯，渔阳道。

偷弹泪，灯花小。
亲煮药，炉烟绕。
尽一番愁悴，又添离抱。
别后扊扅炊却尽，客中鱼素愁难料。
竟何如、双影玉兰堂，相看老。

鹧鸪天

不合尊前唱竹枝。
天涯赢得梦来迟。
鹍弦唤起三更月，一缕花风罥断丝。

多少事，只心知。
又拈红豆记相思。
而今牢落青衫泪，谁似浔阳夜泊时。

满路花 与听公

吴宫落日荒，燕市悲歌暮。
天山三丈雪、迷行路。
蓦然相遇，宝筏横津渡。
支公都未许。
会待安心，早教觅向何处。

玄关频叩，默语俱成误。
白头浑未定、风前絮。
一灯深照，领略元无句。
从今应记取。
玉河霜月，满身多少花雨。

山花子 王西樵吏部小照

禅悦何如昔辋川。
前身元住散花天。
一幅绣窗金粟影，自年年。

起草独来清禁里，题诗多在晚山边。
依旧司勋禅榻畔，落花烟。

菩萨蛮 王阮亭户部小照

济南名士含香客，蜀笺盈手桃花劈。
天下工为文，红桥旧使君。

凤城春似许，梅子肥时雨。
借问对题诗，东风第几枝。

望江南

其一

春欲尽，昨夜画楼东。
暗绿扑帘银杏雨，昏黄扶袖玉兰风。
人在小窗中。

山枕泪，只是背人红。
讳病镜知眉戍削，关心书辨墨纤浓。
归梦镇相逢。

其二
临欲别，何处见回眸。
一丈红墙遮玉砌，十年青鸟断银钩。
往事总成愁。

憔悴尽，花满忆春游。
褰幌月华窥拥被，隔帘风影报梳头。
终日并兰舟。

其三
愁绝处，偏是记从前。
鹦鹉关心留眼地，蔷薇垂泪送人天。
肠断竟无言。

孤负了，相见又依然。
岂有计堪酬锦段，更无人与寄瑶笺。
消瘦也谁怜。

其四
红成阵，花落麦凉秋。
那得鹔鹴供涤器，不关杨柳悔封侯。
老我是穷愁。

欹枕夜，几度月当楼。
赋别江淹惭梦锦，寄愁徐淑阻书邮。
多分怨灵脩。


望江南

其五

清夜忆，两两暗销魂。
怀袖泪痕悲灼灼，画图身影唤真真。
一种是双文。

不信是，真合老风尘。
愁似巴山听夜雨，懒从巫峡赋朝云。
消息奈何春。

其六
听宛转，愁到渡江多。
杏子雨馀梅子雨，柳枝歌罢竹枝歌。
一抹远山螺。

曾几日，轻扇掩纤罗。
白发黄金双计拙，绿阴青子一春过。
归去意如何。

其七
湖上好，谷口旧相招。
青锦湍回开画槛，绿杨风过响檀槽。
迟日醉春醪。

帘影外，宛转小红桥。
见按金钗临水裔，又兜罗袜下山椒。
催上木兰桡。

其八
溪口路，归梦绕明湖。
风送落红沾网眼，雨浮新绿上城跗。
节物近凫车。

雪鬓畔，小小赤灵符。
轻袖五丝凭画鹢，暗窗九子裹青菰。
人似旧时无。

虞美人 和高澹人折花图

韶光总被风吹去。又是清明雨。
雨馀骑马觅残春。剩折一枝红艳衬梨云。

屏山曲护檀霞重。何处江南梦。
起来烧烛看仍稀。剪取生绡和泪画崔徽。

浣溪沙

梅粉园林晓夜凉。
不堪终日倚楼窗。
落花风外更斜阳。

剩识唾花休卷袖，不成心字始怜香。
十三弦上怨潇湘。

七娘子 晓汲

露华桐乳垂垂滴。
亸风鬟、十八来晨汲。
初景墙头，澹摇钗色。
半牵玉虎全无力。

新凉几日寻刀尺。
便做成、出水曹衣窄。
裙带频拈，袜罗愁湿。
苔边定有惊鸿迹。

南浦 题朱孟辨芦洲聚雁

生绡淡墨，向人心、谱出许多愁。
剩有垂杨金缕，几叶下寒流。
隐隐渔灯生处，锁潇湘、一派荻花秋。
问宾鸿点点，稻粱何在，生占白蘋洲。

回首西风故国，有芙蓉、塘外月如钩。
应是千帆数尽，人倚隔江楼。
此际离魂归去，正谁家、水调唱歌头。
甚无情图画，烟中不著一扁舟。

烛影摇红 上元

薄醉垂鞭，宝坊才转疑飞坠。
一年明月打头圆，望处浑如水。
便有鱼龙成队，更多少、王侯邸第。
白头犹说，天上霓裳，旧时风味。

谁耐闲行，紫骝可也如人意。
归来孤馆踏歌声，远听心还碎。
往事姮娥应记。
遍灯月、阑珊影里。
而今谁问，南国春寒，个人憔悴。

辘轳金井 风

伤心休问，只风儿、也勾吹将人老。
刬地排空，总没些分晓。
城乌去了。
又唤起、钿车声早。
汉苑秦宫，千门万户，飘残多少。

古今去来如鸟。
把狗屠骏市，往事都扫。
似絮羁魂，怎禁他颠倒。
江南梦杳。
敢吹遍、天涯芳草。
故国飘零，画船听雨，甚时重到。

眼儿媚 咏红姑娘

珊枕寒生夜来霜。
犹自可人妆。
绛仙呵手，红儿偷眼，斜倚纱窗。

伤心合是樱桃侣，零落郑家香（元故宫遗录金殿前有此果）。
生生长共，故宫衰草，同对斜阳。

鹊桥仙 七夕雷雨

觚棱日落，宫衣初卷，隐隐云軿欲驾。
金蛇玉虎太颠狂，误此刻、天孙无价。

故园何处，针楼明月，依旧一眉如画。
谁言客鬓久经霜，似才共、玉环盟罢。

水龙吟 京江离席

南徐自是伤心处，天水平分瓜步。
风吹浪打，英雄去尽，江山千古。
此际茫茫，故人挥手，一时燕楚。
喜离尊重满，彩笺同擘，邀仙令，片帆驻。

多少风流云散，更东南、断魂金鼓。
平生知己，寸心空在，算来良苦。
梦里平湖，芙蓉秋老，使君归去。
便从今，击筑声沈，听湘瑟，两何许。

鹧鸪天

飒飒灵风不满旗。
浊河东下镇如驰。
荒鸡啼断还乡梦，一叶连天独去时。

烟漠漠，雨丝丝。
居人相望不相知。
紫萸黄菊无情甚，肠断年年赠别离。

蝶恋花

依旧荷香三十里。
比似年时，无复残红矣。
不恨红芳不相俟。
恨他零落秋如此。

鹜外遥山鸥外水。
水上斜阳，染出千峰紫。
脉脉秋心勾引起。
一行白雁天边字。

山花子

人与青山共白头。
犯寒帘控小金钩。
一树垂杨扶不起，压春愁。

眼底生涯都未是，天边凝望几时休。
索倩玉骢驮醉去，病青楼。

减字木兰花

广庭人去。阁泪晴秋无一语。
重认行踪。一片蔷薇糁径红。

伴伊双燕。分我三春花底雁。
翻怕书来。又报愁蛾病不开。

满江红

世事茫茫，伤不了、中年哀乐。
到而今、未应挥手，心先作恶。
紫禁乌啼频怅望，青门柳色同飘泊。
记一灯、微雨照论心，檐花落。

车与笠，平生诺。
萍将梗，重来约。
早魂销何处，孤城残角。
客路乱馀春色在，故乡老去欢情薄。
盼紫桐、花底雁书来，题红药。

百字令 题震修小照次韵

梦回身世，待与子、呼酒细论齐物。
个是文场摧敌手，所向一时坚壁。
白日难挥，黄金易散，弹指菁华歇。
短衣射虎，怜渠未是侯骨。

我是海鸟忘机，君休自叹，归燕红襟只。
飞絮乱花浑不管，零落六朝烟月。
生即同年，居偏对宇，老觉关情切。
芒鞋相待，共君踏遍冰雪。

百字令 再和

早时人羡，道不是、风雨洿池中物。
秃袖藤鞋今似许，冷落少年油壁。
噩梦关心。
惊尘扑面，此事何当歇。
贫来自喜，诗篇天付花骨。

试问三匝何依，一身犹似，乌鹊南飞只。
决眼云烟成变幻，何况吹箫明月。
唯有瞿昙，殷勤一指，校与心期切。
人间万事，北风应近飞雪。


青玉案

虎丘山下伤心路。
直不放，游人去。
鬓影歌声香不度。
卖花篱畔，斗茶阑角，记得停舟处。

乱红飞过真娘墓。
休觅断碑肠断句。
愁校兴亡争几许。
一龛灯影，半天铃语，几阵吴宫雨。

沁园春 北征次留仙江陵见寄原韵

十载行藏，几度相看，邮亭一灯。
任迷离缬眼，非花非雾，横斜世路，为谷为陵。
湘佩徒捐，郢歌谁和，看到无心似未曾。
归来好，过琵琶江浦，也湿吴绫。

蛾眉淡后谁憎。
只倦翮追飞感倍增。
向韶年青鬓，都添缟雪，春风紫陌，几践玄冰。
去就难同，平生可念，要路由人衮衮登。
吾休矣，有茶烟禅榻，片石疏藤。

御街行 中秋

算来不似萧萧雨。
有个安愁处。
而今把酒问姮娥，是甚广寒心绪。
只轮飞上，天街似水，不管人羁旅。

霓裳罢按当时谱。
一片青砧路。
西风白骑几人归，肠断绿窗儿女。
数声角罢，楼船月偃，雁落潇湘去。

菩萨蛮　托兴

其一 托兴

昭阳一夜思倾国。
家家鸾镜新妆色。
狼籍画双蛾。
手繁宫样多。

不须矜艳冶，明日承恩者。
淡扫便朝天。
路人知可怜。

其二 托兴

君恩自古如流水。梨园又选良家子。
都作六宫愁。传言放杜秋。

倾城争一顾。那用论缣素。
几个定横陈。丹青不误人。

其三 托兴

唾华零落昏残绣。只将匹帛誇长袖。
舞罢泣春风。归来自洗红。

一时齐望幸。白发偏多恨。
云雨吊荒台。犹将梦里来。

其四 托兴

金钗钿合知何许。绿章红泪辞偏苦。
岂必九重知。传看出众时。

可怜心独矢。自衒谁家子。
龋齿复啼妆。折腰伊太狂。

倦寻芳 送成容若扈从北行

凤城东去，一片斜阳，千里红叶。
便不凄凉，早是凄凉时节。
云骢渐抛珠汗渍，桃花鞭影明灭。
笑回头，有蒲萄酒暖，当垆如月。

算此去、金波正满，何处关山，玉笛吹裂。
古镇黄花，看即满头须折。
扈跸长杨人自好，翠帷未惯伤离别。
只归来，古奚囊、尽添冰雪。

南乡子 再送容若

归语太匆匆。
刚道看山落叶中。
生把马蹄都衬著，猩红。
应到重来更几重。

今古望长空。
明月山前月似弓。
浇酒长城饮马窟，英雄。
输与儒生骂祖龙。

南乡子 捣衣

霜叶满城头。
一片青砧万古愁。
唯有啼痕点点在，衣褠。
夜夜随君宿戍楼。

误妾定吴钩。
不是萧郎爱远游。
条脱旋宽双杵重，封侯。
消得金堂几度秋。

金缕曲 题陈其年小照填词图有姬人吹玉箫倚曲

燕市悲歌者。
论从来、英雄儿女，漫争声价。
肠断斑骓人欲去，刚道小乔初嫁。
只半幅、春风图画。
唱到天涯芳草句，看一声、离凤娇鬟亚。
红泪泣，数行下。

浮名自是谁真假。
甚于思、花间兰畹，一时方驾。
不管秦娥箫咽后，又是荼蘼开罢。
更何处、垂杨系马。
便遣玉人嗔急性，背华灯、扣损裙儿砑。
须罚尔，尽三雅。

摸鱼儿 寿留仙

似仙源、桃花零乱，武陵一棹重驻。
玉堂铃索花砖日，旧是先生游处。
愁如絮。
消受尽、五湖烟月三湘雨。
君恩再许。
教领袖词流，双椽烛底，洒翰继迁固。

喜不改，张绪当年风度。
柳弧依旧悬户。
交疏月转传筹饮，坠遍玉河红露。
支机浦。
早看取、七香车上山眉妩。
离情休诉。
只此恨重偿，双纹簟展，肯放早朝去。

一斛珠 鹰

云罗万里，侧目烟霄何处是。
自看六翮今如此。
华绊朱缨，擎出人儿喜。

奚骑紫髯探雀喂。
平芜洒血徒为尔。
微躯誓拟酬君子。
一夜西风，梦落钟山里。

金缕曲 赠西溟次容若韵

画角三声咽。
倩星前、梵钟敲破，三生慧业。
身后虚名当日酒，未彀消磨才杰。
君莫叹、兰摧玉折。
多少青蝇相吊罢，鲍家诗、碧溅秋坟血。
听鬼唱。
几时彻。

更谁炙手真堪热。
只些儿、翻云覆雨，移根换叶。
我是漆园工隐几，也任人猜蝴蝶。
凭寄语、四明狂客。
烂醉绿槐双影畔，照伤心、一片琳宫月。
归梦冷，逐回雪。

金缕曲 送西溟奔母丧南归次韵

此恨何当住。
也须知、王和生死，总成离阻。
真使通都闻恸哭，废尽蓼莪诗句。
算母子、寻常欢聚。
粳稻登场春韭绿，便休论、万里封侯去。
须富贵，竟何许。

片帆触处成悲绪。
问从今、樯乌堠燕，几番风雨。
不尔置君天禄阁，未算人生奇遇。
甚一种、世间儿女。
画荻教成羞半豹，早高堂、鸾诰偏无负。
天可问，傥相语。

青玉案 雁字

丹青画出秋容好。
看题处，当残照。
一一银钩天外小。
晚妆楼上，麝煤临就，忒也疏斜了。

浣花波影明如扫。
弟子新传王逸少。
雨打风吹几回老。
断行残墨，被谁偷谱，排点银筝巧。

临江仙 寒柳

无多烟雨旗亭路，为谁萦损风流。
新来消尽两眉愁。
不知当日意，生怨隔红楼。

桃叶桃根同怅望，知他何处维舟。
玉钩斜畔女墙头。
昏鸦栖不定，霜月满扬州。

一丛花 并蒂莲

画桡昨夜过横塘。
两两见红妆。
丝牵心苦浑閒事，甚亭亭、别是难忘。
澹月层城，影娥池馆，生小怕凄凉。

而今稽首祝空王。
便落也双双。
露寒烟远知何处，妥红衣、忽认馀香。
那夜帘栊，双纹绣帖，有尔伴鸳鸯。

留春令

万山中划，长虹饮处，神州东属。
谁遣青青古犹今，眯不尽、风尘目。

堪否筑台当一曲。
看秋容浓绿。
往事山僧莫重陈，待醉了、供歌哭。

台城路 萧后妆楼

凭君莫问妆楼处，御沟烟水如旧。
满目江山，古而无死，此日定应谁有。
乌栖鹿走。
只一段铅华，芳名未朽。
直道忘情，试来此地断肠否。

春风何限当日，下帘声一派，远山青后。
凤胫灯昏，龙香拨暖，消得宿妆残酒。
寂寥清漏。
早一曲回心，几时重奏。
付与昏鸦，夜寒喧禁柳。


霜叶飞

故乡他日。
丹枫路、草堂斜转山麓。
绕篱清涧断桥东，尽日汲寒玉。
正欹枕、矮窗晴旭。
山厨扫叶晨炊熟。
醉卯酒如泥，把插架陈编，卷了不遣侵目。

岂少摈落江山，芦人渔子，容易伴我幽独。
为探梅信爱冲风，挂蒲帆十幅。
要游倦、归来新浴。
樵青扶醉移红烛。
待先生如此去，四十三年，问他陵谷。

南乡子

烟月满渔村。
一道飞书下九阍。
圣主临轩初试日，逡巡。
白发青衫谒至尊。

隐矣又焉文。
归去空留土木身。
何意片词亲简自，枫宸。
九死从今总负恩。

小桃红 题汪蛟门礼部小照三好图

一曲山香舞。
门外桃花雨。
清醥浮来，玉山颓了，十眉愁妩。
最欺人、还道有心情，觅羽陵残蠹。

醒眼今何计。
十丈东华土。
偏只赢他，一编陈墨，商量今古。
更何年、二十四桥边，问吹箫人处。

齐天乐 升平嘉宴记恩

春来罢习昆明战，甲兵洱海初洗。
翠叠尧蓂，青眠汉柳，鱼钥千门宵启。
炉薰鹊尾。
袅火凤流苏，烛龙垂地。
梦入钧天，始知身是玉皇吏。

宸游此时最喜。
敕云韶屡舞，鹤羽交醉。
百和香浓，三光酒满，拜手逡巡还起。
升平乐事。
许殿上赓歌，柏梁新制。
带月归迟，六街平似水。

南浦 送高澹人扈从东巡

披香侍从，镇朝随、宫漏莫宫鸦。
忽报翠华春豫，紫塞度银沙。
千里旌旗彗野，簇鸡翘、五色乱晴霞。
趁六龙飞处，极天红雨，江水泛松花。

才是凤城三五，共华灯明月醉皇家。
此际长杨羽猎，独自骋妍华。
行矣青门鞭影，度关山、新柳万行遮。
待归来又早，阶翻红药梦天涯。

金缕曲 澹人江村图

秋色萦怀抱。
正缄来、房山新绘，江村缥渺。
甲帐前头供奉客，尽日亲承天笑。
算纵有、长林丰草。
除是功成头并白，赐明湖、一曲容归老。
见卵计，笑君早。

绿杨踠地平桥小。
问丹青、枫江转处，阿谁归棹。
万事后人吾分定，此计合教先了。
待重见、浊醪相劳。
七十二峰湖上路，隔姚江、烟雨无多少。
眼底事，海鸥鸟。

喝马一枝花 送沈融谷

绿鬓铜章吏。
籍甚东阳才子。
柘西传乐府，满燕市。
合唤罗裙，鹅管调银字。
忽漫牵丝去，乱水荒山，迢迢六七千里。
木槲浓阴底。
情簟疏帘厅事。
凭题翡翠砚，白藤纸。
酒伴无人，蛮碗谁同醉。
记取双江外，第一是梅边，莫忘小驿花使。

台城路 送李分虎

秋来已是惊摇落，西风更催嘶骑。
鲤淀通波，鱼山断壁，行尽燕齐千里。
凉云雁底。
盼楚尾吴头，一痕江水。
挂片轻帆，鲈香斜日小亭子。

溪堂树根竹里。
惹邻翁相报，寒犬迎吠。
白酒黄鸡，芋魁菱角，乐事人生有几。
乡心顿起。
也拟向春前，便营归计。
并著兰舟，醉吟同短李。

水龙吟 端州五日

恼人细柳新蒲，三年已扫金台迹。
繁台尘土，钓台烟雨，崧台风日。
淹冉年华，禁他揉弄，这般狼籍。
算上林龙舸，掣标来□，天笑处，谁簪笔。

一片牂牁风急。
便归梦、怎教归得。
清尊空满，朱颜难驻，浮名何益。
多少当年，玉符彩缕，目胎心掷。
正画船回处，金波十顷，一声山笛。

补遗 南歌子

积润初消砌，轻阴尚覆城。
蔷薇花外度流莺。
却道年来、浑是不关情。

青镜人如昨，朱弦手尽生。
断肠天气旧池亭。
梦里红香、清露泣三更。

看花回 归舟

不是山阴雪夜舟，争便归休。
春花秋月三分景，去二分、雨泣风愁。
一分浑是病，算与从头。

缥缈峰前万树秋，尽待淹留。
人生酒债寻常遍，放他禹穴重游。
而今先带得，越吹江讴。


