全宋诗：范
　范崇　句
　范端臣
　　范端臣　半山亭
　　范端臣　藏春园
　　范端臣　城南塔院
　　范端臣　此君轩
　　范端臣　登钓台
　　范端臣　冬日寓宝惠教寺
　　范端臣　洞桥
　　范端臣　鹅湖山
　　范端臣　怪石
　　范端臣　岭南鞭春
　　范端臣　石磴
　　范端臣　题灵洞路
　　范端臣　题密山寺壁
　　范端臣　题游叫岩
　　范端臣　天池泉
　　范端臣　挽龙图待制徐良能墓
　　范端臣　喜智者华藏二禅老到宝惠
　　范端臣　下洞
　　范端臣　新嫁别
　　范端臣　秀野亭
　　范端臣　又仙山行
　范端杲
　　范端杲　香山塔院
　　范端杲　秀野亭
　　范端杲　游宝惠寺山
　范讽
　　范讽　句
　　范讽　题鼎州甘泉寺
　范杲
　　范杲　寄宣议大师英公
　　范杲　句
　范公　省谒观文之茔留题
　范季随　南源寺
　范季随父　寄范季随
　范洁　鹿苑禅寺
　范浚
　　范浚　避盗泊舟武康远光亭下与同行分和杜工部诗伤秋及宿江边阁二首
　　范浚　池上晚酌
　　范浚　初冬郊行
　　范浚　春日行兰溪道中六言
　　范浚　春融融效李长吉体
　　范浚　春望二首
　　范浚　春雪晚晴出西村
　　范浚　春饮分章字韵
　　范浚　次韵陈叔永山居二首
　　范浚　次韵弟茂通立春四首
　　范浚　次韵弟茂通晚晴
　　范浚　次韵弟茂通效行见梅
　　范浚　次韵富修仲见赠二首
　范楷　咏梅
　范宽之　游洞霄
　范良龚　妙庭观
　范令孙
　　范令孙　句
　　范令孙　孤云不为雨，尽日却归山
　范令闻
　　范令闻　褒公亭
　　范令闻　楚公鹰
　　范令闻　回龙院
　　范令闻　六一堂
　范昮　游南雁荡
　范模　哭赵忠定
　范某
　　范某　句
　　范某　题织女祠
　范仁仲　题梅山
　范柔中　麻姑山
　范师道
　　范师道　钓台
　　范师道　题隐圃赠蒋希鲁
　　范师道　天平山
　范师孔
　　范师孔　高楼
　　范师孔　武夷山
　　范师孔　小浆铺
　范师孟　题北高峰石松
　范太中　立春寄梅坛梅逸老
　范同　焦山
　范万顷　荆山客邸题壁
　范微之　岘山
　范希禹　江湖伟观
　范晞文
　　范晞文　湖上
　　范晞文　题江湖伟观
　　范晞文　燕山闻鹃
　范习父　句
　范祥　送成都护戎韩舍人
　范协　年年
　范心远
　　范心远　常庵题
　　范心远　题云溪庵
　范偃
　　范偃　和孟东野韵
　　范偃　和张承吉韵
　范彦辉　句
　范一飞　寿知宗
　范宜　游虎丘
　范贻孙　送崇教大师归天台谨吟七言四韵
　范寅宾　建炎丞相成国吕忠穆公退老堂
　范寅亮　句
　范寅孙　藤道
　范应铃
　　范应铃　金鸡城
　　范应铃　明水寺
　范雍
　　范雍　安陆
　　范雍　白兆山
　　范雍　纪西夏事
　　范雍　句
　范育
　　范育　送程给事越州
　　范育　韦曲
　范元作　句
　范云山　兴田铺
　范质
　　范质　贺李昿
　　范质　诫儿侄八百字
　范智闻
　　范智闻　苍玉洞
　　范智闻　登慈恩塔
　范置公　赠惠演
　范中立　句
　范仲黼　岑公洞
　范仲温　句
　范仲淹
　　范仲淹　八月十四夜月
　　范仲淹　陈质殿丞挽歌词
　　范仲淹　城大顺回道中作
　　范仲淹　酬和黄太博
　　范仲淹　酬李光化见寄二首
　　范仲淹　酬滕子京同年
　　范仲淹　酬叶道卿学士见寄
　　范仲淹　出守桐庐道中十绝
　　范仲淹　春日游湖
　　范仲淹　祠风师酬提刑赵学士见贻
　　范仲淹　次韵和刘夔判官对雪
　　范仲淹　答梅圣俞灵乌赋
　　范仲淹　道士程用之为余传神因题
　　范仲淹　得李四宗易书
　　范仲淹　登表海楼
　　范仲淹　鵰鹗在秋天
　　范仲淹　钓台诗
　　范仲淹　访陕郊魏疏处士
　　范仲淹　风水洞
　　范仲淹　赴桐庐郡淮上遇风三首
　　范仲淹　古鉴
　　范仲淹　观猎
　　范仲淹　归雁
　　范仲淹　过长安醉别资政郑侍郎
　　范仲淹　过陈州上晏相公
　　范仲淹　过太清宫
　　范仲淹　过馀杭白塔寺
　　范仲淹　和并州大资政郑侍郎秋晚书事
　　范仲淹　和葛闳寺丞接花歌
　　范仲淹　和韩布殿丞三首其二　琴酒
　　范仲淹　和韩布殿丞三首其三　渔父
　　范仲淹　和韩布殿丞三首其一　泛湖中
　　范仲淹　和黄搆太博上知郡杜少卿
　　范仲淹　和李光化秋咏四首其二　画
　　范仲淹　和李光化秋咏四首其三　晚
　　范仲淹　和李光化秋咏四首其四　夜
　　范仲淹　和李光化秋咏四首其一　晓
　　范仲淹　和庞醇之见寄
　　范仲淹　和人游嵩山十二题其八　天门泉
　　范仲淹　和人游嵩山十二题其二　拜马涧
　　范仲淹　和人游嵩山十二题其九　天池
　　范仲淹　和人游嵩山十二题其六　玉女捣衣石
　　范仲淹　和人游嵩山十二题其七　天门
　　范仲淹　和人游嵩山十二题其三　二室道
　　范仲淹　和人游嵩山十二题其十　三醉石
　　范仲淹　和人游嵩山十二题其十二　中峰
　　范仲淹　和人游嵩山十二题其十一　崚极上寺
　　范仲淹　和人游嵩山十二题其四　自峻极中院步登太室中峰
　　范仲淹　和人游嵩山十二题其五　玉女窗
　　范仲淹　和人游嵩山十二题其一　公路涧
　　范仲淹　和僧长吉湖居五题其二　水月
　　范仲淹　和僧长吉湖居五题其三　筠亭
　　范仲淹　和僧长吉湖居五题其四　风笛
　　范仲淹　和僧长吉湖居五题其五　渚莲
　　范仲淹　和僧长吉湖居五题其一　湖山
　　范仲淹　和沈书记同访林处士
　　范仲淹　和太傅邓公归游武当见寄
　　范仲淹　和提刑赵学士探梅三绝
　　范仲淹　和谢希深学士见寄
　　范仲淹　和延安庞龙图寄岳阳滕同年
　　范仲淹　和杨畋孤琴咏
　　范仲淹　和运使舍人观潮
　　范仲淹　和章岷從事斗茶歌
　　范仲淹　和章岷推官同登承天寺竹阁
　　范仲淹　河朔吟
　　范仲淹　鹤联句
　　范仲淹　怀庆朔堂
　　范仲淹　即席呈太傅相公
　　范仲淹　纪送太傅相公归阙
　　范仲淹　寄安素高处士
　　范仲淹　寄林处士
　　范仲淹　寄欧静秀才
　　范仲淹　寄秦州幕明化基寺丞
　　范仲淹　寄润州庞籍
　　范仲淹　寄石学士
　　范仲淹　寄题孙氏碧鲜亭
　　范仲淹　寄题溪口广慈院
　　范仲淹　寄题岘山羊公祠堂
　　范仲淹　寄题许州钱相公信美亭
　　范仲淹　寄西湖林处士
　　范仲淹　寄乡人
　　范仲淹　寄馀杭全安石段少连二從事
　　范仲淹　寄赠林逋处士
　　范仲淹　剑联句
　　范仲淹　江城对月
　　范仲淹　江干闲望
　　范仲淹　江楼寄希元上人
　　范仲淹　江上渔者
　　范仲淹　绛州园池
　　范仲淹　晋祠泉
　　范仲淹　京口即事
　　范仲淹　九日
　　范仲淹　句
　　范仲淹　郡斋即事
　　范仲淹　览秀亭诗
　　范仲淹　留题常熟顶山僧居
　　范仲淹　留题方干处士旧居
　　范仲淹　留题江秀才旧居
　　范仲淹　留题小隐山书室
　　范仲淹　留题云门山雍熙院
　　范仲淹　庐山瀑布
　　范仲淹　落星寺
　　范仲淹　明月
　　范仲淹　明月谣
　　范仲淹　鸣琴
　　范仲淹　南楼
　　范仲淹　南园
　　范仲淹　欧伯起相访
　　范仲淹　鄱阳酬泉州曹使君见寄
　　范仲淹　瀑布
　　范仲淹　青郊
　　范仲淹　清风谣
　　范仲淹　上都行送张伯玉
　　范仲淹　上汉谣
　　范仲淹　射阳湖
　　范仲淹　升上人碧云轩
　　范仲淹　石子涧二首
　　范仲淹　试笔
　　范仲淹　书海陵滕從事文会堂
　　范仲淹　书酒家壁
　　范仲淹　书扇示门人
　　范仲淹　书事呈韩布殿丞
　　范仲淹　四民诗其二　农
　　范仲淹　四民诗其三　工
　　范仲淹　四民诗其四　商
　　范仲淹　四民诗其一　士
　　范仲淹　送蔡挺代父之蜀
　　范仲淹　送常熟钱尉
　　范仲淹　送陈环秀才游金陵
　　范仲淹　送刁纺户掾太常下第
　　范仲淹　送丁司理赴明州
　　范仲淹　送韩渎殿院出守岳阳
　　范仲淹　送何白节推宰晋原二首
　　范仲淹　送何涉秀才
　　范仲淹　送河东提刑张太博
　　范仲淹　送虎丘长老
　　范仲淹　送黄灏员外
　　范仲淹　送江南运使张傅度支
　　范仲淹　送李弦殿院赴阙
　　范仲淹　送刘牧推官之兖州
　　范仲淹　送欧伯起
　　范仲淹　送饶州董博士
　　范仲淹　送僧文光
　　范仲淹　送石曼卿
　　范仲淹　送识上人游金山寺
　　范仲淹　送魏介之江西提点
　　范仲淹　送吴安道学士知崇州
　　范仲淹　送向综国傅通判桂州
　　范仲淹　送谢景初迁凭宰馀姚
　　范仲淹　送邢昂处士南游
　　范仲淹　送徐登山人
　　范仲淹　送鄞江窦尉
　　范仲淹　送郧乡尉黄通
　　范仲淹　送湛公归四明讲席
　　范仲淹　送真元二上人归吴中
　　范仲淹　苏州十咏其八　伍相庙
　　范仲淹　苏州十咏其二　木兰堂
　　范仲淹　苏州十咏其九　观风楼
　　范仲淹　苏州十咏其六　灵岩寺
　　范仲淹　苏州十咏其七　太湖
　　范仲淹　苏州十咏其三　洞庭山
　　范仲淹　苏州十咏其十　南园
　　范仲淹　苏州十咏其四　虎丘山
　　范仲淹　苏州十咏其五　阊门
　　范仲淹　苏州十咏其一　泰州十咏
　　范仲淹　睢阳学舍书怀
　　范仲淹　岁寒堂三题其二　君子树
　　范仲淹　岁寒堂三题其三　松风阁
　　范仲淹　岁寒堂三题其一　岁寒堂
　　范仲淹　滕子京魏介之二同年相访丹阳郡
　　范仲淹　滕子京以真籾相示因以赠之
　　范仲淹　题翠峰院
　　范仲淹　天平山白云泉
　　范仲淹　听真上人琴歌
　　范仲淹　同年魏介之会上作
　　范仲淹　桐庐方正父家藏唐翰林画白芍药予来领郡事因获一见感叹久之题二十
　　范仲淹　桐庐郡斋书事
　　范仲淹　无题
　　范仲淹　西湖筵上赠胡侍郎
　　范仲淹　西溪见牡丹
　　范仲淹　西溪书事
　　范仲淹　匣剑
　　范仲淹　献百花洲图上陈州晏相公
　　范仲淹　萧洒桐庐郡十绝
　　范仲淹　谢黄搆太博见示文集
　　范仲淹　谢柳太博惠鹤
　　范仲淹　新定感兴五首
　　范仲淹　行歌
　　范仲淹　驯鸥咏
　　范仲淹　尧庙
　　范仲淹　野色
　　范仲淹　依韵酬邠州通判王稷太博
　　范仲淹　依韵酬池州钱绮翁
　　范仲淹　依韵酬府判庞醇之见寄
　　范仲淹　依韵酬光化李简夫屯田
　　范仲淹　依韵酬黄灏秀才
　　范仲淹　依韵酬李光化见寄
　　范仲淹　依韵酬李光化叙怀
　　范仲淹　依韵酬太傅张相公见赠
　　范仲淹　依韵酬毋湜推官
　　范仲淹　依韵酬吴安道学士见寄
　　范仲淹　依韵酬吴春卿二首其二　松
　　范仲淹　依韵酬吴春卿二首其一　鹤
　　范仲淹　依韵酬叶道卿中秋对月二首
　　范仲淹　依韵酬益利钤辖马端左藏
　　范仲淹　依韵酬章推官见赠
　　范仲淹　依韵酬周髖太博同年
　　范仲淹　依韵答并州郑大资见寄
　　范仲淹　依韵答韩侍御
　　范仲淹　依韵答胡侍郎见寄
　　范仲淹　依韵答贾黯监丞贺雪
　　范仲淹　依韵答蒋密学见寄
　　范仲淹　依韵答梁坚运判见寄
　　范仲淹　依韵答青州富资政见寄
　　范仲淹　依韵答提刑张太博尝新醖
　　范仲淹　依韵答王源叔忆百花洲见寄
　　范仲淹　依韵奉酬晏尚书见寄
　　范仲淹　依韵和安陆孙司谏见寄
　　范仲淹　依韵和并州郑宣徽见寄二首
　　范仲淹　依韵和胡使君书事
　　范仲淹　依韵和介之未开菊
　　范仲淹　依韵和苏州蒋密学
　　范仲淹　依韵和孙之翰对雪
　　范仲淹　依韵和提刑太博嘉雪
　　范仲淹　依韵和提刑张太博寄梅
　　范仲淹　依韵和同年朱兵部王宾客交赠之什
　　范仲淹　依韵和魏介之同游玉仙坛
　　范仲淹　依韵和襄阳王源叔龙图见寄
　　范仲淹　依韵和延安庞龙图柳湖
　　范仲淹　移丹阳郡先游茅山作
　　范仲淹　忆杭州西湖
　　范仲淹　应製赏花钓鱼
　　范仲淹　鹦鹉
　　范仲淹　咏史五首其二　有虞氏
　　范仲淹　咏史五首其三　夏后氏
　　范仲淹　咏史五首其四　商人
　　范仲淹　咏史五首其五　周人
　　范仲淹　咏史五首其一　陶唐氏
　　范仲淹　咏蚊
　　范仲淹　游庐山作
　　范仲淹　游乌龙山寺
　　范仲淹　又和赏梅
　　范仲淹　又用前韵谢晏尚书以近著示及
　　范仲淹　与人约访林处士阻雨因寄
　　范仲淹　与张焘太博行忻代间因话江山作
　　范仲淹　阅古堂诗
　　范仲淹　越上闻子规
　　范仲淹　杂咏四首
　　范仲淹　赠都下隐者
　　范仲淹　赠方秀才
　　范仲淹　赠广宣大师
　　范仲淹　赠茅山张道者
　　范仲淹　赠攀秀才
　　范仲淹　赠棋者
　　范仲淹　赠吴秀才
　　范仲淹　赠叶少卿
　　范仲淹　赠馀杭唐异处士
　　范仲淹　赠张先生
　　范仲淹　赠锺道士
　　范仲淹　斋中偶书
　　范仲淹　谪守睦州作
　　范仲淹　芝山寺
　　范仲淹　知府孙学士见示和终南监宫太保道怀五首因以缀篇
　　范仲淹　中元夜百花洲作
　　范仲淹　舟中
　　范仲淹　诸暨道中作
　范子长
　　范子长　南亭
　　范子长　右石老人
　范宗尹
　　范宗尹　诗一首
　　范宗尹　题石桥
　　范宗尹　题雁荡山
　　范宗尹　游大有空明洞
　　范宗尹　游龙华寺二首
　范综　岳阳
　范祖禹
　　范祖禹　八月十一日夜玉堂对月
　　范祖禹　长安
　　范祖禹　常大夫挽词
　　范祖禹　初到玉堂
　　范祖禹　春日有怀仆射相公洛阳园
　　范祖禹　春鲔初登
　　范祖禹　答刘中叟
　　范祖禹　答孙莘老病中寄谢诸同舍
　　范祖禹　大雪入洛阳
　　范祖禹　砥柱四首
　　范祖禹　殿试覆考和子由侍郎
　　范祖禹　多病
　　范祖禹　过朝天岭二首
　　范祖禹　韩献肃公挽词三首
　　范祖禹　翰林寓直
　　范祖禹　和李方叔惠嵩山术煎松黄二首　右术煎
　　范祖禹　和李方叔惠嵩山术煎松黄二首　右松煎
　　范祖禹　和刘莘老赠王圣美三子侄补试太学联中高等
　　范祖禹　和吕龙图贺仆射相公
　　范祖禹　和吕原晨上清宫落成
　　范祖禹　和吕子进元夕
　　范祖禹　和门下侍郎东省夜直孀　左丞光禄
　　范祖禹　和门下相公从驾视学
　　范祖禹　和钱穆父尚书蒋颖叔侍郎从驾景灵宫二首
　　范祖禹　和蜀公八十岁自咏
　　范祖禹　和蜀公紫薇花再发寄中书舍人
　　范祖禹　和王都尉押高丽人宴射北园
　　范祖禹　和五十四翁登恩第后赠杨君章
　　范祖禹　和张二十五春日见寄五首
　　范祖禹　和张二十五游白龙溪甘水谷郊居杂咏七首
　　范祖禹　和张给事喜雨
　　范祖禹　和张芸叟左司被赐资治通鉴
　　范祖禹　和子进六言二首
　　范祖禹　和子进千春院观桃花二首
　　范祖禹　和子进夏日忆宝上人
　　范祖禹　和子开从驾朝谒景灵宫二首
　　范祖禹　和子瞻禁林锁院诏赐烛酒
　　范祖禹　和子瞻尚书仪曹北轩种栝
　　范祖禹　黄鲁直示千叶黄梅余因忆蜀中冬月山行江上闻香而不见花此真梅也鲁
　　范祖禹　寄华州提举崇福李侍郎
　　范祖禹　寄名山李著作
　　范祖禹　寄蜀州吴廷珍太守
　　范祖禹　寄题傅钦之济源草堂
　　范祖禹　寄题蒲氏清风阁
　　范祖禹　寄题颍昌王氏巽亭二首
　　范祖禹　九日寄诸弟
　　范祖禹　句
　　范祖禹　哭司马公休
　　范祖禹　坤成节教坊致语口号
　　范祖禹　腊后一日雪晴西郊
　　范祖禹　乐通神明
　　范祖禹　李朝议挽词二首
　　范祖禹　李方叔馈潭笋
　　范祖禹　吏部彭侍郎召会冯少师园亭即席赋诗
　　范祖禹　七月五日热退喜凉资中有怀二十四韵
　　范祖禹　秋夜
　　范祖禹　三月十八日雨后访张二十五以诗见寄次其韵
　　范祖禹　石耳
　　范祖禹　守岁
　　范祖禹　蜀公恳辞经席改领嵩宫赋诗以代献寿
　　范祖禹　水纹扇
　　范祖禹　司马温公挽词五首
　　范祖禹　四皓
　　范祖禹　四月三十日慈孝寺山亭席上次韵经父舍人送子敦都运待制赴河北
　　范祖禹　送陈元舆侍御赴庐江
　　范祖禹　送道纯归南康
　　范祖禹　送蒋颖叔赴熙州
　　范祖禹　送李邠州
　　范祖禹　送吕通直致仕南游归寿州
　　范祖禹　送七主簿赴龙水
　　范祖禹　送秦主簿赴仁和
　　范祖禹　送圣徙入京兼呈纪常子进
　　范祖禹　送廷珍殿丞兄通判阆州、
　　范祖禹　送文周翰出守陕郊
　　范祖禹　送赵清宪入蜀
　　范祖禹　送郑闳中待制提举洞霄宫
　　范祖禹　送周思道再知汉州三首
　　范祖禹　送周正孺知梓州
　　范祖禹　孙秀才下第暂还京口留别起居邀余和以赠行
　　范祖禹　太皇太后挽词二首
　　范祖禹　同安诞日赋小诗祝延
　　范祖禹　同子瞻送子敦赴河北都运次韵
　　范祖禹　挽歌词
　　范祖禹　王承事挽词
　　范祖禹　王开府挽词三首
　　范祖禹　王岐公挽词三首
　　范祖禹　望朝元阁
　　范祖禹　望岳
　　范祖禹　文潞公生日
　　范祖禹　西街
　　范祖禹　希夷陈先生祠堂
　　范祖禹　席上分韵送天觉使河东以登山临水送将归为韵分得临字
　　范祖禹　席上探题二首
　　范祖禹　鲜于谏议挽词二首
　　范祖禹　谢赐御书诗五言十韵
　　范祖禹　谢子瞻尚书惠墨端溪砚二首　石端溪砚
　　范祖禹　谢子瞻尚书惠墨端溪砚二首　石墨
　　范祖禹　兴龙节传法院译经御筵
　　范祖禹　夜直闻御沟声
　　范祖禹　永州作
　　范祖禹　游李少师园十题　笛竹
　　范祖禹　游李少师园十题　鹤
　　范祖禹　游李少师园十题　莲池
　　范祖禹　游李少师园十题　茅庵
　　范祖禹　游李少师园十题　芡池
　　范祖禹　游李少师园十题　水轮
　　范祖禹　游李少师园十题　松岛
　　范祖禹　游李少师园十题　雁翅柏
　　范祖禹　游李少师园十题　月桂
　　范祖禹　游李少师园十题　竹径
　　范祖禹　游先主祠堂置酒
　　范祖禹　又
　　范祖禹　又和再寄二首
　　范祖禹　又和张给事喜雨
　　范祖禹　又三首
　　范祖禹　又雨中厨屋坏
　　范祖禹　御制太皇太后挽词四首
　　范祖禹　原明官间以余兼职良苦作诗见劳次韵二首　右原明
　　范祖禹　原明官閒以余兼职良苦作诗见劳次韵二首　右言志
　　范祖禹　月夜船行入资州
　　范祖禹　张三十病愈久不相见以诗寄问
　　范祖禹　中书侍郎傅公挽词
　　范祖禹　资水
　　范祖禹　资中八首
　　范祖禹　资州路东津寺
　　范祖禹　资州路月山亭
　　范祖禹　子瞻尚书惠涵星砚月石风林屏作歌以送之赋十二韵以谢









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：范





范崇　句

川源通汉沔，舟楫下潇湘。

范端臣

范端臣　半山亭

窈窕转岩腹，划然见孤亭。

横分树矗矗，下枕溪冷冷。

日暮人迹绝，犹闻樵斧声。

范端臣

范端臣　藏春园

园径萧条草树荒，半山林影净回塘。

墙根绕荠春还近，亭角舒梅暖自香。

两鬓斜知随节改，百忧差喜得身强。

寻诗问酒追豪胜，且送残年入醉乡。

范端臣

范端臣　城南塔院

青天寥廓地输囷，云海苍茫万里春。

渺渺江风吹不断，塔中人与太虚邻。

范端臣

范端臣　此君轩

主人结屋清溪侧，对敞轩扉幽更僻。

自怜桃李涴尘泥，故植琅玕对丛碧。

只今俗子纷廛阓，铜臭熏天夸侈极。

曲眉皓具宴华堂，嫚绿妖红醉春色。

争如此处是潇洒，左右牙签散图籍。

暑风韵玉脱豹胎，凉月影金交兎魄。

范端臣

范端臣　登钓台

此地有天险，双台千仞岗。

眼宽知世窄，皇极便神伤。

惨澹诸峰立，萦纡一水长。

振衣怀古罢，新句入斜阳。

范端臣

范端臣　冬日寓宝惠教寺

观书倦棐几，理策开逢门。

萦纡竹溪步，迤逦僧家园。

云容酿密雪，烟景收残暾。

人语野桥店，鸟鸣桑柘村。

山深古殿閟，涧曲回流喧。

松桂不改色，梅蕊亦已繁。

久厌城市卑，愈觉山林尊。

归途偶成咏，所乐非所言。

范端臣

范端臣　洞桥

桥边十丈水，折干余风霆。

桥下一泓水，冷然照吾缨。

世故暂如失，兹山得深行。

范端臣

范端臣　鹅湖山

缭垣千尺秀峰环，台殿参差杳霭间。

更借西湖一千顷，为君题作小孤山。

范端臣

范端臣　怪石

人间足安危，顷刻异候状。

唯应山中石，不爱客尘障。

搜奇贮元龙，飞云劳鲁望。

范端臣

范端臣　岭南鞭春

一辞湖上月，三见岭南春。

怪鸟呼如鬼，痴猿立似人。

蛮商通海舶，渔户杂江滨。

尚有鞭牛扑，纷拿起路尘。

范端臣

范端臣　石磴

短策将我影，照尽山前溪。

夤缘入风磴，历览穷攀跻。

不须剪梧桐，自倚青冥梯。

范端臣

范端臣　题灵洞路

傍溪多立石，迳转特勾衣。

云兼晚色至，叶带秋声飞。

孤鹭忽惊去，片云明残晖。

范端臣

范端臣　题密山寺壁

篱落邻林麓，江湾应霭烟。

乌鸦依野屋，独鹿度平田。

孤阁高竿隔，篮棂绿柳连。

僧栖心象息，游衍亦夤缘。

范端臣

范端臣　题游叫岩

溪心碛石圆如磨，岩腹精庐冷似冰。

弭楫来游冲夜雨，翛然一叟对孤僧。

范端臣

范端臣　天池泉

天然水泓洞，不涸亦不涌。

纷披石苔静，掩翳寒茗拥。

微风不生波，金刹影时动。

范端臣

范端臣　挽龙图待制徐良能墓

少日蜚声竦白袍，暮年策足上青霄。

功名略已追前辈，事业真堪托后凋。

谏草半焚烟寂寂，琐窗一梦夜寥寥。

古塘原上谁行路，只有哀笳引葬箫。

范端臣

范端臣　喜智者华藏二禅老到宝惠

云窗井盥石潭冷，雪屋对吟山叶红。

我欲径寻莲社去，莫将归目挂飞鸿。

范端臣

范端臣　下洞

孤烟灵洞远，未羡三茅山。

柏子得妙见，梅花有奇攀。

虽无金碧丽，高士昔所关。

范端臣

范端臣　新嫁别

雘家新妇谁家女，昨日嫁来今日去。

徘徊欲去呼问之，何乃遽遭姑舅怒。

妇欲致词先泪雨，妾在村东年十五。

长成只待嫁良人，不识人间离别苦。

妾从五岁遭乱离，频年况逢年凶饥。

母躬蚕桑父锄犁，耕无余粮织无衣。

十年辛苦寸粒积，倒箧倾囊资女适。

岂知薄命嫁良人，招得偷儿夜穿壁。

晓看奁橐无余遗，罗绮不见空泪垂。

公姑忌妾遣妾去，欢意翻成长别离。

公姑遣妾妾难住，出门惘失来时路。

不恨良媒恨妾身，生离不为夫征戍。

我闻此语长嗟咨，谁知贼遣人分离。

抚人捕贼官乃职，纵贼不捕官何为。

范端臣

范端臣　秀野亭

乞得天公五亩香，暂抛手板着纶巾。

搴花露粉频沾袖，洗竹山光忽傍人。

金点流莺田幂幂，雪翘幽鹭水粼粼。

尊前无地栖荣辱，秀野亭中自在身。

范端臣

范端臣　秀野亭

不敢寻诗怕雨催，须知挈榼为春来。

天公未放阳乌出，坐客何妨笑脸开。

寒食花光犹照眼，乱山云气欲侵罍。

黄昏数点池南雨，似惜香尘逐马回。

范端臣

范端臣　又仙山行

仙山仙山郁嵯峨，紫烟氤氲生绿波。

飞琼玉楼不知处，杂佩丁珰隔烟语。

三青山鸟去不来，六龙落日只衔哀。

呼声嗷嗷动天地，老蛟吹涎海波沸。

范端杲

范端杲　香山塔院

招提登览处，野客兴偏浓。

路入千层翠，窗涵万垒峰。

溪声来小院，云影落长松。

幸对老僧榻，焚香话苦空。

范端杲

范端杲　秀野亭

高着春山最蔚蓝，截然屹立白云端。

小亭为爱依青壁，野色当窗指点看。

范端杲

范端杲　游宝惠寺山

不到兹山久，寒梅又著花。

白烟丛古木，乌鹊倚枯槎。

路转冲危石，泉流涨浅沙。

不堪回首处，樵唱起呕哑。

范讽

范讽　句

惟有南山与君眼，相逢不改旧时情。

范讽

范讽　题鼎州甘泉寺

平仲酌泉回北望，谓之礼佛向南行。

烟岚翠锁门前路，转使高僧厌宠荣。

范杲

范杲　寄宣议大师英公

西游久不得师书，睹物相思展篆图。

情厚未忘莲社约，分深曾伴橘洲居。

青云作阵宜长卧，白酒资吟莫破除。

见说近来挥彩笔，字皆飞动有功夫。

范杲

范杲　句

千里版图来浙右，一声金鼓下河东。

范公

范公　省谒观文之茔留题

先帝龙飞第一年，囊封夜半达甘泉。

朝来急召明光殿，谠论能回不夜天。

遐想神□今已远，永怀帝德浩无边。

他时信史传遗事，悟主应□数百篇。

赞书褒显下重泉，嗣圣初临建武年。

河洛图书光似日，商周盘诰远如天。

孤墓岂意留空谷，直意犹能御二边。

彷佛音尘如在目，遗风雅颂纪新篇。

范季随

范季随　南源寺

懒逐儿曹载酒行，朼来萧寺作清明。

江湖万里此身健，风雨一春今日晴。

露地野花双戏蝶，并湖烟树独啼莺。

挂冠神武何时见，只合深藏讳姓名。

范季随父　寄范季随

万里投殊俗，余生老一丘。

常怜子之秀，能慰此生愁。

只欲连墙住，胡为下邑留。

黄尘诗思尽，乞与四山秋。

范洁

范洁　鹿苑禅寺

晋远风流八百年，虎溪无复社中贤。

爱斯吐月吞风屋，有此开花结子莲。

直使渊明通耿介，亦教灵运费攀援。

知师戒洁方投社，欲对松窗设榻眠。

范浚

范浚　避盗泊舟武康远光亭下与同行分和杜工部诗伤秋及宿江边阁二首

带郭人烟少，通村径路微。

水光浮栋宇，野色动窗扉。

小树无重数，前山不合围。

艰危邻虎窟，奔迫诡牛衣。

白舫意何适，丹枫看即稀。

西园小茅屋，知复几时归。

范浚

范浚　避盗泊舟武康远光亭下与同行分和杜工部诗伤秋及宿江边阁二首

客子舟维岸，人家树作门。

西风秋惨切，南鹊夜飞翻。

恻恻惊心折，韚韚戍鼓喧。

若为容足地，广大自乾坤。

范浚

范浚　池上晚酌

雨余池上兴悠哉，坐荫藤花藉石苔。

白鸟联欢拳相对，红蕖粲艳一时开。

吐吞月色云浓淡，经纬水纹风去来。

幽事相关心自乐，岸巾独啸更衔杯。

范浚

范浚　初冬郊行

空阔野云疏，行行思郁纡。

露花啼晚菊，风叶舞高梧。

日落牛羊下，天寒雁鹜呼。

却回南涧路，暝色拥蓬庐。

范浚

范浚　春日行兰溪道中六言

远草连云碧积，繁花照日红酣。

信马贪看春意，不如错过村南。

范浚

范浚　春融融效李长吉体

天暄地媚春融融，化工点染分花容。

东风夜半入香陌，杂树晓繁争白红。

兰丛蕙根芳翠滴，柳艳明眉轻羃{上四下历}红颜绿鬓青春客，

壶中新醅鸭头色。残丝冉惹悉如织，

日暮低迷草萋碧。

范浚

范浚　春望二首

岑楼上独园，高槛俯平原。

野秀风烟合，春深草木繁。

晴山明历历，远水去浑浑。

兴出青冥外，心随独鹤翻。

范浚

范浚　春望二首

眺听不知暮，徘徊聊复吟。

归云迷近谷，去鸟度前林。

长日凭高目，伤春望远心。

边方杀气在，天北惨沉阴。

范浚

范浚　春雪晚晴出西村

步屐寻春犯雪泥，村南村北鹁鸠啼。

堕梅残白犹明树，着柳暗黄初映堤。

风景快晴云擘絮，江天未暮日悬规。

最怜碧涨侵沙尾，更傍横桥一杖藜。

范浚

范浚　春饮分章字韵

传杯行美酿，击钵课名章。

月借全窗白，花分小树香。

人情欢不尽，道术醉相忘。

欢黍襟期厚，渠沦汉范张。

范浚

范浚　次韵陈叔永山居二首

闻君结屋庐，幽意枕山隅。

{左果右刂}竹开三径，栽桃课百株。

眼根长寂寥，心地不崎岖。

试问新诗句，能穷胜事无。

范浚

范浚　次韵陈叔永山居二首

子方夸小隐，我亦爱深居。

出补登山屐，归携带月锄。

旋沽新漉酒，聊驻故人车。

有此幽栖乐，虽贫亦晏如。

范浚

范浚　次韵弟茂通立春四首

物华俱人发生辰，喜见花梢刺眼新。

便好衔杯嚼红蕊，不须枝上火烧春。

范浚

范浚　次韵弟茂通立春四首

青青覆雉麦畦肥，柳线轻黄拂面垂。

拟赠物华无丽句，徒惭口业未抛诗。

范浚

范浚　次韵弟茂通立春四首

春生稚戏我难同，聊复题诗方絮红。

忽得池塘梦中语，知君句律有新功。

范浚

范浚　次韵弟茂通立春四首

富人百屋看钱堆，不省东风几日来。

报答春光须我辈，要当剧饮纵欢咍。

范浚

范浚　次韵弟茂通晚晴

浮云卷尽绮霞明，藜杖扶行得晚清。

斜日水边鸂鶒影，孤烟林外鹁鸠声。

且从乐处安心地，可向艰时触志兵。

幽意欲言言不得，因君聊复动诗情。

范浚

范浚　次韵弟茂通效行见梅

好风催冷蕊，上番即芳葩。

春色独先得，年芳谁复别。

日边看暖艳，雪后识真花。

吟玩归来晚，江村月照沙。

范浚

范浚　次韵富修仲见赠二首

故人欣面款，令我得眉伸。

意有千金重，诗无一字陈。

清规看后裔，贤业想前人。

会续安边策，何当谒紫宸。

范楷

范楷　咏梅

开遍南枝又北枝，春风消息不嫌迟。

平生自抱冰为骨，莫待趋炎附热时。

范宽之

范宽之　游洞霄

征轮偷暇款琳宫，洞水浮花二月中。

尘慮坐清归意懒，涣襟高咏紫霄风。

范良龚

范良龚　妙庭观

我昔遨游周八极，玉京金阙俱经历。

翩然骑凤下瑶池，如与双成获相识。

双成侍燕王母旁，道貌方瞳照人碧。

玉笙吹彻奉琼觞，范子从旁丐馀沥。

东方曼傅谓余言，汝亦名在地仙籍。

凤城南望好溪山，此是元君故仙宅。

琉璃槃上存金鼎，鼎内丹砂如琥珀。

汝能服食早归来，与予同是逍遥客。

我时贪醉蟠桃春，不记当年说仙蹟。

一朝酒醒人世非，盘碎丹飞杳难觅。

香风堂上久徘徊，苏李题诗挂空壁。

孤云野鹤谩兴怨，我独摩挲问金狄。

世人劝我舐丹鼎，我亦何尝苦营役。

丈夫自有大还丹，得道不分今与昔。

范令孙

范令孙　句

范令孙　孤云不为雨，尽日却归山

范令闻

范令闻　褒公亭

唐变租庸调之后，皇朝列圣踵□余。

□科若使犹仍旧，人到于今□奠居。

范令闻

范令闻　楚公鹰

与鹰写真惟楚公，与公作歌惟老杜。

画托此歌以不朽，至今人诵抟空句。

相传妙画旧通灵，乌鹊不敢巢庭树。

饥未饱肉资远击，凛然戴角乃□顾。

枯枝绝笔半已讹，飞鸟脱字无缘补。

好事能来一赏音，不必移之在缣素。

范令闻

范令闻　回龙院

柏在去弗宿，万安退而止。

见几懲贯高，噬脐嬖妃子。

畏避虽同途，兴亡乃异轨。

江边招提小，楼阁半倾圮。

回薄二里余，六龙驻於此。

愁横云盖山，闷系罗带水。

历历斜谷路，云天尺有咫。

昨夜雨中铃，哀音犹在耳。

画像赭衣袂，挟一弓两矢。

侑以圣云孙，祖武略相似。

剑外尘再蒙，黄明著年纪。

今我吊陈迹，行迈亦靡靡，

吹动波间皱，正值秋风起。

安得如渔翁，垂钓江之涘。

范令闻

范令闻　六一堂

□□□□法，□□□□□。

□□□□□，□□□雪人。

□□□□照，□□江汉炳。

灵□□物□，生五色虎□。

□山□长□，唁□□□□。

□简三□秩。满□中□□。

然囊衣度云，栈□□□与。

七贤□襁负，中□□金产。

范昮

范昮　游南雁荡

尘劳最是爱山居，借得丹台半日余。

黄雪糁来松径满，白云飞去洞门虚。

扫苔有客题诗句，滴露无人校道书。

何日结巢依石室，早从湖海赋姨欤。

范模

范模　哭赵忠定

日月开黄道，乾坤奠浑仪。

斯人今已矣，吾道竟何之。

玉铉忧思苦，金縢感慨迟。

仆碑今复立，恨不见封彝。

范模

范模　哭赵忠定

鼂董青冥上，夔龙紫极边。

五龙方夹日，九虎已当天。

夷险丹心直，安危白发卷。

吊湘人不去，何用解胶弦。

范某

范某　句

疑有仙人真影在，故垂百尺水日帘。

范某

范某　题织女祠

商飚初至月埋轮，乌鹊桥边绰约身。

闻道佳期唯一夕，因何朝暮对斯人。

范仁仲

范仁仲　题梅山

袖凛摧奸剑拂霜，奈何不报疏三章。

南昌一尉孤忠日，西汉诸王百沸汤。

便觅赤松为伴去，何求青史把名扬。

想疑九转丹成后，愤吐精衷诉玉皇。

说到神仙事渺茫，寿春亘古此灵场。

松边白隐千年鹤，岭外红拖几夕阳。

霞驭月寒时弄影，斗坛风冷夜闻香。

先生不必真人号，自与乾坤共久长。

范柔中

范柔中　麻姑山

岚迎晓日碧烟收，霜薄风清胜会游。

虎驾不来空紫府，真人应接又瀛洲。

岩前野草冬犹秀，亭下飞泉冻亦流。

他日卜邻深有意，竟须平步揖浮丘。

范师道

范师道　钓台

乾坤交泰重弥纶，当日岩陵道最淳。

大汉中兴得英主，先生高退作闲人。

滩头风月遗千古，台上纶杆寄一身。

今日病夫祠下过，独知疲懦长精神。

范师道

范师道　题隐圃赠蒋希鲁

勇退人难事，明公识虑长。

波涛济舟辑，霜雪见松篁。

林下开前圃，花间撤亚枪。

二疏良宴会，老杜好篇章。

道向清来胜，机于静处忘。

当除印如斗，试一较閒忙。

范师道

范师道　天平山

万物天地间，或有奇胜踖。

见赏能几人，不止今与昔。

吴门多好山，天平为峻极。

旦暮常白云，表里皆珍石。

烟岚十里光，松桂四时色。

我因一纵游，烦襟为开释。

感古怀君子，翻然长太息。

乐天赏云泉，诗章何历历。

垂今数百年，继者漠然寂。

间遇希文来，双旌守乡国。

行春三镶原，吟哦尽所得。

子美天与才，寻幽多采摭。

赋百五十言，平地黄金掷。

三贤固有名，山亦资辉赫。

此去还几年，不逢好事客。

范师孔

范师孔　高楼

高楼高登天，美人美如玉。

美人坐高楼，更弹天上曲。

飞声落人间，谁不注耳目。

安知妾此心，长恐昼夜促。

莫羡高楼高，莫羡美女美。

楼头瞻明月，楼下看流水。

月明圆易缺，水流去如驶。

独爱山中兰，幽香抱枝死。

范师孔

范师孔　武夷山

几与溪山绝世缘，重来猿鸟只依然。

悬崖野瀑飘成雪，近午岚飞暗尽天。

水尚未疏须识禹，山如深入定逢仙。

洞中石鼎烹云处，此夜还来借榻眠。

范师孔

范师孔　小浆铺

一路经行处，盘溪绕僻原。

蜂喧花外坞，犬吠竹边门。

范师孟

范师孟　题北高峰石松

根盘巨石四时青，陌上香泥岂敢侵。

不但咏夸奇异迹，也须珍重岁寒心。

范太中

范太中　立春寄梅坛梅逸老

仕路蹉跎又见春，区区深厌走红尘。

未能解脱无穷事，长忆逍遥自在人。

瓦缶汲泉朝灌药，羽衣蒙露夜朝真。

洒然物外清虚境，呼吸淳元养气神。

范同

范同　焦山

客星底事犯宸居，输与焦君卧草庐。

万树遮山难觅寺，百川入海此归墟。

浮沉心事盟鸥鸟，献替功名愧{上制下鱼}鱼。

独爱烟波开霁景，微云不遣滓清虚。

范万顷

范万顷　荆山客邸题壁

囊金遗失正茫然，逆旅仁心尽付还。

从此弋阳添故事，不教阴德擅燕山。

范微之

范微之　岘山

南□会要地，山水控雄壮。

峨峨峙岘首，浓绿叠千嶂。

群峰相迤逦，顽□厕□□。

汉流纪东麓，汪汪□□涨。

原隰错绮组，云□织纤纩。

景物革四时，眺听增万状。

羊公昔镇抚，平吴启霸王。

经国有余裕，□□此登访。

表表□形势。

范希禹

范希禹　江湖伟观

望断菰薄烟水乡，凭高不尽意苍茫。

神州北去山川远，王气南来天地长。

晴见白云归竺国，夜看红日上扶桑。

游人自拥笙歌醉，谁为梅花酹一觞。

范晞文

范晞文　湖上

湖边多少游湖者，半在断桥烟雨间，

尽逐春风看歌舞，几人著眼到青山。

范晞文

范晞文　题江湖伟观

西湖何处可消愁，快上人间百尺楼。

千里山川浮王气，百年形势壮皇州。

逋仙宅近梅应古，坡老祠空竹自秋。

立徧阑干无限意，六桥歌舞懒回头。

范晞文

范晞文　燕山闻鹃

燕山三月初三夜，听得啼鹃第一声。

同是小楼孤烛下，主人熟睡客惊心。

范习父

范习父　句

地收楚蜀西南水，天与江湖旦暮风。

可笑祖龙游不得，欲於何处访蓬莱。

范祥

范祥　送成都护戎韩舍人

全蜀兵符重，霄宸注念劳。

临戎号人杰，分组得时髦。

军府威名播，斋坛世阀高。

历桥题驷马，扬旆启三刀。

矍铄前谋大，澄清此志豪。

忠臣希子贡，民颂继王褒。

腊市繁千盖，春江涨万艘。

浣溪云粉簿，公暇废援毫。

范协

范协　年年

年年如燕一还家，又访幽居过水涯。

风雨满城春欲暮，山中犹有碧桃花。

范心远

范心远　常庵题

路入清溪第二湾，东风犹自逗馀寒。

白云粘地扫不去，黄叶恋枝吹未乾。

沙上湿痕谁涉水，天边长啸独凭阑。

道人酒意无醲薄，饮尽携琴月下弹。

范心远

范心远　题云溪庵

云溪高隐卧烟霞，默饮阳晶与月华。

雾敛丹台生瑞草，云收灵腑结琼葩。

青龙吐火烹金茗，白虎跑泉溉玉芽。

龙虎媾交功九转，刀圭一粒捧丹砂。

范偃

范偃　和孟东野韵

散策欲薄暮，疏钟犹殷床。

风烟函古趣，岩壑生幽香。

仰首逼象纬，俯视渺川光。

向来非突兀，几成虎豹场。

范偃

范偃　和张承吉韵

飞阁临无地，巨区可平吞。

高岩耸怪石，老木缠云根。

人散鱼虾市，帆归葭苇村。

每来豁尘虑，不妨频款门。

范彦辉

范彦辉　句

何当日月明，痛洗苍生病。

范一飞

范一飞　寿知宗

天工未放二阳生，留得尧阶一叶蓂。

庆诞仙源贵公子，祥开南极老人星。

日随宫线添无尽，貌比庄椿看更青。

岁岁华堂祝眉寿，笙歌声里雪梅馨。

范宜

范宜　游虎丘

山奇水秀碧交加，倚遍阑干眼力赊。

阁跨剑池飞突兀，路盘石壁转欹斜。

日移高塔桥边影，风送疏钟岭外家。

杰出人间清胜地，老僧终日卧烟霞。

范贻孙

范贻孙　送崇教大师归天台谨吟七言四韵

名僧高隐尽修行，人说吾师最出群。

新向天台承帝泽，便朝梁院谢明君。

几程烟水趋丹阙，一院杉松锁白云。

却泛轻杯旧山去，石桥秋月会声闻。

范寅宾

范寅宾　建炎丞相成国吕忠穆公退老堂

忽辞端委侍岩廓，归卧菟裘退老堂。

远避势家萧相国，旁连永巷郭汾阳。

江如渭水烟波碧，山似灵岩草木香。

公向此閒留杖屦，宁知身在赤城傍。

范寅宾

范寅宾　建炎丞相成国吕忠穆公退老堂

不令甲第起康庄，却向郊园草作堂。

庐阜规模临嵽嵲，霅溪颜色俯沧浪。

参旗井钺聊遮户，赤舄貂冠且挂墙。

几净窗明无俗事，愿公时草乞言章。

范寅亮

范寅亮　句

寺藏螺髻顶，人在藕花心。

范寅孙

范寅孙　藤道

峻极藤为道，盘旋百转多。

崖悬枯树杪，涧折怪岩阿。

雁入云霄去，猿从荆刺过。

谁云西蜀险，罗此更如何。

范应铃

范应铃　金鸡城

梦裹家山竹裹钟，金鸡山下快掀篷。

垂杨不隔池楼月，宿酒吹残杨柳风。

范应铃

范应铃　明水寺

环山清浅一溪水，夹径高低十里松。

烟锁石门疑路断，斜阳影裹忽闻钟。

范雍

范雍　安陆

安陆号方镇，江边无事州。

民淳讼词少，务简官政优。

范雍

范雍　白兆山

车盖聊引步，浮云镇消忧。

郧川梦泽地，古迹堪询求。

白兆桃花岩，翰林栖此邱。

范雍

范雍　纪西夏事

七百里山界，飞沙与乱云。

虏骑择虚至，戍兵常忌分。

啸聚类宿鸟，奔败如惊麕。

难稽守边法，应敌若丝棼。

范雍

范雍　纪西夏事

剧贼称中塞，驱驰甲铠精。

昔惟矜突骑，今亦教攻城。

伏险多邀击，驱羸每玩兵。

拘俘询虏事，肉尽一无声。

范雍

范雍　纪西夏事

承平废边事，备预久已亡。

万卒不知战，两城皆复隍。

轻敌谓小丑，视地固大荒。

愿因狂狡叛，從此葺边防。

范雍

范雍　句

五老峰排连户色，万山寒耸入云株。

范雍

范雍　句

山奇号九崇，名与雍州同。

范雍

范雍　句

日下涢川暮，烟横梦泽秋。

范雍

范雍　句

清凉万杉下，苍翠五峰前。

范育

范育　送程给事越州

雍容青琐汉儒臣，出牧东南七郡民。

秘府内分龙节贵，故乡朝看锦衣新。

湖山动色迎诗老，牛酒均欢慰路人。

岂愧能名循吏后，应留美化大江滨。

相逢日下黄门省。回首风前画鷁津。

未省行春周泽国，即听鸣玉上枫宸。

范育

范育　韦曲

竹巷松门堆白沙。老农犹指相君家。

林塘卜筑今谁问，谱牒名流空自嗟。

万簇晴山开玉案，一溪春水满晴沙。

范元作

范元作　句

山连巫峡几千里，水阔沅湘三四州。

范云山

范云山　兴田铺

曲坡行尽处，鸡犬两三家。

十里长亭路，青山道正赊。

范质

范质　贺李昿

翰苑重求李谪仙，词锋颖利胜龙泉。

朝趋建礼霞烘日，夜直承明月印天。

圣主重知缘国士，相公多喜为同年。

青春才子金门贵，蜀锦袍新夺日鲜。

范质

范质　诫儿侄八百字

去上初释褐，一命列蓬丘。

青袍春草色，白紵弃如仇。

适会龙飞庆，王泽天下流。

尔得六品阶，无乃太为优。

凡登进士第，四选升校雠。

历官十五考，叙阶与乐俦。

如何志未满，意欲凌云游。

若言品位卑，寄书来我求。

省之再三叹，不觉泪盈眸。

吾家本寒素，门地寡公侯。

先子有令德，乐道尚优游。

生逢世多僻，委顺信沈浮。

仁宦不喜达，吏隐同庄周。

积善有馀庆，清白为贻谋。

伊余奉家训，孜孜务进修。

夙夜事勤肃，言行思悔尤。

出门择交友，防慎畏薰莸。

省躬常惧玷，恐掇庭闱羞。

童年志於学，不惰为箕裘。

二十中甲科，趙尾化为虬。

三十入翰苑，步武向瀛洲。

四十登宰辅，貂冠侍冕旒。

备位行一纪，将何助帝酞。

即非救旱雨，岂是济川舟。

天子未遐弃，日益素餐忧。

黄河润千里，草木皆浸渍。

吾宗凡九人，继踵升官次。

门内无百丁，森森朱绿紫。

鵷行洎内职，亚尹州从事。

府掾监省官，高低皆清美。

悉由侥倖升，不因资考至。

朝迁悬爵秩，命之曰公器。

不蚕复不穡，未尝勤四体。

虽然一家荣，岂塞众人议。

飆飆十目窥，龊龊千人指。

借问尔与吾，如何不自愧。

戒尔学立身，莫若先孝弟。

怡怡奉亲长，不敢生骄易。

战战复兢兢，造次必於是。

戎尔学干禄，莫若勤道艺。

尝闻诸格言，学而优则仕。

不患人不知，惟患学不至。

戒尔远了耻辱，恭则近乎礼。

自卑而尊人，先彼而后己。

相鼠与茅鸱，宜鉴诗人刺。

戒尔勿旷放，旷放非端士。

周孔垂名教，齐梁尚清议。

南朝称八达，千载秽青史。

戒尔勿嗜酒，狂药非佳味。

能移谨厚性，化为凶险类。

古今倾败者，历历皆可记。

戎尔勿多言，多言者众忌。

苟不慎枢机，灭危从此始。

是非毁誉间，适足为身累。

举世重交游，凝结金兰契。

忿怨容易生，风波当时起。

所以君子心，汪汪淡如水。

举世好承奉，昂昂增意气。

不知承奉者，以尔为玩戏。

所以古人疾，蘧蓏与戚施。

举世重任侠，俗呼为气义。

为人赴急难，往往陷刑死。

所以马援书，殷勤戒诸子。

举世贱清素，奉身好华侈，

肥马衣轻裘，扬扬过闾里。

虽得市童怜，还为识者鄙。

我本羇旅臣，遭逢尧舜理。

位重才不充，戚戚怀忧畏。

深渊与薄冰，蹈之唯恐坠。

尔曹当悯我，勿使增罪戾。

闭门敛踪迹，缩首避名势。

名势不久居，华竟何足恃。

物盛必有衰，有隆还有替。

速成不坚牢，亟走多颠踬。

灼灼园中花，早发还先萎。

迟迟涧畔松，郁郁含晚翠。

赋命有疾徐，青云难力致。

寄语谢诸郎，躁进徒为耳。

范智闻

范智闻　苍玉洞

山容巀巐石为身，造化安排气象匀。

杳{上宀下条}一湾开洞府，巉岩四立护风尘。

溪光照野疑无夜，树色参天不计春。

谁把翠崖磨似玉，喜留诗语记幽人。

范智闻

范智闻　登慈恩塔

独上慈恩塔，疏怀亦慨然。

异朝多少事，不改旧山川。

范置公

范置公　赠惠演

相逢三十年前话，记得途中并马御。

顾我倦游成白首，喜君新命得青衫。

范中立

范中立　句

我本云山窟里人，每怜雪岭照人清。

范仲黼

范仲黼　岑公洞

石壁虚涵云气深，水帘簌簌堕璯琳。

客来但爱幽栖好，谁识岑公万古心。

范仲温

范仲温　句

新作春野亭。

范仲淹

范仲淹　八月十四夜月

光华岂不盛，赏宴尚迟迟。

天意将圆夜，人心待满时。

已知千里共，犹讶一分亏。

来夕如澄霁，清风不负期。

范仲淹

范仲淹　陈质殿丞挽歌词

贤者逝如斯，皇天岂易知。

众人皆堕泪，君子欲安碑。

几世传清白，满乡称孝慈。

贤哉生令嗣，遗秀在兰芝。

范仲淹

范仲淹　城大顺回道中作

三月二十七，羌山始见花。

将军了边事，春老未还家。

范仲淹

范仲淹　酬和黄太博

古籍东南美，蔚蔚幕中议。

懿行希圣贤，高文粲游赐。

伊余发已秃，偶继立朝士。

何以宣王政，甘为时所弃。

酌以广州泉，不易伯夷志。

直哉心如弦，安虑道边死。

窃尝力于古，秉笔庶几至。

孰为未闻达，聊以道幽秘。

夫君锵以名，忧为世之器。

赠我百馀言，升堂出而示。

土木朽且陋，黼黻谬增贲。

毋临烦刻画，返朴吾所愧。

华勋爱士心，蓬壶延才地。

何人薦于子，当彼得言位。

吐以胸中奇，落落金玉继。

九虚高可游。凌厉垂天翅。

吾将退而隐，尚得荣其视。

范仲淹

范仲淹　酬李光化见寄二首

交亲莫笑出麾频，不任纖机祇任真。

远护玉关犹竭力，入陪金铉敢周身。

素心直拟圭无玷，晚节当如竹有筠。

道本逍遥惟所适，吾生何用蠖求伸。

范仲淹

范仲淹　酬李光化见寄二首

万里承平尧舜风，使君尺素本空空。

庭中无事吏归早，野外有歌民意丰。

石鼎斗茶浮乳白，海螺行酒滟波红。

宴堂未尽嘉宾兴，移下秋光月色中。

范仲淹

范仲淹　酬滕子京同年

谢家风雅若为酬，散吏方耽海上游。

疏懒几忘传笔梦，寂寥仍有负薪忧。

欲歌兰雪归真隐，敢向簪轩竞急流。

如共茂先瞻气象，莫言神物在南州。

范仲淹

范仲淹　酬叶道卿学士见寄

世传学中禄，小子乃逢辰。

一入谏诤司，鸿毛忽其身。

可负万乘主，甘为三黜人。

岂量尧舜心，如日照孤臣。

薄责落善地，雅尚过朝伦。

仅同龟在泥，敢冀蠖求伸。

朱楼逼清江，下睨百丈鳞。

羡此南鱼乐，不忍持钩轮。

为郡良优优，乏才止循循。

恬愉弗扰外，何以慰远民。

拙可存吾朴，静可逸吾神。

渐得疏懒味，下车将四旬。

嘉兴风雅来，观对如天宾。

感兹韶夏音，佐我台上春。

范仲淹

范仲淹　出守桐庐道中十绝

陇上带经人，金门齿谏臣。

雷霆日有犯，始可报君亲。

范仲淹

范仲淹　出守桐庐道中十绝

君恩泰山重，尔命鸿毛轻。

一意惧千古，敢怀妻子荣。

范仲淹

范仲淹　出守桐庐道中十绝

妻子屡牵衣，出门投祸机。

宁知白日照，犹得虎符归。

范仲淹

范仲淹　出守桐庐道中十绝

分符江外去，人笑似骚人。

不道鲈鱼美，还堪养病身。

范仲淹

范仲淹　出守桐庐道中十绝

有病甘长废，无机苦直言。

江山藏拙好，何敢望天阍。

范仲淹

范仲淹　出守桐庐道中十绝

天阍变化地，所好必真龙。

轲意正迂阔，悠然轻万锺。

范仲淹

范仲淹　出守桐庐道中十绝

万锺谁不慕，意气满堂金。

必若枉此道，伤哉非素心。

范仲淹

范仲淹　出守桐庐道中十绝

素心爱云水，此日东南行。

笑解尘缨处，沧浪无限清。

范仲淹

范仲淹　出守桐庐道中十绝

沧浪清可爱，白鸟鉴中飞。

不信有京洛，风尘化客衣。

范仲淹

范仲淹　出守桐庐道中十绝

风尘日已远，郡枕子陵溪。

始见神龟乐，优优尾在泥。

范仲淹

范仲淹　春日游湖

湖边多少游湖者，半在断桥烟雨间。

尽逐春风看歌舞，几人着眼到青山。

范仲淹

范仲淹　祠风师酬提刑赵学士见贻

先王製礼经，祠为国大事。

孟春祭风师，刺史敢有二。

斋戒升于坛，拜手首至地。

所祈动以时，生物得咸遂。

勿鼓江海涛，害我舟楫利。

旱天六七月，会有雷雨至。

慎无吹散去，坐使百穣悴。

高秋三五夕，明月生天际。

乃可驱云烟，以喜万人意。

愿君入薰弦，上副吾皇志。

阜财复解愠，即为天下赐。

八使重古礼，作诗歌祭义。

诚欲通神明，非徒奖州吏。

贤哉推此心，良以警有位。

范仲淹

范仲淹　次韵和刘夔判官对雪

蔌蔌楼台外，新辉溢四遐。

云中凋玉叶，星际落榆花。

岳色参差露，松声彷佛加。

风流裁赋苑，清苦读书家。

霜女惭轻格，蟾娥让素华。

孤鸿迷鸟道，万马忆龙沙。

净拂王恭氅，香滋陆羽茶。

载歌劳郢谢，一奏待种牙。

几处和梅赏，何人为鬓嗟。

含毫看不足，诗社好生涯。

范仲淹

范仲淹　答梅圣俞灵乌赋

危言迁谪向江湖，放意云山道岂孤。

忠信平生心自许，吉凶何卹赋灵乌。

范仲淹

范仲淹　道士程用之为余传神因题

貌古神疏画本难，因师心妙发毫端。

无功可上凌烟阁，留取云山静处看。

范仲淹

范仲淹　得李四宗易书

秋风海上忆神交，江外书来慰寂寥。

松柏旧心当化石，埙篪新韵似闻韶。

须期管鲍垂千古，不学张陈负一朝。

三复荆州无限意，王孙芳草路遥遥。

范仲淹

范仲淹　登表海楼

一带林峦秀复奇，每来凭槛即开眉。

好山深会诗人意，留得夕阳无限时。

范仲淹

范仲淹　鵰鹗在秋天

秋汉寥寥迥，雄心肯木栖。

人间正摇落，天外绝攀跻。

月兔精应丧，阳乌影欲齐。

长河匹练小，太华一拳低。

下眄群毛遁，横过百鸟睽。

乘风俊未已，空阔玉关西。

范仲淹

范仲淹　钓台诗

汉包六合冈英豪。一个冥鸿惜羽毛。

世祖功臣三十六，云台争似钓台高。

范仲淹

范仲淹　访陕郊魏疏处士

贤哉先处士，天书召不起。

云夫嗣孤风，复为隐君子。

有石砺其齿，有泉洗其耳。

下瞰红尘路，荣利无穷已。

孜孜朝市人，同在风波里。

大为高士笑，誓不拾青紫。

我亦宠辱流，所幸无愠喜。

进者道之行，退者道之止。

矧今领方面，岂称长城倚。

来访卧云人，而请益诸己。

得无长者言，佩之玉非美。

范仲淹

范仲淹　风水洞

神仙一去几千年，自遣秦人不得还。

春尽桃花无处觅，空馀流水到人间。

范仲淹

范仲淹　赴桐庐郡淮上遇风三首

圣宋非强楚，清淮异汨罗。

平生仗忠信，尽室任风波。

舟楫颠危甚，蛟鼋出没多。

斜阳幸无事，沽酒听渔歌。

范仲淹

范仲淹　赴桐庐郡淮上遇风三首

妻子休相咎，劳生险自多。

商人岂有罪，同我在风波。

范仲淹

范仲淹　赴桐庐郡淮上遇风三首

一棹危于叶，傍观亦损神。

他时在平地，无忽险中人。

范仲淹

范仲淹　古鉴

磨此千年鉴，朱颜清可览。

君看日月光，无求照人胆。

范仲淹

范仲淹　观猎

鹰犬一何骄，霜明远近郊。

鸾皇不触网，狐兔自充庖。

熠熠流鸣镝，纷纷过绿髾。

雄飞侵汉下，杀气与云交。

翦棘争探穴，摧林竞覆巢。

惟开三面者，盛德播弦匏。

范仲淹

范仲淹　归雁

稻梁留不得，一一起江天。

带雪南离楚，和春北入燕。

依依前伴侣，历历旧山川。

林叶程犹远，梅花信可传。

子规啼到晓，鹦鹉锁经年。

应羡冥冥者，东风羽翼全。

范仲淹

范仲淹　过长安醉别资政郑侍郎

乡关交复亲，把酒且逡巡。

共上青云路，相看白发人。

有为须报国，无事即颐神。

故素几云在，风音莫厌频。

范仲淹

范仲淹　过陈州上晏相公

曩由清举玉宸知，今觉光荣冠一时。

曾入黄扉陪国论，重求绛帐就师资。

谈文讲道浑无倦，养浩存真绝不衰。

独愧铸颜恩未报，捧觞为寿献声诗。

范仲淹

范仲淹　过太清宫

丑石危松半绿萝，函关真相玉鹾峨。

谁言仙道求难至，自愧阴功积未多。

渺渺云霞开绛节，雝雝鸾凤答空歌。

几时身退琼坛畔，荣利匆匆奈老何。

范仲淹

范仲淹　过馀杭白塔寺

登临江上寺，迁客特依依。

远水欲无际，孤舟曾未归。

乱峰藏好处，幽鹭得闲飞。

多少天真趣，遥心结翠微。

范仲淹

范仲淹　和并州大资政郑侍郎秋晚书事

太原兵重压强胡，莫对秋风忆鱠鲈。

万里天声扬紫塞，十年人望在黄枢。

定应松柏心无改，自信云龙道不孤。

应笑病夫何所补，独能安坐养桑榆。

范仲淹

范仲淹　和葛闳寺丞接花歌

江城有卒老且贫，憔悴抱关良苦辛。

众中忽闻语声好，知是北来京洛人。

我试问云何至是，欲语汍澜堕双泪。

斯须收泪始能言，生自东都富贵地。

家有城南锦绣园，少年止以花为事。

黄金用尽无他能，却作琼林苑中吏。

年年中使先春来，晓宣口敕修花台。

奇芬异卉百馀品，求新换旧争栽培，

犹恐君王厌颜色，群芳祇似寻常开。

幸有神仙接花术，更向都城求绝匹。

梁王苑衷索妍姿，石氏园中搜淑质。

金刀玉尺裁量妙，香膏腻壤弥缝密。

回得东皇造化工，五色敷华异平日。

一朝宠爱归特丹，千花相笑妖饶难。

窃药常娥新换骨，婵娟不似人间看。

太平天子春游好，金明柳色笼黄道。

道南楼殿五云高，钧天捧上蓬莱岛。

四边桃李不胜春，何况花王对玉宸。

国色精明动韶景，天香旖旎飘芳尘。

特奏霓裳羽衣曲，千官献寿罗星辰。

兑悦临轩逾数刻，花吏此时方得色。

白银红锦满牙床，拜赐仗前生羽翼。

惟观风景不忧身，一心岁岁供春职，

中途得罪情多故，刻木在前何敢诉。

窜来江外知几年，骨肉无音雁空度。

北人情况异南人，萧洒溪山苦无趣。

子规啼处血为花，黄梅熟时雨如雾。

多愁多恨信伤人，今年不及去年身。

目昏耳重精力减，复有乡心难具陈。

我闻此语聊悒悒，近曾侍從班中立。

朝违日下暮天涯，不学尔曹向隅泣。

人生荣辱如浮云，悠悠天地胡能执。

贾谊文才动汉家，当时不免来长沙。

幽求功业开元盛，亦作流人过梅岭。

我无一事逮古人，谪官却得神仙境。

自可优优乐名教，曾不恓恓吊形影。

接花之技尔则奇，江乡卑湿何能施。

吾皇又诏还淳朴，组绣文章皆弃遗。

上林将议赐民畋，似昔繁华徒尔为。

西都尚有名园处，我欲抽身希白傅。

一日天恩放尔归，相逐栽花洛阳去。

范仲淹

范仲淹　和韩布殿丞三首其二　琴酒

弦上万古意，樽中千日醇。

清心向流水，醉貌发阳春。

范仲淹

范仲淹　和韩布殿丞三首其三　渔父

月色满沧波，吾生乐事多。

何人独醒者，试听濯缨歌。

范仲淹

范仲淹　和韩布殿丞三首其一　泛湖中

平湖万顷碧，谢客一开颜。

待得临清夜，徘徊载月还。

范仲淹

范仲淹　和黄搆太博上知郡杜少卿

万石君贤再出麾，犹龙川上五歌时。

九重执宪清规在，十镇分忧白发知。

环禁申威星拱极，铃斋舒啸月侵帷。

金台下客思何报，愿上中和乐职诗。

范仲淹

范仲淹　和李光化秋咏四首其二　画

日色清如照，前林叶未零。

海东新隼至，一点在青冥。

范仲淹

范仲淹　和李光化秋咏四首其三　晚

晚色动边思，去年犹未归。

戌楼人已冷，目断望征衣。

范仲淹

范仲淹　和李光化秋咏四首其四　夜

春色人皆醉，秋光独不眠。

君看明月下，何似落花前。

范仲淹

范仲淹　和李光化秋咏四首其一　晓

墙外辘轳响，楼前江汉欹。

曙光和月色，犹记早朝时。

范仲淹

范仲淹　和庞醇之见寄

北楼千尺午犹寒，冉冉飞尘不可干。

横望沧溟了无际，贵人休向画图看。

范仲淹

范仲淹　和人游嵩山十二题其八　天门泉

天门有灵泉，埃尘未尝至。

日月自高照，云霞亦辉庇。

惟抱夷齐心，饮之可无愧。

范仲淹

范仲淹　和人游嵩山十二题其二　拜马涧

传闻王子仙，润边遗一骥。

当时青云路，鸡犬亦可致。

未必真龙媒，悠悠在平地。

范仲淹

范仲淹　和人游嵩山十二题其九　天池

岳顶见天池，神异安可度。

勿谓无波涛，云雷有时恶。

乘此澄清间，吾缨可以濯。

范仲淹

范仲淹　和人游嵩山十二题其六　玉女捣衣石

但见岩前砧，谁闻月下杵。

金文与铁色，璨璨知千古。

试问捣衣仙，何如补天女。

范仲淹

范仲淹　和人游嵩山十二题其七　天门

天门绝境游，熙然揖灏气。

下顾莽苍间，云雷走平地。

天威不远人，孰起欺天意。

范仲淹

范仲淹　和人游嵩山十二题其三　二室道

太室何森耸，少室欲飞动。

相对起云霞，恍如游仙梦。

何以宠此行，行歌降神颂。

范仲淹

范仲淹　和人游嵩山十二题其十　三醉石

巍巍八仙坛，上有三醉石。

怜此高阳徒，如乐华胥域。

憔悴泽边人，独醒良可惜。

范仲淹

范仲淹　和人游嵩山十二题其十二　中峰

嵩高最高处，逸客偶登临。

回看日月影，正得天地心。

念此非常游，千载一披襟。

范仲淹

范仲淹　和人游嵩山十二题其十一　崚极上寺

徘徊崚极寺，清意满烟霞。

好风從天来，吹落桂树花。

高高人物外，犹属梵王家。

范仲淹

范仲淹　和人游嵩山十二题其四　自峻极中院步登太室中峰

白云随人来，翩翩疾如马。

洪崖与浮丘，襟袂安足把。

不来峻极游，何能小天下。

范仲淹

范仲淹　和人游嵩山十二题其五　玉女窗

窈窕玉女窗，想像玉女妆。

皎皎月为鉴，飘飘霓作裳。

莫学阳台梦，无端惑楚王。

范仲淹

范仲淹　和人游嵩山十二题其一　公路涧

嵩高发灵源，北望洛阳注。

清流引河汉，白气横云雾。

英雄惜此地，百万曾相距。

近代无战争，常人自来去。

范仲淹

范仲淹　和僧长吉湖居五题其二　水月

千寻月脚寒，湖影净于天。

忽如常娥宫，俯仰见婵娟。

更约中秋夕，长津无寸烟。

范仲淹

范仲淹　和僧长吉湖居五题其三　筠亭

为爱碧鲜亭，入夏叩叩至。

台榭竞生烟，独有清凉意。

高冈凤不来，幽人此沉醉。

范仲淹

范仲淹　和僧长吉湖居五题其四　风笛

风引湖边笛，焉知非隐沦。

一声裂云去，明月生精神。

无为落梅调，留寄陇头人。

范仲淹

范仲淹　和僧长吉湖居五题其五　渚莲

武陵谁家子，波面双双渡。

空积心中丝，未成机上素。

似共织女期，秋宵苦霜露。

范仲淹

范仲淹　和僧长吉湖居五题其一　湖山

湖山满清气，赏心甲吴越。

晴岚起片云，晚水连初月。

渔父得意归，歌诗等闲发。

范仲淹

范仲淹　和沈书记同访林处士

山中宰相下崖扃，静接游人笑傲行。

碧嶂浅深骄晚翠，白云舒卷看春晴。

烟潭共爱鱼方乐，樵爨谁欺雁不鸣。

莫道隐君同德少，樽前长揖圣贤清。

范仲淹

范仲淹　和太傅邓公归游武当见寄

三提相印代天工，邓国归来耀本封。

此日神仙丁令鹤，几年霖雨武侯龙。

酬恩定得祠黄石，谈道须期会赤松。

莫虑故乡陵谷变，武当依旧碧重重。

范仲淹

范仲淹　和提刑赵学士探梅三绝

萧条腊后复春前，雪压霜欺未放妍。

昨日倚栏枝上看，似留芳意入新年。

范仲淹

范仲淹　和提刑赵学士探梅三绝

静映寒林晚未芳，人人欲看寿阳妆。

玉颜须傍韶春笑，莫斗严风与恶霜。

范仲淹

范仲淹　和提刑赵学士探梅三绝

百花争早孰过梅，天与芳时岂待催。

莫惜黄金置清赏，隔年春色为君开。

范仲淹

范仲淹　和谢希深学士见寄

天地久开泰，过言防结括。

谁怜多出处，自省有本末。

心焉介如石，可裂不可夺。

尽室得江行，君恩与全活。

回头谏诤路，尚愿无壅遏。

岂独世所非，千载成迂阔。

范仲淹

范仲淹　和延安庞龙图寄岳阳滕同年

优游滕太守，郡枕洞庭边。

几处云藏寺，千家月在船。

疏鸿秋浦外，长笛晚楼前。

旋拨醅头酒，新炮缩顶鳊。

宦情须淡薄，诗意定连绵。

迥是偷安地，仍当饱事年。

祇应天下乐，无出日高眠。

岂信忧边处，胡兵隔一川。

范仲淹

范仲淹　和杨畋孤琴咏

爱此千年器，如见古人面。

欲弹换朱丝，明月当秋汉。

我愿宫商弦，相应声无间。

自然召南风，莫起孤琴叹。

范仲淹

范仲淹　和运使舍人观潮

把酒问东溟，潮從何代生。

宁非天吐纳，长逐月亏盈。

暴怒中秋势，雄豪半夜声。

堂堂云阵合，屹屹雪山行。

海面雷霆聚，江心瀑布横。

巨防连地震，群楫望风迎。

踊若蛟龙斗，奔如雨雹惊。

来知千古信，回见百川平。

破浪功难敌，驱山力可并。

伍胥神不泯，凭此发威名。

范仲淹

范仲淹　和运使舍人观潮

何处潮偏盛，钱唐无与俦。

谁能问天意，独此见涛头。

海浦吞来尽，江城打欲浮。

势雄驱岛屿，声怒战貔貅。

万叠云才起，千寻练不收。

长风方破浪，一气自横秋。

高岸惊先裂，群源怯倒流。

腾凌大鲲化，浩荡六鳌游。

北客观犹惧，吴儿弄弗忧。

子胥忠义者，无覆巨川舟。

范仲淹

范仲淹　和章岷從事斗茶歌

年年春自东南来，建溪先暖冰微开。

溪边奇茗冠天下，武夷仙人從古栽。

新雷昨夜发何处，家家嬉笑穿云去。

露牙错落一番荣，缀玉含珠散嘉树。

终朝采掇未盈襜，唯求精粹不敢贪。

研膏焙乳有雅製，方中圭兮圆中蟾。

北苑将期献天子，林下雄豪先斗美。

鼎磨云外首山铜，瓶携江上中泠水。

黄金碾畔绿尘飞，紫玉瓯心雪涛起。

斗余味兮轻醍醐，斗余香兮蒲兰芷。

其间品第胡能欺，十目视而十手指。

胜若登仙不可攀，轮同降将无穷耻。

于嗟天产石上英，论功不愧阶前蓂。

众人之浊我可清，千日之醉我可醒。

屈原试与招魂魄，刘伶却得闻雷霆。

卢仝敢不歌，陆羽须作经。

森然万象中，焉知无茶星。

商山丈人休茹芝，首阳先生休采薇。

长安酒价减千万，成都药市无光辉。

不如仙山一啜好，泠然便欲乘风飞。

君莫羡花间女郎祇斗草，赢得珠玑满斗归。

范仲淹

范仲淹　和章岷推官同登承天寺竹阁

僧阁倚寒竹，幽襟聊一开。

清风曾未足，明月可重来，

晚意烟垂草，秋姿露滴苔。

佳宾何以伫，云瑟与霞杯。

范仲淹

范仲淹　河朔吟

太平燕赵许闲游，三十從知壮士羞。

敢话诗书为上将，犹怜仁义对诸侯。

子房帷幄方无事，李牧耕桑合有秋。

民得夸襦兵得帅，御戎何必问严忧。

范仲淹

范仲淹　鹤联句

上霄降灵气，锺此千年禽。

幽间靖节性，孤高伯夷心。

颉颃紫霄垠，飘飘沧浪浔。

岳湛有仙姿，钧韶无俗音。

毛滋月华淡，顶粹霞光深。

目流泉客泪，翅垂羽人襟。

腾汉雪千丈，点溪霜半寻。

纖喙砺青铁，修胫雕碧琳。

岩栖干溪树，泽饮卑蹄涔。

鸾皇自埙篪，燕雀徒商参。

独翅耸琼枝，群舞倾瑶林。

病馀霞云段，梦回松吹吟。

静嫌鹦鹉言，高笑鸳鸯淫。

金精冷澄澈，玉格寒萧森。

洁白不我恃，腥膻非所任。

稻梁不得已，虮虱胡为侵。

天池忆鹏游，云罗伤凤沈。

风流超缟素，雅淡绝规箴。

相亲长道情，偶见销烦襟。

西汉惜冯唐，华皓欲投簪。

南朝仰卫玠，清羸疑不禁。

端如方直臣，处群良足钦。

介如廉退士，惊秋犹在阴。

几诮鹰隼鸷，羁韛俄见临。

还嗤凫鹥贪，弋缴终就擒。

乘轩乃一芥，空笼仍万金。

片云伴遥影，冥冥越烟岑。

长飚送逸响，亭亭出霜砧。

蓬瀛忽往来，桑田成古今。

愿下八佾庭，鼓舞薰风琴。

范仲淹

范仲淹　怀庆朔堂

庆朔堂前花自栽，便移官去未曾开。

年年忆着成离恨，祇托春风管句来。

范仲淹

范仲淹　即席呈太傅相公

凤池三入冠台躔，致了升平一品闲。

白傅歌诗傅海外，晋公桃李满人间。

上都云远经时别，故国春浓几度还。

太史占天应有奏，寿星光彩近南山。

范仲淹

范仲淹　纪送太傅相公归阙

缙绅谁敢望差肩，独向昌期协半千。

首会云龙游少海，亲扶日月上中天。

碧油两就元戎镇，黄阁三提冢宰权。

坐致唐虞成大化，退居师傅养高年。

闲披丹诀开鑪灶，醉度清歌被管弦。

同榜几人登将相，满朝今日羡神仙。

松楸藄草思纯孝，里巷挥金过昔贤。

归赴诞辰知兑说，轻安拜舞寿觞前。

范仲淹

范仲淹　寄安素高处士

吏隐南阳味日新，幕中文雅尽嘉宾。

满轩明月满谭夜，共忆诗书万卷人。

范仲淹

范仲淹　寄林处士

片心高与月徘徊，岂为千锺下钓台。

犹笑白云多事在，等闲为雨出山来。

范仲淹

范仲淹　寄欧静秀才

君归一水遥，魂断木兰桡。

赖有南轩竹，清风慰寂寥。

范仲淹

范仲淹　寄秦州幕明化基寺丞

同时辟命新，中道改丝纶。

沧海人归楚，清风子在秦。

共居卿月下，独得将星邻。

耸动军前檄，峥嵘席上珍。

烽烟边信息，金鼓武精神。

猎度天山雪，歌逢陇树春。

燕台无限好，西向自沾巾。

范仲淹

范仲淹　寄润州庞籍

北固高楼海气寒，使君应此凭栏干。

春山雨后青无限，借与淮南洗眼看。

范仲淹

范仲淹　寄石学士

家有清白志，所实甑中尘。

休去无生涯，老来犹苦辛。

一麾了婚嫁，万事蠹精神。

与君尝大言，定作青山邻。

蹭蹬未携手，得无羞故人。

范仲淹

范仲淹　寄题孙氏碧鲜亭

天地何风流，复生王子猷。

黄金买碧鲜，绿玉排清秋。

非木亦非草，东君岁寒实。

耿耿金石性，雪霜不能老。

清风乃故人，徘徊过此君。

泠泠钧天音，千载犹得闻。

应是圣贤魄，钟为此标格。

高节见直清，灵心隐虚白。

粉筠多体貌，锦箨见儿童。

上交松桂枝，下结兰蕙丛。

秀气蔼晴岚，翠光凝绿水。

明月白露中，静如隐君子。

不愿湘灵泣，不求伶伦吹。

凤皇得未晚，蛟龙起何时。

萧萧云水间，良与主人宜。

红尘满浮世，何当拂长袂。

坐啸此亭中，行歌此亭际。

逍遥复逍遥，不知千万岁。

范仲淹

范仲淹　寄题溪口广慈院

越中山水绝纖尘，溪口风光步步新。

若得会稽藏拙去，白云深处亦行春。

范仲淹

范仲淹　寄题岘山羊公祠堂

休哉羊叔子，辅晋功勋大。

化行江汉间，恩被疆埸外。

中国倚而安，治为天下最。

开府多英僚，置酒每高会。

徘徊临岘首，兴言何慷慨。

此山自古有，游者千万辈。

堙灭皆无闻，空悲岁月迈。

公乎仁泽深，风采独不昧。

于今堕泪碑，观之益钦戴。

卓有王源步，文学伟当代。

借麾来襄阳，高怀极恬退。

山姿列云端，江响拂天籁。

行乐何逍遥，览古忽感概。

不见叔子祠，芜没民畴内。

千金赎故基，庙貌重营绘。

襄人复其祀，水旱有攸赖。

太守一兴善，比户皆欢快。

源叔政可歌，又留千载爱。







卷80

范仲淹

范仲淹　寄题许州钱相公信美亭

华搆高轩敞，名湖一面分。

星辰居上相，鼓吹燕中军。

山色来嵩室，风光彻汝坟。

杉篁涵晚翠，兰茝薦时薰。

坐啸频乘月，归怀几望云。

迥临黄霸俗，远味仲宣文。

万户方开国，三阶复致君。

斯亭比棠树，千载颂清芬。

范仲淹

范仲淹　寄西湖林处士

萧索绕家云，清歌独隐沦。

巢由不愿仕，尧舜岂遗人。

一水无涯静，群峰满眼春。

何当伴闲逸，尝酒过诸邻。

范仲淹

范仲淹　寄乡人

长白一寒儒，登荣三纪馀。

百花春满地，二麦雨随车。

鼓吹前迎道，烟霞指旧庐。

乡人莫相羡，教子读诗书。

范仲淹

范仲淹　寄馀杭全安石段少连二從事

分携俱是佐高牙，两地光尘自等差。

荣事日趋丞相府，道情时过老君家。

双鸿得侣知风便，一鹤思鸣对露华。

早晚相将云汉外，重为龙友免天涯。

范仲淹

范仲淹　寄赠林逋处士

唐虞重逸人，束帛降何频。

风俗因君厚，文章至老淳。

玉田耕小隐，金阙梦高真。

罢钓轮生蠹，慵冠鉴积尘。

饵莲攀鹤顶，歌雪扣琴身。

墨妙青囊秘，丹灵绿发新。

岭霞明四望，岩笋入诸邻。

几侄簪裾盛，诸生礼乐循。

朝迁唯薦鹗，乡党不伤麟。

吊古夫差国，怀贤伍相津。

剧谈来剑侠，腾啸骇山神。

有客瞻冥翼，无端预薦绅。

未能忘帝力，犹待补天均。

早晚功名外，孤云可得亲。

范仲淹

范仲淹　剑联句

圣人作神兵，以定天下厄。

蚩忧发灵机，干将构雄绩。

橐籥天地开，鑪冶阴阳陃。

南帝轮火精，西皇降金液。

炎炎昆冈荧，汹汹洪河擘。

雷霆助意气，日月沦精魄。

神气不在大，错落就三尺。

直淬灵溪泉，横磨太行石，

雄雌威并立，画夜光相射。

提携风云生，指顾烟霞寂。

坚刚正人心，耿介志士迹。

初疑成夏鼎，魑魅世所适。

又若引吴刀，犀象谓无隔。

截波虬尾滑，脱浪鲸牙直。

顽冰挂阴靋，皓月乘孤隙。

河角起彗气，云罅露秋碧。

晓镡星斗烂，夜匣飞龙宅。

舞酣霰雪回，弹俊球琳击。

鲜摇霅水光，腻刮湘山色。

青蛟渴雨瘦，素虺蟠霜瘠。

清音锵以鸣，寒姿坚且泽。

鬼类丧影响，佞党摧肝肠。

一旦会神武，四海屠凶逆。

周王奉天讨。商郊千里赤。

楚子扬军声，秦师万首白。

祥辉冠吴楚，杀气横燕易。

与君斩鳌足，八极停震虩。

与君製鹏翼，三辰增焕赫。

莫使化猿翁，辱我为纪惑。

莫使暴虎人，屈我执仇敌。

尊严俟冠冕，左右舞干戚。

功成不可留，延平空霹雳。

范仲淹

范仲淹　江城对月

南国风波远，东门冠盖回。

多情是明月，相逐过江来。

范仲淹

范仲淹　江干闲望

江干日清旷，寓目一搘筇。

落叶信流水，归云识旧峰。

兰荪谁共采，凫雁自相從。

莫爱苹风起，波来千万重。

范仲淹

范仲淹　江楼寄希元上人

清言一以遥，默默江楼上。

安得如白云，无心两相忘。

范仲淹

范仲淹　江上渔者

江上往来人，但爱鲈鱼美。

君看一叶舟，出没风波里。

范仲淹

范仲淹　绛州园池

绛台使君府，亭阁参园圃。

一泉西北来，群峰高下睹。

池鱼或跃金，水帘长布雨。

怪柏锁蛟虬，丑石斗貙虎。

群花相倚笑，垂杨自由舞。

静境合通仙，清阴不如暑。

每与风月期，可无诗酒助。

登临问民俗，依旧陶唐古。

范仲淹

范仲淹　晋祠泉

神哉叔虞庙，地胜出嘉泉。

一源其澄静，数步忽潺湲。

此异孰可穷，观者增恭虔。

锦鳞无敢钓，长生同水仙。

千家溉禾稻，满目江乡田。

我来动所思，致主愧前贤。

大道果能行，时雨宜不愆。

皆如恶祠下，生民无旱年。

范仲淹

范仲淹　京口即事

突兀立孤城，诗中别有情。

地深江底过，日大海心生。

甘露楼台古，金山气象清。

六朝人薄命，不见此升平。

范仲淹

范仲淹　九日

欲赋前贤九日诗，茱萸相斗一枝枝。

可怜宋玉情无限，争似陶潜醉不知。

绿鬓爱随风景变，黄华能与岁寒期。

登高回处狂多少，笑杀襄阳拍手儿。

范仲淹

范仲淹　句

唐世碑犹在，高丽鼓半穿。

范仲淹

范仲淹　句

劝君莫过南充路，恐被冯休笑一番。

范仲淹

范仲淹　句

金山寺近尘埃绝，铁瓮城高气象雄。

范仲淹

范仲淹　句

当门巴字分流水，去路难歌转曲岩。

范仲淹

范仲淹　郡斋即事

三出专城鬓似丝，斋中萧洒胜禅师。

近疏歌酒缘多病，不负云山赖有诗。

半雨黄花秋赏健，一江明月夜归迟。

世间荣辱何须道，塞上衰翁也自知。

范仲淹

范仲淹　览秀亭诗

南阳有绝胜，城下百花洲。

谢公创危亭，屹在高城头。

尽览洲中秀，历历销人忧。

作诗刻金石，意垂千载休。

我来亭早坏，何以待英游。

试观荆棘繁，欲步瓦砾稠。

嗟嗟命良工，美材肆尔求。

曰基复曰搆，落成会中秋。

开樽揖明月，席上皆应刘。

敏速迭唱和，醺酣争献酬。

老子素不浅，预兹年少俦。

九日重登临，凉空氛气收。

风来雁声度，云去山色留。

西郊有潭菊，满以金船浮。

雅为郡子寿，外物真悠悠。

过则与春期，春时良更优。

焰焰众卉明，衮衮新泉流。

箫鼓动地喧，罗绮倾城游。

五马不行乐，州人为之羞。

亭焉讵可废，愿此多贤侯。

范仲淹

范仲淹　留题常熟顶山僧居

平湖数百里，隐然一山起。

中有白龙泉，可洗人间耳。

吾师仁智心，爱兹山水音。

结茅三十年，不道日月深。

笑我名未已，来问无端理。

却指岭边云，斯焉赠君子。

范仲淹

范仲淹　留题方干处士旧居

风雅先生旧隐存，子陵台下白云村。

唐朝三百年冠盖，谁聚诗书到远孙。

范仲淹

范仲淹　留题江秀才旧居

结舍近沧洲，江山不外求。

我来明月夜，更得主人留。

范仲淹

范仲淹　留题小隐山书室

小径小桃深，红光隐翠阴。

是非不到耳，名利本无心。

笋迸饶当户，云归半在林。

何须听丝竹，山水有清音。

范仲淹

范仲淹　留题云门山雍熙院

一路入岚堆，还惊禹凿开。

林无恶兽住，岩有好泉来。

云阵藏雷去，山根到海回。

莫辞登绝顶，南望即天台。

范仲淹

范仲淹　庐山瀑布

灵源何太高，北斗想可挹。

凌日五光直，逗云千仞急。

白虹下涧饮，寒剑倚天立。

阔电不得瞬，长雷无敢蛰。

万丈岩崖坼，一道林峦瀑。

险逼飞鸟坠，冷束山鬼润。

须当截海去，独流不相入。

范仲淹

范仲淹　落星寺

长江万里来，古寺中流起。

何如天上星，汩汩波涛里。

范仲淹

范仲淹　明月

明月照前墀，牛弦奏流水。

清风如未回，敢望无云起。

范仲淹

范仲淹　明月谣

明月在天西，初如玉钩微。

一夕增一分，堂堂有馀辉。

不掩五星耀，不碍浮云飞。

徘徊河汉间，秀色若可餐。

清风起丛桂，白露生阶兰。

高楼望君时，为君拂金徽。

秦以尧舜音，此音天与稀。

明月或可闻，顾我亦依依。

月有万古光，人有万古心。

此心良可歌，凭月为知音。

范仲淹

范仲淹　鸣琴

思古理鸣琴，声声动金玉。

何以报昔人，传此尧舜曲。

范仲淹

范仲淹　南楼

南楼百尺馀，清夜微埃歇。

天会诗人情，遗此高高月。

范仲淹

范仲淹　南园

南园万树花，极目春芳丽。

林下老成人，相招植松桂。

范仲淹

范仲淹　欧伯起相访

海涯牢落若为怀，惟子相过未忍回。

劲覃不随风偃去，孤桐何意凤飞来。

樽藏金醴迟迟进，匣锁云和特特开。

万古功名有天命，浩然携手上春台。

范仲淹

范仲淹　鄱阳酬泉州曹使君见寄

吾生岂不幸，所禀多刚肠。

身甘一枝巢，心苦千仞翔。

志意苟天命，富贵非我望。

立谭万乘前，肝竭喉无浆。

意君成大舜，千古闻膻香。

寸怀如春风，思与天下芳。

片玉弃且在，双足何辞伤。

王章死于汉，韩愈逐诸唐。

狱中与岭外，妻子不得将。

义士抚卷起，眦血一沾裳。

胡弗学揭厉，胡弗随低昂。

干时宴安人，灭然已不扬。

匹夫虎敢斗，女子熊能当。

况彼二长者，乌肯巧如黄。

我爱古人节，皎皎明于霜。

今日贬江徼，多惭韩与王。

罪大祸不称，所损伤纖芒。

尽室来官下，君恩大难忘。

酒圣无隐量，诗豪有馀章。

秋来魏公亭，金菊何煌煌。

登高发秘思，聊以摅吾狂。

卓有梅圣俞，作邑郡之旁。

矫首赋灵乌，拟彼歌沧浪。

因成答安戏，移以赠名郎。

泉南曹使君，诗源万里长。

复我百馀言，疑登孔子堂。

闻之金石音，纯纯自宫商。

念此孤鸣鹤，声应来远方。

相期养心气，弥天浩无疆。

铺之被万物，照之谐三光。

此道果迂阔，陶陶吾醉乡。

范仲淹

范仲淹　瀑布

迥与众流异，发源高更孤。

下山犹直在，到海得清无。

势斗蛟龙恶，声吹雨雹粗。

晚来云一色，诗句自成图。

范仲淹

范仲淹　青郊

青郊鸣锦雉，绿水漾金鳞。

愿得郢中客，共歌台上春。

范仲淹

范仲淹　清风谣

清风何处来，先此高高台。

兰丛国香起，桂枝天籁回。

飘飘度清汉，浮云安在哉。

万古郁结心，一旦为君开。

有客慰所思，临风久徘徊。

神若游华胥，身疑立天台。

极渴饮沆瀣，大暑执琼瑰。

旷如携松丘，腾上烟霞游。

熙如揖庄老，语人逍遥道。

朱弦鼓其薰，可以解吾民，

沧浪比其清，可以濯吾缨。

愿此阳春时，勿使飘暴生。

千灵无结愠，万卉不摧荣。

庶几宋玉赋，聊广楚王情。

范仲淹

范仲淹　上都行送张伯玉

上都有圣人，日月一以新。

晔晔天下才，西才尧舜宾。

百谷望东浸，万星依北辰。

直者为之辕，曲者为之轮。

一材不复遗，况此席上珍。

南山张公子，气象清且淳。

怀有绮绣文，朝无瓜瓞新。

寸心如铁石，不羞贱与贫。

买臣起白社，贾谊富青春。

实此金辘轳，去去延平津。

范仲淹

范仲淹　上汉谣

真人累阴德，闻之三十天。

一朝鸾鹤来，高举为神仙。

冉冉去红尘，飘飘凌紫烟。

下有修真者，望拜何拳拳。

愿君银台上，侍帝玉案前。

当有人间问，请为天下宣。

自從混沌死，淳风日衰靡。

百王道不同，万物情多诡。

尧舜累代仁，弦歌始能治。

桀纣一旦非，宗庙自然毁。

是非既循环，兴亡亦继轨。

福至在朱门，祸来先赤子。

尝闻自天意，天意岂如此。

何为治乱间，多言历数尔。

愿天赐吾君，如天千万春。

明与日月久，恩将雨露均。

帝力何可见，物情自欣欣。

人复不言天，天亦不伤人。

天人两相忘，逍遥何有乡。

吾当饮且歌，不知义与黄。

范仲淹

范仲淹　射阳湖

渺渺指平湖，烟波极望初。

纵横皆钓者，何处得嘉鱼。

范仲淹

范仲淹　升上人碧云轩

爱此诗家好，幽轩绝世纷。

澄宵半床月，淡晓数峰云。

远意经年就，微吟并舍闻。

祇应虚静处，所得自兰芬。

范仲淹

范仲淹　石子涧二首

凿开奇胜翠微间，车骑笙歌暮未还。

彦国才如谢安石，他时即此是东山。

范仲淹

范仲淹　石子涧二首

飞泉落处满潭雷，一道苍然石壁开。

故老相傅应可信，此山云出雨须来。

范仲淹

范仲淹　试笔

偶缘疏拙得天真，岂问前途屈与伸。

车马纵能欺倦客，江山犹可助骚人。

懒如叔夜书盈几，狂似渊明酒满巾。

况有南窗姬易在，此心那更起纖尘。

范仲淹

范仲淹　书海陵滕從事文会堂

东南沧海郡，幕府清风堂。

诗书对周孔，琴瑟亲义黄。

君子不独乐，我朋来远方。

言兰一相接，岂特十步香。

德星一相聚，直有千载光。

道味清可挹，文思高若翔。

笙磬得同声，精色皆激扬。

裁培尽桃李，栖止皆鸾皇。

琢玉作镇圭，铸金为干将。

猗哉滕子京，此意久而芳。

范仲淹

范仲淹　书酒家壁

当炉一曲竹枝歌，肠断江南柰尔何。

游子未归春又老，夜来风雨落花多。

范仲淹

范仲淹　书扇示门人

一派青山景色幽，前人田地后人收。

后人收得休欢喜，还有收人在后头。

范仲淹

范仲淹　书事呈韩布殿丞

南宫曾薦牧之文，失足徒劳忽十春。

天上云龙期际会，山中猿鹤愧因循。

无功岂不孤黄石，有道何堪忆紫莼。

少壮由来须努力，篆铭锺鼎古何人。

范仲淹

范仲淹　四民诗其二　农

圣人作耒耜，苍苍民乃粒。

国俗俭且淳，人足而家给。

九载襄陵祸，比户犹安辑。

何人变清风，骄奢日相袭。

製度非唐虞，赋斂由呼和浩特吸。

伤哉田桑人，常悲大弦急。

一夫耕几垅，游堕如云集。

一蚕吐几丝，罗绮如山入。

太平不自存，凶荒亦何及。

神农与后稷，有灵应为泣。

范仲淹

范仲淹　四民诗其三　工

先生教百工，作为天下器。

周旦意不配刊之考工记。嗟嗟远圣人，

製度日以纷。窈窕阿房宫，

万态横青云。荧煌甲乙帐，

一朝那肯焚。秦汉骄心起，

陈隋益其侈。鼓舞天下风，

滔滔弗能止。可甚佛老徒，

不取慈俭书。竭我百家产，

崇乐一室居。四海竞如此，

金碧照万里。茅茨帝者荣，

今为庶为耻。宜哉老成言，

欲攦般轮指。

范仲淹

范仲淹　四民诗其四　商

尝闻商者云，转货赖斯民。

远近日中合，有无天下均。

上以利吾国，下以藩吾身。

周官有常籍，岂云逐末人。

天意亦何事，狼虎生贪秦。

经界变阡陌，吾商苦悲辛。

四民无常籍，茫茫伪与真。

游者窃吾利，堕者乱吾伦。

淳源一以荡，颓波浩无津。

可堪贵与富，侈态日日新。

万里奉绮罗，九陌资埃尘。

穷山无遗实，竭海无遗珍。

鬼神为之劳，天地为之贫。

此弊已千载，千载犹因循。

桑柘不成林，荆棘有馀者。

吾商则何罪，君子耻为邻。

上有尧舜主，下有周召臣。

琴瑟愿更张，使我歌良辰。

何日用此言，皇天岂不仁。

范仲淹

范仲淹　四民诗其一　士

前王诏多士，咸以德为先。

道從仁义广，名由忠孝全。

美禄报尔功，好爵縻尔贤。

黜陟金鉴下，昭昭媸与妍。

此道日以疏，善恶何茫然。

君子不斥怨，归诸命与天。

术者乘其隙，异端千万惑。

天道入指掌，神心出胸臆。

听幽不听明，言命不言德。

学者忽其本，仕者浮于职。

节义为空言，功名思苟得。

天下无所劝，赏罚几乎息。

阴阳有变化，其神固不测。

祸福有倚伏，循环亦无极。

前圣不敢言，小人尔能臆。

裨灶方激扬，孔子甘寂默。

六经无光辉，反如日月蚀。

大道岂复兴，此弊何时抑。

末路竞驰骋，浇风扬羽翼。

昔多松柏心，今皆桃李色。

愿言造物者，回此天地力。

范仲淹

范仲淹　送蔡挺代父之蜀

朔风岂不寒，蜀道岂不难。

之子代亲行，万里心自安。

剑阁雪犹明，锦江春未阑。

到日必诗战，重登李杜坛。

范仲淹

范仲淹　送常熟钱尉

姑苏台下水如蓝，天赐仙乡奉旨甘。

梅淡柳黄春不浅，王孙归思满江南。

范仲淹

范仲淹　送陈环秀才游金陵

君有江南行，为君歌以喜。

龙盘山万曲，练静江千里。

毀

毀　山不可空，台星照吴中。

古来王谢地，今有周召风。

而间杨与郑，万丈光相映。

煌煌聚宰府，金陵一何盛。

此去知已贤，雅客情无边。

白云起江树，明月逐江船。

云月共徘徊，优哉如游仙。

归来笑春风，白日登青天。

范仲淹

范仲淹　送刁纺户掾太常下第

精鉴本非深，英僚暂此沉。

火炎方试玉，沙密偶遗金。

岂累青云器，犹孤白雪音。

敢希苏季子，潜有激仪心。

范仲淹

范仲淹　送丁司理赴明州

仙家枝叶令威孙，南去司刑庇越民。

金阙道书微旨在，狱多阴德是真人。

范仲淹

范仲淹　送韩渎殿院出守岳阳

仕宦自飘然，君恩岂欲偏。

才归剑门道，忽上洞庭船。

坠絮伤春目，春涛废夜眠。

岳阳楼上月，清赏浩无边。

范仲淹

范仲淹　送何白节推宰晋原二首

盛府兼名邑，荣归指故林。

多年望乡泪，万里倚门心。

江馆春寒薄，山程晚翠深。

板与迎侍日，桃李正芳阴。

范仲淹

范仲淹　送何白节推宰晋原二首

此行深惜别，所喜是宁亲。

祖帐千门晓，乡关锦国春。

鸟歌疑劝酒，山态似迎人。

我绝南陔望，因兄泪满巾。

范仲淹

范仲淹　送何涉秀才

蜀道归来万里身，上堂嘉庆动诸邻。

贤良诏下先生起，休向成都问卜人。

范仲淹

范仲淹　送河东提刑张太博

忆守姑苏日，见君已惊人。

翩翩幕中画，落落席上珍。

强记及敏力，一一精如神。

洎余领西帅，密与羌夏邻。

君来贰边郡，表里还相亲。

有如得四支，周旋卫其身。

予始按万渠，兵行百物陈。

而君主其事，进退皆有伦。

羌酋八九百，醉歌喜齗齗。

传告以号令，再拜冈不驯。

作城大顺川，扼胡来路津。

汉军始屯集，虑骑俄纷纶。

诸将稍畏怯，偶语辞艰辛。

君跃疋马去，入险将死滨。

持挝画祸福，虎校靡不遵。

呼兵就畚插，悦使咸忻忻。

画夜战且役，城成未逾旬。

虑乃急攻我，万众生烟尘。

苍惶被矢石，遁走无逡巡。

君驰奏阙下，感慨动中宸。

是秋怀敏败，虑势侵泾源。

天地正愁惨，关辅将迸奔。

腹心苟不守，皮肤安得存。

予召蕃汉兵，趋邠当北门。

诸将切切议，谓宜守塞垣。

惟君力赞我，咸镐为本根。

全师遂鼓进，连城息惊喧。

果释天子忧，奖诏垂明恩。

予贰机衡重，君掌食货繁。

岂敢懈夙夜，未尝摅笑言。

今叨领南阳，会君乘使轩，

携手百花洲，无时不开樽。

语论极今古，情契及子孙。

气同若兰芝，声应如篪埙。

浩歌忘物我，剧饮无凉暄。

自问平生心，此乐曾几番。

一旦改使节，匆匆指并汾。

惜别固不忍，赠行当有云。

從来宿兵地，北与胡汉分。

长河出紫塞，太行入青云。

天然作雄屏，览者怀忠动。

行府在平阳，山川秀氤氲。

尧民击壤歌，千古犹得闻。

君有经济心，润以金石文。

揽辔问风俗，坐堂精典坟。

此道日益大，行行思致君。

范仲淹

范仲淹　送虎丘长老

暂向天台参众真，虎丘风月远随身。

琼台肯便长栖去，无限人间未度人。

范仲淹

范仲淹　送黄灏员外

三十馀年交旧心，相逢那复议升沉。

卑飞尘土味诚薄，达宦风波忧更深。

自古荣华浑一梦，即时欢笑敌千金。

追陪未久还离索，早晚轩车重见寻。

范仲淹

范仲淹　送江南运使张傅度支

刑措东南始诏回，重分邦计命钦哉。

于公已积充闾庆，萧相还施富国才。

十郡甘棠歌未歇，一方流马路初开。

启心知有嘉谟在，足乱云霓忆帝台。

范仲淹

范仲淹　送李弦殿院赴阙

寂寥门巷每相过，亲近贤人所得多。

今日九重天上去，濉阳孤客奈愁何。

范仲淹

范仲淹　送李弦殿院赴阙

霜露丘园不忍违，三年月日速如飞。

金门乍入应垂泪，因挂朝衣忆彩衣。

范仲淹

范仲淹　送刘牧推官之兖州

相国镇束鲁，开合多英豪。

羡子赋從军，壮思如波涛。

当有非常遇，所得连六鳌。

故人孙复之，卧云生二毛。

或作梁甫吟，秋风共呼号。

翩翩草檄外，可与相游遨。

益以夫子心，万物都一毫。

此行名与节，须似泰山高。

范仲淹

范仲淹　送欧伯起

天与神交忽解携，一溪风月更同谁。

自惭萧洒如猿鹤，却向周郎怨别离。

范仲淹

范仲淹　送饶州董博士

番国英豪富鲁儒，同时举送起乡闾。

文章耻学扬雄赋，议论羞谈贾谊书。

喜得明珠三十六，恨遗壮士二千馀。

送君直上青霄去，行看归乘驷马车。

范仲淹

范仲淹　送僧文光

一品山前识，迢迢三十春。

多惭画戟里，重见白云人。

范仲淹

范仲淹　送石曼卿

河光岳色过秦关，英气飘飘酒满颜。

贾谊书成动西汉，谢安人笑起东山。

亨途去觉云天近，旧隐回思水石闲。

此道圣朝如不坠，疏封宜在立谭间。

范仲淹

范仲淹　送识上人游金山寺

空半簇楼台，红尘安在哉。

山分江色破，潮带海声来。

烟景诸邻断，天光四望开。

疑师得仙去，白日上蓬莱。

范仲淹

范仲淹　送魏介之江西提点

旌旗如火浪如鸥，一路春城次第游。

江上高楼欲千尺，便從今日望归舟。

范仲淹

范仲淹　送吴安道学士知崇州

一麾轻去奉兰羞，共惜清贤岂易求。

筮易暗惊鸣鹤远，赋诗深望白驹留。

古来经纬心皆晓，闲处光阴发半秋。

长孺之才同吏隐，相宽频上海边楼。

范仲淹

范仲淹　送向综国傅通判桂州

通籍三公后，监州五岭深。

欲知明主意，将慰远人心。

岁计多藏药，舟行不废琴。

归书清白最，宁问橐中金。

范仲淹

范仲淹　送谢景初迁凭宰馀姚

世德践甲科，青紫信可拾。

故乡特荣辉，高门复树立。

馀姚二山下，东南最名邑。

烟水万人家，熙熙自翔集。

又得贤大夫，坐堂恩信敷。

春风为君来，绿波满平湖。

乘兴访隐沦，今逢贺老无。

文藻凌云处，定喜江山助。

未能同仙舟，离樽少留驻。

行行道不孤，明月相随去。

范仲淹

范仲淹　送邢昂处士南游

落落崆峒一大儒，四方心逸忆江湖。

东南赖有林君复，万里清风去不孤。

范仲淹

范仲淹　送徐登山人

重君爱诗书，孜孜不知老。

白发末理生，惟谈圣人道。

爱君妙山水，所得是神气。

尺素写林峦，邈有千里意。

今日江南行，孤云无系程。

直指九华峰，去扫先君茔。

却来华阳川，与我溪上盟。

行歌紫芝秀，坐啸清风生。

练真变金骨，飘飘朝玉京。

结成物外游，忘此天下情。

范仲淹

范仲淹　送鄞江窦尉

片帆飞去若轻鸿，一霎春潮过浙东。

王谢江山久萧索，子真今为起清风。

范仲淹

范仲淹　送郧乡尉黄通

少年好逸骥，老者重安车。

争先尚逐逐，致远贵徐徐。

勿言一尉卑，千户击惨舒。

外矜固不足，内乐则有馀。

子游与季路，作邑宁欷嘘。

五斗对万钟，所问道何如。

范仲淹

范仲淹　送湛公归四明讲席

满面南风指四明，山长水曲不胜情。

自言此去云林下，惟讲华严报太平。

范仲淹

范仲淹　送真元二上人归吴中

归心不可夺，千里故园春。

及见市朝事，却思江海人。

烟波方得伴，松月定为邻。

愿结虎溪社，休休老此身。

范仲淹

范仲淹　苏州十咏其八　伍相庙

胥也应无憾，至哉忠孝门。

生能酬楚怨，死可报吴恩。

直气海涛在，片心江月存。

悠悠当日者，千载祗惭魂。

范仲淹

范仲淹　苏州十咏其二　木兰堂

堂上列歌锺，多惭不如古。

却羡木兰花，曾见霓裳舞。

范仲淹

范仲淹　苏州十咏其九　观风楼

高压郡西城，观风不浪名。

山川千里色，语笑万家声。

碧寺烟中静，红桥柳际明。

登临岂刘白，满目见诗情。

范仲淹

范仲淹　苏州十咏其六　灵岩寺

古来兴废一愁人，白发僧归掩寺门。

越相烟波空去雁，吴王宫阙半啼猿。

春风似旧花犹笑，往事多遗石不言。

唯有延陵逃遁去，清名高节老干坤。

范仲淹

范仲淹　苏州十咏其七　太湖

有浪即山高，无风还练静。

秋宵谁与期，月华三万顷。

范仲淹

范仲淹　苏州十咏其三　洞庭山

吴山无此秀，乘暇一游之。

万顷湖光里，千家橘熟时。

平看月上早，远觉鸟归迟。

近古谁真赏，白云应得知。

范仲淹

范仲淹　苏州十咏其十　南园

西施台下见名园，百草千花特地繁。

欲问吴王当日事，后来桃李若为言。

范仲淹

范仲淹　苏州十咏其四　虎丘山

昔见虎耽耽，今为佛子岩。

云寒不出寺，剑静未离潭。

幽步萝垂径，高禅雪闭庵。

吴都十万户，烟瓦亘西南。

范仲淹

范仲淹　苏州十咏其五　阊门

吴门耸阊阖，迎送每跻攀。

一水帝乡路，片云师子山。

落鸿渔钓外，斜柳别离间。

白傅归休处，盘桓几厚颜。

范仲淹

范仲淹　苏州十咏其一　泰州十咏

至德本无名，宣尼一此凭。

能将天下让，知有圣人生。

南国奔方远，西山道始亨。

英灵岂不在，千古碧江横。

范仲淹

范仲淹　睢阳学舍书怀

白云无赖帝乡遥，汉苑谁人奏洞箫。

多难未应歌凤鸟，薄才犹可赋鹪鹩。

瓢思颜子心还乐，琴遇钟君恨即销。

但使斯文天未丧，涧松何必怨山苗。

范仲淹

范仲淹　岁寒堂三题其二　君子树

二松何年植，清风未尝息。

天矫向庭户，双龙思霹雳。

岂无桃李姿，贱彼非正色。

岂无兰菊芳，贵此有清德。

万木怨摇落，独如春山碧。

乃知天地威，亦向岁寒惜。

有声苦江河，有心若金璧。

雅为君子材，对之每前席。

范仲淹

范仲淹　岁寒堂三题其三　松风阁

此阁宜登临，上有松风吟。

非弦亦非匏，自起箫韶音。

明月万里时，何必开绿琴。

凤皇下云霓，锵锵鸣中林。

淳如葛天歌，太古传于今。

洁如庖义易，洗入平生心。

安得嘉宾来，当之共披襟。

陶景若在仙，千载一相寻。

范仲淹

范仲淹　岁寒堂三题其一　岁寒堂

我先本唐相，奕世天衢行。

子孙四方志，有家在江城。

双松俨可爱，高堂因以名。

雅知堂上居，宛得山中情。

目有千年色，耳有千年声。

六月无炎光，长如玉壶清。

于以聚诗书，教子修诚明。

于以列钟鼓，邀宾乐升平。

绿烟亦何知，终日在檐楹。

太阳无偏照，自然虚白生。

不向摇落地，何忧岁峥嵘。

勖哉肯构人，处之千万荣。

范仲淹

范仲淹　滕子京魏介之二同年相访丹阳郡

长江天下险，涉者利名驱。

二公访贫交，过之如坦途。

风波岂不恶，忠信天所扶。

相见乃大笑，命歌倒金壶。

同年三百人，太半空名呼。

没者草自绿，存者颜无朱。

功名若在天，何必心区区。

莫竞贵高路，休防谗嫉夫。

孔子作旅人，孟轲号迂儒。

吾辈不饮酒，笑杀高阳徒。

范仲淹

范仲淹　滕子京以真籾相示因以赠之

泰山采芝人，吏隐清淮滨。

金函秘实籾，奉之如高真。

谓子有仙志，兴言一相示。

叩头鸣天鼓，玉书粲然异。

白云引轻素，朱丝闻灵篇。

题云天实岁，传于任凤仙。

兵火换九州，于兹三百年。

非有灵物持，此书安得全。

绿字起龙蛇，丹文挂星斗。

六甲当奉行，百神乃奔走。

密密天上语，忽忽人间有。

与君置青山，解冠松桂间。

服此上清籾，上清庶可攀。

无为尘土中，草草凋朱颜。

范仲淹

范仲淹　题翠峰院

翠峰高与白云闲，吾祖曾居水石间。

千载家风应未坠，子孙还解爱青山。

范仲淹

范仲淹　天平山白云泉

灵泉在天半，狂波不能侵。

神蛟穴其中，渴虎不敢临。

隐照涵秋碧，泓然一勺深。

游润腾云飞，散作三日霖。

天造岂无意，神化安可寻。

挹之如醍醐，尽得清凉心。

闻之异丝竹，不含哀乐音。

月好群籁息，涓涓度前林。

子晋罢云笙，伯牙收玉琴。

徘徊不拟去，复发沧浪吟。

乃云尧汤岁，盈盈长若今。

万里江海源，千秋松桂阴。

兹焉如有价，北斗量黄金。

范仲淹

范仲淹　听真上人琴歌

银潢耿耿霜棱棱，西轩月色寒如冰。

上人一叩朱丝绳，万籁不起秋光凝。

伏牺归天忽千古，我闻遗音泪如雨。

嗟嗟不及郑卫儿，北里南邻竞歌舞。

竞歌舞，何时休，师襄堂上心悠悠。

击浮金，戛鸣玉，老龙秋啼沧海底，

幼猿暮啸寒山曲。陇头瑟瑟咽流泉，

洞庭萧萧落寒木。此声感物何太灵，

十二衔珠下仙鹄。为予再奏南风诗，

神人和畅舜无为。为予试弹广陵散，

鬼物悲哀晋方乱。乃知圣人情虑深，

将治四海先治琴。兴亡哀乐不我遁，

坐中可见天下心。感公遗我正始音，

何以报之千黄金。

范仲淹

范仲淹　同年魏介之会上作

寒苦同登甲乙科，天涯相对合如何。

心存阙下还忧畏，身在樽前且笑歌。

闲上碧江游画鷁，醉留红袖舞鸣鼍。

与君今日真良会，自信粗官乐事多。

范仲淹

范仲淹　桐庐方正父家藏唐翰林画白芍药予来领郡事因获一见感叹久之题二十

治乱兴衰甚可嗟，徒怜水调诉荣华。

开元盛事今何在，尚有霓裳寄此花。

范仲淹

范仲淹　桐庐郡斋书事

千峰秀处白云骄，吏隐云边岂待招。

数仞堂高谁富贵，一枝巢隐自逍遥。

杯中好物闲宜进，林下幽人静可邀。

莫道官清无岁计，满山芝术长灵苗。

范仲淹

范仲淹　无题

十口相将泛巨川，来时暖热去凄然。

关津若要知名姓，定是孤儿寡妇船。

范仲淹

范仲淹　西湖筵上赠胡侍郎

官秩文昌贵，功名信史褒。

朝廷三老重，乡党二疏高。

涯业尽图籍，子孙皆俊髦。

西湖天下绝，今日盛游遨。

范仲淹

范仲淹　西溪见牡丹

阳和不择地，海角亦逢春。

忆得上林色，相看如故人。

范仲淹

范仲淹　西溪书事

卑栖曾未托椅梧，敢议雄心万里途。

蒙叟自当齐黑白，子牟何必怨江湖。

秋天响亮频闻鹤，夜海曈曨每见珠。

一醉一吟疏懒甚，溪人能信解嘲无。

范仲淹

范仲淹　匣剑

灵剑经年匣，决云谁为高。

报分别有道，何认问吹毛。

范仲淹

范仲淹　献百花洲图上陈州晏相公

穰下胜游少，此洲聊入诗。

百花争窈窕，一水自涟漪。

洁白怜翘鹭，优游羡戏龟。

阑干红屈曲，亭宇碧参差。

倒影澄波底，横烟落照时。

月明鱼竞跃，春静柳闲垂。

万竹排霜杖，千荷卷翠旗。

菊分潭上近，梅比汉南迟。

岸鹊依人喜，汀鸥不我疑。

彩丝穿石节，罗襪踏青期。

素发频来醉，沧浪减去思。

步随芳草远，歌逐画船移。

绘写求真赏，缄藏献己知。

相君那肯爱，家有凤皇池。

范仲淹

范仲淹　萧洒桐庐郡十绝

萧洒桐庐郡，乌龙山霭中。

使君无一事，心共白云空。

范仲淹

范仲淹　萧洒桐庐郡十绝

萧洒桐庐郡，开轩即解颜。

劳生一何幸，日日面青山。

范仲淹

范仲淹　萧洒桐庐郡十绝

萧洒桐庐郡，全家长道情。

不闻歌舞事，绕舍石泉声。

范仲淹

范仲淹　萧洒桐庐郡十绝

萧洒桐庐郡，公馀午睡浓。

人生安乐处，谁复问千锺。

范仲淹

范仲淹　萧洒桐庐郡十绝

萧洒桐庐郡，家家竹隐泉。

令人思杜牧，无处不潺湲。

范仲淹

范仲淹　萧洒桐庐郡十绝

萧洒桐庐郡，春山半是茶。

新雷还好事，惊起雨前芽。

范仲淹

范仲淹　萧洒桐庐郡十绝

萧洒桐庐郡，千家起画楼。

相呼采莲去，笑上木兰舟。

范仲淹

范仲淹　萧洒桐庐郡十绝

萧洒桐庐郡，清潭百丈馀。

钓翁应有道，所得是嘉鱼。

范仲淹

范仲淹　萧洒桐庐郡十绝

萧洒桐庐郡，身闲性亦灵。

降真香一炷，欲老悟黄庭。

范仲淹

范仲淹　萧洒桐庐郡十绝

萧洒桐庐郡，严陵旧钓台。

江山如不胜，光武肯教来。

范仲淹

范仲淹　谢黄搆太博见示文集

松桂有嘉色，不与众芳期。

金石有正声，讵将群响随。

君子著雅言，以道不以时。

仰止江夏公，大醇元小疵。

孜孜经纬心，落落教化辞。

上有帝皇道，下有人臣规。

邈与圣贤会，岂以富贵移。

谁言荆棘滋，独此生兰芝。

谁言蛙黾繁，独此蟠龙龟。

岂徒一时异，将为千古奇。

愿此周召风，达我尧舜知。

致之讽谏路，升之诰命司。

二雅正得失，五典陈雍熙。

颂声格九庙，王泽及四夷。

自然天下文，不复迷宗师。

范仲淹

范仲淹　谢柳太博惠鹤

新诗遗鹤指真经，对此仙标讵敢轻。

万里华亭思去伴，千年辽海识归程。

鸡群与处曾非辱，鹏路将翔孰谓荣。

独爱九舦嘹唳好，声声天地为之清。

范仲淹

范仲淹　新定感兴五首

数仞黄堂上，题名仅百贤。

孤高宋开府，千载可拳拳。

范仲淹

范仲淹　新定感兴五首

山水真名郡，恩多补谏官。

中间好田锡，风月亦盘桓。

范仲淹

范仲淹　新定感兴五首

风物皆堪喜，民灵独可哀。

稀逢贤太守，多是谪官来。

范仲淹

范仲淹　新定感兴五首

去国三千里，风波岂不赊。

回思洞庭险，无限胜长沙。

范仲淹

范仲淹　新定感兴五首

江上多嘉客，清歌进白醪。

灵均良可笑，终日著离骚。

范仲淹

范仲淹　行歌

行歌春满路，坐歌春满园。

花前人自乐，桃李岂须言。

范仲淹

范仲淹　驯鸥咏

万物有常性，性无不贵生。

风翔与骏奔，一一远害情。

鴥彼沙上鸥，皎皎霜雪明。

月宿沧洲静，日浴沧浪清。

何以狎溪人，溪人澹无营。

循循自饮啄，往往相逢迎。

徘徊两无猜，何慕复何惊。

客有怀依依，云水言将归。

逐尔群鸥乐，群鸥尔勿飞。

此心未忘者，天机非杀机。

范仲淹

范仲淹　尧庙

千古如天日，巍巍与善功。

禹终平洚水，舜亦致薰风。

江海生灵外，干坤揖让中。

乡人不知此，箫鼓谢年丰。

范仲淹

范仲淹　野色

非烟亦非雾，羃羃映楼台。

白鸟忽点破，夕阳还照开。

肯随芳草歇，疑逐远帆来。

谁谓山公意，登高醉始回。

范仲淹

范仲淹　依韵酬邠州通判王稷太博

南豳日日接英标，公外追随岂待招。

恶劝酒时图共醉，痛赢棋处肯相饶。

一抛言笑如何遣，频得音书似不遥。

独上西楼为君久，满城明月会云销。

范仲淹

范仲淹　依韵酬池州钱绮翁

天涯彼此勿冲冲，内乐何须位更崇。

白发监州身各健，青山绕郭景多同。

日高窗外眠方起，月到樽前宴未终。

况在江南佳丽地，重阳犹见牡丹红。

范仲淹

范仲淹　依韵酬府判庞醇之见寄

二十年前已定交，而今鹏鷃各逍遥。

但能贾傅亲前席，何必萧生意本朝。

直节羡君如指佞，孤根怜我异凌霄。

莫将富贵移平昔，彼此清心发半凋。

吴门歉岁减繁华，萧索专城未足夸。

柳色向秋迎使馆，水声终夜救田车。

丘山在负思朝寄，毫发经心愧道家。

不似桐庐人事少，子陵台畔乐无涯。

范仲淹

范仲淹　依韵酬光化李简夫屯田

老来难得旧交游，莫欢樽前两鬓秋。

少日苦辛名共立，晚年恬退语相投。

龚黄政事聊牵强，元白邻封且唱酬。

附郭田园能置否，与君乘健早归休。

范仲淹

范仲淹　依韵酬黄灏秀才

再贬鄱川信不才，子规相爱劝归来。

客心但感江山助，天意难期日月回。

白雪孤琴弥冷淡，浮云双阙自崔嵬。

南方岁晏犹能乐，醉尽黄花见早梅。

范仲淹

范仲淹　依韵酬李光化见寄

南阳偃息养衰颜，天暖风和近楚关。

欲少祸时当止足，得无权处始安闲。

心怜好鸟来幽院，目送微云过别山。

此景此情聊自慰，是非何极任循环。

范仲淹

范仲淹　依韵酬李光化叙怀

列宿专城且自娱，清名善最即前涂。

江山乐国诚难会，风月诗家的不辜。

未必晚成轮早达，好将高笑代长吁。

公馀更励经邦业，思为清朝赞禹谟。

范仲淹

范仲淹　依韵酬太傅张相公见赠

出处曾无致主功，南阳为守地犹雄。

醉醒往日惭渔父，得失今朝圆塞翁。

七里河边归带月，百花洲上啸生风。

卧龙乡曲多贤达，愿预逍遥九老中。

范仲淹

范仲淹　依韵酬毋湜推官

圣门非入室，文阵敢争盟。

不意栖云阁，何才隶月卿。

珍群怜未至，霄鹗引修程。

直舍有仙味，秘庭无俗声。

午阴宫树绿，宵刻禁锺清。

奉製歌三秀，称觞听六英。

恩辉孤易感，交结淡难成。

新发鉴中改，旧山天际横。

缨思渔父濯，春伴隼旟行。

桃浪观秦塞，薰风省舜城。

几多兴废迹，重叠古今情。

进退思先觉，蹉跎畏后生。

见诒如美衮，欲报管英琼。

净揖澄江练，高窥抉露茎。

复惊闻正始，终仰辅登闳。

好励图南志，翱翔览四瀛。

范仲淹

范仲淹　依韵酬吴安道学士见寄

圣君贤相正弥纶，谏诤臣微敢猣身。

但得葵心长向日，何妨驽足未离尘。

岂辞云水三千里，犹济疮痍十万民。

宴坐黄堂愧无恨，陇头元是带经人。

范仲淹

范仲淹　依韵酬吴春卿二首其二　松

亭亭百尺栋梁身，寂寞云根与涧滨。

寒冒雪霜宁是病，静期风月不须春。

萧萧远韵和于乐，密密清阴意在人。

高节直心时勿伐，千秋为石乃知神。

范仲淹

范仲淹　依韵酬吴春卿二首其一　鹤

华亭孤立病时身，终日徘徊尚海滨。

露掌思高还警夜，芝田音断欲务春。

千年灵气何求药，八变奇姿已过人。

莫厌在阴犹寡和，九舦非晚见精神。

范仲淹

范仲淹　依韵酬叶道卿中秋对月二首

天遣今宵无寸云，故开秋碧挂冰轮。

诗人不悔衣沾露，为惜清光岂易亲。

范仲淹

范仲淹　依韵酬叶道卿中秋对月二首

孤光千里与君逢，最爱无云四望通。

处处楼台竞歌宴，的能爱月几人同。

范仲淹

范仲淹　依韵酬益利钤辖马端左藏

滥登清顯遇公朝，岂有才谋可致尧。

拙守自惭成木强，宦游谁欢仅蓬飘。

醉来多谢提壶劝，归去宁烦杜宇招。

好乐当年开口笑，此心无事愧重霄。

范仲淹

范仲淹　依韵酬章推官见赠

姑苏從古号繁华，却恋岩边与水涯。

重入白云寻钓濑，更随明月宿诗家。

山人惊载乌纱出，溪女笑隈红杏遮。

来早又抛泉石去，茫茫荣利一吁嗟。

范仲淹

范仲淹　依韵酬周髖太博同年

孰敢先怀富贵图，良时须惜几嗟吁。

众心可致巍巍主，上意思平两两符。

不称内朝裨耳目，多惭外补救皮肤。

子陵滩畔观渔钓，无限残阳媚绿蒲。

范仲淹

范仲淹　依韵答并州郑大资见寄

节製重并汾，淹留又见春。

年高成国老，道在乐天真。

风韵应如旧，精明迥绝伦。

致君心未展，宁是式微人。

范仲淹

范仲淹　依韵答韩侍御

虽叨世契与邻藩，东道瞻风御史尊。

郑馆昔时延下客，于家今日见高门。

我居方面荣为惧，君向台端直且温。

彼此中怀蕴金石，不须销黯动离魂。

范仲淹

范仲淹　依韵答胡侍郎见寄

千年风采逢明主，一寸襟灵慕昔贤。

待看朝廷兴礼让，天衢何敢斗先鞭。

范仲淹

范仲淹　依韵答贾黯监丞贺雪

今之刺史古诸侯，孰敢不分天子忧。

自秋徂冬渴雨雪，旬奏空文惭转邮。

得非郡国政未洽，刺史闭合当自忧。

上赖天子仁且圣，神龙奔走不俟求。

同云千里结雪意，一夕密下诚如羞。

晓来赏心江海上，东望不见三神丘。

浑祛疠气发和气，明年黍稷须盈畴。

烟郊空阔猎者健，酒市暖热沽人稠。

光精璨璨夺剑戟，清寒拂拂生衣裘。

铃斋贺客有喜色，饮酣歌作击前筹。

常愿帝力及南亩，尽使风俗如东邹。

谁言吾子青春者，意在生民先发讴。

范仲淹

范仲淹　依韵答蒋密学见寄

东南为守慰衰颜，忧事浑祛乐事还。

鼓吹夜归湖上月，楼台晴望海中山。

奋飞每羡冥鸿远，驰骋那惭老骥闲。

此日共君方偃息，是非荣辱任循环。

范仲淹

范仲淹　依韵答梁坚运判见寄

蔽野旌旗色，满山笳吹声。

功名早晚就，裴度亦书生。

范仲淹

范仲淹　依韵答青州富资政见寄

枢府当年日辇襄，隐然一柱在明堂。

亲逢英主开前席，力与皇家正旧章。

直道岂求安富贵，纯诚惟欲助清光。

龚黄政事追千载，齐鲁风谣及万箱。

伟望能令中国重，奇谋曾压北方强。

故人待看调元后，乞取优游老洛阳。

范仲淹

范仲淹　依韵答提刑张太博尝新醖

南阳本佳处，偶得作守臣。

地与汝填近，古来风化纯。

当官一无术，易易复循循。

长使下情达，穷民奚不伸。

此外更何事，优游款嘉宾。

时得一笑会，恨无千日醇。

客有多闻者，密法为我陈。

自言此灵物，尽心妙始臻。

非徒水泉洁，大要黮檗均。

暄凉体四时，日月周数旬。

其气芳以烈，厥味和而辛。

涓涓滴小槽，清光能照人。

固可奉宗庙，宜能格天神。

我姑酌金垒，驻此席上珍。

况有百花洲，水木长时新。

烟姿藏碧坞，柳杪见朱闉。

两两凫雁侣，依依江海濒。

晚光倒晚影，一川无一尘。

悠悠乘画舸，坦坦解朝绅。

绿阴承作盖，芳草就为茵。

引此杯中物，献酬交错频。

礼俗重三爵，今乃不记巡。

大言出物表，本性还天真。

或落孟嘉帽，或抛陶令巾。

吾非葛天氏，谁为刘伯伦。

大使达观者，与予日相亲。

作诗美嘉会，调高继无因。

但愿天下乐，一若樽前身。

长戴尧舜主，尽作羲黄民。

耕田与凿井，熙熙千万春。

范仲淹

范仲淹　依韵答王源叔忆百花洲见寄

芳洲名冠古南都，最惜尘埃一点无。

楼阁春深来海燕，池塘人静下仙凫。

花情柳意凭谁问，月彩波光岂易图。

汉上山公发新咏，许昌何必诧申湖。

范仲淹

范仲淹　依韵奉酬晏尚书见寄

徽音来景毫，盛事耸吴乡。

上象三台照，高文五色章。

纯如登乐府，渊若测天潢。

寒谷春重煦，幽宫草特芳。

感知心似血，思报鬓成霜。

新定惭无惠，姑苏惜未康。

尧汤馀水旱，刘白旧风光。

北阙云霓远，南园橘柚荒。

愿闻歌画一，敢议赋长杨。

碌碌嘲须解，循循教弗忘。

迹甘荣路外，情寄圣门傍。

几托为鱼梦，江湖尚渺茫。

范仲淹

范仲淹　依韵和安陆孙司谏见寄

穰下故都今善藩，沃衍千里多丰年。

孙公顷以清净化，我来代之惭二天。

人物高传卧龙里，神仙近接弄珠川。

汉光旧烈山河在，徘徊吊古良依然。

二十八将固不朽，风云一代皆忠贤。

我亦明时得君者，出处十载功不前。

尚得州麾养衰疾，优游岂减居林泉。

因逢故人作宴喜，琴樽风月夕不眠。

之翰诗诗来若金石，重于我辈何其偏。

相其直道了无悔，宁争蠖屈与鹏骞。

范仲淹

范仲淹　依韵和并州郑宣徽见寄二首

钱唐作守不为轻，况是全家住翠屏。

名品久参卿士月，部封全属斗牛星。

仁君未报头先白，故老相看眼倍青。

最爱湖山清绝处，晚来云破雨初停。

范仲淹

范仲淹　依韵和并州郑宣徽见寄二首

西湖载客恣游從，湖上参差半佛宫。

回顾隙驹曾不息，沉思樽酒可教空。

层台累榭皆清旷，万户千门尽郁葱。

向此行春无限乐，却惭何道继文翁。

范仲淹

范仲淹　依韵和胡使君书事

都督再临横海镇，集仙遥辍内朝班。

清风又振东南美，好梦多亲咫尺颜。

坐啸楼台凌皓月，行春鼓吹入青山。

太平天子尊耆旧，八十五祥未赐闲。

范仲淹

范仲淹　依韵和介之未开菊

本非桃李色，佳节敢先开。

席上无言晚，霜前幸未摧。

芳心应有待，真赏直须催。

愿上金樽寿，何伤蝶不来。

范仲淹

范仲淹　依韵和苏州蒋密学

馀杭偶得借麾来，山态云情病眼开。

此乐无涯谁可共，诗仙今日在苏台。

范仲淹

范仲淹　依韵和孙之翰对雪

江干往往腊不雪，今喜纷纷才孟冬。

乃知王泽寝及远，益明天意先在农。

有年预可慰四海，大瑞且当闻九重。

况此湖山满清思，与君交唱若为慵。

范仲淹

范仲淹　依韵和提刑太博嘉雪

南阳风俗常苦耕，太守忧民敢不诚。

今秋与冬数月旱，二麦无望愁编氓。

龙遁云藏不肯起，荒祠巫鼓徒轰轰。

昨宵天意聚回复，繁阴一布飘寒英。

裁成片片尽六出，化工造物何其精。

散乱狂飞若倚势，徘徊缓舞如今情。

千门竞扫明月色，万木都拆寒梅英。

天上风流忽尔在，人间险阻无不平。

因松偶作琴瑟调，过竹徐移环佩声。

江天鸣雁畏相失，龙庭奔马豪如惊。

丞相沙堤初踏练，将军紫髯浑缀璎。

岩前饥煞啸风虎，海上冻死吞舟鲸。

我有高楼擘云上，双瞳一开千里明。

群阎逐去疫疠远，长逵压下尘埃清。

当知有年可坐致，东舦父老休营营。

因招大使赏天瑞，醉把羲黄向上凭。

穷通得丧了无事，庄老器宇何难并。

君起作歌我起和，天地和气须充盈。

当年此乐不可得，与雪对舞摅平生。

共君学取雪好处，平施万物如权衡。

范仲淹

范仲淹　依韵和提刑张太博寄梅

数枝梅寄寂寥人，多谢韶华次第均。

穰下此花留未发，待君同赏后池春。

范仲淹

范仲淹　依韵和同年朱兵部王宾客交赠之什

鹤禁兰宫达了身，高居南阙重为邻。

西园冠盖时时会，北海樽垒日日亲。

共弃荣华抛世态，同归清静复天真。

一如刘白东都下，更得裴公作主人。

范仲淹

范仲淹　依韵和魏介之同游玉仙坛

云坛共上百神清，碧坞红霞相照明。

幽草欲迷丹井处，乱峰依旧白云生。

亭亭翠纛高杉矗，险险狂雷落石轰。

待得九霄鸾鹤驭，玉书应改地仙名。

范仲淹

范仲淹　依韵和襄阳王源叔龙图见寄

高车赴南岘，敝郊主东道。

风采喜一见，布素情相好。

屈指四十秋，于今岁寒保。

我起为君寿，善颂复善祷。

愿尽杯中物，薄言理可到。

君子贵有终，功名非必早。

期端卿大夫，所尚贤而老。

世虑久乃周，圣门深已造。

与君誓许国，无忝于祖考。

洁如凤食竹，乐若鱼在藻。

安得长相亲，时时一绝倒。

不忘平生期，明月满怀抱。

范仲淹

范仲淹　依韵和延安庞龙图柳湖

种柳穿湖后，延安盛可游。

远怀忘泽国，真赏即瀛洲。

江景来秦塞，风情属庾楼。

刘琨增坐啸，王粲斗销忧。

秀发千丝堕，光摇匹练柔。

双双翔乳燕，两两睡驯鸥。

折翠赠归客，濯清招隐流。

宴回银烛夜，吟度玉关秋。

胜处千场醉，劳生万事浮。

王公多雅故，思去共仙舟。

范仲淹

范仲淹　移丹阳郡先游茅山作

丹阳太守意何如，先谒茅卿始下车。

展节事君三黜后，收心奉道五旬初。

偶寻灵草逢芝圃，欲叩真关借玉书。

不更從人问通塞，天教吏隐接山居。

范仲淹

范仲淹　忆杭州西湖

长忆西湖胜鉴湖，春波千顷绿如铺。

吾皇不让明皇美，可赐疏狂贺老无。

范仲淹

范仲淹　应製赏花钓鱼

万汇嘉亨日，皇心豫宴辰。

华林新濯雨，灵沼正涵春。

帝幄纷仙花，天钩掷锦鳞。

洋洋颁睿唱，赓颂浃簪绅。

范仲淹

范仲淹　鹦鹉

堂上每云云，金笼久受恩。

思山诚有意，对主忍无言。

性比孤鸾洁，声殊百舌繁。

云林如一去，应喜谢朱门。

范仲淹

范仲淹　咏史五首其二　有虞氏

成都成邑即天开，终践尧基咏起哉。

但得四门元凯至，九韶何必凤皇来。

范仲淹

范仲淹　咏史五首其三　夏后氏

景命还将伯益传，九川功大若为迁。

讴歌终在吾君子，岂是当时不让贤。

范仲淹

范仲淹　咏史五首其四　商人

履癸昆吾祸莫移，应天重造帝王基。

子孙何事为炮烙，不念嘻吁祝网时。

范仲淹

范仲淹　咏史五首其五　周人

斧钺为藩忍内侵，商人涂炭奈何深。

不烦鱼火明天意，自有诸侯八百心。

范仲淹

范仲淹　咏史五首其一　陶唐氏

纯衣黄冕历星辰，白马彤车一百春。

莫道茅茨无复见，古今时有致尧人。

范仲淹

范仲淹　咏蚊

饱去樱桃重，饥来柳絮轻。

但知离此去，不用问前程。

范仲淹

范仲淹　游庐山作

五老闲游倚舳舻，碧梯岚迳好程途。

云开瀑影千门挂，雨过松黄十里铺。

客爱往来何所得，僧言荣辱此间无。

從今愈识逍遥旨，一听升沉造化鑪。

范仲淹

范仲淹　游乌龙山寺

高岚指天近，远溜出山迟。

万事不到处，白云无尽时。

异花啼鸟乐，灵草隐人知。

信是栖真地，林僧半雪眉。

范仲淹

范仲淹　又和赏梅

故人为使富天才，相与抽毫赋早梅。

气豽未劳横玉笛，风光先合倒金垒。

陇头欲寄交情远，林下初逢病眼开。

必若和羹有遗味，花王应亦命公台。

范仲淹

范仲淹　又用前韵谢晏尚书以近著示及

祖述贤人业，何因降玄乡。

周公旧才美，夫子近文章。

逸气弥冲斗，雄源甚决潢。

月中灵桂老，春外实芝芳。

远似天无翳，清如塞有霜。

日星图舜禹，金石颂成康。

涡曲风骚盛，营丘学校光。

至精含变化，大手凿洪荒。

崧岳词欺甫，甘泉价掩扬。

满朝当讽诵，终古岂遗忘。

恍若探龙际，森疑履虎傍。

半生游此道，观海特茫茫。

范仲淹

范仲淹　与人约访林处士阻雨因寄

闲约诸公扣隐扃，江天风雨忽飘零。

方怜春满王孙草，可忍云遮处士星。

蕙帐未容登末席，兰舟无赖寄前汀。

湖山早晚逢晴齐，重待寻仙入翠屏。

范仲淹

范仲淹　与张焘太博行忻代间因话江山作

数年风土塞门行，说着江山意暂清。

求取罢兵南国去，满楼苍翠是平生。

范仲淹

范仲淹　阅古堂诗

中山天下重，韩公兹镇临。

堂上绘昔贤，阅古以儆今。

牧师六十人，冠剑竦若林。

既瞻古人像，必求古人心。

彼或所存远，我将所得深。

仁与智可尚，忠与义可钦。

吾爱古贤守，馨德神祇歆。

典法曾弗泥，劝沮良自斟。

跻民在春台，熙熙乐不淫。

耕夫与樵子，饱暖相讴吟。

王道自此始，然后张薰琴。

吾爱古名将，毅若武库森。

其重如山安，其静如渊沉。

有令凛如霜，有谋密如阴。

敌城一朝拔，戎首万里擒。

虎豹卷韬略，鲸鲵投釜鬵。

皇威彻西海，天马来駸駸。

留侯武侯者，将相俱能任。

决胜神所启，受托天所谌。

披开日月光，振起雷霆音。

九关支一柱，万宇覆重衾。

前人何赫赫，后人岂愔愔。

所以作此堂，公意同坚金。

僿思宝元初，叛羌弄千镡。

王师生太平，苦战诚未禁。

赤子餵犬彘，塞翁泪涔涔。

中原固为辱，天子动宸襟。

乃命公与僿，联使御外侵。

历历革前弊，拳拳扫妖祲。

二十四万兵，抚之若青衿。

惟以人占天，不问昂与参。

相彼形胜地，指掌而蹄涔。

复我横山疆，限尔长河浔。

此得喉可扼，彼宜肉就椹。

上前同定策，奸谋俄献琛。

枭巢不忍覆，异日生凶禽。

僿已白发翁，量力欲投簪。

公方青春期，抱道当作霖。

四夷气须夺，百代病可鎝。

河湟议始行，汉唐功必寻。

复令千载下，景仰如高岑。

因赋阅古篇，为公廊庙箴。

范仲淹

范仲淹　越上闻子规

夜入翠烟啼，画寻芳树飞。

春山无限好，犹道不如归。

范仲淹

范仲淹　杂咏四首

梓人一笑白云乡，杞桂森森遇豫章。

闻道周公绳墨在，天庭谁此遇明堂。

范仲淹

范仲淹　杂咏四首

有客蓝田得意归，溪光冉冉白虹霓。

玉人岂忍言环佩，留取天王尺二圭。

范仲淹

范仲淹　杂咏四首

铿铿千古峄山桐，金石声来造化中。

谁道元和无复致，为君堂上起薰风。

范仲淹

范仲淹　杂咏四首

岭上英英向日开，帝乡情态自徘徊。

如何一施阳春雨，依旧无心归去来。

范仲淹

范仲淹　赠都下隐者

梅福隐市门，严平居卜肆。

乃知神仙徒，非必烟霞地。

异哉西山人，逍遥京洛尘。

门多长者车，察脉如有神。

轩皇万馀载，此术了然在。

精意洞五行，飞名落四海。

结舍拟沧洲，东池接御沟。

兰芳披幽径，琴樽在小舟。

清夜泛月华，宛是江湖游。

他日上云去，兹为黄鹤楼。

范仲淹

范仲淹　赠方秀才

高尚继先君，岩居与俗分。

有泉皆漱石，无地不生云。

邻里多垂钓，儿孙半属文。

幽兰在深处，终日自清芬。

范仲淹

范仲淹　赠广宣大师

忆昔同游紫阁云，别来三十二迥春。

白头相见双林下，犹是清朝未退人。

范仲淹

范仲淹　赠茅山张道者

有客平生爱白云，无端年老尚红尘。

祇应金简名犹在，得见仙岩种玉人。

范仲淹

范仲淹　赠攀秀才

五代支雷屯，九野皆龙战。

开国如棋枰，皇极何由建。

太祖乘天飞，大发光华旦。

攀公江表来，经纶还如电。

微子入姬周，仓皇救涂炭。

四海乃大同，万里闻薰风。

礼乐与征伐，出自明光宫。

大动未大赏，积庆宜我穷。

李广不封侯，继世多英雄。

公有承家子，所至神明理。

复有起家孙，一见知千里。

和气十洲春，清流九江九。

非有神笔梦，粲粲文何绮。

天子青春朝，列鼎招英髦。

明年桃李开，禹浪如霞高。

之子可变化，咫尺登金鳌。

始知祖德长，光辉传佩刀。

范仲淹

范仲淹　赠棋者

何处逢神仙，传此棋上旨。

静持生杀权，密照安危理。

接胜如云舒，御敌如山止。

突围秦师震，诸侯皆披靡。

入险汉钭危，奇兵翻背水。

势应不可隳，关河常表里。

南轩春日长，国手相得喜。

泰山不碍目，疾雷不经耳。

一子贵千金，一路重千里。

精思入于神。变化胡能拟。

成败系之人，吾当著棋史。

范仲淹

范仲淹　赠吴秀才

万户侯家几叶孙，弟兄红旆独乌巾。

携琴又入庐山去，谁信朱门有逸人。

范仲淹

范仲淹　赠叶少卿

退也天之道，东南事了人。

风波抛旧路，花月伴闲身。

湖外扁舟远，门中驷马新。

心從今日泰，家似昔时贫。

见子登西掖，携孙过北邻。

白云高阁曙，渌水后池春。

樽酒呼前辈，鑪香叩上真。

祇应阴德在，八十富精神。

范仲淹

范仲淹　赠馀杭唐异处士

名动公卿四十秋，相逢仍作旅人游。

青山欲买难开口，白发思归易满头。

厌入市廛如海燕，可堪云水属江鸥。

故乡知己方都督，千树春浓种橘休。

范仲淹

范仲淹　赠张先生

应是少微星，又云严君平。

浩歌七十馀，未尝识戈兵。

康宁福已大，清静道自生，

邈与神仙期，不犯宠辱惊。

读易梦周公，大得天地情。

养志学浮丘，久链日月精。

寿存金石性，啸作鸾凤声。

阴德不形言，一一在幽明。

何当换金骨，五云朝玉京。

有客淳且狂，少小爱功名。

非谓钟鼎重，非谓箪瓢轻。

素闻前哲道，欲向圣朝行。

风尘三十六，未作万人英。

乃闻头角者，五神长战争。

祸福有倚伏，富贵多亏盈。

金门不管隽，白云宜退耕。

人间有嵩华，栖之比蓬瀛。

芝田春蔼蔼，玉润画铮铮。

峰峦多秀色，杉桂一何清。

月壑认瑶池，花岩列锦城。

朱弦冉冉奏，金醴迟迟倾。

相劝绮季徒，颓玉信纵横。

此乐不寻常，何苦事浮荣。

愿师先觉者，远远濯吾缨。

范仲淹

范仲淹　赠锺道士

人间无复动机心，挂了儒冠岁已深。

惟有诗家风味在，一坛松月伴秋吟。

范仲淹

范仲淹　斋中偶书

狂愚多苦口，幽远独甘心。

言路有馀责，权门无去音。

忘忧曾扣易，思古即援琴。

此意谁相和，寥寥鹤在阴。

范仲淹

范仲淹　谪守睦州作

重父必重母，正邦先正家。

一心回主意，十口向天涯。

铜虎思犹厚，鲈鱼味复佳。

圣明何以报，殁齿愿无邪。

范仲淹

范仲淹　芝山寺

楼殿冠崔嵬，灵芝安在哉。

云飞过江去，花落入城来。

得食鸦朝聚，闻经虎夜回。

偶临西阁望，五老夕阳开。

范仲淹

范仲淹　知府孙学士见示和终南监宫太保道怀五首因以缀篇

玉皇近侍请修真，赐得南山十里云。

樽有圣贤聊自慰，鼎多龙虎复谁分。

谢家山色朝晡见。陶隐松风寤寐闻。

万物已齐无一事，独醒惟笑众醺醺。

范仲淹

范仲淹　知府孙学士见示和终南监宫太保道怀五首因以缀篇

要路抛来自寡忧，高怀卷去白云收。

玉缘秘实须藏密，兰为奇香却在幽。

仙骨岂曾移静节，帝心终是竭嘉猷。

红霞绿竹忘机地，未免天家下诏求。

范仲淹

范仲淹　知府孙学士见示和终南监宫太保道怀五首因以缀篇

瑶坛日月静中长，诗思时时逸谢塘。

神枕自成仙岛梦，朝衣犹有御炉香。

三元秘简侵星奏，五岭灵芽待雪尝。

金阙九重留不住，高风何处是严光。

范仲淹

范仲淹　知府孙学士见示和终南监宫太保道怀五首因以缀篇

门外烟岚紫阁横，九衢风土更何情。

篱边醉傲渊明饮，陇上歌随桀溺耕。

三乐放怀千古重，万锺回首一毫轻。

鹏鹪共适逍遥理，谁复人间问不平。

范仲淹

范仲淹　知府孙学士见示和终南监宫太保道怀五首因以缀篇

汉陂高兴自飘飘，何必天台渡石桥。

潭上药灵多饵菊，林间诗逸半书蕉。

勤歌兰佩招逋隐，懒事尘缨逐采僚。

客有赤松盟约在，异时猿鹤不相辽。

范仲淹

范仲淹　中元夜百花洲作

南阳太守清狂发，未到中秋先赏月。

百花洲里夜忘归，绿梧无声露光滑。

天学碧海吐明珠，寒辉射空星斗疏。

西楼下看人间世，莹然都在青玉壶。

從来酷暑不可避，今夕凉生岂天意。

一笛吹销万里云，主人高歌客大醉。

客醉起舞逐我歌，弗舞弗歌如老何。

范仲淹

范仲淹　舟中

珠彩耀前川，归来一扣舷。

微风不起浪，明月自随船。

范仲淹

范仲淹　诸暨道中作

林下提壶招客醉，溪边杜宇劝人归。

可怜白酒青山在，不醉不归多少非。

范子长

范子长　南亭

花木精神面面金，谁将好景作南亭。

栗留枝上春风思，鶗鴃声中脱屐痕。

檐后梅樊兄及弟，槛前竹鹤子生孙。

我今犹是数旬客，遇意忻时即打门。

范子长

范子长　右石老人

欹右堂空怒翼垂，清泉赴壑两鱼嬉。

道人强欲安楼宇，闲却南边一半句。

范宗尹

范宗尹　诗一首

丈人古君子，清德肖冰玉。

仕宦三十载，一饱犹仰禄。

驱车向金阙，此行何太速。

家山岂不恋，陶令瓶无粟。

范宗尹

范宗尹　题石桥

古木森森白昼昏，瀑泉飞处两山分。

石梁跨谷欣初睹，茗碗浮花信旧闻。

行古向来悲一跌，洁身此去欲三薰。

至人党有矜怜意，便与提携出世纷。

范宗尹

范宗尹　题雁荡山

一径入幽，随山几萦盘。

云树深蓊蔚，石溪响潺湲。

我来春色晚，山花亦何繁。

好鸟不知名，向人自关关。

遗我发兴新，探讨忘疲艰。

龙湫信奇绝，飞泉落云间。

快泻万斛珠，溅沫霜雪寒。

尊者所经行，草木不可芟。

敢将尘土足，濯此清泠湾。

晚投野僧家，山作碧玉环。

高堂极虚明，可寄须臾闲。

此行端为山，山穷我当还。

明朝驱车去，依然随尘寰。

胜处未易忘，神游清夜阑。

范宗尹

范宗尹　游大有空明洞

暂到山中礼法坛，空明云气逼面寒。

当年孤鹤是何处，遥想天风坠羽翰。

范宗尹

范宗尹　游龙华寺二首

晓出城东路，寻僧聊避喧。

宿云开岭岫，晚稻没川原。

村暗桑枝合，林红柿子繁。

日斜僮仆困，共喜到山门。

范宗尹

范宗尹　游龙华寺二首

古寺山环合，崎岖路仅通。

一庵寒闭户，群木夜号风。

幽胜穷探尽，尘劳洗涤空。

兹游恐不再，聊记小诗中。

范综

范综　岳阳

万里山川宽眼界，两湖风月送天涯。

云通巫峡襄王梦，鵩吊长沙贾谊家。

范祖禹

范祖禹　八月十一日夜玉堂对月

银云栉栉玉堂明，奁镜初开六合惊。

天卷织毫光不隔，风收万籁夜无声。

蓬莱想像皆云气，宫殿虚无尽水精。

一夕梦飞双剑外，已疑身到雪山清。

范祖禹

范祖禹　长安

东风吹尘客心起，京华去蜀三千里。

我来踏雪走函关，下视秦川坦如坻。

晓登太华三峰寒，凭高始觉天地宽。

却惜京华不可见，烟花二月过长安。

长安通衢十二陌，出入九州横八极。

行人来往但西东，莫问兴亡与今昔。

昔人富贵高台倾，今人歌舞曲池平。

终南虚绕帝王宅，壮气空蟠佳丽城。

黄河之水东流海，汉家已去唐家改。

茂陵秋草春更多，豪杰今无一人在。

细观此事何足愁，不如饮酒登高楼。

秦王何苦求九鼎，魏武空劳营八州。

当年富贵一时事，身后寂寞余高丘。

春风开花不易得，一醉何必封公侯。

范祖禹

范祖禹　常大夫挽词

礼乐追先哲，文名动缙绅。

忠勤白首节，惠爱远州民。

石室诗书在，天衢日月深。

九原何所憾，有子嗣芳尘。

范祖禹

范祖禹　初到玉堂

旧庐风雨暗柴荆，丘壑元无绂冕情。

一纪周南陪太史，八年书殿厕桓荣。

陈编岂待伤麟止，藻思那能倚马成。

空愧朱衣华发吏，玉堂三世见题名。

范祖禹

范祖禹　春日有怀仆射相公洛阳园

阙塞当门外，伊流绕舍西。

松筠下改色，桃李自成蹊。

稚笋穿阶迸，珍禽拂面栖。

公归卧林壑，好作钓璜溪。

范祖禹

范祖禹　春鲔初登

风煦阳和候，冰消水泽春。

乘舟施密罟，登鲔荐明神。

大壑翻红鬣，长波失锦鳞。

味参笾实美，羞与涧毛新。

事异观棠日，时非滥泗辰。

猗欤潜有颂，率职自{虑下换鱼右攵}人。

范祖禹

范祖禹　答刘中叟

十年卧伊洛，半世老铅椠。

君恩还故栖，蠹简幸窥觇。

滥陪英雄游，自觉山野僭。

有美刘夫子，相逢乐无厌。

腾骞入霜台，便若阻城堑。

朝言渴蹇谔，民瘼待针砭。

清诗叩哀玉，孤秀出群艳。

伐木激颓风，佩兰起幽念。

顾我久羁寓，来如水凫泛。

晨兴想三川，夕梦越双剑。

终当出都门，瘦马摇破韂。

事业付公等，斯言免为玷。

范祖禹

范祖禹　答孙莘老病中寄谢诸同舍

言有逆耳忠，药有苦口利。

康强本危虑，忧患生逸意。

先生蹈周孔，陋巷乐仁义。

新命登谏垣，四方想平治。

舞雩逐清爽，伏枕送炎炽。

作诗存警戒，教告在同志。

苍生系正人，丹扆渴高议。

矧当敷经训，劝讲日严侍。

桓荣大师尊，郑公三鉴备。

天衢进方亨，王路坦无陂。

告猷补衮职，正色伏蒲地。

阳城可以起，醇酒毋数醉。

范祖禹

范祖禹　大雪入洛阳

昨夜关山雪，仆夫晨起惊。

挥鞭骑紫马，晓入洛阳城。

川原渺茫茫，长啸视八纮。

有如乘风驭，迢递奔玉京。

伊水象天河，云涛向东倾。

喧然古都市，沽酒吹玉笙。

予心正浩荡，万里赴归程。

遥望嵩峰顶，连天冻峥嵘。

欲攀玉女窗，举手摩太清。

思之不可去，怅望空含情。

范祖禹

范祖禹　砥柱四首

黄河倾落九天来，砥柱三山立欲摧。

崖谷吐吞成雾雨，蛟龙战门作风雷。

范祖禹

范祖禹　砥柱四首

巨灵趐屃两山开，东放黄河万里来。

地轴横斜争斡转，天维欹侧恐倾摧。

范祖禹

范祖禹　砥柱四首

禹开砥柱放河奔，浊浪轩轩日月昏。

唯有三门君不见，惊波一起动乾坤。

范祖禹

范祖禹　砥柱四首

砥柱初开禹力穷，黄河从此去朝宗。

长鲸一喷连山起，岌巌高於太华峰。

范祖禹

范祖禹　殿试覆考和子由侍郎

十五年前宿殿庐，伊川一纪卧岩居。

雕虫尚忆长杨赋，汗简犹残太史书。

日月当天瞻法座，烟霞落纸看华裾。

品题幸预诸公末，更许追随侍玉除。

范祖禹

范祖禹　多病

多病心牢落，惊秋鬓飒然。

风乾桐叶地，雨冷菊花天。

旧隐荒江汉，新居俯涧瀍。

西都长梦想，何日赋归田。

范祖禹

范祖禹　过朝天岭二首

夜上朝天晓不极，举头唯见苍苍色。

回看初日半轮明，下视嘉陵千丈黑。

范祖禹

范祖禹　过朝天岭二首

地拆天开此险成，飘萧毛发壮心惊。

人间行路难如此，叹息何时险阻平。

范祖禹

范祖禹　韩献肃公挽词三首

孝友天生德，公忠世象贤。

八元推亮采，四海入陶甄。

枌社棠阴老，槐庭棣萼联。

谘询赖黄发，零落已重泉。

范祖禹

范祖禹　韩献肃公挽词三首

舜禹勤劳治，皋夔翊赞功。

秉钧瞻上宰，宪老佚三公。

寿考登耆耋，哀荣备始终。

凄凉颍川路，箫鼓诉南风。

范祖禹

范祖禹　韩献肃公挽词三首

东阁开无倦，西园宴不疲。

苍生望安石，多士美当时。

功业归青史，音容閟惠帷。

乌衣门巷在，过客有余悲。

范祖禹

范祖禹　翰林寓直

雨冷絺衣初觉单，清秋寓直玉堂寒。

蒙蒙宿雾昏鴗鹊，猎猎光风转蕙兰。

藓积书筠尘不落，云生砚水墨无乾。

十年曾向伊川卧，长忆閒中梦寐安。

范祖禹

范祖禹　和李方叔惠嵩山术煎松黄二首　右术煎

八公淮水留丹灶，四皓商山余紫芝。

嵩岭今成花练术，周原空咏堇如饴。

容颜冰雪端能变，心肺尘埃信可治。

多病直疑生羽翼，更纡仙客上清词。

范祖禹

范祖禹　和李方叔惠嵩山术煎松黄二首　右松煎

直干千年老雪霜，不随群木四时芳。

冥冥黛色凝寒碧，冉冉云英末嫩黄。

仙桂一枝聊比德，幽兰九畹幸同香。

移文应怪归来晚，安石东山兴未忘。

范祖禹

范祖禹　和刘莘老赠王圣美三子侄补试太学联中高等

风流江左并淮原，王氏衣冠不乏贤。

文似三珠才竞爽，名如群玉气相连。

九秋鸿雁方遵陆，万里骅骝始下鞭。

白发星郎推雅量，似闻折屐喜成颠。

范祖禹

范祖禹　和吕龙图贺仆射相公

鼎铉承家有庆基，苍生翘首圣神知。

韦贤世德传经远，卫武年华入相迟。

霖雨八方随说命，带河千古誓萧规。

行看凤沼原鸰集，莫为旌麾滞朔陲。

范祖禹

范祖禹　和吕原晨上清宫落成

炎历储祥亿万年，宫成四海共熙然。

玉虚真境朝群帝，金阙泠风下列仙。

初日翠华来照耀，半天碧瓦欲飞骞。

已瞻圣孝勤三殿，更寫欢声入五弦。

范祖禹

范祖禹　和吕子进元夕

何处元霄好，天街第一坊。

九重金阙外，万寿彩山旁。

扈跸凝祥岛，迎銮资善堂。

帝城灯火满，归坐艀￥禅房。

范祖禹

范祖禹　和门下侍郎东省夜直孀　左丞光禄

黄阖訏谟作帝龙，文昌网辖振邦风。

群才藻鉴归能哲，

事钧衡仰至公。

连璧辉光时共美，断金情契昔相同。

折冲千里精神壮，正似山河绕汉宫。

范祖禹

范祖禹　和门下相公从驾视学

尧天云汰炳文章，亲学严师款上庠。

万乘及门先降辇，诸生望日俨成行。

三雍盛典遵前训，千古元龟鉴逸王。

儒服观光真幸会，为容深愧鲁高堂。

范祖禹

范祖禹　和钱穆父尚书蒋颖叔侍郎从驾景灵宫二首

紫嵩清洛映重堙，旧隐荒芜白发新。

麋鹿未能驯野性，鸾凰何敢望前尘。

分班拜舞趋文陛，扈跸赓歌纪庆辰。

共助成王朝太室，惭非史佚奉明禋。

范祖禹

范祖禹　和钱穆父尚书蒋颖叔侍郎从驾景灵宫二首

寝庙威神挟正元，初晨天仗下端门。

寒生碧瓦气葱郁，日丽琱舆景晏温。

霜露感时知世远，星辰拱极见君尊。

自怜多病思归客，唯有山川役梦魂。

范祖禹

范祖禹　和蜀公八十岁自咏

卫武年将百，僖公寿有千。

形方通帝梦，兆始见王田。

白发高山雪，新诗清水莲。

福绥真乐只，燕处自超然。

浊酒不徐圣，泠风御列仙。

劲松临绝壁，独鹤在青天。

出处邦之望，清虚性所便。

老谋方眷用，微物正思怜。

汉室求园绮，周家重夭颠。

虽怀箕颍志，应未许终焉。

范祖禹

范祖禹　和蜀公紫薇花再发寄中书舍人

几年幽独饮风霜，一日荣观似堵墙。

地养深根成异产，天回淑气发新阳。

宾朋须醉千锺酒，蜂蝶争偷百和香。

留得青氈真旧物，于今凤阁有名郎。

范祖禹

范祖禹　和王都尉押高丽人宴射北园

天上星弧日射狼，副车衣袂得余香。

朔云曾落双鵰羽，辽海将归万里航。

酒滟尧觞宾已醉，春回汉苑漏初长。

何郎拜舞恩波渥，花簇金鞍道路光。

范祖禹

范祖禹　和五十四翁登恩第后赠杨君章

力穑良农晚岁收，英名初喜动凝旒。

光如剑气斗间没，文似河源天上流。

莫叹黄金才易箒，安知布被不封侯。

暮年烈士心方壮，双鹘搏风向九秋。

范祖禹

范祖禹　和张二十五春日见寄五首

绰约花无语，间关鸟自吟。

及时须赏玩，风雨不能禁。

范祖禹

范祖禹　和张二十五春日见寄五首

莫恨生华发，唯须不负春。

风光无老少，祗属有情人。

范祖禹

范祖禹　和张二十五春日见寄五首

潇洒幽栖地，山岚日夕昏。

松风吹绿绮，溪月湛清樽。

范祖禹

范祖禹　和张二十五春日见寄五首

白日春台上，欢娱莫诉杯。

飞花留客醉，啼鸟近人来。

范祖禹

范祖禹　和张二十五春日见寄五首

流水家家入，修篁处处同。

城南履道宅，白传有遗风。

范祖禹

范祖禹　和张二十五游白龙溪甘水谷郊居杂咏七首

君家潇洒住园林，更入青山径路深。

唯有白云为得侣，祗应流水是知音。

范祖禹

范祖禹　和张二十五游白龙溪甘水谷郊居杂咏七首

松资鹤性自宜闲，天与幽奇避俗喧。

谢客风流临海峤，秦人歌啸入花源。

范祖禹

范祖禹　和张二十五游白龙溪甘水谷郊居杂咏七首

南窗高卧看云生，日暮回风动紫荆。

鼓吹不须过野坞，青蛙雨后自能鸣。

范祖禹

范祖禹　和张二十五游白龙溪甘水谷郊居杂咏七首

田家何所乐，野老饭蒿藜。

沙月鹭投宿，松风猿乱啼。

侵衣青竹冷，拂面绿萝低。

幽步无车马，唯应杖可携。

范祖禹

范祖禹　和张二十五游白龙溪甘水谷郊居杂咏七首

石径人行少，山云袖拂看。

水流情共远，天阔望随宽。

笙磬珍禽响，龙蛇怪蔓盘。

洛川回首处，烟霭暮漫漫。

范祖禹

范祖禹　和张二十五游白龙溪甘水谷郊居杂咏七首

夜静月明溪水喧，先秋风物已萧然。

藤萝作帐云为枕，冷挂絺衣石上眠。

青山跬步去无由，唯有登临可散忧。

浮世只知轩冕乐，几人能得少时休。

范祖禹

范祖禹　和张给事喜雨

玉座焦劳侧席居，侍臣忧国尽应徐。

宸心有感先离毕，星使分祈未下舆。

触石寸云寰宇遍，稽天巨浸百川趋。

不才太史那能颂，唯待丰年以喜书。

范祖禹

范祖禹　和张芸叟左司被赐资治通鉴

六世承平有史臣，紬书东洛布成均。

网罗遗佚三千载，采撷精华十九春。

天作冠篇坟曲大，上思稽古宪章新。

乌台御史辞雠校，头白空余汗简人。

范祖禹

范祖禹　和子进六言二首

夜静碧天如水，山空明月随人。

此兴庾公非浅，远游王子何频。

范祖禹

范祖禹　和子进六言二首

萧散独游何处，寂寥四顾无人。

月露沾衣觉久，水曲吹面宜频。

范祖禹

范祖禹　和子进千春院观桃花二首

西度天津水见沙，轻风飞盖绿杨斜。

相逢喜到千春寺，最后方开第一花。

富媪英华当閒出，东君照育想非赊。

神仙高格黄裳色，安得深根植帝家。

范祖禹

范祖禹　和子进千春院观桃花二首

凤刹花光照碧霄，龙楼柳色暗朱桥。

夸娥素月人疑近，姑射仙山路岂遥。

琮玉温姿轻拂拂，鞠衣嘉色宛飘飘。

都人莫怪芳华晚，如隔烟霞在泬寥。

范祖禹

范祖禹　和子进夏日忆宝上人

径藓铺苍锦，林花落绛趺。

山光入户牖，云气起瓶盂。

宴坐期三月，迷行有万途。

寥寥方丈室，一物更应无。

范祖禹

范祖禹　和子开从驾朝谒景灵宫二首

雨师泛洒霁光匀，华盖香风不起尘。

亿兆欢呼真帝启，谋猷左右尽君陈。

云随仙驭三山远，日出咸池六合新。

一别都门变桑海，来瞻原庙祗悲辛。

范祖禹

范祖禹　和子开从驾朝谒景灵宫二首

瑶池真气降东莱，营室新临渭北开。

载见辟王遐迩至，思齐任姒肃雍来。

龙胡尚泣遗弓剑，燧火俄惊变柳槐。

谁识九重宵旰意，中天云汉望昭回。

范祖禹

范祖禹　和子瞻禁林锁院诏赐烛酒

晨入金华暮浴堂，声容不动笔奔忙。

星间忽降龙衔耀，天上重分玉醴香。

欲炧寒霄宫漏永，半酣归梦蜀山长。

起看绛阙银河晓，山立千官拱未央。

范祖禹

范祖禹　和子瞻尚书仪曹北轩种栝

苏公沧洲趣，日夕怀山阴。

公堂植珍木，寄梦天姥岑。

亭亭碧玉干，气象俯乔林。

雷霆已难拔，霜雪何敢侵。

苍皮卷鳞甲，细叶抽锋针。

稍出珊瑚枝，中含笙磬音。

鸾凤待栖息，讵肯容凡禽。

西风荡积雨，畏日方流金。

潭潭宗伯府，窈窕岩谷深。

北窗卧羲皇，笑语合朋簪。

苍生望安石，出处本无心。

万象入毫端，四溟纳胸襟。

文房俎豆列，武库矛戟森。

甘棠爱召伯，勿使蝼蚁寻。

世俗多贵远，岂知古犹今。

他年老东山，应记梁父吟。

范祖禹

范祖禹　黄鲁直示千叶黄梅余因忆蜀中冬月山行江上闻香而不见花此真梅也鲁

江上清香隔水闻，林间不见雪纷纷。

春寒忽忆登山屐，归梦犹寻谷口云。

范祖禹

范祖禹　寄华州提举崇福李侍郎

洛社曾陪祭酒间，承明复接侍臣班。

论交晚见松筠操，驻景长思冰雪颜。

华岳闭门穷简册，邵堂隐几看河山。

相逢一笑如何日，心逐飞云出故关。

范祖禹

范祖禹　寄名山李著作

剑外虽云远，外山信日闻。

漏天常泄雨，蒙顶半藏云。

万里飞凫舄，三年隐豹文。

茗芽春后好，应许故人分。

范祖禹

范祖禹　寄蜀州吴廷珍太守

红旆前驱一舍间，里闾相望俗安闲。

春风城郭千家柳，落日楼台四面山。

南亩劝耕丹诏远，北堂侍膳彩衣斑。

梁园倦客思归久，五马何时命驾还。

范祖禹

范祖禹　寄题傅钦之济源草堂

傅公有幽居，近在盘山下。

清济出其间，白石明可把。

盈科赴溟渤，羽坎日倾泻。

竹色洗娟婵，松姿照萧洒。

室有古诗书，门无俗车马。

公居虽畎亩，寤寐惟朝社。

云山聊啸遨，鱼鸟同游冶。

在我本无心，群生系用舍。

终当入帝梦，当象求岩野。

题诗寄林坰，俚调惭非雅。

范祖禹

范祖禹　寄题蒲氏清风阁

阆山锦屏秀，阆水碧玉寒。

高阁俯城邑，飞甍出云端。

惟昔隐君子，卜筑兹考槃。

图书侔藏室，一一手自刊。

山园养松桂，庭砌被芝兰。

雾深豹文蔚，风壮鹏翼搏。

来为庙庙重，归为里闾欢。

乃知哲人训，基构自艰难。

我昔侍先君，借书尝纵观。

题诗尚可记，手泽想未乾。

尔来三十载，感事一汍澜。

侧身西南望，安得陵风翰。

范祖禹

范祖禹　寄题颍昌王氏巽亭二首

危槛跨层城，凭高俗虑醒。

鹏飞适莽苍，鸿去上青冥。

隐地临箕岭，贤游会德星。

跻攀何日共，远目寄郊坰。

范祖禹

范祖禹　寄题颍昌王氏巽亭二首

旧馆怀贤躅，先朝翊帝图。

虹梁引层构，血汗出奇驹。

几杖延乡老，诗书问鲁儒。

南天望云气，应泣舜苍梧。

范祖禹

范祖禹　九日寄诸弟

白发宜新酒，黄花似去年。

怀归双剑路，极望九秋天。

乔木西山外，觚棱北斗边。

遥知行乐处，药市隐真仙。

范祖禹

范祖禹　句

藓色通行径，松阴叩隐关。

范祖禹

范祖禹　句

上秩乾门下奠坤，玄都境界妙难论。

范祖禹

范祖禹　句

会老名堂清颍上，礼贤开馆大河滨。

范祖禹

范祖禹　哭司马公休

昔在西都日，趋庭见伯鱼。

金华同勤讲，石室共抽书。

鲍叔深知我，颜渊实丧予。

衰年哭心友，忍复望灵车。

范祖禹

范祖禹　坤成节教坊致语口号

彩仗含风缥缈间，神孙当宁燕千官。

太阴入梦祥初发，中岳闻呼老更难。

诸夏丰年生诏令，两仪和气入吹弹。

下臣拜献坤成乐，长奉千秋万岁欢。

范祖禹

范祖禹　腊后一日雪晴西郊

腊后寒威壮，春回岁律穷。

薄云霏小雪，爱日解严风。

银阙千门迥，瑶林万里同。

谁能拂毫素，移入画屏中。

范祖禹

范祖禹　乐通神明

世治兴和乐，阳来符正声。

纯能格天地，幽可逮神明。

协气流无外，灵心识太平。

九歌人鬼享，八变地祗迎。

翕纵多祥集，欣欢万祉生。

须知勋德大，圣作掩英茎。

范祖禹

范祖禹　李朝议挽词二首

美行商山老，高年渭水翁。

政留循吏迹，家有古人风。

操几门庭在，安车里巷空。

子孙皆孝养，余庆自无穷。

范祖禹

范祖禹　李朝议挽词二首

解组红尘处，忘机白日迟。

烟霞随步武，松竹想风姿。

泈水流清范，盘山厚福基。

乡人应配社，犹恨不期颐。

范祖禹

范祖禹　李方叔馈潭笋

穿云劚石远林空，来涉烟波几万重。

实比梧桐堪食凤，箨翻风雨便成龙。

一枝未许尘鞍挂，千亩终留渭水封。

陋巷菜羹知不称，君王玉食愿时供。

范祖禹

范祖禹　吏部彭侍郎召会冯少师园亭即席赋诗

门生犹记凿龙登，载酒东堂命友朋。

终日清谈陪几杖，赤松况是坐禅僧。

范祖禹

范祖禹　七月五日热退喜凉资中有怀二十四韵

仲夏金火争，阴阳势相夺。

乾坤鼓洪炉，夸父死奔渴。

普天无织云，厚土万丈裂。

亭亭太阳午，安得日车跌。

清冷想寒门，浩荡思舞雪。

叹彼老农耕，有苗不得活，

乞雨祷潭龙，望云驱旱魃。

帝车俄回指，四序苦飘忽。

木落天地秋，清霜洗空阔。

凉风破阊阖，势欲卷溟渤。

众鸟尽不飞，峥嵘见孤鹘。

登临涤魂神，飒爽动毛骨。

因怀京洛间，车马填城阙，

红尘暗天宇，愚智共汩没。

出门无所适，肝肺为枯竭。

平生喜林泉，潇洒爱风月。

沧浪有渔父，逸步脱羁绁。

超然思远游，万古访遗辙。

安能公侯间，俯偻事干谒。

及来山水县，素志得少豁。

白石拂云眠，芳荪乘露撷。

寻山喜幽胜，照水玩澄澈。

虽无巢许操，夙慕夷齐洁。

庶以保吾真，无为事其末。

范祖禹

范祖禹　秋夜

月上霜威重，烟消霁景分。

岭猿寒啸侣，涧鹿夜呼群。

天静织毫见，山空落叶闻。

此时真吏隐，高卧看浮云。

范祖禹

范祖禹　三月十八日雨后访张二十五以诗见寄次其韵

池上鱼相乐，林间鸟不惊。

雨余荷气湿，风动水纹生。

俗客心犹爽，高人兴自清。

何时作邻里，卜宅翦榛荆。







卷81

范祖禹

范祖禹　石耳

庐山五老峰，下临大江水。

绝壁千余仞，青冥洞无底。

蒸云自太古，流雨洒千里。

白日照层巅，阳崖生石耳。

采之悬绳梯，磴藓滑屐齿。

朱门登华筵，味敌莼丝美。

小人勇趋利，所得仅刀匕。

鸿毛轻躯命，一坠即已矣。

吾思窒群欲，岂独艮其趾。

高深有前戒，来者慎所履。

范祖禹

范祖禹　守岁

岁逐更筹尽，春随斗柄回。

和风先傍柳，薄雪暗惊梅。

坐对灯花结，欢吹酒蚁开。

莫嗟华发短，且喜一年来。

范祖禹

范祖禹　蜀公恳辞经席改领嵩宫赋诗以代献寿

累诏褒优免造庭，两宫虚竚想仪形。

千年辽鹤高华表，万里云鸿独杳冥。

绮皓彩芝终佐汉，桓荣稽古旧传经。

真宫岑寂烟霞外，南极光中作寿星。

范祖禹

范祖禹　水纹扇

剪出潇湘一片秋，动摇君手向空流。

微风自有云涛气，梦入江天一钓舟。

范祖禹

范祖禹　司马温公挽词五首

伊吕为时耦，夷齐得圣清。

精忠贯日月，至行格神明。

微物沾仁泽，穷荒服德名。

须知千载后，瞻仰重嵩衡。

范祖禹

范祖禹　司马温公挽词五首

文母扶皇运，成王绍庆基。

萧公翼左右，裴相系安危。

共恨登庸晚，俄成殄瘁悲。

旂常纪勋业，长与日星垂。

范祖禹

范祖禹　司马温公挽词五首

上相经纶日，群生化育中。

初开仁寿域，重立太平功。

海宇还淳俗，朝廷复古风。

英灵在王室，应佑宋无穷。

范祖禹

范祖禹　司马温公挽词五首

尽瘁忧民瘼，孤忠简圣心。

忘身甘首疾，报国竞分阴。

天夺杨公速，人思召伯深。

秋风咽笳鼓，行路泣成霖。

范祖禹

范祖禹　司马温公挽词五首

自昔龙门峻，叨蒙国士知。

紬书陪太史，问学仰宗师。

一纪依林壑，千秋隔履綦。

余生愧簪绂，无路送灵輀。

范祖禹

范祖禹　四皓

南山石壁陵苍苍，中有四老眉如霜。

中原龙虚困格门，九霄鸾凤高飘翔。

赤精斩蛇入咸阳，南极老人转遁藏。

一朝相顾下云巘，共为羽翼安储皇。

白云黄鹄高飞扬，虽有砫缴安能伤。

君王慷慨但饮酒，戚姬起舞无辉光。

古人不见虽已远，吾将杖策登崇冈。

范祖禹

范祖禹　四月三十日慈孝寺山亭席上次韵经父舍人送子敦都运待制赴河北

去年使河东，饮饯天始秋。

今年使河北，复作萧寺游。

愧我燕居息，送公频按州。

雍容鹓鹭列，环佩鸣琅球。

岂知勤徒御，与国扬王休。

壁如果适口，安问梨与榴。

此行功名会，肯使岁月流。

载酒都门饯，行当迓归輈。

范祖禹

范祖禹　送陈元舆侍御赴庐江

忆昔仁皇凭玉几，延和春书神龙起。

赭袍黄伞放诸生，却下红帘半天裹。

君为第二惊众人，愧我非才居后尘。

题名桂籍皆年少，有似鹤鸿毛羽新。

尔来四朝三十载，相逢何怪容颜改。

昭陵拱木郁参天，麟阁名臣几人在。

侍从同登白玉除，每思夙昔梦华胥。

君今出作八州牧，千里旌旗引舳舻。

淮阳卧治岂当久，宣室夜召终非疏。

下车先表崔节妇，助我汗简成新书。

范祖禹

范祖禹　送道纯归南康

平生闻庐岳，梦想入松门。

京华走尘土，岁月空崩奔。

缈思放岩壑，枕石清心魂。

羡君归旧隐，山水当高轩。

云林对寝食，烟霭变朝昏。

晴空天池溢，瀑布银河翻。

奇观穷宇宙，梦泽可以吞。

少年负志气，海运期鹏鲲。

晚登桂堂籍，燕石笑玙璠。

飘飖考城吏，放浪彭泽园。

回首出都邑，仙禽谢笼樊。

顾我老文史，望天方戴盆。

俯仰半世间，同僚念金昆。

存亡已永隔，风义古所敦。

寄语谢嵇绍，终惭山巨源。

珍台闲馆切昭回，笙鹤应无俗驾陪。

天浸祥池三岛向，春迷神囿百花开。

沙鸥泛泛人相近，风燕飞飞隼莫猜。

清洛故园荒径在，与君何日赋归来。

范祖禹

范祖禹　送蒋颖叔赴熙州

诗书谋帅得豪英，去拥洮河十万兵。

舒卷风云为号令，笑谈樽俎是功名。

胡尘不近弹筝峡，汉月长悬细柳营。

莫谓安边无上策，农桑千里见升平。

范祖禹

范祖禹　送李邠州

文昌冠剑辍名卿，书殿丹青得老成。

晓日旌旗熊虎动，秋郊组练雪霜明。

邠郊风教农桑国，秦帝山河屏翰城。

竹马儿童应借问，使君揽辔旧澄清。

范祖禹

范祖禹　送吕通直致仕南游归寿州

掞天畴昔阻雄飞，未及耆年早拂衣。

白日浮丘仙袂远，清秋范蠡片帆归。

京华岁月双奔毂，淝上沧浪一钓矶。

况有孟光为道侣，散花诸国叩岩扉。

范祖禹

范祖禹　送七主簿赴龙水

山行水逶迤，郁屈如盘龙。

缘溪夹修竹，被岭多长松。

悬门倚岩石，终日对青峰。

初仕昔为宰，读书过三冬。

忘机狎鸥鸟，劝稼亲老农。

讼庭可罗雀，铜印苍藓封。

尔来三十年，梦想幽人踪。

风尘京洛间，邑子或相逢。

晚岁上玉堂，天门深九重。

缅思寒潭碧，一洗我心胸。

送子西南归，恨无羽翼从。

为我谢邦人，今愧白发容。

范祖禹

范祖禹　送秦主簿赴仁和

我思适吴越，怀古意如何。

太伯振高风，仲雍扬清波。

绪余有季子，饥食玉山禾。

山水发奇秀，古来英俟多。

秦君淮海彦，文锋雄太阿。

早依苏扬州，匠手为砻磨。

光芒侵星斗，气象奔江河。

青衫拾科第，试邑佐弦歌。

春水生南国，扁舟浮绿罗。

方将剖蚌璞，焜耀随与和。

我病久废诗，缅思眄庭柯。

傍徨恋此闼，岁月屡蹉跎。

看君登朝廷，奏颂助猗那。

为我谢苏公，先归待江沱。

范祖禹

范祖禹　送圣徙入京兼呈纪常子进

二年隔京洛，思见亦已久。

骊驹将戒行，姑共一杯酒。

君来买园林，山川既富有。

顾我犹旅人。安排卧林薮。

不意嵩岭云，输君先入手。

谋生已知拙，高遁惭居后。

贵富等浮云，名声似箕斗。

终当结茅屋，邻舍闻鸡狗。

杖履作往还，过从惟野叟。

爱君修竹间，一水似崖口。

扫除石上月，寒除石上月，

寒桧摇青箒。早赋归去来，

无为事奔走。前期知非远，

同集待诸友。寄我思洛诗，

东风想回首。

范祖禹

范祖禹　送廷珍殿丞兄通判阆州、

十年京洛弄残书，喜见西归别驾车。

锦里追游贫莫厌，彩衣荣侍乐何如。

诏条安远民为本，才刃如君地有余。

不日还趋宣室召，伊川重访野人庐。

范祖禹

范祖禹　送文周翰出守陕郊

维师谢公衮，稷契仰高躅。

公子卷庭闱，西郊作侯牧。

飘繇丹穴凤，灿烂文昌宿。

雅望冠朝端，妙年分陕服。

彩衣照洛水，红旆驱崤谷。

荆山连太华，翠气堆群玉。

长河从天来，回斡卷坤轴。

东奔触砥柱，北向摧平陆。

壮哉山河固，屏翰神明雝。

秦人亦劳止，生气日已蹙。

兵戈困疮痍，赋敛苦敲朴。

使君得召父，庶可饱饘粥。

耕桑遍南亩，礼义兴比屋。

门前长安道，日夕击征毂。

念昔西徂东，经过厌结束。

尔来卧岩谷，十载归天禄。

犹如闭樊笼，恨未随鸿鹄。

隐几思故山，侧身望乔木。

何时拂尘衣，假道西走蜀。

驻马问甘棠，歌谣听淳俗。

范祖禹

范祖禹　送赵清宪入蜀

上圣隆西眷，中朝报钜贤。

三刀重梦寐，四国赖蕃宣。

自昔方隅远，惟公惠泽偏。

弦歌初抚字，使节再联翩。

召父深仁浃，文翁美化全。

南图回海浪，北极上星躔。

霖雨苏群物，卿云被八埏。

从容方论道，引避不居权。

忠驭何频叱，行帷又一褰。

漏天开雾雨，烧栈扫云烟。

玉垒山横雪，罗江水映绵。

闾阎瞻冕服，父老识旌旃。

清静尝能理，烦苛冀尽蠲。

销兵无吠警，含哺但安眠。

富庶宁加此，功名固有焉。

岂惟私蜀土，伫更秉陶甄。

范祖禹

范祖禹　送郑闳中待制提举洞霄宫

成均祭酒出储胥，叹息东门祖二疏。

顾我言非韩吏部，多公节似孔尚书。

诸生共惜阳城去，三径重开蒋诩居。

琳馆遥瞻霄汉外，秋风一鹤上空虚。

范祖禹

范祖禹　送周思道再知汉州三首

千山行尽见平川，鸡犬相闻俗晏然。

父老共知仁圣意，十年重借使君贤。

范祖禹

范祖禹　送周思道再知汉州三首

使君昔日抚疲赢，曾奏囊封有直词。

一卧家山今白首，重来犹拥旧旌旗。

范祖禹

范祖禹　送周思道再知汉州三首

两川相望各繁华，二牧蕃宣出一家。

衣绣聊为乡社宠，行看召节向天涯。

范祖禹

范祖禹　送周正孺知梓州

先朝直节贯秋霜，殿壁於今有谏囊。

汲黯犹烦卧居郡，冯唐何事老为郎。

山川壮丽开戎幕，草木荣华过故乡。

青盖从来宜白发，行看高步入明光。

范祖禹

范祖禹　孙秀才下第暂还京口留别起居邀余和以赠行

翔鸾戢翼下层空，南浦归帆逐晓风。

梦寐兰陔清露白，啸歌江国火云红。

王畿结绶来无久，天汉乘槎去可通。

莫为淹回销壮节，力行须与古人同。

范祖禹

范祖禹　太皇太后挽词二首

诞保天基命，光开帝永图。

轩星临斗极，尧日上云衢。

美化形风雅，成功入典谟。

群生何以报，损寿济寰区。

范祖禹

范祖禹　太皇太后挽词二首

授几咨元老，垂帷揽众贤。

舜功成二十，周士得三千。

德泽流终古，规慕遗亿年。

宁唯照彤史，石室灿青编。

范祖禹

范祖禹　同安诞日赋小诗祝延

海上蟠桃方结子，月中仙桂欲生枝。

须知阴德多余庆，仁者从来与寿宜。

范祖禹

范祖禹　同子瞻送子敦赴河北都运次韵

顾公涉沧海，宇宙观奇伟。

十年守沈冥，应笑柱下史。

动静虽有殊，要之盖棺已。

迩来拜东台，岩穴弹冠喜。

昂藏出风尘，壮志在千里。

忽持肤使节，急病仁为美。

翰林出新诗，风霆奔落纸。

朝廷日清明。君子慎所履。

行当继禹功，洒灾澹洪水。

过我伊洛间，松风醒俗耳。

范祖禹

范祖禹　挽歌词

彩旆篮舆访隐扃，云松雪竹想仪形。

函关应望真人气，傅野今无处士星。

犹忆九皋闻鹤唳，徒劳双目送鸿冥。

将回俗驾频搔首，深愧山文旧勒铭。

范祖禹

范祖禹　王承事挽词

井络西南奥，今无处士星。

天真养恬漠，世累绝尘冥。

松菊陶公径，诗书孔氏庭。

传家清训在，潜德继先铭。

范祖禹

范祖禹　王开府挽词三首

圣历当千运，天庭第一人。

荣光亲日月，优宠极臣邻。

贾马推先进，夔龙接后尘。

藩垣赖耆德，宣力至终身。

范祖禹

范祖禹　王开府挽词三首

康宁五福备，出入四朝安。

剑佩逼台室，旌旄登将坛。

天池将浴凤，云汉拟骖鸾。

缥缈凌霞意，今成逝水叹。

范祖禹

范祖禹　王开府挽词三首

连帅诸侯长，维师列爵隆。

仪刑宪万国，眷礼视三公。

白日年华尽，浮云世事空。

九原伊洛上，松柏自悲风。

范祖禹

范祖禹　王岐公挽词三首

景运光华际，洪钧十六年。

文明宪前古，礼乐被敷天。

有美经邦业，无成载物权。

君臣时契会，俯仰逐流川。

范祖禹

范祖禹　王岐公挽词三首

乘云仙驭远，出震帝图新。

百辟瞻元宰，繁机仗老臣。

中天扶日月，拱极失星辰。

终始先朝遇，勤劳至没身。

范祖禹

范祖禹　王岐公挽词三首

王俭风流相，岐公博赡资。

敷文成国典，亮采作官师。

剑佩空黄合，音容想赤墀。

元臣葬礼盛，箫吹朔风悲。

范祖禹

范祖禹　望朝元阁

昔年曾上阁边行，步步凌霞出太清。

鹤驾不归云缥缈，凤箫空断目分明。

秦川错绣孤烟媚，渭水浮银落日横。

惆怅重游今未遂，参差天半望飞甍。

范祖禹

范祖禹　望岳

客行西入函关道，秀气东来满关好。

北顾黄河天际流，回望荆山欲倾倒。

前瞻太华三峰高，中天屹立争雄豪。

群山朝岳皆西走，势似长风驱海涛。

金天杀气何萧爽，羽驾飙轮应可往。

安得云梯倚碧空，上拂烟霞看仙掌。

范祖禹

范祖禹　文潞公生日

天监仁皇德，惟时岳降神。

英资备文武，贤业富经纶。

梦頰求岩野，于畋载渭滨。

三朝瞻上宰，四海入洪钧。

谟烈重光启，枢衡万化新。

珪璋扶日月，剑履上星辰。

述职分东陕，宣威震北垠。

长城万里远，奠枕四夷宾。

自昔登储后，惟公秉国均。

川河赖舟楫，霜雪儿松筠。

阊阖朝黄道，云龙对紫宸。

忠勋藏庙祏，异礼冠臣邻。

风雨王城会，烟花洛苑春。

麾幢近泉石，衮绣出埃尘。

照社祥光盛，充闾庆旦臻。

御炉熏黼黻，天厩辍麒麟。

帝念深元老，邦基属柄臣。

公虽慕前哲，天欲觉斯民。

左右萧何手，安危晋国身。

济时归寿域，遐算等灵椿。

范祖禹

范祖禹　西街

西街春日永，辇道与天通。

御水横银汉，仙桥挂彩虹。

草荒平乐馆，花发上阳宫。

扰扰都门路，轮蹄日向东。

范祖禹

范祖禹　希夷陈先生祠堂

太华朝紫清，莲花开绿烟。

尝闻希夷隐，欲学南华仙。

道与寥廓友，形随变化迁。

餐霞倚八极，御气游九天。

静夜披蕊笈，清晨漱瑶泉。

闲临日谷啸，下拂云窗眠。

一朝玉棺坠，委体同蜕蝉。

霓旌自宛转，羽驾何飘翩。

空余故馆在，遗像犹依然。

嗟吾生已后，不得见当年。

扶摇若可借，永谢区中缘。

范祖禹

范祖禹　席上分韵送天觉使河东以登山临水送将归为韵分得临字

唐尧茹藜藿，民俗犹忧深。

晋国壮山川，羌虏皆外禽。

宸心敬折狱，使节慎所临。

夫君台阁旧，空老翰墨林。

松柏饮岁寒，鵰鹗候秋阴。

揽辔上太行，北风爽烦襟。

当令桑枣地，愁汉为讴吟。

二江带双流，三峨耸危岑。

何时早归耕，杖履日相寻。

范祖禹

范祖禹　席上探题二首

红蕉花谁植，风流太守家。

烁烁犀灯燃晚雨，亭亭蜜炬照晴霞。

范祖禹

范祖禹　席上探题二首

秋夜雨点滴，梧桐乱人语。

几行寒雁起沙汀，万里渔舟泊烟渚。

范祖禹

范祖禹　鲜于谏议挽词二首

西蜀文章老，中朝侍从臣。

谏垣风烈在，书殿宠光新。

宣室虚前席，清漳叹病身。

致君才未展，青史迹空陈。

范祖禹

范祖禹　鲜于谏议挽词二首

白首方登用，忠规溢皂囊。

仲山违衮职，汲黯卧淮阳。

墓剑知谁挂，人琴竟两亡。

犹思挺直操，松柏凛秋霜。

范祖禹

范祖禹　谢赐御书诗五言十韵

圣志探渊学，皇慈示至仁。

论经穷古训，锡宴比嘉宾。

天醴尧觞举，箫韶舜乐陈。

隆恩均近辅，赐札下严宸。

洒墨星辰烂，飞毫日月新。

聪明钦作后，气志俨如神。

龙马观犠迹，延陵识圣真。

受藏辉蔀屋，荣遇极儒绅。

方讲三王治，思还四海淳。

顾惭愚陋识，何所补涓尘。

范祖禹

范祖禹　谢子瞻尚书惠墨端溪砚二首　石端溪砚

端溪清冥几千尺，玄潭喷云嘘紫石，

层空飞溜泻珠玑，太古阴崖摧霹雳。

剪栽岩屏作风字，琢磨水镜成月魄。

似闻松上飕飕声，一洗尘埃倾七泽。

先生每思穷禹穴，东叱天吴挂帆席。

山祗水若献幽宝，赠我不啻千金璧。

玉堂金井汲寒泉，坐视青天浸虚碧。

岂知来从海峤外，鸟道穿云下绝壁。

嗟我本是山中人，惭无词藻对卿客。

乡人子云思奇苦，终老汉庭长执戟。

至今旧宅有墨宝，何怪著叔玄尚白。

行当提携返敝庐。

范祖禹

范祖禹　谢子瞻尚书惠墨端溪砚二首　石墨

禹平洪流锡玄圭，班于群神朝会稽。

辽东飞烟过沧海，徂来古气临天齐。

丹砂化出黄金鼎，雄麝焚身何噬脐。

鱼膠清坚岂易致，燕支山北随佩觹。

双龙蛇蟠戏缺月，吴军破甲光水犀。

黑云如轮起端溪，挥洒倏忽奔鲸鲵。

先生海内文章伯，穷年蒿目忧黔黎。

玉堂新制自心巧。想见星象躔宝奎。

落毫无胫走珠玉，雨雹霁止垂虹蝩。

陋儒穷经脣欲腐，石室汗简空沈迷。

眼昏画纸仅成字，何异月闇投玻璃。

唯当藏作箧中宝，并荷蓑笠归锄犁。

范祖禹

范祖禹　兴龙节传法院译经御筵

诞圣千年日，祈祥亿劫尊。

秘言翻贝叶，胜事集祗园。

宝盖天香住，银珰诏语温。

曾无了义学，空愧酌尧樽。

范祖禹

范祖禹　夜直闻御沟声

银河秋泻月明中，云卷风吹下碧空。

终夕玉堂魂梦冷，蜀江声绕水晶宫。

范祖禹

范祖禹　永州作

京华驿候远，楚越山川分。

心驰桂江水，梦绕苍梧云。

夕与木石居，朝游麋鹿群。

圣治逾绳契，皇明轶华勋。

炎陬暨海表，休气塞无垠。

羇臣此幽挚，何以答恩勤。

范祖禹

范祖禹　游李少师园十题　笛竹

凤食实已美，龙吟声更奇。

惜无蔡邕识，那得马融吹。

范祖禹

范祖禹　游李少师园十题　鹤

王子吹笙去，仙禽下云端。

夜栖松月静，朝舞桧风寒。

范祖禹

范祖禹　游李少师园十题　莲池

藻荇遍回塘，芙蕖出清水。

红灯迭照映，翠盖相磨倚。

范祖禹

范祖禹　游李少师园十题　茅庵

结茅深林下，开户流水边。

晓听松风坐，夜枕云涛眠。

范祖禹

范祖禹　游李少师园十题　芡池

向日铺青盖，浮波散绿盘。

明珠洛浦佩，白玉水仙丹。

范祖禹

范祖禹　游李少师园十题　水轮

崩腾喷雪浪，书夜无停息。

回旋天磨转，运动日卓侧。

范祖禹

范祖禹　游李少师园十题　松岛

孤屿何亭亭，苍松郁相对。

池中蛟龙起，天际风雨会。

范祖禹

范祖禹　游李少师园十题　雁翅柏

高枝含烟雾，密叶张羽翼。

参差随风势，惨澹入云色。

范祖禹

范祖禹　游李少师园十题　月桂

天寒桂子堕，花发向庭中。

月华十二满，常照此芳丛。

范祖禹

范祖禹　游李少师园十题　竹径

整整植翠旗，森森列羽卫。

微风群玉动，赫日苍云翳。

范祖禹

范祖禹　游先主祠堂置酒

驱车出郊坰，涉溪上青岑。

峰头野寺不足到，先主祠堂犹可寻。

祠堂之前流水长，翠屏重叠摇清光。

老松窈窕入云汉，五月郁郁炎天凉。

庙中女巫日歌舞，神去神来何处所。

龙吟虎啸生风云，未似当时臣过主。

三分割据霸业开，山河气象皆西来。

功名煊赫陵宇宙，顾盼可使强敌摧。

西南历数俄迁改，岷峨霸气今何在。

万里浮云卷壮图，空余江水东流海。

山风吹月海上来，松间云气嘘酒杯。

高歌且醉一杯酒，昔日英雄安在哉。

此时分散已陈迹，何足惨怆令心哀。

范祖禹

范祖禹　又

奕世登公衮，群生入化钧。

须知盛德后，宜有正家人。

令日垂门帨，清风采涧苹。

儿孙环坐侧，岁岁祝千春。

范祖禹

范祖禹　又和再寄二首

青春忽已过，白发不须惊。

招隐寻居士，论文访友生。

到来尘虑息，归去梦魂清。

尚想穿幽径，楸花间紫荆。

范祖禹

范祖禹　又和再寄二首

花落春台静，莺啼晓枕惊。

竹间流水过，窗外白云生。

襟抱怀冰爽，诗篇叩玉清。

荒唐漆园吏，环堵但披荆。

范祖禹

范祖禹　又和张给事喜雨

瞻望昭回每夜分，崇朝忽起泰山云。

乾坤荡暑如醒醉，江海生波想织纹。

禁漏深迷天阙晓，朝衣凉带御炉熏。

时清封奏何妨简，献纳赓歌见爱君。

范祖禹

范祖禹　又三首

九载扶皇业，三朝赖母仪。

成乾功不有，并日照无私。

天上轩星暗，人间薤露悲。

君王自仁孝，旧典奉元龟。

范祖禹

范祖禹　又三首

治道初无事，齐家与正身。

练缯躬至俭，行苇被深仁。

受册辞隆礼，为霖属老臣。

太平遗德在，白首泣尧民。

范祖禹

范祖禹　又三首

能助君成圣，惟知练必从。

徽音推二后，盛治见三宗。

虚扆翔丹凤，仙輴驾玉龙。

凄凉厚陵路，墓木拱高峰。

范祖禹

范祖禹　又雨中厨屋坏

我从山中来，安宅岂敢卜，

穷秋积霖潦，陋巷没车毂。

环堵不蔽风，下床每涂足。

灶蛙日已长，釜鱼时可漉。

瓦解岂一朝，粪土扶朽木。

中夜若崩山，微躯忧压覆。

晨炊无尺椽，慨叹食重肉。

益思反蓬茅，终老依松竹。

云居荫薜萝，野性狎麋鹿。

涧溪可濯饮，薇蕨余希蔌。

宁惟此寓馆，薄宦同旅馆。

吾食敢求饱，民生犹歉腹，

囊空庶无寇，囷竭尚有粟。

墨突不暇黔，谁能忧破屋。

范祖禹

范祖禹　御制太皇太后挽词四首

任姒基王迹，涂莘首化风。

德超千古上，治定九年中。

日月无私照，乾坤不宰功。

宁神登太室，永佑宋无穷。

范祖禹

范祖禹　御制太皇太后挽词四首

定策元丰末，劳谦圣烈光。

外家深自抑，俊德尽明扬。

恭俭隆三世，宽仁覆万方。

功成身不处，仙驾白云乡。

范祖禹

范祖禹　御制太皇太后挽词四首

天佑周邦世世仁，笃生文母济斯民。

嗣徽慈后光宗祖，配极英皇育圣神。

崇庆垂衣宁宝座，延和负扆翊冲人。

长言永慕遵遗训，要在齐家与正身。

范祖禹

范祖禹　御制太皇太后挽词四首

八荒同轨寿原成，雨露俄悲岁律更。

晓日瞳曨开凤翣，春风缥缈转龙旌。

晨朝尚想趋金殿，飙驭难留返玉京。

宝册形容虽四字，谁知盛德莫能名。

范祖禹

范祖禹　原明官间以余兼职良苦作诗见劳次韵二首　右原明

忘言象外已无求，应物环中自不忧。

匠石旁观伤手斫，尚应皮裹有阳秋。

范祖禹

范祖禹　原明官閒以余兼职良苦作诗见劳次韵二首　右言志

野性从来麋鹿游，强加冠服祗为忧。

何时放出樊笼去，定似飞鸿上九秋。

范祖禹

范祖禹　月夜船行入资州

忆昨卧碧山，苍苍丛桂间。

白云为屏石为枕，绿萝长挂明日间。

忽乘轻舟泛江水，山月随人还在此。

白鹭惊飞宿霭间。青山倒卧沧波底。

此时孤棹发中流，川后停波听棹讴。

不学子猷中夜返，欲乘明月向资州。

范祖禹

范祖禹　张三十病愈久不相见以诗寄问

公干清漳卧，维摩净室居。

作诗心在否，问法意何如。

台榭花飞尽，当塘雨洗初。

剧谈能强起，便欲驾柴车。

范祖禹

范祖禹　中书侍郎傅公挽词

岩野为霖后，千年复有人。

累朝推鲠直，二圣倚经纶。

尽瘁忧民色，孤忠许国身。

徐公德不变，可使俗还淳。

范祖禹

范祖禹　中书侍郎傅公挽词

洛社瞻贤躅，书筵继老成。

声容陪夙昔，论议想平生。

节兴盘山峻，名随泈水清。

草堂空旧隐，松月为谁明。

范祖禹

范祖禹　资水

资水通巫峡，谁家万里船。

随云排楚气，隐几上吴天。

神女迷朝雨，湘娥泣暮烟。

何时一飞楫，长啸下牢边。

范祖禹

范祖禹　资中八首

剑阁横空锁蜀门，资中岩岫若云屯。

天倾白日千山底，峡束长江万里奔。

范祖禹

范祖禹　资中八首

资山岩谷多神仙，鸾车凤马随飞烟。

神女萧萧来暮雨，浮丘往往下云輟。

范祖禹

范祖禹　资中八首

醮坛高倚碧天开，中有清都白玉台。

雾拥霓旌乘月去，风吹仙乐下天来。

范祖禹

范祖禹　资中八首

五月江流万贾船，迅如飞电擘群山。

荆云峡雨须臾过，白帝江陵朝暮间。

范祖禹

范祖禹　资中八首

六月炎蒸烈火高，黑云驱雨驾波涛。

千崖雪浪飞泉吼，万壑阴云古木号。

范祖禹

范祖禹　资中八首

风定江澄境象间，水清波影倒云山。

渔舟荡漾清光裹，白鹭惊飞杳霭间。

范祖禹

范祖禹　资中八首

夷界荒山几万重，西穷月窟与天通。

何时汉使还持节，从此乘槎上碧空。

范祖禹

范祖禹　资中八首

武侯祠庙遍空山，万古名重宇宙间。

昔日南人皆稽首，至今歌舞聚夷蛮。

范祖禹

范祖禹　资州路东津寺

山行无晨暮，日暝崖谷昏。

哀猿落客泪，永路惊旅魂。

凭陵高山巅，俯视大江奔。

回环岛屿合，萦转洲渚屯。

行云赴楚天，飞鸟下蜀门。

地遐怪物聚，寺古深殿存。

忆昔李氏末，烟尘暗中原。

奸雄竞草窃，割据穷海根。

干戈百年后，见此败屋垣。

我来属清秋，登览无俗喧。

山深虎豹归，水静蛟鼍骞。

临风独笑吒，浩荡欲飞翻。

范祖禹

范祖禹　资州路月山亭

轩亭枕苍峰，缥缈视空阔。

长江翻天去，回斡地轴折。

洪涛破山门，崖谷尽争裂。

孤云行无踪，飞鸟去自没。

游子怨路长，烦襟此披豁。

昔观黄河流，浩荡窥禹穴。

乾坤何壮观，永叹旧游绝。

兹亭虽非匹，山水颇秀发。

茫茫八紘内，所历但毫末。

安得乘飞飙，人寰瓷超越。

范祖禹

范祖禹　子瞻尚书惠涵星砚月石风林屏作歌以送之赋十二韵以谢

端溪千仞涵明星，虢山木古藏阴灵。

苏公赠我此二宝，使我坐卧瞻云屏。

我观天地间，有物皆流形。

或从清空入幽谷，中夜陨石翻阶蓂。

齐谐志怪不能状，欲说但恐同优伶。

公游浙江探禹穴，长啸宇宙临沧溟。

手攀天河弄星月，醉落大笔还微醒。

故分星月入我室，光照窗户风生庭。

长林偃绝壁，晚色寒青冥。

似闻洪涛卷万木，直干不折当风霆。

玄云欲落雪。夜久孤灯荧。

报赠愧无青玉案，苦吟徒使鬼神听。
