安雅堂诗集 - (明清)宋琬
五言古二十四首
上元公夫子
赠宫紫玄二章
赠别张苍伯归里
先大夫讳日万寿寺礼佛因示诸生
祭沈少参岫阳
大雪自卦台宿张秀才家
丁酉季春赴任北平留别秦州守姜继海
寄萧含之
蜥蜴行
夏雨初晴同路屺望太守王心任郡丞刘声玉司李李公冶令君泛舟虎头石作
游钓台作
谒韩昌黎祠
宋徵书约游五峰时余有浙绍之行慨念别离赋诗为赠
韩子新归中州诗以赠之
苦热篇
放溜仲家浅见新月喜而有作
舟中遣怀






七言古十七首
长歌为沈时沛孝廉生日作（代作）
长歌赠吴雪航先生
翁玉于年兄以萧尺木画杜子美诗册索题
送别张九如之任兴化太守
题松鹤图为仲兄五十寿
送别鲁壁山将军
送别俞眉仙归新安
秋夜有怀胡苍恒宪副作长歌寄之
赠蜀中李鹏海进士
送王酉山之闽
赠别赵懿侯
钓台图歌赠马兰台山人
哀辞（为高二亮姬人作，有序）
穆宾日年兄为其太夫人庐墓歌以美之
放歌行赠马羲徵
岁己亥畅月十有三日恭值我太仆长兄
白鸟行








五言律九十首
蟂矶
冯唐墓
宿泾阳驿简傅慎和年兄
王敬哉先生招同黄卜周杨尧叟家兄答昊游摩诃庵作
送李澹河掌科守制归里
送高励昌孝廉守制
长春寺上人送菜
送赵眉鲁之任万年
送侄稼庵之兴安令
白仲调太夫人寿诗
月夜张华平赵次公张苍伯小集蘋园
甲午春日道出顿丘先大夫旧游地也拜瞻祠宇涕泗泫然感而赋诗得十首
　其一 初入境
　其二 望城郭
　其三 拜先大夫于益咏堂
　其四 谒先师于泽宫（清学宫为先君所建。）
　其五 谒先大夫于名宦祠
　其六 伤清先达李布宸诸君子之没
　其七 清之名彦郑羽宸杜允良李方壶辈皆先君门下士相继而殁诗以哀之
　其八 清有二使馆皆先君鼎新
　其九 顿丘官署
　其十 先祠墙垣半圮于水豫章徐公豫斋修筑坚好终篇专美并以志感
送张康侯进士赴选
送东云雏孝廉
同欧阳介庵拜杜子美草堂
甲午初冬同赵一鹤欧阳介庵宿鸡山寺
寄怀胡苍恒宪副
送别严方公任南安大参
赠门人张惠之
寄王敬哉詹尹
冷心芬挽诗四首
湖亭
秋夜同郭函九高虞宾王山公姜继海观天水石泉有作
清水道中
马跑泉
雨后湖亭分韵三首
徽州署中见新笋喜而赋之
喜周华岑见过
王心古以细故解职诗以慰之
冬夜大雪过郭函九先生
丁酉仲春夜拜别杜少陵草堂因宴于有客亭
泾水清为张燮友明府作
丁酉除夕同家兄侄及诸亲友守岁卢龙
燕子
赵次公过访北平同大涂华岩分韵得删字
恭和大司寇白夫子见贻二首
台成长益云雏尔止见过分韵得宵字
七夕同云雏晦生大涂分韵得孙字
己亥二日同李考叔诸子分得垣字
宿五峰山
西峰雨中作
东五峰作
云峰寺
偏凉汀四首
同王兰陔工部重游五峰候高钦亮不至






七言律九十首
遣怀（艺署最隘拓小屋一间为书舍）
赠路品王
寄唐翌辰隐君
发鸠兹陈伯玑欲偕至维扬弗果次采石为别
拜梁少司农墓
过淇留赠柴云严明府
赠赵州守孔觉所
刘越石闻鸡处
真字晤杜子濂年兄
邯郸
漳河
驿夜
邢州初度
铜雀台
送既庭孝廉南归
送右之
送畴三
送别李素臣归荒隐师堂
送赵眉鲁成进士归里
送李镜月孝廉归扬州
报唐采臣户部时自宁夏还朝
贺曾庭闻举孝廉（庭闻江右人易名中秦榜）
陈曼仙年兄毛香林寅丈以五泉亭子初成邀余过赏慨然欲往赋诗报之
南安阅兵赠贞菴刘大将军
乙未四月大雪同李嘉木何伯玉冯虞卿登太虚楼得华字
直指聶按台按部南安是日
恭贺直指刘茶台
乙未除夕同黄文仙
丙申元日试笔
秋日寄王瞿菴
立秋后五日离给事
祁山武侯祠
送塗鹤皋
送别何书生
寄候实鸡党太傅
宿止方镇废寺
郭立将军初度
丙申生日秦州作
九日秦州
申素园先生輓词（甲申）
杜祠饮留别
留别秦州诸生
岐山谒周公庙
雨中过访东云
华州同东云难王心古过孙氏
登西狱庙万寿阁
云台观
同东云难王心古诸君登华山
登华狱作
书成伾岚年兄异梦卷
和愚山和尚
季天中给誎见贻诗书使回
赠别高彤卿孝廉
鹦鹉
侍御韩西轩先生
初夏同杨九章太守王心
方而止访余北平未几别
悠然堂同赵次公
寄王湘方伯
迎鹤诗
画眉诗
马鸡二首
咏老少年
送东云难二首
赠刘卿茂才
将发会作
留别佘占一仪部
赠朱鄧林
舟次清源赠彼岸
寄杨犹龙方伯
送张蔚生明府之任剑州







五言排律十三首
奉献海宁相公三十韵
送吴雪航先生按部山左
贺范相国长公晋少中丞
代赠谢臬长路然
为白仲调母夫人寿代党
过王敬哉先生新
李镜月太夫人
送洪中堂视师五省（代王少
代送堂司农致政十
泾阳张生过予受诗会有汉南
聶益我先生七表寿诗
嫁梅诗（已亥
河放舟暮登钓台得十八








七言排律一首
题画赠上和阳明府








七言绝三十三首
丙申人日大雪同郭将军游卦台（时方大计）
马鬼
娑萝坪
道上见除目吴赞皇擢荘
邢州道中
过黄梁祠有感
同欧阳令饮凤凰山下
同欧阳同谷待赵两当不至
下山别欧阳大令
青阳峡
送周岐公孝廉计
石仲生太史以新茗
为方而止题抱图四绝
再咏画眉
戏柬赵千门
南旺湖堤步李考
寄米吉土










六言绝二十一首
六言杂感
孙晦生至永偶成六言














安雅堂诗集 - (明清)宋琬




安雅堂诗序

荔裳先生之涖吴越也，未及数月而雷动风行、百废俱举。


莱阳宋荔裳先生，以文章名海内久矣。乃人称其登临宴集之暇，好为小词，甫脱稿，辄为好事袖去。尚书红杏，郎中花影之句，恒津津人齿颊间云。间读《安雅堂》所载古文辞，暨各体韵语，绝似昌黎庐陵诸大家，与建安开元时人，不禁叹曰“美哉，泱泱乎，东海之风。于鳞以后，一人而已。”顾以未得读其诗馀为恨。一日，先生驻骖五茸，得追随杖履，采莼淀湖，玩月九峰，历寿梦之遗墟，吊平原之故馆。夕阳蔓草，流水寒鸦，相与徘徊不忍去。于是出其奚囊中诸长调歌之，多商羽之音。秋飙拂林，哀泉动壑，不足喻其峥嵘萧瑟也。已而置酒名园，银屏绛蜡，掩映于花榭竹屿间，檀板红牙，肉倡丝和，先生复出其小令，为曼声歌之，如新筝乍调，雏莺初啭，尖佻新艳，不数齐梁《子夜》、《读曲》诸歌。噫，观止矣，湖海之作，伧父辛刘；闺帷之制，衙官秦柳。此真子建天人之才，邯郸生能不为之咋舌汗下乎。余尝谓之曰“不朽之道，人患其少，公患其多，岂欲占尽文苑诸家耶？抑公以生平风波危惧，跋胡疐尾者尚少，而更将深造物之忌耶。”先生为之扪腹微笑而已。康熙己酉暮春下浣，云间年家后学董俞苍水题于玉屏梵阁。








五言古二十四首


上元公夫子

矫矫徂徕柏，芾芾龙门桐。
灵凤栖丹霞，綵翮飞雍雍。
吾师海岳姿，作赋淩崆峒。
弹琴面少室，双舄临河嵩。
到今溱蔡间，棠叶纷蒙茸。
圣朝应期运，雷雨从飞龙。
诏拜青琐闱，一鹗横高空。
袖中谏猎书，恺切回宸聪。
东华退食暇，帏幕开扶风。
参差奋长篴，四座陈笙镛。
美材尽吴越，燕赵兼梁雍。
贱子床下拜，自哂同萧蓬。
愧匪郑高密，庶令吾道东。
时维孟夏月，令旦薄天中。
师年甫愈艾，肤泽如丹红。
云衣灿冰雪，手策青芙蓉。
欲献九如篇，蹇拙难为工。
尝闻沧海上，贝阙罗珠宫。
羽人骖虬鸾，歌啸烟波通。
愿师享黄发，德与天巍崇。
策名日月上，坐收鼎耳功。
方将骑白鹿，高揖寻韩终。
或充扫花使，碧汉遥相从。


赠宫紫玄二章

其一

翡翠巢兰苕，琼枝栖海鹤。
君子秉遐思，翱翔慎所托。
整冠抚长剑，驱马游京洛。
裋褐揖公卿，绛灌为之怍。
太息昭王台，黄金久寂寞。
拂衣驾言迈，去去青门郭。
良朋别路衢，客子行复却。
燕赵异畴昔，浊酒犹堪酌。
古来羡豪达，曾不羞翟籥。
絷尔青骊驹，怀哉咏场藿。

其二

惊风飘朔叶，玄雁鸣中林。
岂无稻粱志，浩然江海心。
借问客何游，言返故山岑。
平生怀五岳，杖策将幽寻。
褰裳欲从君，畏此长淮深。
相知在顾眄，岂必投兼金。
何以叙绸缪，三奏朱弦琴。
宵征易水上，勿为霜露侵。
惆怅蓟门客，俛仰嗟陆沉。


赠别张苍伯归里

公孙昔未遇，海上牧豪猪。
一旦蹑麻鞋，射策承明庐。
吾友张伯子，千里称騊駼。
观书洞百家，作赋鄙三都。
及余同濩落，偃蹇守菰芦。
众人尊其耳，笑我为辕驹。
抗怀千载外，高论追黄虞。
酒酣灭明烛，残雪埋户枢。
盛年去如波，况乃忧患俱。
上书来阙下，名动卿大夫。
余方脱罻罗，握手天一隅。
欲上昭王台，蔓草久榛芜。
感兹拂衣去，不乞步兵厨。
投老转惜别，欲去复踟蹰。
贱子怀更苦，不敢思莼鲈。
故园北山北，松桧交笙竽。
君归幸相思，好梦安可无。


先大夫讳日万寿寺礼佛因示诸生

其一

坠叶岂更荣，流波无重回。
哀哀古孝子，痛哭嗟瓶罍。
喟余少薄祜，赋无淩云才。
侧闻过庭训，爱惜如琼瑰。
弱龄把铅椠，慈颜为之开。
乾坤当百六，梁木忽然摧。
譬彼玄鸟雏，巢倾雕梁灾。
譬彼松下草，霜落成枯荄。
自我歌鲜民，星纪凡屡该。
况乃忝符节，陇山崔以巍。
松阡渺何处，莫剪蒿与莱。
飘萧生素发，膝下无婴孩。
缅想夜台内，恻恻伤其怀。
誓言守遗教，敢令官方乖。
庶以清白风，稍酬罔极哀。
宛彼鸣鸠诗，俛仰诚悲哉。

其二

依依檐际燕，嗷嗷林间乌。
经营哺其儿，毛伤尾毕逋。
人生非空桑，二人谁则无。
匹庶有至性，矧乃贤哲徒。
孝笋与甘泉，感格良非诬。
羲和无停策，倏忽及桑榆。
荣名一不早，回首空嗟吁。
椎牛而祭墓，不及酒一盂。
紫綍与丹书，何如菽水俱。
勖哉二三子，努力崇令图。
及尔北堂亲，策名日月衢。
曾闵在吾党，咫尺非遥途。
作歌以相警，慎勿学老夫。


祭沈少参岫阳

昔我先大夫，抡材古豫州。
八纮罗鸑鷟，一顾空骅骝。
之子起河朔，豪迈无与俦。
射策居上第，出宰临东牟。
孤城兵火后，父老嗟蜉蝣。
单车甫及境，敷政何优柔。
管弦遍衢巷，多士歌薪槱。
翩翩游冶儿，买犊归田畴。
甘雨赴期至，黍稷皆盈篝。
明堂计循吏，绩冠东诸侯。
到今朱邑祠，歌哭未暂休。
维时我囧卿，初服返海陬。
家有小丘壑，园林颇清幽。
公馀屏驺驭，杖屦相追游。
卧观溪月上，醉听松风遒。
曰余方弱冠，上书不见收。
感君恒倒屣，匪从世法求。
忆君西归日，抆血别道周。
讵知缠百六，小邑遭戈矛。
杀戮尽儿耋，白骨高于丘。
先人痛已矣，微躯亦幸留。
乾坤竟鼎沸，四海合虔刘。
间关万馀里，鸿雁无飞邮。
闻君剖符竹，千骑青海头。
何图遘谗口，贝锦谁为谋。
凤凰铩羽翮，燕雀徒啁啾。
秪役赴陇首，邂逅问所由。
痛哭呼穹苍，血泪零双眸。
相视各老丑，问我有子否。
昔别犹未须，鬓发忽如鹙。
握手更携酒，沉醉咸阳楼。
言将归王屋，终老营菟裘。
结庐百泉上，筼筜千亩稠。
藏书一万卷，足可恣冥搜。
况多粳稻田，四时饶新篘。
汝如厌簪组，偕我盟鹭鸥。
君怀敬通愤，兼抱西河忧。
还家席未煖，沉疴遂无瘳。
凶讣至成纪，惊怛肝肠抽。
陇水本呜咽，悲风益飕飂。
巨卿频入梦，素车惭滞遛。
故交日零落，俛仰嗟浮沤。
矧余际家难，鹡鸰陷雠仇。
昔君鸣琴日，顾我长悲愁。
充耳岂回听，覆辙将奚尤。
缅想九原内，闻之亦啾啾。
兹当发东圻，挂剑临松楸。
漉酒巾尚在，清樽绝献酬。
吁嗟子敬琴，弦亡真可掊。
令子双琅玕，栾棘过王裒。
墨庄馀素业，所未忧终窭。
哭罢顾王程，欲去仍停辀。
回首苏门道，泪尽衡漳流。


大雪自卦台宿张秀才家

看山不厌迟，暝色一何速。
雪花埋马蹄，乃就田家宿。
秦风无索绹，白板新泥屋。
主人贫且閒，鲜种满园竹。
答云远廛市，新历未曾读。
昨因赛先农，豚肩会宗族。
幸有浊醪存，使君尽一斛。
夜声静鸡犬，朝光见麋鹿。
告归且复留，公府下尺牍。
何日谢簪缨，还山买黄犊。




丁酉季春赴任北平留别秦州守姜继海

余以甲午春，谬领陇头节。
维时值天灾，厚地忽而裂。
可怜半秦民，骨肉毙陶穴。
板屋尽丘墟，坚城无遗堞。
余也对残黎，呼天眼流血。
虽怀苍生忧，内顾惭薄劣。
安得命世才，同心拯危隉。
姜侯中州来，熊车甫安辙。
下令减征徭，秦人大欢悦。
共发橐中金，审端视圭臬。
畚锸手自操，经营及琐屑。
庶民尽子来，鼛鼓弗可辍。
丽谯乃翚飞，高墉屹如铁。
豺狼竟屏迹，鸿雁有安宅。
宪府录微勤，驰书奏朝列。
小臣蒙大赉，蟠螭出御闑。
问谁为佐理，感君相提挈。
匡襄其不逮，弥缝其失缺。
兹当赴北平，置酒未忍别。
古人有良规，过刚则虞折。
君有百鍊金，素丝果清绝。
济之以委蛇，发言扪其舌。
刚柔宽猛间，斟酌贵明晰。
况复嘉陵役，闾阎膏云竭。
努力策修涂，留心此倪耋。
大用伫可期，比隆于稷契。
抆泪强登车，回首心惙惙。


寄萧含之

昔事大司农，并辔游京洛。
长啸顾俦侣，心期共然诺。
□□余多愁，滑稽君善谑。
欢宴夜忘归，醍醐倾凿落。
一麾先后出，音书两寂寞。
烟波万馀里，肝胆向谁暴。
感物迹已陈，怀人事如昨。
梦寐见颜色，然疑醒时作。
矧余年齿衰，剖符邻绝漠。
扬舟在中流，汎汎安所托。
之子秉遐义，道远情不薄。
南方有奇树，相思结红萼。
封题寄塞垣，清规代良药。


蜥蜴行

退食苦炎热，披襟聊散帙。
青蝇何营营，室小厌充溢。
智勇两无施，未可张罗罼。
承尘多蜥蜴，三五相俦匹。
见蝇忽如怒，奋迅摇其乙。
须臾翻静嘿，临敌转恐慄。
将迩复敛身，欲动或屈膝。
攻取势多端，精神乃专一。
青蝇一何愚，忘情似亲昵。
呼吸饱唇吻，百试不一失。
未即尽驱除，去我心所嫉。
吁嗟此小虫，暗合兵家术。
始焉弩在机，终也刃出鞞。
古来师老马，战胜未敢必。
衰至则寡谋，祸机戒不密。
可怜智伯头，竟为仇人漆。


夏雨初晴同路屺望太守王心任郡丞刘声玉司李李公冶令君泛舟虎头石作

出郭病良已，物色新霁后。
旭日霭平畴，轻烟冒远岫。
柳岸杂莺啼，麦垄闻雉雊。
参佐命方舟，乘流望岩窦。
昔人挽大黄，殪发拳石透。
遗迹榛莽间，于菟昂其首。
我辈际时康，边亭罢斥堠。
所憎簿领繁，困人如介胄。
自公偶然暇，壶觞款清昼。
举网出鲿鲂，开林走鼯鼬。
山暝勿遽归，渔人可相就。


游钓台作

未雨山如醉，既雨山如醒。
遥遥水云间，苍翠无时定。
我携筇竹根，扪萝践危磴。
平穿鸥鹭群，幽造鹿麋径。
高峰矗层霄，突兀有馀劲。
鸣榔潭底摇，吹箫谷中应。
僧房水鸟栖，松际孤烟凝。
薄暮且投纶，阑干醉复凭。


谒韩昌黎祠

先生海岳姿，实践圣贤奥。
介立贞元朝，正气何浩浩。
著论续微言，传薪在原道。
微公表章力，孰障狂澜倒。
兹邦乃故里，庙模俨圭瑁。
乡人困豺虎，生齿嗟凋耗。
安得奋云旗，再息鳄鱼暴。
泰山不可跻，俯仰馀深悼。
明禋展奉笾，馀生愿执扫。
九原风雨中，英爽冀来告。


宋徵书约游五峰时余有浙绍之行慨念别离赋诗为赠

宋子吾故人，幼怀经世志。
豪举类孔融，然诺如季次。
筮仕古昌黎，弹丸黑子地。
况乃半流亡，斯民实憔悴。
君携一仆至，慨然有深喟。
爰与父老约，尽罢无名费。
拔薤击豪宗，谈笑诛奸吏。
哀鸿四野集，秋禾望遗穗。
道路绝豺狼，男女安耕织。
我来诚信宿，凭轼闻三异。
五峰高矗天，拄笏看苍翠。
抱被卧云岑，坐观海日出。
兹当发会稽，衔卮话难寐。
恭闻古人御，刚柔在执辔。
贤哉西门豹，佩韦岂无意。
世路日崎妪，太行未为譬。
君子敬其身，发言无太易。
何以赠余行，周行祈相示。
回首共宿处，依然白云閟。


韩子新归中州诗以赠之

韩生何俶傥，雅志慕田畴。
结交尽豪侠，座多荆聂流。
卢龙遘阳九，鹊巢半为鸠。
猛虎砺其牙，噬人如豭䝏。
先几贵明决，尽室相与谋。
攀牵或徒步，不辞道理修。
始闻林虑好，继爱灵岩幽。
邑宰闻生来，下榻如南州。
邻里闻生来，馈粮贻耕牛。
空同没百载，不能庀一抔。
金鱼落人手，白骨谁为收。
生也具衣冠，马鬣封遗丘。
前年奉广柳，葬父南山头。
谒余着麻鞋，夷然无所求。
郡乘久零落，感忾怀深忧。
山川风俗书，佐我恣穷蒐。
君家有钓台，楼榭与云浮。
眷言二三子，携罍命轻舟。
垂竿发长啸，顾盼心悠悠。
今兹渡黄河，余亦将南辀。
哲兄栖会稽，卓尔梁鸿俦。
著书探宛委，未肯干诸侯。
平安未妨寄，以我当置邮。
行行且造庐，庶几一见不。


苦热篇

舣舟不能发，矧兹天气旸。
河流才至骭，日中如沸汤。
阳乌岂不渴，祝融何陆梁。
兀坐地盈尺，展转髀肉伤。
残书支作枕，偃息投匡床。
蚊蚋率其群，以我充糇粮。
揽衣还复起，触目飞𥹲糠。
晶晶麈尾柄，为尔徒摧戕。
倚樯望河汉，朱鸟森光芒。
初弦出片月，筦簟来微凉。
鲂鱮跃潜濑，鹳鹢鸣方塘。
安能奋羽翼，一举淩云翔。


放溜仲家浅见新月喜而有作

舟行百日馀，甫践千里道。
客子心已痗，榜人口徒燥。
快哉汶泗交，安流隐飞瀑。
今晨张我帆，弥望烟波浩。
邮签瞬息更，前村忽而到。
新月破层云，稚子惊相告。
率尔命盘樽，衣裳任颠倒。
银河澹欲没，遥天碧如扫。
爱兹素影凉，颇觉炎风好。
荒蒲白鹭眠，高柳昏鸦噪。
隔岸唤渔翁，长歌竟余傲。


舟中遣怀

其一

少年慕游侠，座多高阳客。
笑登燕市楼，流连风雨夕。
哀歌抚长剑，鸡鸣呼五白。
一自叹离群，饮酒不盈石。

其二

夙志好诗书，思与古人友。
虽无覆局姿，奇文每在口。
聪明今渐衰，记一或遗九。
努力学蠹鱼，悠然至皓首。

其三

忆昔快登临，健可方麋鹿。
振衣日观峰，杖策车箱谷。
筋力夫何如，驰驱惮平陆。
何当饵紫芝，逍遥饲黄犊。

其四

生年将半百，蹉跎不自料。
浮沉亦何为，俛仰堪一笑。
古来称豪达，岂必登津要。
中岁有微长，鲈鱼庶能钓。

其五

为儒易成腐，误人惟薄宦。
取彼莠与苗，纷糅失真赝。
载读神农经，悔为尺符绾。
东皋田已荒，归耕未云晏。

其六

尝笑枕中书，黄金欺刘向。
道逢庞眉叟，要言理无诳。
招我游三山，餐霞饮瀣沆。
安期予比邻，骑龙定相访。







七言古十七首


长歌为沈时沛孝廉生日作（代作）

沈侯系自休文出，卓荦丰姿美无匹。
当时作赋章华宫，七泽骅骝君第一。
余也瞠乎趋后尘，片言相许成胶漆。
尔我翩翩俱少年，飞扬意气生云烟。
白铜堤上闻高咏，黄鹤楼中几醉眠。
谁谓阳春和者寡，綵毫落纸千人传。
几年飘荡干戈际，握手燕山论往事。
阙下难陈贾谊书，座间时露祢衡气。
自是才人数每奇，折腰手板将为吏。
蓟门雪花大如席，记君悬弧是今夕。
斗酒十千纷献酬，登堂尽是江海客。
壮志还看剑似霜，流年坐叹髯如戟。
沈侯尽此金叵罗，我令婵娟二八为君歌。
丈夫贵有四方志，汉家边吏功勋多。
骏马貂裘行出塞，君今不醉将如何。



长歌赠吴雪航先生

先生昔当草昧初，首排阊阖陈良书。
帝傍玉女不敢笑，彼何御史能牵裾。
绣衣暂辍螭头笏，东向沧溟览日月。
飞辔曾登落雁峰，驱车直历饮马窟。
今皇敷政开明堂，再条封事论否臧。
危词激切绛灌怒，愚忠不谅谓之狂。
九重诏下秋官议，群公未解朝廷意。
天子深怜唐子方，当殿惜无辛庆忌。
同伏青蒲长太息，学士李君遭远谪。
我公再拜荷优容，果尔天心不可测。
冷署浮沉且闭关，求羊三径相追扳。
韦曲莺花载酒过，灞桥风雪赋诗还。
闻道新增中谒者，长门哀怨无人写。
况复年来水旱频，豺虎纵横雁满野。
公也顾我涕沾襟，风尘默默违寸心。
五亩芙蓉湖畔宅，拂衣便欲抽朝簪。
汲黯昔称社稷臣，临危不肯爱其身。
我公慎勿歌垂纶，欲以文章报天子，须使功名学古人。


翁玉于年兄以萧尺木画杜子美诗册索题

萧生画手称绝妙，风格远过文待诏。
曾貌天问与九歌，荒唐隐怪皆殊肖。
三闾大夫色憔悴，山鬼乘狸善窈窕。
解衣盘礴余在旁，举杯向天发狂啸。
翁侯酷爱少陵诗，惊人佳句常相随。
手裂生绡三十幅，萧生一一丹青之。
浣花草堂若在眼，剑门栈道横参差。
罢榷归来无长物，独携此册还京师。
长安公卿颇好事，书画宁复论真假。
百镒始购宣窑杯，千金赝买铜台瓦。
此图一出价必高，翁侯爱玩不肯舍。
即今迁谪转萧瑟，欲归无舟陆无马。
翁侯翁侯谁令尔爱杜陵翁，千年坎壈将无同。
芦花采采雁南度，笠泽烟水秋濛濛。
君归结庐在何处，余欲携孥学梁鸿。
萧生夙有五湖志，何不招隐来江东。
呜呼！
何不招隐来江东，画君与余持竿垂钓秋风中。


送别张九如之任兴化太守

雍雍云际雁，汎汎沙中鸥。
人生聚散不易料，片云浮梗常悠悠。
昔我逢君燕市初，放怀今古中情舒。
官属司农分簿领，并驱羸马乘单车。
弈事居然称敌手，逐北君常负而走。
同列惊从壁上观，觥筹错乱横星斗。
余也沉身在罻罗，君为太息长悲歌。
便解左骖欲相赎，使我涕泪如江波。
作牧闽天载素琴，风涛万里蛮烟深。
冯唐欲老不召见，延年出守非其心。
故人官似黄杨厄，余亦飘摇江海客。
男儿郁郁不自得，鹪栖燕垒何能择。
隼旟飞飞出国门，临岐握手翻无言。
回首长安旧酒徒，一时历落如惊猿。
五两南征去不息，鹧鸪声里遥相忆。
驿使何时发武夷，应折梅花寄颜色。


题松鹤图为仲兄五十寿

我兄之生岁在巳，长余九龄雁行二。
忆昔高堂无恙时，綵衣拜舞肩相次。
小试争搴赤羽旗，挥毫竞夺中原帜。
擢第犹能及老亲，小弟青云偏折翅。
西子湖头开早衙，乌纱皂盖神仙吏。
丹笔才摇霹雳飞，朱幡未出豺狼避。
自从海水变为桑，回头万事空茫茫。
蓼莪之章宁忍读，瓶倾罍耻心悲凉。
哀乐由来有至性，每逢初度罢杯觞。
况复遭时倍坎壈，骅骝未骋深摧藏。
珊瑚钓竿且须把，清泉白石聊徜徉。
男儿七尺最磊落，风神奕奕须眉苍。
去年余领西州敕，省兄暂返停车轼。
隔家三舍报添丁，握手欢呼动颜色。
悬弧恰值岁将除，贺者盈门涂巷塞。
骨肉团圞喜且惊，骊驹双驾王程逼。
兄也扶病至西郊，送我遥遥赴秦国。
但言清白学先人，更愁道远防眠食。
今年嘉平之下弦，我兄五十开宾筵。
鹡鸰目断奚养泽，鸿雁阻绝鱼龙川。
陇头梅花冻不发，寒枝欲折谁为传。
悬知满堂奏丝管，衔卮西望崆峒巅。
爱子喃喃学爷语，捋须索哺娇可怜。
岂知季父天涯外，梦魂飞越心为牵。
皋兰唐生善丘壑，拂拭吴绫雅槃礴。
一挥散作赤城霞，几群写出青田鹤。
我缄此幅选明驼，何以伴之银凿落。
彷佛雕梁素壁间，篪奏埙吹俨酬酢。
群仙出没方壶山，蜃市金银幻楼阁。
何须葛令赠丹砂，自有安期留大药。
吾家园林非一区，春来万籁鸣笙竽。
余年虽壮意已衰，乡心日夜思莼鲈。
芰荷衣就会当去，九折之坂何崎岖。
百年真乐在棠棣，何如揽辔归枌榆。
唐生唐生肯与俱，我税骕骦之裘为之酤。
更逾五十杖而趋，濡毫绾袖惟尔需，画我东皋二老图。


送别鲁壁山将军

将军当年拥汉节，痛哭秦庭眼流血。
奇谋不用大厦危，铜驼荆棘空呜咽。
今皇仗钺初入关，诏录先朝旧豪杰。
公也脱校谒承明，丰沛公侯惊叹绝。
方略应推耿邓俦，游谈讵数苏张舌。
至尊亲解御貂裘，虎符绣鍪盘螭玦。
一举扫清济漯尘，棘门灞上豺狼灭。
秦关要害古金城，推毂因为出塞行。
仲升节钺新开府，充国氐羌旧识名。
射雕夜避乌兰寨，牧马朝閒细柳营。
一朝拂衣解兵柄，挂冠直欲归蓬瀛。
花门回纥剺面留，渭童陇叟攀前旌。
芒鞋竹杖计已就，餐霞炼药身何轻。
与君相期游五岳，徘徊婚宦心萦萦。
君家仲连蹈海后，笑掷千金如敝笱。
即今三佩黄金印，还乡却乘牛车走。
箧里纯钩玉辘轳，宵来时作蛟龙吼。
边吏愁看陇水流，故人醉折秦亭柳。
闻道凉州羽檄飞，吐谷军屯张掖久。
安得冯唐为上书，旌旄复拜云中守。
宁使山中老薜萝，须令塞上无刁斗。
愿君驱马莫匆匆，明月关山一回首。


送别俞眉仙归新安

古人为吏惜折腰，今人为吏愁吹毛。
渭城小邑大如掌，百家杀尽十家逃。
俞侯年少专城居，渭人始得归田庐。
郭外行春策病马，壁间退食悬枯鱼。
一朝微中考功法，拙宦违时乃承之。
妻儿驴背坐复跌，担囊但有琴书压。
君家旧在黄山曲，武溪千转清如玉。
拂衣长啸山水间，回首风尘真仆仆。
五柳门前菊欲黄，布帆高挂蒹葭苍。
归去来兮倘相忆，陇雁飞时书数行。


秋夜有怀胡苍恒宪副作长歌寄之

故人昔领岷山节，十日书来犹恨缺。
故人归卧嵩阳岑，相思千里无好音。
忆在秦亭酌君酒，觌面方新闻声久。
百杯以后捋紫髯，片语相要成白首。
壮哉君侯力如虎，曾将綵笔题鹦鹉。
面缚辕门吐谷浑，氐种讴歌羌女舞。
去秋八月蒹葭时，飞筒寄我仇池诗。
开卷如闻十九泉，淙淙幽壑寒流澌。
一朝长啸拂衣去，巾车东指咸阳路。
人向柴桑五柳村，门临少室三花树。
边人遮道苦死留，惟我知君此举诚良谋。
携我绿玉樽，揽君白豹裘。
纵辔隗嚣之故垒，振衣数奇飞将之荒丘。
古来贤豪轗轲尚如此，吾辈肮脏之骨难封侯。
醉看吴钩辞上马，北风吹泪雪满野。
临岐握手莫相忘，归雁城边结莲社。
社中鸥鹭应相待，惭余尚是浮沉者。
君不见向子平，裹粮五岳称逃名。
当年若无禽庆相周旋，空山吊影徒茕茕。
我今何为滞西陇，一官偃蹇同雕俑。
恋栈终年违素心，急流千丈输君勇。
卜宅将从王粲居，载酒同浇刘伶冢。


赠蜀中李鹏海进士

昔君射策明光宫，腾骧燕市骅骝空。
谁遣妖星逼天阙，鼎湖竟坠乌号弓。
小臣攀髯死未得，重茧万里还乡国。
剑阁嵯峨战血腥，豺狼窃据昏巴僰。
八口凄凉何所归，穷途那免寒与饥。
长镵作伴拾橡栗，短褐不完歌《采薇》。
清渭滩头钓鲂鲤，诛茅结屋将已矣。
亭边呵止故将军，驴背谁知前进士。
青鞋竹笠秦川来，登高怀古羲皇台。
酒酣拔剑《鸲鹆舞》，梦回巫峡秋猿哀。
达人自古嗟飘荡，鼓刀而屠太公望。
天子宵衣问隐沦，徵书旦夕磻溪上。


送王酉山之闽

故人昔作恒州宰，解组归来今十载。
墙东避世王君公，短笠长竿傍沧海。
讵意柴桑卧未坚，一官迁谪向闽天。
闽天一去万馀里，男儿心事剧可怜。
乡国豺狼兼蜥蜴，竖毛砺爪相敦迫。
拚将果树付樵青，强理须眉甘镊白。
嗟余磬折风尘里，浮沉堪笑车生耳。
各有深愁言不了，况复形容俱老矣。
君之诸孙是我甥，大儿白皙能聪明。
来时绕膝问其姨，归日挽须解送行。
劝尔携家愁薄糈，团圞差足忘羁旅。
饔飧且饱荔枝香，儿童应效娵隅语。
闻道螺江征战苦，庚癸频呼泪如雨。
好将心计佐藩宣，莫学君家短主簿。


赠别赵懿侯

昔年同应贤良诏，汾阳才子年最少。
藐姑仙人谪尘表，冰雪为姿善窈窕。
燕山握手独相怜，历落崎嵚颇同调。
狂歌击筑酒人旁，中夜登楼发长啸。
出宰姑苏有异闻，吴人往往称神君。
余也拿舟恰相访，载酒同酬要离坟。
今时强项难为吏，南箕贝锦何纷纷。
解组翻能遂幽讨，遍探禹穴发奇文。
十载故人消息断，忽向卢龙驱款段。
乍认须眉各自惊，共说遭逢有深叹。
示我新诗字字工，但道穷愁无畔岸。
已知绾绶误潘生，更欲从戎学王粲。
闻道王师下夜郎，铜标讨日开南荒。
幕府谁能草露布，需君五色之笔如干将。
饮君塞上驼酥酒，君其引满尽一觞。
若逢驿使遥相忆，早寄南征诗数行。


钓台图歌赠马兰台山人

九峻山人聊玩世，伏波将军之苗裔。
家在渼陂紫阁间，孤情独与烟霞契。
弹筝叩缶本秦声，裂芰为衣皆楚制。
儒冠误人几半生，秋风屡雪刘蕡涕。
长焚笔砚事丹青，泼墨吮毫称绝艺。
横皴酷似黄大痴，细染还宗吴仲圭。
近代以来数文沈，嘉隆而后作者谁。
山人工意不工似，匠心自出无专师。
卢龙山水颇不恶，韩家钓台尤最奇。
一峰高入白云里，登楼坐见海沧湄。
游人欲绘每束手，譬如写照难须眉。
一日坐我悠然堂，解衣䃲礴无人窥。
须臾图成挂诸壁，高岩邃谷光参差。
瀩澹旋涡渔艇立，窈冥洞口烟萝垂。
主人韩生有狂癖，此台自尔高曾贻。
见图再拜悲且喜，重之不啻商尊彝。
便买贞珉勒山侧，酹酒欲告山灵知。
山人此别欲何往，赠汝一枝筇竹杖。
避世宜从麋鹿群，结庐高卧仙人掌。
宁恤床头妻子饥，要令胸中丘壑长。
我今持节越王城，兰渚剡溪恣偃仰。
预拂霜绡以待君，一挥欲使群山响。
记取雪深一丈时，山人须鼓山阴桨。


哀辞（为高二亮姬人作，有序）

盖闻绰约无双，降婵娟于帝子；灵妃有耦，每婉娈于风人。赠佩仙姝，拾翠聿来江浒；散花天女，乘云偶到人间。吹弄玉之箫，并骖青凤；付云英之杵，交饵玄霜。然而暮雨忽晴，莫觅瑶姬之馆；䌽霞一散，空悲阿閦之城。宜哲士之钟情，为佳人而掩袂。望庐滋感，偏伤潘岳之心；易服而悲，不免子荆之涕。哀悼之作，有自来矣。孺人生于名阀，幼秉异徵。有文在手，预占鲁国之祥；遇雪能诗，不忝谢家之范。云鬟楚楚，长眠翡翠之楼；素腕盈盈，善织鸳鸯之绮。游洛滨之水，飘若惊鸿；来陌上之桑，空劳驻马。二亮先生家擅琳琅，人疑琼树。掞西京之词赋，曾题梦笔之桥；访南国之娉婷，亲历浣纱之石。感神巫之云吉，复龟筮之咸从。渡苕霅之溪，迎来桃叶；重海棠之价，聘以梅花。乡是温柔，岂白云之足羡；歌成宛转，恐素体之将飞。织锦残丝，散作香奁之曲；画眉馀黛，助成封禅之书。镜里双鸾，忽散罽宾之影；云端三鸟，俄催阆苑之旌。其始至也，托灵凤以为媒；其将归焉，以文鱼而作媵。杳杳蘅芜，嗟胡香之不验；珊珊佩玉，恨齐客之无徵。宜其抚锦瑟而欷歔，对金钿而沾臆者矣。昔者彦先赠妇，陆子代以为言；奉倩伤神，傅生见而深慨。莫不流韵金闺，遗悲彤管。凡以哀绝代之难逢，慰良朋之况瘁，不可废也。爰抽短思，而作长歌。其辞曰：

高侯海岳文章伯，前身应是仙人谪。
文姬灭没已千年，演作传奇十八拍。
广陵坐上牧之豪，一日题遍金钗客。
美人如林看不足，片帆访丽苕溪曲。
云母为舟兰作桡，载得婵娟名碧玉。
碧玉家在白蘋湖，冰雪生来指爪殊。
百两将归须吉士，十年乃字感神巫。
日出东南秦氏楼，使君有马空踌躇。
偏爱陶潜五株柳，不羡石家百斛珠。
皎皎春华金跳脱，沉沉秋月博山炉。
秋月春华经几许，尝向针楼理机杼。
织得鲛绡束楚腰，教成鹦鹉能吴语。
分明记得前溪舞，罗袂飘飘欲轻举。
古来尤物本移人，月降星流信有神。
闻道嫦娥曾嫁羿，或言洛女定为甄。
绛衣使者前致辞，云旗翠䍐何駪駪。
君是玉皇香案吏，妾乃蕊珠宫里嫔。
六载尘缘劳缱眷，此别茫茫几时见。
语罢雕梁燕子悲，泣来翠凤搔头颤。
掠发还梳堕马鬟，弥留犹索蘋蘩荐。
可怜小院合欢枝，碧纱无复流莺啭。
黄洛山前飞暮雨，行人竞酹夷光墓。
人间何处觅桃根，天上祇应依桂蠹。
我闻此事涕沾裳，叹息佳人葬北邙。
平子定情良足羡，潘岳哀歌亦可伤。
海外招魂方士死，竺乾讵有胡僧香。
造物由来多吝啬，明珠易陨珊瑚泐。
高侯奇福尔曾消，况是倾城难再得。


穆宾日年兄为其太夫人庐墓歌以美之

昔君作吏长淮北，升堂拜母欢相得。
石濩湖头别几秋，寄书竟乏南飞翼。
去年奉母广柳车，麻衣徒步归里闾。
仓皇未得走相唁，炙鸡欲裹空咨趄。
近闻马鬣已就封，何以树之梓与松。
白石为垣茅作屋，晨昏上食如飧饔。
素冠栾栾泪瀰瀰，涕痕洒处繁英死。
夜半空山雷电过，母也无惊儿在此。
小人有母早相捐，音容髣髴留杯棬。
生儿未得一日养，万钟忝窃嗟徒然。
君不见颜乌之冢高于山，群乌衔土血斑斑。
又不见东阳许孜攀枝哭，猛兽闻之杀麋鹿。
至性由来动鬼神，蓼蓼者莪堪再读。
北平郡志遭烽燧，忠孝无徵罪长吏。
今看墓侧产芝驯白兔，我将大书特书记其事。


放歌行赠马羲徵

画花如欲语，画鸟如欲飞。
徐黄已往不可作，近数淮南马布衣。
蹇驴箬笠来燕市，五侯屏幛生光辉。
尤善苍鹰及鸿雁，枫林飒飒芦花稀。
霜拳未下狐兔走，碧波群唼荇藻肥。
我从陇首来，携得一鹦鹉。
顾影辄哀鸣，交交念俦伍。
君绘其一桐花阴，素壁雕笼相向舞。
雪衣化去委苍苔，丹青尚尔留风雨。
高士从来信不羁，云林迂绝虎头痴。
狂歌白眼每惊座，醉卧青楼醒画眉。
鹔鹴典后复何有，但言贳遍卢龙酒。
只今八月雁来时，袖中秃笔还如帚，一幅吴绡酤一斗。


岁己亥畅月十有三日恭值我太仆长兄

岁己亥畅月十有三日恭值我太仆长兄六秩有二初度又四日则吾嫂张恭人设帨之吉盖长于余兄者一焉硕人君子百年偕老阃内雍雍琴瑟在御虽诗人所咏葛覃樛木诸什何以过之宜其和能致祥以引无疆之年也琬系官于外不克称百年之觞者十三载于兹矣念具尔之无多知还辕于何日爰命画师绘图为寿图成而系之以诗俾童子诵以侑酒

神宗戊戌吾兄生，是时吾父方笔耕。
长贫未免牛衣泣，诗书口授从孺婴。
解辨之无有深喜，掌中珍惜如连城。
小弟悬弧在馆舍，嫂氏灼脐闻啼声。
我母初来秉家政，姑妇相依以为命。
晓汲寒浆夜绩麻，二人不复忧温凊。
织纴常为邻里师，蘋蘩善体慈帏性。
椎布能安德耀妆，劬劳独抱桓君瓮。
吾父东曹曾典选，兄也出入蓬莱殿。
大官珍膳视膻芗，上林刍藁输圻甸。
囧卿拜命佩银黄，满朝动色公卿羡。
座上常盈珠履客，五侯倾倒通宵宴。
欃枪一起沸乾坤，雁行零落今半存。
丹雘空馀堂构恨，白杨堪泣鹡鸰原。
筋力年来犹矍铄，青鞋竹杖行丘园。
时共山僧谈浩劫，每从田父开芳樽。
绛人甲子已双周，琴瑟雍容至白头。
阃德由来咏樛木，小星无怨抱衾裯。
锦筵开日逢长至，人同宫缕共添筹。
宗党迎门致羊酒，百年偕老真好逑。
有弟有弟在肥如，侧身东望空踌躇。
即今谬忝金鱼佩，尚忆当时竹马车。
官贫何物堪为寿，钓得滦江双鲫鱼。
嫂氏中厨办盐豉，烹之燕客当何如。


白鸟行

济州城北葭苇丛，蚊虻举族巢其中。
子孙不知几万亿，得时栩栩乘炎风。
飞而食人帝所命，薄暮奋翅声鼕鼕。
惯入雕甍及翠帐，讵分舴艋与艨艟。
深闺驱遣损纨扇，中夜爬拂愁老翁。
二三游魂饱不飏，献馘或染桃笙红。
庶人火攻出下策，男呻女吟宵难终。
渐近淮徐闻更盛，此物亦复侈南宗。
吁嗟乎，南山之虎尚可缚，蠢尔小虫何太恶。
利喙浑疑李巂州，轻趫颇似秦长脚。
夜宴谁乾鹦鹉螺，昼眠未稳鸳鸯幕。
赵女冰肌啄作瑕，楚妃玉臂甘如酪。
司令吾将罪祝融，俾尔遗种今为虐。
安得伯益焚山林，扫清窟穴无栖托。
君不见城阙千年老紫姑，人肝作脯群相呼，何况区区肌与肤。
即今跳梁何地无，尔曹细琐何足诛。






五言律九十首



蟂矶

别渚王姬馆，危矶帝妹祠。
空山悲杜宇，深夜舞冯夷。
赭岸如三峡，青峰接九疑。
佩环风雨降，英爽遍云旗。


冯唐墓

冯公昔未遇，执戟叹淹留。
一荐云中守，能宽汉主忧。
古碑荒藓合，高柳暮鸦秋。
自笑为郎拙，萧萧欲白头。


宿泾阳驿简傅慎和年兄

其一

别酒临江岸，连镳宿驿亭。
乱蛩催发白，疏雨逼灯青。
久客征衣黯，危楼鼓角停。
往来嗟旅食，空负使臣星。

其二

怀抱经年结，村醪此夜欢。
明河秋不落，白露月初寒。
官似吴江冷，歌成蜀道难。
塞鸿相逐发，一一向桑乾。


王敬哉先生招同黄卜周杨尧叟家兄答昊游摩诃庵作

赞公寂灭后，不复到云林。
荒径留红药，空堂掩素琴。
松阴依塔长，磬响入烟深。
倚杖斜阳外，归迟恋鸟音。


送李澹河掌科守制归里

其一

仙郎违画省，揽涕别青门。
封事留三殿，遗书泣九原。
明星瞻岳麓，春水问河源。
寄谢云山曲，归心满故园。

其二

蓼莪初罢咏，之子倍含凄。
去国鸿犹在，及关莺正啼。
清樽双阙外，芳草二陵西。
为诵加餐句，殷勤戒马蹄。


送高励昌孝廉守制

其一

秋水青门外，含凄挽素车。
感君孺子泣，使我故人嗟。
荒草迷归骑，孤帆隐暮笳。
蓼莪那忍读，聊复诵蒹葭。

其二

良友悲遗线，扁舟跣步回。
何堪乌鸟恨，重以鹡鸰哀。
白菟能依墓，黄金欲筑台。
莫愁书不达，北雁又将来。

长春寺上人送菜

园叟携筐至，青丝束紫茎。
佐予脱粟饭，分尔露葵羹。
野客能忘酒，家人不辨名。
伊蒲新雨后，来看月华盈。

送赵眉鲁之任万年

其一

送君蓟门外，飞舄豫章城。
小邑仍愁税，南荒未解兵。
弹琴驱虎去，买犊劝农耕。
束带应多暇，匡庐踏月行。

其二

少年依下里，奇字问东邻。
弓冶千秋泪，乾坤双鲜民。
鲈鱼吾有梦，泽雉尔能驯。
潘岳初为令，风波敬此身。

其三

见说予兄病，兼裁令弟书。
平安无使到，萧索傍谁居。
橘柚美人思，蒹葭使者车。
若逢彭蠡雁，莫使好音疏。

送侄稼庵之兴安令

其一

尔作铜章吏，予惭华发翁。
香随荀令绶，马羡鲍家骢。
井邑干戈后，家园涕泪中。
先人俱出牧，清白是良弓。

其二

仲容才本健，叔夜少而孤。
莫惜折腰苦，须宽算口租。
九江看虎渡，大泽有鸿呼。
到日梅花发，题诗寄老夫。

白仲调太夫人寿诗

其一

早岁歌黄鹄，诸郎羡紫骝。
枣花迷甲子，鹤发阅春秋。
笛奏双成曲，笙吹十二楼。
徽音齐范母，彤管至今留。

其二

贝叶金仙偈，莲台绣佛前。
断葱明大义，服桂引长年。
县圃琼为树，方壶海作田。
登堂惭束皙，欲补白华篇。

月夜张华平赵次公张苍伯小集蘋园

平生多所负，不独为青山。
明月一樽酒，主人千里还。
孤琴鸿雁外，残雪薜萝间。
岁晏真萧瑟，因君且闭关。

甲午春日道出顿丘先大夫旧游地也拜瞻祠宇涕泗泫然感而赋诗得十首

其一 初入境

胜地严君宰，犹闻五裤歌。
种花今尚满，揽辔此重过。
遗老悲棠叶，孤儿感蓼莪。
伤心烽火后，流涕向山河。

其二 望城郭

昔侍鸣琴暇，言从竹马儿。
今来持节拜，已及杖鸠时。
九折王尊驭，千秋朱邑祠。
萧萧松柏影，风雨护南枝。


其三 拜先大夫于益咏堂

异政西门纪，空堂北郭间。
馀恩兼夏日，堕泪满秋山。
伏腊羔羊献，笙歌雉子斑。
征衣问夙驾，无奈苦追攀。

其四 谒先师于泽宫（清学宫为先君所建。）

仰止怀宣圣，经营首閟宫。
牺樽春殿里，丝竹古墙中。
遗构灵光在，宏规阙里同。
煌煌三秀草，已兆桂花丛。

其五 谒先大夫于名宦祠

贾父仍名子，桐乡即是家。
山川留碧血，俎豆接青霞（沈公鍊曾为顿丘令。）。
露冕怀双鹿，虞人颂五豝。
汉庭循吏传，不数雨随车。

其六 伤清先达李布宸诸君子之没

干旄歌上国，结驷旧名都。
君子曾贻纻，先人每式庐。
空馀羊舌泣，犹忆鲤庭趋。
欲续招魂赋，巫阳不可呼。

其七 清之名彦郑羽宸杜允良李方壶辈皆先君门下士相继而殁诗以哀之

皋比横经日，生徒葛屦盈。
伊人怀杜预，吾道在康成。
负杖悲梁木，修文各玉京。
邻家吹笛切，倍使旅魂惊。

其八 清有二使馆皆先君鼎新

皇华使者署，南北此停镳。
客至浑忘暑，功成不费陶。
堪迟博望节，讵有泽门谣。
四牡今来止，光辉感圣朝。

其九 顿丘官署

来青曾筑阁，听雪旧名轩。
奉母乌椑树，留宾绿玉樽。
高斋眠鹤子，新雨长桐孙。
尚想过庭日，斑衣烂寝门。

其十 先祠墙垣半圮于水豫章徐公豫斋修筑坚好终篇专美并以志感

遗爱歌谁嗣，双凫自豫章。
声名徐孺榻，碑版盖公堂。
赐复蘋蘩永，摛文笾豆光。
九原如可作，锡类谊难忘。

送张康侯进士赴选

其一

才子半为吏，如君方少年。
一时惊䌽笔，百里听朱弦。
雨雪关山道，音书鸿雁天。
梅花春信好，寄我上陵篇（时大驾有事于山陵。）。

其二

葭菼露苍苍，弓刀客子装。
秦风馀驖驷，汉使重星郎。
掣电徕天马，弹琴下凤凰。
定蒙宣室问，灾异说维桑（时天水地震。）。

送东云雏孝廉

其一

绝塞论文地，清秋送客归。
长天驱马去，昨夜早鸿飞。
药裹还家减，书邮过陇稀。
承朋需射策，莫恋故山薇。

其二

羡尔能高卧，莲花峰下居。
青袍双鬓老，黄叶二陵疏。
已著《潜夫论》，还陈灾异书。
故人京洛遍，问讯近何如。

同欧阳介庵拜杜子美草堂

少陵栖隐处，古屋锁莓苔。
峭壁星辰上，惊涛风雨来。
人从三峡去，地入七歌哀。
欲作招魂赋，临流首重回。

甲午初冬同赵一鹤欧阳介庵宿鸡山寺

其一

洞壑迷青霭，松杉隐白毫。
客来秋已尽，坐久月初高。
天外群峰小，云端板屋牢。
明朝临绝顶，筋力未辞劳。

其二

鹫岭何年辟，鸡巢此地传。
松声长似雨，峦气自成烟。
梦散疏钟外，心清古佛前。
欲从仙吏隐，结宇共栖禅。

其三

看山心倍勇，闻磬夜何清。
虎傍禅床穴，人从木杪行。
振衣沾石色，高枕纳泉声。
羡尔仇池长，频来屐齿轻。

寄怀胡苍恒宪副

其一

绝域悲行役，同君赋远游。
共怀五岳志，各有百年愁。
黄叶岷山早，青天渭水流。
相思倍萧索，中夜倚层楼。

其二

壮志堪乘障，浮名悔入关。
人疑龙性傲，官似马曹閒。
板屋青羌俗，柴扉紫逻山。
边城须卫霍，未许拂衣还。

其三

仇池山四面，百里少经过。
愧我劳车马，输君践薜萝。
题诗猿鸟怪，寄语水云多。
欲拟天台赋，其如疏懒何。

其四

相知方恨晚，相见一何疏。
拙宦怜同调，孤城奈索居。
秦关砧响夜，羌笛雁飞初。
赖有洮河鲤，遥将尺素书。

其五

诗筒劳驿使，招隐有新篇。
厌见关山月，言耕涑水田。
黄精能驻老，浊酒易忘年。
余亦沧浪客，归心为尔坚。

其六

闻君轻绂冕，铃阁镇秋扃。
昨日一书至，伊余双泪零。
愁边秋草合，望里暮云停。
安得联床语，更深煮茯苓。

其七

一官如宕子，万里陇头分。
旅况萧条见，家艰涕泗闻。
防身豺虎窟，玩世鹿麋群。
七发惭枚叟，何由起使君。

送别严方公任南安大参

其一

建节西荒外，俱为万里游。
仙人亲把袂，王子喜同舟。
飞辔骕骦马，宫衣翡翠裘。
论文真不厌，襆被宿秦楼。

其二

叹息予宗衮，抡文七泽回。
江山归藻镜，竹箭得卿才。
华屋羊昙泪，丹枫宋玉哀。
遗孤常在念，此谊古人哉。

其三

玺书来陇上，征旆指江关。
檄到鼋鼍宅，诗留鸟鼠山。
岭梅凭使寄，塞柳为君攀。
伫羡楼船外，壶浆遍百蛮。

其四

王程过栗里，洗沐试莱衣。
气辨双龙剑，家传一钓矶。
君王咨岳牧，才子老戎机。
鹢首迟迟发，乘秋向北飞。

赠门人张惠之

试举西州士，骅骝尔独先。
家馀博物志，手注养生篇。
俶傥龙为友，穷愁砚作田。
相期游太华，岳顶问青莲。

寄王敬哉詹尹

其一

不见王詹事，相思隔禁林。
传经家学远，求剑主恩深。
万里驱车地，三年避弋心。
瑶华如可寄，一和陇头吟。

其二

自作秦亭客，边鸿几度飞。
有书常隐姓，无梦不沾衣。
忆在碧云寺，饱看红叶归。
此游何日再，翘首向王畿。

冷心芬挽诗四首

顺治丙申又五月朔三日，惊闻吾友故川南道梅庵冷老社翁之讣，社弟宋琬具要绖为位于寝门之外而哭，会有他务，不暇为文以祭，爰作挽诗四章，寄于殡所之灵座焉。嗟乎！余与先生交未数数，而气谊相许，都在世法绸缪之外。感中道之弃予，悼徽音之不作。素车千里，莫登元伯之庐；哀笛数声，空抱嵇生之恨。今兹俚句，聊写悲怀，幕府诸君，并皆石友，其为我诵于繐帷之侧，广而和之，以当《招魂》《薤露》之歌，可乎？魂而有知，庶稍慰于夜台也。

其一

奕奕征南幕，翩翩记室才。
从军诗独老，喻蜀志堪哀。
枝上啼鹃去，梁间有鵩来。
君王明月夜，为尔罢金罍。

其二

献捷巴西日，遥传露布文。
铙歌馀鹭曲，笔阵亚鹅群。
旅榇金牛峡，招魂白帝云。
羊欣裙一叶，把玩倍思君。

其三

应刘俱不永，天意妒吾曹。
剑外迷丹旐，军中惜彩毫。
良朋哀范式，令子是枚皋。
遥掬嘉陵水，临风荐一毛。

其四

颇恨同心远，谁知异物归。
定交非握手，闻讳忽沾衣。
剑挂思琼树，琴亡惜玉徽。
他年华表鹤，应向锦城飞。

湖亭

其一

兰若城边寺，蒹葭水际亭。
数椽留劫火，千树覆寒汀。
明月羌村笛，秋风佛阁铃。
频来真不厌，徙倚暮山青。

其二

移柳才盈把，栽荷不满篝。
长条堪系马，新叶恰藏鸥。
近拜兼官俸，能添一叶舟。
凭轩聊假寐，且缓梦沧洲。

秋夜同郭函九高虞宾王山公姜继海观天水石泉有作

其一

不浅寻源兴，因成秉烛游。
入林惊宿鹭，篝火聚轻鯈。
金屑宜朝汲，银河迥夜流。
归鞍见残月，趯趯草虫秋。

其二

万斛时珠涌，巑岏古柳根。
郡名由此得，遗迹至今存。
品水陆鸿渐，探奇郦道元。
芒鞋应未到，何用著书繁。

清水道中

陇阪高无极，清秋望更赊。
石林千叠水，板屋几人家。
古驿羊酥饭，空山燕麦花。
停骖问耆旧，井税说频加。

马跑泉

磬折秦亭路，停车有胜游。
出逢秋雨霁，坐爱石泉流。
髡柳迷深岸，荒蒲接远畴。
吾将劝疏凿，乘月鼓渔舟。


雨后湖亭分韵三首

其一

放衙无一事，岸帻出孤城。
柳重低烟色，荷枯碎雨声。
凉云依岫断，秋水照衣明。
欲采芙蓉去，高楼暮笛横。

其二

秋原新霁后，藉草爱长堤。
桥影眠花鸭，波光浴竹鸡。
好峰青可数，远树碧俱迷。
问字诸生在，清樽为我携。

其三

秦山如吏俗，晴望转悠哉。
把酒分青盖，行吟选绿苔。
波閒鸥不去，风急雁将来。
屐齿频相过，山僧亦见猜。

徽州署中见新笋喜而赋之

南国誇冬笋，筼筜此地繁。
充君青玉案，斸向白云根。
嫩可忘烹茗，清应妒灌园。
野人三饭饱，真不羡熊蹯。

喜周华岑见过

其一

不见伊人久，曾贻双鲤鱼。
足音万里外，心事十年馀。
俯仰惊新历，悲欢问故庐。
夜阑疑梦寐，顿使绿樽虚。

其二

尚忆天津口，孤帆入海年。
衔杯看蜃市，高枕对楼船。
多难馀生在，浮名知己怜。
陇头今夜月，似为故人圆。

王心古以细故解职诗以慰之

其一

尔作当亭宰，三年实苦辛。
罢官人不信，垂橐吏何贫。
松菊陶元亮，纶竿郑子真。
坐令贤者去，使节愧风尘。

其二

闻道吴门外，君家小辋川。
衣冠成白社，烟雨似蓝田。
此去寻遗迹，言归买画船。
好将南北垞，细与右丞传。

冬夜大雪过郭函九先生

其一

绳床无俗客，棋局为余留。
恰遇樽前雪，言登竹里楼。
闻琴滋别泪，烧烛夺更筹。
最是离忧切，非关学子猷。

其二

征马欲骎骎，高斋此暂临。
话因杯酒咽，愁与夜寒深。
客奏广陵散，诗裁陇水吟。
今宵羌管急，感激为知音。

丁酉仲春夜拜别杜少陵草堂因宴于有客亭

最爱溪山好，因成五夜游。
碧潭春响乱，红树晚香浮。
橡栗遗歌在，蘋蘩过客脩。
少陵如可起，为我听吴讴。

泾水清为张燮友明府作

一石泾河水，由来五斗泥。
如何清似玉，复道碧如藜。
禾黍周原沃，风沙汉畤迷。
使君真不染，琴鹤正新携。

丁酉除夕同家兄侄及诸亲友守岁卢龙

其一

几载别天涯，团圞喜复悲。
同堂双病叟，再世两孤儿。
华发衰徵早，青山归梦迟。
交亲聊慰藉，酌罢泪如丝。

其二

地自居龙塞，年将及鹖冠。
传柑三党聚，罗雀一官寒。
天意冰霜减，儿曹笑语阑。
辛盘灯烛里，疑是故园看。

燕子

燕子何时到，三春辽海西。
不嫌官舍冷，来傍画梁栖。
风雨为巢苦，雌雄置力齐。
吾家有孤侄，黾勉属山妻。

赵次公过访北平同大涂华岩分韵得删字

其一

多难成吾老，怜君非昔颜。
且留花下酌，共看雨中山。
文倚穷愁长，人从放逐閒。
含凄问乡国，似比太行艰。

其二

追随因孝友，两世一绨袍。
客自惊霜鬓，天如忌彩毫。
心期还我辈，项领让儿曹。
此地堪凭吊，同观八月涛。

恭和大司寇白夫子见贻二首

其一

百尺龙门峻，传薪独未能。
守官承素训，闻道愧良朋。
几载虚函席，终身在饮冰。
王程归太速，徙倚意难胜。

其二

文章韩吏部，弟子有崔群。
问俗肥如国，言酬孤竹君。
塞鸿还自集，边日易为曛。
衮绣何时把，空瞻五色云。

台成长益云雏尔止见过分韵得宵字

小筑功初就，登临极望遥。
霞明偏在夕，山色最宜朝。
课仆营花槛，逢人乞药苗。
月明佳客至，吹笛坐深宵。


七夕同云雏晦生大涂分韵得孙字

鹊驾传今夕，针楼旧俗存。
岁时才一见，牛女竟何言。
月伴黄姑寝，云开清汉翻。
自安潘令拙，不敢佞天孙。

己亥二日同李考叔诸子分得垣字

椒花如昨夜，列炬坐西轩。
上客来江海，浮生老塞垣。
蟹胥思土俗，鸡蹠足盘飧。
刻漏无须问，年华好细论。

宿五峰山

为践溪山约，扪萝到翠微。
松光青不定，海气白成围。
待月穿云径，留僧宿石扉。
莫教官骑促，吾醉欲忘归。

西峰雨中作

襆被星河近，人同野鸟栖。
片云孤嶂起，一雨万松迷。
城郭微微见，峰峦漠漠低。
不妨苔路滑，更欲杖青藜。

东五峰作

已谓西峰好，东峰亦不群。
悬崖疑削刃，古木善藏云。
海色朝来变，泉声雨后分。
何年此高卧，自剪薜萝裙。

云峰寺

借得樵人笠，来过道者山。
簿书聊自假，屐齿未曾閒。
树老蝉声合，碑残鸟篆斑。
高寒碣石在，何日复重攀。

偏凉汀四首

其一

谢公高卧处，屐齿至今留。
峰影朝临牖，波光夜入楼。
长松千笏立，大海一杯浮。
欲访三山去，淩风一放舟。

其二

北地园林少，尤难近里闾。
楼台新霁色，城郭暮烟馀。
野饭舂菰米，霜刀脍鲫鱼。
狂歌明月下，归棹每徐徐。

其三

白石村边路，何如华子岗。
芰荷香作屋，薜荔蔓为墙。
载酒偕裴迪，抽毫忆谢庄。
凭栏意无限，鱼鸟欲相忘。

其四

松径苍无际，沙洲碧几湾。
虫声秋雨外，渔笛夕阳间。
怪石随高下，轻舠自往还。
群鸥浑不去，似爱主人閒。

同王兰陔工部重游五峰候高钦亮不至

已共山僧别，为因水部过。
白云相识旧，红叶再来多。
三井气含雨，群峰势欲波。
衔杯思谢朓，徙倚向岩阿。

书杭州萧远堂壁（壬午）

其一

家兄搆堂止余，欲迎老亲以居，而大河以北，道茀不可行也。一日晨兴，见双雀为巢始成，毛羽翛翛，有悠然自得之意。余喟然心动，流涕被面，坐客惊顾，至于罢弈。盖是时城堕家破，而余不知， 是诗也，遂不幸而谶矣。
不出此庭户，连宵雨始安。
好峰晴若近，古树影能宽。
几待桐阴覆，琴宜月色阑。
巢端双乳雀，羡尔室家完。

其二

曰唯考卜日，本谓汝居之。
聚散仍兹室，春冬复几时。
留松将父看，封竹寄儿骑。
他日癯肥影，吾兄梦始知。

其三

归路愁多阻，空堂许暂临。
方池行后事，独鹤此时心。
官况书千帙，春光花满林。
犹怜思弟切，无暇上吴岑。

其四

旧雪瓦犹白，新除草欲萋。
到原期笋熟，归尚及莺啼。
宾仆寒烟外，湖山夜月西。
乡园消息断，行止欲魂迷。

纪愁诗（癸未）

其一

追维客腊，偶留滞于江南；今复何时，乃栖迟于冀北。飘零霜霰，况当草木之衰；颠倒衣裳，空叹瓶罍之耻。悲号而闻陨箨，既自类于穷猿；涕泪而顾空巢，复何心于完卵。刘越石叹深疾疚，饮泣何多；陆平原悲及懿亲，言愁不尽。乡关云树，怕堕鸿书；梦里楼台，看成蜃市。仰天怨白日之行迟，入夜覆红炉而不暖。爰题激楚，用写羁愁。惟抒庾信之哀，莫罄江淹之恨。譬之虫鸣寒月，偷喙息于人间；庶几树靡咸阳，托音书于地下云尔。
丧乱人多履，怜予祸独奇。
鹡鸰原有泪，乌鹊竟无枝。
世短星辰徙，天高雨雪私。
弓裘一以没，愧杀学为箕。

其二

岂曰无兄弟，茕茕但觉孤。
未归深自恨，不死欲何图。
旧巷狐狸怒，空城鸟雀呼。
艰难思草木，何得寸心无。

其三

蒯屦遥瞻阙，麻衣罢倚庐。
愁从人去后，乱忆我生初。
郑国唯存笏，班家有赐书。
昨来经废邸，想像奉篮舆。

其四

兵火心犹栗，音书骨尚惊。
下殇怜弱子，肯构赖吾兄。
假寐时求夜，无言坐到明。
故园当此际，安敢问人情。

其五

霜雪夜萧萧，燕台客寂寥。
旧游人可数，新鬼赋难招。
世态疏任昉，交情望孝标。
少年同学者，若个已云霄。


纪愁诗（癸未） 其六

中夜起徬徨，胡为滞此方。
泪如浮枕去，梦不信家亡。
仰面霜盈屋，开扉月满梁。
曾闻飞海水，今日果沧桑。

其七

平安顷有信，吾弟近如何。
身屡供刀俎，魂犹怯网罗。
避人依海曲，瘗骨向山阿。
赖有良朋在，中宵共枕戈。

其八

骨肉仳离后，那能归去来。
寸肠能几许，一日必千回。
大泽龙初逝，桓山乌可哀。
此身甘隐逸，终剪墓边莱。

其九

纳纳乾坤内，难容七尺身。
楚囚差足拟，江赋未能陈。
敝宅唯三亩，高坟半六亲。
交衢逢故吏，相语泪沾巾。

其十

落日惨无晖，涕痕雪共霏。
愁来衣不解，怒与剑相依。
四海风尘苦，中原战伐威。
乡心一千里，应逐塞鸿飞。

京口送房周垣北归（以下乙酉）

其一

客魂销已尽，况复送君归。
身外无完策，江干有落晖。
亲朋存与没，城郭是还非。
极目多戎马，停桡泪一挥。

其二

间关江海路，契阔死生馀。
忽忆同游地，今成异姓庐。
何年将恐惧，有梦见丘墟。
倘过先人墓，荆榛赖扫除（时余家宅第为邑豪所据。）。

其三

尊酒话班荆，烽烟铁瓮城。
送君如士会，为我谢田横。
漂泊牵吴榜，悲歌变羽声。
孤槎冲巨浪，犹忆向南征。

其四

江城驰白羽，客泪满青衫。
大海千峰雨，全家百尺帆。
各嗟新短鬓，持赠旧长镵。
间道如能达，书来蜡作函。

惠山次左汇海韵

逶迤千嶂乱，拨棹入孤烟。
涧道流松影，莺啼过客船。
苍崖宜结屋，白袷欲栖禅。
满酌云根水，渔灯听雨悬。

示孤侄

已办游山屩，低徊为尔留。
难于兼母道，重以别家愁。
燕垒嗟频坠，鸰原柜可求。
下宫冤未雪，涕泪授春秋。

喜晤孙佗山有赠

其一

长干挥涕别，之子遂遐征。
国渐思刘向，人谁问长卿。
雾埋江总宅，雨暗阖闾城。
赖有珠盈掌，能令匣剑明（时佗山公子至自青州。）。

其二

灯火光犹昔，干戈遽尔违。
关河催梦老，文字见兵机。
君握珊瑚玦，余裁薜荔衣。
援琴三弄罢，曲曲雉朝飞（时佗山与余俱有卜姻之举，故云。）。

曲水庵寓居次赵韫退韵

其一

野塘穿竹入，渔艇未全知。
塔影孤云际，钟声暮雨时。
草虫吟砌早，溪鸟破烟迟。
邻叟偶相值，翛然蓑笠期。

其二

葭菼苍茫甚，澄波起夕凉。
汀烟移树色，佛火入山光。
曲岸回舟远，微风引磬长。
相将缚芒屦，看竹白云房。

其三

好友每偕卧，幽溪快独寻。
归云迷远棹，纤月出疏林。
阶下鸬鹚宿，床前络纬吟。
北高峰可望，向夕礼钟音。

其四

干戈妨道路，浦溆暂邅回。
僧斸黄精返，人随白鸟来。
饭鱼荷沼乱，看月竹屏开。
叹息淹留久，衣襟满绿苔。

湖上杂诗

其一

鼙鼓今何地，翻疑此不闻。
愁看三竺月，空忆二劳云。
斸笋淩晨起，弹棋到夜分。
野鸥何意绪，亦似惜离群。

其二

古寺荒荒雨，羁心竟若何。
音书天外断，骨肉梦中多。
有地容樵牧，无家问薜萝。
馀生安可料，假寐尚无吪。

其三

山色南屏好，空濛半有无。
曲塘容舴艋，衰柳卧鹈鹕。
云起千峰乱，天晴一塔孤。
兴来思远眺，羌笛满西湖。

湖上杂诗 其四

地僻人宜懒，溪深僧亦愚。
所亲惟敝屦，多累是残书。
卷幔容栖鸟，閒阶欲上鱼。
客来城市里，战伐近何如。

其五

故国存良友，多应赋采蓝。
无书通楚北，有客滞周南。
欲隐还垂钓，将归必结庵。
生平戎马后，不敢恨江潭。

其六

小阁横塘接，盈盈一野航。
花边归浣女，竹外出渔榔。
云水常萧瑟，蒹葭自渺茫。
不因飘泊甚，此地亦沧浪。

其七

举室仍淹泊，相看月又弦。
隔溪通仆语，傍树起人烟。
似欲忘蓬径，凭谁乞酒钱。
小舟来往熟，不复用长年。

其八

长夜多萧瑟，檐铃与佛灯。
归人从鸟路，落日在渔罾。
石榻留云宿，烟峦少客登。
有谁问名姓，天外一孤僧。

其九

生趣飘摇尽，天涯涕泪侵。
寒鸥分晓梦，荒草蔓归心。
散发晞桐露，移书就竹阴。
杨梅微雨后，攀摘到幽林。

其十

旧里蓬蒿遍，他乡道路违。
正愁闻鹭语，久客羡鸦归。
老仆分饘粥，山僧贷葛衣。
所怀无一就，深觉负鱼矶。

兄子石麟生日

尚忆分汤饼，俄然换绣襦。
悬弧犹故里，靧面是穷途。
学语全兼浙，呼侬或类吴。
风尘愁汝父，亦解掷戈无。

石麟病慰家兄作

姜被连床夜，惊心坐起频。
良医颅囟少，乱日客囊贫。
儿类终童子，余惭第五伦。
更阑闻笑语，相顾慰颜嗔。

悼亡仆

汝病乏良药，吾贫止敝帷。
却怜黄耳没，渐觉黑衣稀。
妻子一时泪，主人何日归。
倘能衔木石，长向海东飞。

中元作（是日大风雷电。）

艅艎辞墓后，琐尾倍堪怜。
望断梧楸影，魂迷桑柘烟。
风雷生万感，鱼菽废三年。
奴仆潜垂泣，何方觅纸钱。

舟过茅村茅望子出其尊人远士先生遗诗相示甲申之变先生盖绝粒死感而有赠

夙昔歌朱凤，飘流到墨庄。
寇封王蠋墓，人聚郑公乡。
令子传经术，遗文发剑光。
拜瞻双柏下，未忍遽鸣榔。

赠茅望子①

① 时同行诸子甚众，望子慨然假馆，且人为之所。
历相江南士，如君人最稀。
世情纷不定，吾道日多违。
张俭非亡命，林宗一布衣。
浣花村可假，为拂钓鱼矶。

简邱子廪

十载论心久，交情片语中。
毁家羞赵胜，怀古得张融。
赋命穷偏似，为人浅略同。
爱君多病骨，犹有五陵风。

初至汾湖喜方尔止潘江如钱驭少过访

痛饮江楼日，常询廿八都。
干戈馀此地，烟水待吾徒。
荻岸千家隐，菱花一桨孤。
衔杯忽洒泪，麋鹿满姑苏。

怀潘江如钱驭少

何地堪追忆，南徐共酒尊。
名齐陆内史，人似李长源。
慷慨还看剑，飘摇欲灌园。
故人期共隐，频到瀼西村。

王胥庭养疴湖畔余亦病剧久不晤屡以诗来讶其骤进答此并呈敬老

忆昔燕台饮，杯阑唤阿戎。
君才谁与匹，余鬓已成翁。
门巷原江左，纶竿寄海东。
新诗起我病，只是恨飘蓬。

赵韫退有暴客之警走问

其一

布帆相次发，客路自多惊。
余避苕溪驿，君过槜李城。
纷纷白水谶，草草绿林兵。
此辈须臾尔，秋壕骨已平。

其二

别后心方折，书来病愈加。
中原方逐鹿，南国荐长蛇。
既乏袁闳里，难回墨翟车。
依然秋水上，相望隔蒹葭。

其三

古寺欢连榻，西溪恨别筵。
囊惟新白雪，官有旧青毡。
离乱谁能免，艰虞尔独先。
高堂应齧指，兹日倍心悬。

韫退嘉禾之变坠水得免未几家兄与余溺焉亦幸无恙作此志慨并寄赵子

筮得号咷兆，鲛宫几与邻。
何堪同作客，各讶再为人。
世乱轻肤发，时危听鬼神。
乡关那可望，日夜泣波臣。

龙潭道上

驴背经过屡，萧然一蒯缑。
馀波通震泽，宿雾接邗沟。
庙略无中策，军书赴上游。
五陵葱郁色，回首凤皇楼。

京口遣怀时江上戒严

丧乱逢今日，驰驱弱此心。
出忘南北路，坐废短长吟。
竹箨怀新雨，樱桃忆旧林。
缄书那可寄，乡国少来音。

赠未生上人

飘泊身为累，相逢羡尔孤。
悟从微雨歇，梦入晓钟无。
洗钵中泠水，看云五岳图。
为因礼塔后，篝火话枌榆。

张季昭室人赴水尽节悼之

其一

西郊烽火逼，南浦折双鸳。
荷叶留钿影，菱花带血痕。
空衔精卫恨，莫返杜鹃魂。
况值安仁病，秋风声暗吞。

其二

敛涕拭红粉，捐生泣白蘋。
悬知裂镜日，犹念画眉人。
落木悲湘女，淩波见洛神。
异时刘向传，彤管未能湮。

叶鸿振年伯以书舍借居赋谢①

① 公有才女小鸾，早卒，有《午梦堂集》，所假之馆即其室也。
游子悲无怙，登堂病已苏。
家全分郈宅，报欲觅隋珠。
芳草伤彤管，閒庭响碧梧。
惭余凫雁侣，日日对鹓雏。

春日曹侍御秋岳斋中社集

绮树莺犹蛰，幽斋花正繁。
风烟嘶代马，宾客似梁园。
白雁愁边尽，青山雨后尊。
邺中冠盖集，吾道至今存。

乱后入京喜晤米吉土赋赠

其一

恨别头俱白，相逢眼尚青。
兴亡如梦寐，南北见飘零。
冰雪寻山屐，干戈注水经。
衔杯收涕泪，一一话新亭。

其二

讵谓逢戎马，犹然恋蕨薇。
耻为穷鸟赋，甘卧敝牛衣。
鶗鴂声何切，骅骝骨岂肥。
寸心摇落尽，畏见柳依依。

其三

关河经百战，霜霰忽三年。
明月应同望，秋风私自怜。
音书思赵土，涕泪问吴天。
零落真堪惜，君家书画船。

其四

适越归来后，方知行路难。
眼枯唯汝共，舌在复谁看。
落日幽州白，悲风易水寒。
呼儿具灯火，商略及渔竿。

其五

昔我辞乡县，飘摇到会稽。
应惭磨镜客，讵有负羁妻。
垂老怜须鬓，生还习鼓鼙。
祗今仍泛泛，故国况蒿藜。

其六

秋杪传书日，天隅把袂初。
异时悲楚越，吾道泣应徐（伤范若侯、杨王乔之没。）。
莫觅中山酒，难忘下泽车。
平生江海志，相向意何如。

其七

闻道春风好，羁人实不堪。
愁看征雁北，莫问战城南。
醉欲摧琴柱，狂来拂剑镡。
子云玄草在，当世几桓谭。

其八

谁分俱无恙，离忧政细论。
悲深非击筑，惊定与招魂。
春韭烦儿女，寒灯慰弟昆。
怜余驱款段，镇日到柴门。

张幼量话金陵夙游赋赠

其一

长干为客日，相顾意飞扬。
赠我青莲屋，分君白鹤粮。
言愁偏对雨，惜别欲啼螀。
檄草犹堪把，何人识孔璋。

其二

名园南郭外，公子命扁舟。
杨柳桥边月，芙蓉浦里楼。
燕山犹昔日，江水自东流。
我欲乘吴榜，同君问莫愁。

送龚孝升先生守制归庐江

其一

摇落秋风里，登高见素车。
周南太史泪，江表子山书。
蟋蟀声中舫，蒹葭影外庐。
故人曹子建，寂寞意何如。

其二

冠舄思商老，烽烟泣楚臣。
青枫千里暮，白雁五湖滨。
击筑人皆散，垂纶事果真。
孤帆对明月，处处客愁新。

赠别曹秋岳太仆

其一

伊余狂未减，君岂拙无徵。
雨雪馀梁苑，川原望灞陵。
时危轻白璧，道在有朱绳。
故国莼鲈思，怀哉张季鹰。

其二

未暇浮沧海，从人阅市朝。
诸侯初列第，使者旧乘轺。
哀笛孤城急，云帆极浦遥。
不须歌桂树，忌讳到渔樵。

其三

浩叹思今古，同悲去住身。
乾坤馀我辈，睥睨竟何人。
词赋还哀郢，危言屡借秦。
李侯终不贱，醉尉莫须嗔。

其四

杯酒论交日，天隅岁宴时。
怀人三秀草，伤乱七哀诗。
塞管黄沙暗，江枫白雁迟。
晨风有高翼，弋者更何疑。

其五

家国苍茫外，江河感慨中。
露台方系马，碣石有飞鸿。
风雨金人掌，文章白虎通。
艰难商出处，贳酒向新丰。

其六

谁信昆崙坼，虚言阊阖开。
风尘淹国士，日月老卿才。
封事留丹槛，藏书号玉杯。
伤心孝武纪，弓剑有馀哀。

其七

世事宜高枕，悲凉倚暮笳。
酒人还击筑，迁客赋怀沙。
问俗青骢马，思归白鹿车。
尤知君子意，终是恋烟霞。

其八

秉烛藜床夜，芳樽对浩歌。
朱门俨似昔，青眼自无多。
天意摧龙性，人情厌雀罗。
西山微雪后，佳句示羊何。

其九

李子多沉思，龚卿雅好文。
一时悲越鸟，千里隔江云。
落日明驼影，西风班马群。
愁心何所寄，为吊望诸君。

其十

彩仗天闲内，曾闻君马黄。
感时歌小宛，讽谏托长杨。
大雅翻淩替，群才日陆梁。
冥鸿自千里，矰缴未须防。

其十一

何用哀时命，悬黎本易污。
文章羞绛灌，世态漫萧朱。
霜满蛟螭匣，风惊朝夕乌。
扁舟曾有约，双买白蘋湖。

其十二

自得高阳侣，常怀杜曲游。
徵诗容裋褐，留客醉箜篌。
鸿雁三更榻，星河百尺楼。
汉家恩泽表，若个已封侯。

其十三

平生山水癖，似悔未抽簪。
自爱吴都赋，相怜漆室吟。
酒杯堪跋扈，宦迹合浮沉。
惆怅燕昭客，高台独至今。

其十四

卜筑穿清沼，孤亭号采山。
到来看鸟立，相与饭鱼还。
双阙参差外，诸峰窈窕间。
一从辞二仲，不复更跻攀。

其十五

按郡乘骢日，为郎执戟年。
狂歌七子后，埋照众人前。
玩世心元苦，归田赋已传。
向来多感慨，诵尔远游篇。

其十六

丧乱频回首，兵戈愿息机。
仆臣天马颂，山鬼薜萝衣。
谣诼人偏幻，行藏事易违。
悬知鸳水上，鸥鸟贺君归。

其十七

麋鹿元吾侣，冰霜见汝情。
所思唯古处，最忌是浮名。
客难东方朔，人轻稷下生。
浊醪常共引，叹息向孤檠。

其十八

战伐何时息，浮生此际难。
谁云愁可畔，翻觉恨无端。
越峤归前梦，吴钩醉后看。
怜君豪宕意，珍重切云冠。

其十九

逢人真不易，食昴事仍虚。
暂乞文园令，休裁叔夜书。
世人矜跃马，贱子学为渔。
他日山中讯，还应赠揭车。

张去偏席上再送秋岳

其一

霜雪交偏苦，兵戈客易孤。
寄愁翻晋问，惜别赋吴趋。
宫柳迟春燕，江帆起夜乌。
最怜之子去，吾道日崎岖。

张去偏席上再送秋岳 其二

称诗青玉案，胜友白云曹。
故国横戈戟，馀生在桔槔。
清樽双阙暮，明月大江涛。
嘹呖南征雁，翩翩惜羽毛。

吴门送单汉平归试

其一

乡国谁同调，怜君颇似侬。
壮怀看短剑，览胜策孤筇。
风采张思曼，文章陆士龙。
三秋应得意，书札寄芙蓉。

其二

龙舟喧竞渡，鹤涧喜同游。
以尔思归引，牵余作客愁。
蒹葭京口泽，鸿雁㟙湖秋。
定有池塘句，还应慰敝裘。

初夏杂感

其一

长安三月后，官舍似清秋。
树色分金掌，莺啼出玉沟。
尘沙云塞隔，车马蓟门愁。
横笛谁吹汝，寥寥独未休。

其二

长日鸟关关，飘摇客未还。
序惊蚕月近，春去马蹄閒。
作赋愁难减，为郎鬓易斑。
疏帘微雨过，暂许梦青山。

其三

冉冉嗟行役，东风又柳绵。
黄云千骑动，青草五陵烟。
怀古过燕市，看人入洛年。
离宫多望幸，几许扈甘泉。

其四

盐铁宁辞贱，平明公府趋。
茧丝伤寇盗，马齿倦泥途。
久客悲双剑，微官算五铢。
东山兄弟好，为说故园无。

立春日过赭山寺

杖策寒初减，登台望更清。
大江烟外动，春鸟渚边鸣。
日带孤帆去，云连古塔平。
浮生车马误，到此愧钟声。

杨尧叟过访余以他事不果晤赋此谢之

偃蹇江湖上，萧条久索居。
自知关吏拙，敢与故人疏。
杨柳啼乌夜，梅花归雁初。
何如燕市里，尊酒共春蔬。

赠宣城梅生（梅之先公有《居诸集》见示。）

楚楚梅公子，其人玉不如。
偶乘江上舫，赠我枕中书。
贝锦诗堪诵，星文剑岂虚。
青箱弓冶在，好自惜居诸。

寄怀韩有一司李

寂寥韩众后，之子谪人间。
卧阁江鸥入，讼庭春草閒。
碧云三月柳，丹灶八公山。
应念关门客，摧颓似白鹇。

夜雨留方尔止宿次日将之宣州

其一

相逢吟落木，此别叹流萤。
偃蹇羞郎署，饥寒逐客星。
帘光摇竹翠，江雨带帆青。
归日吾能待，新诗满敬亭。

其二

吏散雨霏霏，空堂烛影微。
风尘人渐老，山水客将归。
素练横江起，黄精入夏肥。
长镵聊赠汝，为伴薜萝衣。

月夜张华平赵次公张苍伯小集蘋园

平生多所负，不独为青山。
明月一樽酒，主人千里还。
孤琴鸿雁外，残雪薜萝间。
岁宴真萧瑟，因君且闭关。

六月己酉大雨连夜水至床下殆无卧处口占二首简谷霖苍学宪①

其一

① 谷亦为同姓所诬，同颂系西曹之别署。
羁束嗟同病，昏昏昼亦阴。
隔垣呼浊酒，终夜听愁霖。
螮蝀谁能指，锒铛半欲沉。
天威终不忒，豺虎尔何心。

其二

太息衔冤久，绳床膝尽穿。
正然愁雀角，况复共蛙眠。
薄宦殊枯菀，遭谗各后先。
不须詹尹卜，磨蝎是生年（谷善星命家言，时为余推算颇验。）。

寄兰州司马赵紫垣

其一

故人燕市别，万里赴边州。
我已辞朱绂，君应念白头。
关山明月夜，砂碛大河流。
驿使来西极，梅花寄陇邮。

其二

城郭皋兰北，衙斋面翠微。
雪中千帐驻，树里五泉飞。
怀古频看帖，思乡易湿衣。
他时如问讯，海上有鱼矶。

送袁宏一进士归平乐二首（袁礼闱、廷试皆榜末。）

其一

曲江方罢宴，万里命扁舟。
天语瞻龙衮，秋风达象州。
丁年推后劲，丙夜借前筹。
应慰高堂梦，宫袍五色浮。

其二

良友惜分携，藤江望欲迷。
同归莺渐老，岐路马频嘶。
树暗桄榔雨，山深猿狖啼。
袁家渴尚在，为我问愚溪。

过李望石水亭新构

其一

为园如作赋，惨澹在经营。
选石分云态，移花验鸟情。
好峰悬比屋，流水出前楹。
羡尔耽幽胜，烟霞触手成。

其二

偶从花径入，忽讶水轩开。
素簟凉飔集，孤亭翠色来。
掷阶鱼可脍，映户竹须栽。
街鼓将停击，凭阑问发醅。

其三

步屧晚晴天，西山落照边。
新荷不胜露，疏柳易成烟。
萍影兼星乱，波痕受雨圆。
白鸥浑不去，为伴野人眠。

其四

韦杜城南陌，今同剡曲游。
鸣蝉依翠幌，宿鸟入朱楼。
赵瑟花间奏，吴歈月下讴。
衰年亦何幸，得共李膺舟。

其五

几曲蒹葭路，苍苍出入迷。
客来驯鹤报，曲罢晓莺啼。
山远青无断，蒲荒绿不齐。
开帘见新月，摇漾满长堤。

其六

芙蓉围四面，缥缈一舟虚。
构舫名青雀，投竿出白鱼。
宜留陶岘客，堪载米颠书。
更少风涛虑，帆樯卧自如。

其七

爱此溪光好，频来屐齿留。
碧梧阴乍合，画阁雨初收。
欹坐忘宾主，高言足劝酬。
曲生真有异，风味似青州。

其八

共有沧洲梦，尤怜未得归。
每因眠竹坞，倍觉忆柴扉。
避地无高策，浮生欲息机。
期君霄汉上，长护钓鱼矶。

舟行杂咏

其一

襆被初寒夜，轻舟溯晓风。
豆花秋水白，枣实远村红。
细雨眠沙鸟，疏灯带草虫。
谁家催捣练，砧杵月明中。

其二

北上成霜鬓，南征倦罻罗。
长惭渔父问，重听榜人歌。
斥卤田家少，平沙牧马多。
浊醪随意醉，真足敌风波。

其三

解缆仍高枕，萧然似敝庐。
破愁惟好月，压浪叠残书。
邻舫数声笛，前村半夜渔。
浮家如可寄，甘就五湖居。

其四

烟雨津门道，盈筐紫蟹肥。
渚鸥窥客惯，樯燕伴人归。
故物青毡在，清秋白发微。
乡书忧岁旱，愁绝黍苗稀。

赠柯素培给谏

其一

诤臣元不易，纳谏忆先皇。
抗疏闻三殿，陈情恋北堂。
言危关国是，道在验时康。
暂卧烟霞外，嘉谟未可忘。

其二

昔诵阳城草，今从郭泰游。
青油联越舫，白苧听吴讴。
鸿雁南皮夜，蒹葭北固秋。
观涛期信宿，一醉大江楼。

舟泊静海高中寅年兄同励昌世丈招饮感赠

其一

再到平津邸，苍茫掩泪痕。
依然敦世好，幸不辱师门。
齿发天王赐，松筠手泽存。
班荆从此去，谁肯念王孙。

其二

相业留青简，遗文泣绛纱。
诗篇还大雅，经术果专家。
麟笔书难续，鸡林路未赊。
校雠吾岂敢，后死愧侯芭（励昌以文端公集属余序。）。

寄米紫来进士

其一

已甘捐七尺，白骨倩君收。
何意支离叟，仍为汗漫游。
橐饘徵古道，笔冢见风流。
最是销魂地，荆高旧酒楼。

其二

中散才名独，长康绝艺三。
千秋人不作，异代尔能参。
健笔题黄绢，晴窗染翠岚。
閒来看泼墨，深觉愧青蓝。

晓渡齐河

残月平沙外，孤航蔓草间。
雨添一寸水，云幻几重山。
小市鱼盐气，寒江鹤鹭班。
柴荆犹可问，何日赋閒閒。

荏平早发

盥栉因人起，劳劳估客装。
星流霜逾白，月共柳争黄。
梨枣新官税，蓬蒿古战场。
停车问僮仆，更欲向何方。

寿张饮张及庵年兄署中

其一

泗上诸侯长，讴歌一路中。
防河疏马颊，问俗过龟蒙。
谣诼怜吾老，文章让尔工。
左骖今未补，曾欲赎微躬。

其二

异事从新说，宵分仆屡更。
四愁公子怨，三宥故人生。
灯下枯鱼泣，霜前新雁鸣。
感君兄弟好，独有在原情。

其三

藉甚三张誉，霏霏京洛篇。
萍踪惊此夕，柳色忆当年。
䌽笔江山力，绨袍雨雪天。
莫辞鲁酒薄，酌罢转悽然。

其四

萧萧铃阁静，半榻似吾庐。
古路无鸣鼓，高斋且著书。
布帆千里别，眢井一身馀。
秋水连衰草，飘摇安所如。

舟中九日作

不向东篱卧，翻成南国游。
茱萸三载泪，蟋蟀异乡愁。
老去惭霜鬓，悲来倚柁楼。
无人能送酒，箫鼓羡邻舟。

舟中有怀柯素培给谏

其一

蒲帆不相待，知为䌽衣回。
已落淮南桂，堪思河朔杯。
霜齑鲈可脍，松径菊初开。
好作閒居赋，须令野客陪。

其二

蹉跎如退鹢，风雨忽迷离。
别浦鸿千里，遥天月半规。
怀人吟橘颂，拜母补笙诗。
雀鲊君乡美，盈筐幸我贻。

瓶菊

其一

三年吾丧我，花事欠相忘。
小摘来僧舍，中宵照客床。
霜飞魂共冷，风定影能香。
何似书帏里，铜瓶古佛傍。

其二

一枝惊在握，双眼未全盲。
自喜无多艳，翻怜似特生。
病中收药裹，归去筑花城。
竟夕寒相向，羁心为尔平。

读周栎园诗有钞书续旧忘之句广其意和韵四首时中秋后二日也

其一

何地非嘉月，偏于此夜凉。
开箱寻裋褐，散帖卧匡床。
官罢真能懒，愁多况善忘。
秋虫灯下语，客意若为量。

其二

孤帆闻过雁，敢告候初凉。
忽忆沧洲梦，应閒白石床。
鹭鸥眠自稳，魑魅笑相忘。
莫测皇天意，书空且自量。

其三

枫林摇白露，一叶掠船凉。
归燕晓辞幕，寒螀夜到床。
长贫知仆性，百感对僧忘。
婚嫁欣无累，将从达者量。

其四

万井砧声里，天风为客凉。
浊醪难独醉，好友忆连床。
海曲归何晚，山阴兴不忘。
残生须自卜，詹尹岂能量。

宿摩诃庵

不意能来此，高僧共默然。
灯传无尽劫，花有再生缘。
幻梦初弦月，微躯小劫年。
画廊松影外，呵壁问诸天。

过福缘庵赠一足禅师

其一

看竹到禅扉，逢师杜德机。
菊花存佛性，梧叶补僧衣。
霜落半庭寂，云深一磬微。
客心何所着，相对欲忘归。

其二

南州狮子座，藉甚一夔称。
自任维摩疾，亲传惠远灯。
广陵江上月，庐岳涧前冰。
欲问无生理，支颐笑不应（师一足跛，故号一足。）。

其三

师尝歌百罢，吾亦赋三休。
力定闻钟后，心閒阅水流。
齐年殊钝惜（师与予皆甲寅生。），半世愧沉浮。
为说支公在，题诗寄沃州（师有《百罢歌》甚佳。）。

礼德宗和尚影堂遂至塔院因示一公

其一

百亿身难赎，天人痛若何。
荒林思荜路，小劫堕修罗。
今古悲长夜，乾坤总逝波。
松篁多手植，清影自婆娑。

其二

故物绳床在，残经走壁鱼。
古贤多此难，幻梦返于初。
灯影照无尽，铃言哀有馀。
衣珠终不坏，酷吏竟何如。

和曹顾庵湖心亭作

其一

客中忘禊事，高咏大堤篇。
积雨肥莼菜，馀花表杜鹃。
笙歌四面入，楼阁万家悬。
处处催归舫，轻雷暮塔前。

和曹顾庵湖心亭作 其二

湖上啼莺早，人来归雁初。
登临欣并屐，货殖续成书（顾庵方有城工之役。）。
弱柳垂疏槛，游鱼出碧渠。
不逢渔父问，谁识楚三闾。

喜王西樵至湖上

其一

伏枕南屏寺，闻君脱罻罗。
翻然具舟楫，及此问烟萝。
惊定收双泪，悲来著《九歌》。
惠连新句好，惆怅未同过。

其二

惜别魂犹悸，相逢病欲苏。
全身来北寺，留眼看西湖。
白社期同往，青山道不孤。
故人曹邺在，吟眺慰穷途（顾庵学士客湖寺。）。

赠郭皋旭

共切弓裘恨，相逢涕倍增。
世家推乍浦，公子是张星。
小宛悲何及，高山操可听。
君归须载酒，一醉落帆亭。

王西樵招同林铁崖孙无言叶元礼携姬人文云湖舟泛月分赋

其一

湖光宵更好，惆怅隔闉阇。
此夜因明月，相携到水涯。
芙蓉公子佩，杨柳莫愁家。
却忆三春际，笙歌负落花。

其二

岚气晚苍苍，新荷受雨凉。
张灯山四际，击汰水中央。
歌缓留云住，烟深觉月藏。
鱼龙应未卧，夜半有鸣榔。

其三

宿鸟冲桡起，流萤逼水明。
微茫辨野寺，睥睨隐孤城。
蔗杖尊前舞，莼丝醉后羹。
何当大堤上，重赋丽人行。

其四

底事留髡宿，狂歌到曙星。
衣香分蛱蝶，酒盏落蜻蜓。
按拍吴歈啭，看眉越岫青。
频游当秉烛，长醉不须醒。

同杨执玉王西樵诸君泛舟第一桥听庄蝶庵弹琴

其一

暑气晚犹沸，一航随所之。
流云侵袂冷，清汉逐舟移。
桥影明如玦，荷筒卷作卮。
忽闻渌水曲，幽意满东陂。

其二

入夜清商发，罢弹山悄然。
繁弦疑鹤唳，清响到鸥边。
高士默相对，胜游良足传。
吾将理归艇，海上问成连。

林和靖墓

寂寞孤山冢，烟霞莽自封。
党能逃庆历，道不愧林宗。
香萼宜为殉（墓侧古梅数本，樵苏殆尽。），仙禽未可踪。
君看六陵树，石马卧寒松。

剡溪道中

昔人乘雪往，而我溯风行。
万壑穿云转，孤舟与石争。
鱼游寒水见，鸥立夕阳明。
安道留遗宅，寥寥千载名。

和曹顾庵学士湖舟泛雨

其一

甲子冥冥雨，湖波长半篙。
巨鱼潮并立，轻燕晚争高。
欹侧苏堤柳，参差露井桃。
翩翩游侠客，珠勒不知劳。

其二

荡桨烟初破，回桡雨未收。
樵归梅半斧，候暖麦将秋。
云气藏山寺，江声抱郡楼。
客怀俱拓落，不但为依刘。

其三

瀹茗来僧舍，寻花趁钓船。
长堤游女遍，胜迹老渔传。
贳酒难盈斗，更衣止去绵。
他时曲水宴，脩禊是何年。

其四

樱笋佳辰至，尊罍胜友俱。
可怜过上巳，何计补东隅。
客比游丝飏，心同山木枯。
来朝还倚杖，莫遣野游孤。

乙巳初夏同王西樵孙无言孙晦生王仲昭葛无斁张步青张邺仙游壑庵

其一

步屧湖山外，看云逐子规。
偶来朗公室，疑在习家池。
驯鸟下幽磬，残花覆酒卮。
坐闻天籁发，长笛且休吹。

其二

桑柘荒无径，蔷薇密作藩。
波光摇竹影，石罅走桐根。
疏树含朝气，新蒲佐夕飧。
乱峰真突兀，更欲醉中扪。

其三

信宿绳床内，羁心转欲迷。
烟深莺自语，雨过笋初齐。
榻许汤休借，诗同谢客题。
直须捐物役，长此卜幽栖。

其四

桥断浮槎接，鱼游曲涧清。
振衣行树杪，煮茗乱泉声。
傍暝山钟落，侵晨灌木鸣。
重游期不远，应待月华明（灌木，鸟名。）。

挽刘江都二首（震修之子，才而早夭。）

其一

三秀阶庭草，方春委路隅。
通家怜小凤，才子泣童乌。
针息谁能赎，巫咸若可呼。
应无嬴博恨，松槚在勾吴。

其二

正礼金仙偈，俄惊玉树摧。
绯衣天召速，黄鸟国人哀。
世事元朝露，诗名到夜台。
西河悲欲解，重向谢庭来。

寓楼晚眺

其一

画阁淩云汉，平堤夕霭边。
客随幽鸟集，星映远岚悬。
剑匣愁来引，钟声暝后圆。
乡心千里绝，雪泪话归年。

其二

挟瑟危栏内，惊心凤笛吹。
栖乌千点乱，宿犬数声悲。
素雪纷如集，幽兰应恨迟。
拥炉朋好至，试索送愁诗。

挽卓珂月夫人二首（火传之母。）

其一

任咸吾所恸，肠断辍舂年。
文赖闺中校，经从杼下传。
堪怜黄鹄咏，重补白华篇。
双剑西泠合，停桡涕泫然。

其二

身代衰翁子，贤为士女师。
幸酬婚嫁志，不爽夜台期。
陶侃多佳客，杨修一小儿。
他年勒彤管，应表华山畿。

曹秋岳园亭

其一

忆共南皮宴，维舟问习池。
鸟声随雨变，花信度风迟。
溪涨平桥隐，烟深怪石危。
竹间书姓字，莫遣塞垣知。

其二

步屧及佳辰，苔荒屐齿新。
孤亭因月设，四壁出云真。
松老如高士，鸥閒当主人。
忽闻清磬发，晚梵在东邻。

其三

鸳湖非不美，弥望少青山。
及到林塘内，翻疑岩壑间。
桐根穿罅出，竹笋负泥斑。
渐喜园丁熟，柴扉不上关。

其四

幽槛俯盘涡，虚廊挂女萝。
翠禽巢卧柳，苍鼠落高柯。
芳草雪中浅，夕阳松际多。
自怜为客久，又赋早梅歌（余客浙中，两见梅花矣。）。

放鹤洲分得尤豪二韵

其一

白鸟集寒洲，柴门纳水流。
竹光遥过岸，花影曲藏楼。
春已三分减（时正月晦日。），人须十日留。
莫愁归径滑，灯火借渔舟。

其二

欲就梅花卧，安知策杖劳。
桥欹妨并屐，屋侧进轻舠。
选石成棋局，临流习桔槔。
何时携玉笛，坐待月华高。

邵令公六秩寿

人自烟霞侣，名从方技尊。
上池披玉笈，大隐赋衡门。
橘映苏耽井，花明甪里村。
称觞多上客，熳烂醉芳樽。

赋别陈云翼入试北闱

相逢脩禊日，曾共采兰舟。
古寺闻钟歇，名山载酒游。
龙媒元冀野，骏骨在幽州。
青眼高歌意，期君百尺楼。

红桥分韵

其一

裙屐偶然集，相携过酒家。
鸟因红叶密，桥倚绿杨斜。
秋气归残菊，山容补落霞。
雷塘不可到，画角乱昏鸦。

其二

我读红桥咏，尊罍羡雅人。
至今传胜赏，谁复撰良辰。
好友来千里，寒花开四邻。
广陵唯此地，鼓枻莫辞频。

十月十七日诸同人宴红桥分得舟庵二字

其一

为爱林塘好，天寒秋色留。
池光翻白鸟，城影压朱楼。
斗酒此高会，长堤足冶游。
明年脩禊事，还拟荡轻舟。

其二

客心惊物候，枫叶落淮南。
潇洒诸贤集，登临此地堪。
雅歌随玉笛，纤指擘霜柑。
晚就支公语，绳床半偈庵。

赠别李范林大参兼怀令舅苏环中给谏

其一

苦忆论文地，燕山共酒樽。
罻罗堪屡及，谏草至今存。
塞雁来南国，寒螀鸣北轩。
因君商卜筑，幽兴满梁园。

其二

淇上多君子，从来史与蘧。
掖垣曾并美，宅相岂全虚。
雪里苏门啸，灯前汲冢书。
何时肩箬笠，薯蓣与同锄。

赠别李范林大参兼怀令舅苏环中给谏 其三

握手疑占梦，况当摇落秋。
却因桂花发，翻作竹林游。
后会期渔艇，轻帆别虎丘。
离心与明月，双逐大江流。

佟汇白中丞僻园

其一

中丞开别业，选胜古长干。
树老柴门窄，泥香屐齿乾。
置亭招弈客，斸笋税园官。
坐爱江天晚，斜阳独倚栏。

其二

冶游喧士女，车马竹林西。
路傍蒹葭入，行因蛱蝶迷。
远山青不断，芳草绿初齐。
比舍饶新酿，清樽处处携。

其三

画廊标物外，那复似人间。
石色连松影，波光乱竹斑。
巢云多鹳鹤，佐酒出鲂鳏。
况值初弦月，高歌未拟还。

其四

忆昔山阴道，扁舟到寓园。
侧看岩际屋，直似画中村。
胜赏今难再，风流此尚存。
由来歌舞地，应在谢公墩。

佟中丞招饮僻园重赋

其一

未遣双童报，多因看竹来。
忽闻红药发，正尔绿樽开。
客有登楼赋，人思运甓才。
东篱丛菊少，须及雨中栽。

其二

莺啼殊未倦，燕垒恰初营。
花外春风改，林端夕照明。
青藤过旧格，白纻谱新声。
听彻吴儿曲，严城每曙更。

其三

逢迎宽礼数，藉草任高眠。
莫叹金城柳，长参玉版禅。
钟声诸寺近，塔影万灯悬。
扫径公应许，墙东借一椽。

其四

归田惟种秫，花槛俯糟床。
纵饮宁论直，逃名自有乡。
异香誇上若，嘉会集高阳。
镇日留髡醉，无劳典鹔鹴（公于园中设酒局，客至辄醉。）。

万竹庵和曹顾庵学士

其一

幽篁微雨后，屐齿染馀青。
树暗南塘路，人占太史星。
世情宜抱瓮，家政递传经。
客至拚销夏，沧浪自有亭。

其二

名园关数启，良友手重携。
竹翠莺偏喜，刍青马不嘶。
捲帘花气入，岸帻柳烟低。
越客为余说，依稀似剡溪（越客谓余云岫太史。）。

其三

君家多别馆，留我度残春。
欹枕见山色，横琴在水滨。
松筠留劫火，丹雘待骚人。
欲作衔泥燕，来看栋宇新。

其四

为欢销桦烛，相赠折疏麻。
曲客池边鹤，将雏井上鸦。
夜凉衫欲复，醉舞笠偏斜。
高会秋能健，香醪泛桂花。

送王子荆归蜀中

其一

扬舲向何处，万里下瞿塘。
别酒听荷曲，还家问草堂。
江流城郭在，兵气菊松荒。
我亦飘零者，临岐泪数行。

其二

同作西湖客，君为三峡行。
荆扉邻虎穴，蜀语喜猿声。
壶榼携亲串，儿童讶姓名。
蹲鸱乡味美，努力事躬耕。

苕溪舟中和吴仲徵韵

其一

又向吴兴道，多惭物役牵。
偶逢田父问，但说主人贤。
橙橘香秋雨，蒹葭冷暮烟。
村醪何处贳，须趁采菱船。

其二

王孙赵承旨，健笔写湖山。
草树微茫外，峰峦澹宕间。
画图馀想像，屐齿得跻攀。
景物须君补，经营莫放閒。

己酉正月过姜如农东莱草堂

其一

痛饮桐阴下，王春已再更。
齿牙相效落，杯斝喜同倾。
弱子能吴语，诸孙羡宁甥。
夜阑话乡曲，灯火似柴荆。

其二

衡宇东西巷，堪思竹马游。
生儿交着膝，拜母许科头。
善谑呼名字，高眠共被篝。
山阳思旧泪，哀笛不胜愁。

其三

棣萼差相敌，鸿鹓二姓联。
续貂余独后，夺锦尔尤先。
孝友元方著，文章小陆偏。
藐孤真汗血，相向一潸然（余与如农兄弟皆四人。）。

己酉正月过姜如农东莱草堂 其四

拜杖端门下，孤臣命若丝。
何堪天遣日，即是国亡时。
谏草传梅尉，扁舟混子皮。
似君幽隐意，独有白鸥知。

其五

同时熊给谏，不异楚灵均。
破衲称高士，残碑记党人。
老从方外友，悟彼定中身。
应据生公石，军持话夙因。

其六

岂不怀乡土，其如多露何。
亲朋半猿鹤，童稚喜风波。
大隐偕渔父，馀生倦雉罗。
欲从龟策问，何地着青蓑。

其七

闻道皋桥侧，梁鸿有故居。
一枝倘许就，三径得相于。
共饱江东脍，休歌海大鱼。
往来林屋洞，筋力较何如。

其八

借问青州酒，何如下邑良。
色因寅日白，酿让卯君香（君家善酿，行二，故以子由为喻。）。
三若风斯下，高阳兴不忘。
曲生如可作，此外不思乡⑴。
⑴ 吾邑寅酒，色味俱美，君论酒以为江以南皆不及也，余深然之，故云。

同姜如农访顾云美虎丘精舍

其一

数竿修竹外，乱石守柴扉。
客至不言酒，春来又典衣。
八分韩择木，半子陆探微（君婿翟生善画。）。
茗粥邻家有，高歌对落晖。

其二

短簿祠前路，参差石径斜。
苔痕胶客屐，塔影入君家。
碑版窥玄象，松杉响暮鸦。
翻嫌林处士，多事聘梅花。

刘紫谷匏樽书舍

其一

一笏才容膝，花香坐卧围。
竹穿新槛出，燕补旧巢归。
画舫名堪袭，匏樽兴不违。
看梅须雨霁，幽梦欲先飞。

其二

择配君何晚，如皋射雉初（君四十有五始娶。）。
画眉秦氏女，伐髓越人书。
野鹤窥丹灶，园蔬脍白鱼。
河翁留客醉，一石不曾馀。

雪灯

谁剪琼瑶片，辉辉近玉绳。
已惊花六出，复映火千层。
光掩峨眉月，寒分姑射冰。
祇宜云母障，永夜照觚棱。

昆山道中有怀盛珍视归玄恭

甲子兼旬雨，春风共客贫。
可怜芳草路，不见采兰人。
山晓云初起，梅寒粉未匀。
何由携襆被，看竹到西邻。

胡去骄罗以献步访南园漫成

其一

风雨今春甚，融和快此朝。
轻衫初御袷，芳沼曲通潮。
入馔河豚贱，窥檐海燕骄。
郊居吾欲赋，不拟是鹪鹩。

其二

弱柳长堤合，修篁一径分。
鯈鱼轻自掷，鸥鸟静为群。
云起笼花影，风来织水纹。
坐看芳草色，独立向斜醺。

吴六益招饮梅花书屋分韵

其一

先生元北郭，卜筑见西山。
花影共成幄，莺声独闭关。
酒从田父贳，诗让布衣閒。
风格君偏老，黄初大历间。

其二

野棠才覆槛，春水欲平阶。
高隐羡之子，狂歌许我侪。
人伦宗有道，姓字隶无怀。
采药横山曲，长镵与尔偕。

其三

自尔匡庐返，文章转益工。
乱峰收杖底，瀑布在斋中。
画壁游宗炳，清樽对孔融。
论文吾不逮，暮齿幸相同（六益与余同甲寅。）。

其四

共着寻山屐，来看注水经。
柳摇书幌碧，竹影酒杯青。
胜地过濠濮，知音忆敬亭。
何由对明烛，高话问三星（敬亭谓愚山施君也。）。

同吴六益沈雪峰胡去骄分韵

其一

叹息平原馆，今为祇树林。
僧閒依病鹤，客至感亡琴。
断壁悬藤古，空堂受月深。
泉源在何许，拄杖下西岑。

其二

空山风雨后，春色未曾阑。
钟磬松阴下，衣裳涧影寒。
水流还自定，云起每无端。
何必青精饭，篱根笋可餐。

己酉立冬日阻风燕子矶过访蒲庵禅师坐花笑轩分韵

其一

榜人呼不起，双屐破寒初。
古木方摇落，閒阶未扫除。
构亭开翠碧，饭客摘青蔬。
坐久闻高咏，拈花一笑馀。

己酉立冬日阻风燕子矶过访蒲庵禅师坐花笑轩分韵 其二

朔风吹万籁，哀壑杂江声。
地僻群鸥入，云凉一雁横。
漫劳催柁转，且缓待诗成。
何日杜陵叟，霜林踏月行（怀杜茶村。）。

其三

佛楼临燕子，沙渚渐南侵。
不断蒹葭影，无多钟磬音。
渔舟霜后集，樵路雨中深。
莫负云山诺，重来问竹林。

其四

碧云佳句好，君与惠休齐。
五字真无敌，千峰许共携。
暮潮烟树外，斜日石门西。
绘事推高座，还应画虎溪（师门人见月善画。）。

舟行复阻重泊矶下过蒲庵和尚

晓逐邻舟发，樯乌退不飞。
风能驯客性，梦只到僧扉。
荒径青萝古，遥天白鹭微。
浮生无住着，哀乐半相违。

燕子矶晓发

今夜潮初稳，扬舲喜见参。
山钟霜月湿，村舍晓烟深。
枕簟芦花气，云霞枫树林。
寥寥天外雁，顿起故园心。

同牧仲弟及谭长益诸君子宿焦山僧舍分赋四首兼送牧仲归黄州

其一

放棹焦山寺，登临快所思。
巢乌多古木，瘗鹤有残碑。
远浦明渔火，长亭别羽旗。
夜凉收众籁，钟梵出林迟。

其二

薄暮烟方合，苍茫见蒜山。
人依青嶂卧，僧与白鸥閒。
殿角松杉内，江声枕簟间。
支筇临绝顶，缥缈振衣还。

其三

高下精蓝启，鼋鼍相伴居。
鹿裘三诏客，龙气两朝书。
城郭孙卢后，江山战伐馀。
卯君谈赤壁，胜迹定何如（寺有宋、明追封焦先诏书尚存。）。

其四

竹根清盥罢，幽磬晓堂开。
松老双龙偃，涛翻万马来。
入山思把臂，惜别更登台。
春草他年梦，伤心去鹢催。

赠蒋泰绪

吴中有高士，与世暂浮沉。
至道存方技，新诗满艺林。
韩康依市隐，蒋诩闭门深。
药石能生我，论文惬素心。

广陵晤刘公㦷考功

其一

先后忝同官，偏嗟御李难。
佩惊兰在握，山倚玉增寒。
高义推青颍，雄文起建安。
竹西歌吹地，犹得共追欢。

其二

昔羡王祠部，红桥有胜游。
绸缪贻白纻，风物正清秋。
宾客南皮燕，江山北固楼。
相知交恨晚，为尔暂维舟。

申园四首同姜如农作

其一

病肺兼阴雨，不知春有无。
閒门新柳暗，荒径落梅铺。
鹤立云分影，蜂归香在须。
两翁携快婿，半醉欲相扶（君婿吴，余婿即君长子勉中也。）。

其二

旧与张常侍，同吟《桂树歌》。
重来松鼠大，相对渚禽多。
花气侵衣袖，茶烟隔薜萝。
终焉遂疏懒，白首问渔蓑。

其三

百尺辛夷树，春秋两度花。
游人纷作赋，园叟至今誇。
池水通吴苑，莺啼过阮家。
隔篱施枕簟，归卧月方斜⑴。
⑴ 奉世新居近在邻比，予常寄宿其家。

其四

绝磴苔仍绣，阴崖雪乍消。
奇云争似石，卧柳自成桥。
亲串他乡老，林丘故国遥。
欲寻支遁去，长日坐僧寮。

寓侯记原秬园十二首（侯广成先生故居也。）

其一

系舟犹未稳，邀我过西轩。
旧好敦三世，新知在一言。
空馀袁粲宅，不返汨罗魂。
君问浮生事，苍茫掩泪痕。

其二

老树清溪曲，柴扉乱竹间。
家同曹社覆，园似楚弓还。
径窄才容屦，僮稀懒上关。
何须安洞壑，面面是真山。

其三

小阁俯回塘，桥危客屐妨。
燕如巢画舫，鹭每立匡床。
栝柏三更响，芙蕖五月凉。
倚栏思把钓，此事近来长。

其四

高枕吾庐似，花香绕屋清。
梦回鱼泼剌，祭后獭纵横。
宿酿呼儿劝，残棋共客争。
吾衰甘就隐，不复问归耕。

寓侯记原秬园十二首（侯广成先生故居也。） 其五

寂寥戎马后，故物剩长镵。
我尚思卢植，君无愧阮咸。
松杉存手泽，鸥鹭领头衔。
金石残篇在，光芒未可函（君以五世遗稿属余点定。）。

其六

棨戟高门盛，衣冠巷有乌。
八厨推令弟，千里羡遗孤。
龙性悲难似，鸰原痛不殊。
知君思小谢，池草任荒芜⑴。
⑴ 令弟研德，贤而早夭，有子大年最知名。

其七

幽居常屏迹，贫病得相宜。
官税输蚕豆，园蔬摘兔葵。
论文憎烛短，送客出萝迟。
他日相思处，深篁听雨时。

其八

飘泊仍吴会，凄凉但越吟。
乡遥悲去雁，春晚见来禽。
老病初携杖，良朋喜盍簪。
娄塘堤上柳，步屧定相寻。

其九

上巳迟三月（是年闰二月。），高斋自一家。
鱼梁连竹屋，鸡栅缚藤花。
万木偏能冷，群鸥未觉哗。
临邛频送酒，莫遣豹奴赊。

其十

明月堂中月，清光似主人。
祇应江海客，来对雪霜辰。
赋草传丁卯，年华记甲寅（君与余同年生。）。
高秋还鼓枻，重看桂盈轮。

其十一

颇讶盘餐设，因知典鹔鹴。
苍筤中饭饱，粔籹细君良。
尹绿开书帙⑴，樵青续酒浆。
客心与春色，浩荡满归航。
⑴ 嘉定饺饵为吴中最，君家尤精。尹绿，园中楼名。

其十二

未忍辞君去，行行且复淹。
酒鎗朝尚卧，花箭夜来添（斋中蕙开极盛。）。
白鸟声相乱，黄鱼价稍廉。
东邻如可问，龟策未须占。

东园二首

其一

系缆芙蓉岸，舟人指翠微。
却携青箬笠，来款白云扉。
夏木莺声接，高楼山气归。
隔篱精舍晚，清磬满鱼矶。

其二

曾闻丘壑美，悔不及春游。
正欲寻源去，何妨为雨留。
绿萝宜罥目，红叶不同秋（林中忽见红叶。）。
叹息浮家客，飘摇愧野鸥。

集汪于梧秋霞圃分韵

其一

尚忆听春雨，重来看晚霞。
绿萝迷曲径，黄鸟饯馀花。
月出桐阴浅，烟深柳岸斜。
坐闻关塞曲，羯鼓欲三挝。

其二

一径藏丘壑，萧然见竹庐。
开池供鹤浴，留榻与僧居。
雨后寻山屐，灯前种树书。
因君询白岳，云物竟何如。

赠别赵双白

瘴海思归客，携来选翠微。
却怜莼菜老，不共鹧鸪飞。
天欲存穷鸟，文将起布衣。
片帆江上别，况是雨霏霏。

九日王敬哉宫尹郝云海侍御同游西山宿幽山寺分韵

其一

黛色西山好，年年马上看。
茱萸逢九日，襆被宿层峦。
拄杖松杉暝，吹笙殿阁寒。
五陵回首处，霜叶万枫丹。

其二

遗墨留宸翰，危栏倚梵宫。
僧归红树外，鸟语白云中。
孤磬断还续，寒泉咽复通。
客从三峡至，战伐说巴东（来青轩额，明宣陵御书也。）。

送程昆崙谪刺耀州

青衫人欲老，五马向西州。
乡树黄河隔，山城漆水流。
裤襦歌叔度，稼穑颂公刘。
华岳登临后，题诗寄旧游。

喜表弟董樵至

数枉山中信，江湖问逐臣。
怜余常作客，知尔尚依人。
刀俎惊前梦，渔蓑老此身。
故园风俗薄，犹有葛天民。

赠周计伯郡丞四首（时擢太原太守。）

其一

为忆梁园客，曾题庾岭书。
交游怜我在，忧患识君初。
使酒狂犹故，论文老不如。
依然朱绂旧，谁道主恩疏。

其二

贝锦何年织，遭逢颇似卿。
蛾眉元不减，马角几曾生。
姓字传三殿，旌旄冠百城。
君看太行险，未足敌人情。

其三

佐郡领云州，弓刀出塞游。
人烟稀马邑，雨雪湿貂裘。
访古过青冢，开尊醉白楼。
寄言魏光禄，莫惜作书邮（魏环极先生家在蔚州。）。

赠周计伯郡丞四首（时擢太原太守。） 其四

晋国桐封地，年来困茧丝。
叔虞风自古，尹铎尔堪师。
问俗熊罴轼，劳民蟋蟀诗。
悬知汾水上，竹马遍群儿。

送曹澹馀少宰开府黔中

其一

青门一相送，陌上雪初消。
前导骑驯象，殊恩解御貂。
山川分五岭，风壤半三苗。
幕府陈琳在，征途慰寂寥（谓李武曾。）。

其二

八尺连钱马，银鞍玉凿蹄。
赐从天厩内，直到夜郎西。
文网宽边吏，壶浆拜远黎。
应怜谢康乐，春草独含凄（谓令兄升六舍人。）。

鹿

野鹿来何处，霜毛锦作斑。
依人三径内，养子万松间。
画壁呼堪起，云林去不还。
他年问仙隐，多在大劳山。

张湘晓赍哀诏之闽书来却寄

其一

弓剑桥山堕，旌旄瘴海过。
八蛮初缟素，三殿罢云和。
榕叶城边古，梅花岭外多。
须令天子诏，威及粤王陀。

其二

驿使回京邑，开函泪满膺。
君能哀杜密，我已愧孙登。
路远加餐饭，愁多废寝兴。
形骸今若此，休语鹤林僧。

写哀

其一

幽愤嵇中散，悲歌楚左徒。
余材诚不逮，其事若相符。
荦荦嗟男子，申申詈女媭。
巫咸渺终古，风雨閟难呼。

其二

憔悴南冠系，凄凉北寺门。
冻云添夜哭，怪鸟下朝暾。
百代皋陶庙，前朝李杜魂。
欲排阊阖问，虎豹一何尊。

其三

书空终夕坐，星斗自昭回。
敢向秦庭哭，空惭汉史才。
履霜君子操，贝锦寺人哀。
安得东方朔，为君语怪哉。

其四

执戟沾微禄，栖迟仰大官。
累臣天不吊，圣主法终宽。
宗祀哀羊舌，身名笑鼠肝。
须眉真自腼，书札报任安。

其五

焚香看释典，清夜想前因。
文字缠馀孽，风波到鲜民。
纷纷朱绂贱，累累赭衣亲。
莫恨青蝇棘，相留吊此身。

春杪感怀

长日鸟关关，飘摇客未还。
序惊蚕月近，春去马蹄閒。
作赋愁难减，为郎鬓易斑。
疏帘微雨过，暂许梦青山。

晓雨和王胥庭（时泊惠山。）

鹳鹭相招起，凭阑独浩歌。
雨声犹带梦，山色欲成波。
鸟爱翻红药，人堪佩绿萝。
干戈频解缆，无术奈愁何。

秋夜

圜墙依骨肉，灯火俨柴扉。
未忍捐纨扇，仍商卖葛衣。
生憎乌不定，翻羡叶能飞。
曷日云山曲，渔竿一笠归。

寄冯岚北

木末亭边饮，悲歌上酒楼。
隔帘听赵瑟，倚槛拂吴钩。
醉卧胡姬侧，时过日者流。
由来鄙章句，努力策封侯。

写哀又二首

其一

夙昔怀明发，蹉跎四十年。
省躬期画地，遘闵欲呼天。
白日霾双阙，悲风感下泉。
生存何面目，三复蓼莪篇。

其二

五子歌堪泣，飘摇安所归。
覆巢知不免，贯索竟相依。
霜霰号邹衍，音书痛陆机。
故园千里梦，望断鹡鸰飞。

埋忧

半月司空狱，萧然欲白头。
无家堪寄爱，何地可埋忧。
泪满乌啼曲，魂飘蜃市楼。
浊醪知仆恨，不遣五更愁。

送周宿来赍诏闽中兼怀直方尚木诸昆弟

其一

圣主临丹极，天书下越裳。
皇华周四牡，画省汉诸郎。
江雨催春服，山莺送客装。
经过多历览，能不忆邹阳。

其二

海外暂行役，云间尔旧居。
到能通白雉，归莫恋鲈鱼。
共羡王褒节，堪悲杨恽书。
南宗诸阮在，叹息定何如。

余家海上有林园山墅之乐自逢多故仅有存者十年之间未尝一日栖焉岁时遒尽眷我旧居作故山诗

其一

汩汩哀时序，悠悠思故山。
敝庐沧海曲，荒径翠微间。
幻梦惊藏鹿，狂歌欲放鹇。
年年芳草绿，惆怅未能还。

其二

小筑清溪上，茅斋万壑围。
葳蕤开木笔，睍睆弄金衣。
树色平临榻，泉声曲抱扉。
苍茫烟水外，閒杀钓鱼矶。

其三

涧水东西合，邻人上下居。
数竿穿径竹，一寸跳波鱼。
户外求羊履，床前郭橐书。
幸留牙齿健，薇蕨敢辞馀。

其四

步屧违人事，空山遣物华。
燕泥沾柳絮，莺语落松花。
采药春方晚，寻原日每斜。
兴来殊未懒，冒雨自锄瓜。

其五

暇日谁能数，秋来胜事多。
风飘万里雁，木落大沽河。
素月桐间引，银笙枣下歌。
沧洲无限意，回首愧渔蓑。

其六

别业旌旗口，峰峦纡画图。
白云千嶂合，红叶一村孤。
池鹤今谁主，林莺屡换雏。
纵令归计稳，须借老藤扶（旌旗，邑山名。）。

园中杂忆

其一 藤萝

井畔长松覆，藤萝绕径斜。
风来摇紫缬，露落缀丹霞。
偃蹇山公署，婆娑陶令家。
后人思手泽，剪伐莫频加（吏部署中有藤花厅。）。

其二 海棠

二月沙棠树，遥怜故国春。
每从新月上，如对浣纱人。
乱蕊随莺羽，馀香染蝶身。
年年韦曲路，攀折倍伤神。

其三 合欢花

合欢何袅袅，遮我读书帷。
倒映乌皮几，斜牵白接䍦。
物情知夜合，人事有生离。
未足蠲余忿，芳菲空尔为。

其四 鹤

孤鹤飞来日，余才及鹤肩。
长鸣先白露，将老梦青田。
自失云中翮，空馀松际弦。
九皋声髣髴，须汝问高天。

炙背

贝锦无停织，秋槐叶又黄。
垂头馀暮气，炙背喜朝光。
阶下鹑衣冷，天边雁字长。
客愁迷畔岸，安敢问穹苍。

和辉竹

多难吾将老，相依汝独殷。
敝裘寒共着，浊酒夕还分。
讵免穷途泪，尤嗟誓墓文。
愁来聊徙倚，西北是浮云。

狱中闻蝉次郭辉竹张无念韵

其一

客愁兼积雨，霁色未全开。
忽讶玄蝉影，还随黄鸟来。
劳人歌自苦，静者意何哀。
却忆柴门里，临风听百回。

其二

羡尔衣裳楚，翛然欲御风。
岂应怀别怨，何事诉高空。
熠耀宵堪语，螳螂技已穷。
物微滋感恻，洒涕故人同。

病中偶笔

微躯资药饵，归路怯兵戈。
但有临风泣，谁能对酒歌。
呻吟童仆共，踯躅梦魂多。
何日沧江畔，柴门掩薜萝。

方尔止纳姬戏赠

不见方干久，相逢忌所遭。
惊鸿俨洛浦，珠佩果江皋。
莫卖成都卜，还求慎恤膏。
白头吟可念，何用假钱刀。

写哀

其一

悬黎天下贵，洵美且为瑕。
不信马生角，方知鼠有牙。
艰难催白发，生死付黄沙。
自古愁消骨，微躯敢怨嗟。

其二

旧与金闺彦，连镳白玉除。
鹓鸿羞比翼，鲂鱮欲裁书。
左校存亡讯，同人急难初。
平生知己泪，沾洒万行馀。

其三

故国饶泉石，先人杖履游。
莺花深岁月，雨雪泣松楸。
多难惭身隐，馀生愿首丘。
终焉遂疏放，没齿更何求。
录者按：稿本此题十首，其四、五、六、八、九为《写哀（五首）》，其一、二为《写哀又二首》，此为其三、七、十。

张举之见遗酒炙赋谢一首

古人频慰藉，稚子冒寒来。
雪缕初飞鲙，青丝自发醅。
囊头违药饵，焦尾愧琴材。
斟酌千行泪，王孙信可哀。

简胡湘孙

其一

先后都官系，枯鱼痛若何。
愁人颜色似，乡泪梦魂讹。
共忆江东鲙，相怜河上歌。
赭衣如可典，贳酒暂婆娑。

其二

咄咄谁怜我，依依独有君。
薄饘饥渐减，哀柝昼还闻。
易下金城泪，聊披石鼓文。
何由脱羁绁，笠泽卧烟云（胡善篆刻。）。

忆辕文宗弟时视学闽中

其一

青门相送后，涕泪未能忘。
吴地莼丝美，闽天鸟路长。
蒹葭依水白，橘柚压舟黄。
谁念南冠客，衔冤系洛阳。

其二

把袂逾三稔，长歌咏四愁。
徙薪忧倍切，看剑夜相留。
疏懒嵇中散，温恭马少游。
思君开箧笥，肠断白云楼。

其三

江南兄弟好，风雅自为群。
作赋推张协，称诗得陆云。
山中丛桂老，岭上早梅芬。
嘹呖华亭鹤，何由共尔闻。

余家海上有林园山墅之乐自逢多故仅有存者十年之间未尝一日栖焉岁时遒尽眷我旧居作故山诗

其一

东郭接平畴，柴荆事事幽。
苔痕偏染屐，云气欲成楼。
荒草螽斯集，乔林熠耀流。
田家新黍熟，款款独相留。

其二

稻畦临水面，椒圃隔山陲。
浊酒开桑落，寒衣织檿丝。
问鱼潮退后，驱马雪晴时。
社日东邻会，招邀不我遗。

其三

田事经营毕，蹲鸱足禦冬。
嫩宜崖蜜滑，香与石脂浓。
比舍寒相饷，庵僧到自供。
十年忘此味，逋客笑周颙。

其四

客从乡里至，再拜问松筠。
为说俱无恙，相看又一春。
渔竿元故物，燕子劝归人。
游矣吾将老，柴车尚可巾。
录者按：稿本此题十首，此为其五、八、九、十。

园中杂忆五首

其一 垂杨

少日常游冶，垂杨折作鞭。
携归数枝活，移向小池边。
影带黄鹂舞，阴宜白鹿眠。
金城司马泪，为尔倍凄然。

其二 蘋婆

中庭芳树满，烂熳草堂西。
三月秾花发，居然濯锦溪。
游蜂归欲懒，好鸟坐相携。
朱实生堪摘，垂垂枝叶低。

其三 双桐

先人初赐沐，筑室谢尘喧。
手种双桐树，能阴半亩园。
碧窗疏月影，清吹向阶翻。
丛桂同摇落，空嗟霜露繁。

其四 竹

北土艰于竹，胶西地独宜。
乞归匡氏圃，摇曳习家池。
散影轻烟外，抽梢细雨时。
几年斤斧恨，洒泪到孙枝。

其五 葡萄

谁致凉州种，移根傍药栏。
缀枝钟乳乱，醒酒蔗浆寒。
小摘霜盈甲，低擎露满盘。
近传都下法，收裹及冬阑。

五日丁野鹤饷酒答来韵

蕤宾俄复逼，土室昼常阴。
赖有故人酒，能宽旅病侵。
瓦樽惊蚁泛，草荐学虫吟。
童子来应熟，徘徊哀柝沉。

送霍鲁斋侍御备兵吴兴

其一

旌节霅溪滨，兰台出牧新。
省风须揽辔，恋阙欲埋轮。
山色摇行幰，湖光映吏人。
南东筐篚尽，须汝奏枫宸。

其二

共惜青骢远，犹馀白简威。
搴帷歌颂起，去国谏书稀。
野老迎朱绂，良朋把绣衣。
中朝思汲黯，䌽鹢莫轻飞。

秋夜遣怀

其一

零露夜凄凄，阑干斗柄西。
秋风何处落，孤客万行啼。
满目枯鱼索，长吟浊水泥。
羁魂飞不去，无梦到深闺。

其二

自我婴徽纆，频惊节序移。
看云星变火，览镜发如丝。
浊酒暂为适，故乡安可思。
谁怜嵇叔夜，幽愤独裁诗。

其三

古有先民训，艰虞鍊此生。
渐能安垢辱，稍喜废逢迎。
雨助人声咽，萤兼鬼火明。
乱蛩真我侮，作意逼床鸣。
录者按：稿本此题四首，其四即《秋夜》「圜墙依骨肉」。

酬施屺云比部三首

其一

积毁成疵贱，逢君宛旧知。
青霜燕市客，白雪郢中词。
握手怜张俭，论文忝惠施。
馀生真不恨，感恻泪痕滋。

其二

尔历金华省，来司城旦书。
余逢钩党狱，得把美人裾。
官况萧疏甚，交情束缚馀。
平明须早奏，莫使泣枯鱼。

其三

白云使者署，王李旧联镳。
大雅留前代，伊人起圣朝。
赋从竹里重，诗接建安遥。
客意方摇落，羁魂赖尔招。

冯羲轩寿诗

闻道丹阳尹，行春马步工。
人歌江水上，名在御屏中。
五斗追王绩，三山问葛洪。
跻堂诸父老，拜舞醉熏风。

人日发皖城

令节逢人日，扁舟尚客星。
挂帆当昧爽，高枕阅空冥。
水鸟眠沙黑，江豚吹浪腥。
匡庐才百里，翠色满长汀。

放船

半夜樯乌转，淩晨画角催。
风吹五两疾，雪拥万山来。
古树渔村出，平沙杜若开。
何时巫峡内，百丈暮猿哀。

十二夜泊田家镇

捲幔看青嶂，停桡俯白沙。
风光如二月，烟火近千家。
烧烛吴歌发，归村楚语哗。
更阑笑儿子，牵袂索银花。

黄州得王雪洲书约以次日至舟中病不果来以诗讯之

拟向西轩宿，开樽话别离。
如何今夜月，空有故人期。
双屐临江返，孤帆上峡迟。
相思凭尺素，几日到峨眉。

双流夹

扁舟趋鄂渚，风逆昼长阴。
此日春江上，澄波清我心。
閒云随卧起，幽鸟共浮沉。
西望晴川阁，凭虚试一临。

阳罗驿阻风作

泽国行将半，萧萧雁北归。
江从涢口合，山接汉阳稀。
舟子催添笕，家人问改衣。
瞿唐真万里，浩荡客心违。

舟中即事

其一

葭菼汀洲路，苍茫问楚都。
鼋鼍朝出浴，凫鸭夜相呼。
隔岸人烟渺，中流月影孤。
衰迟还自笑，行止任樯乌。

其二

春水橹声柔，扬舲触白鸥。
买薪矮柳镇，沽酒散花洲。
渔父舟如屐，江村竹作楼。
西来羡估客，昨夜宿巴丘。

其三

侵晓鹧鸪鸣，江流黄歇城。
长鱼如土贱，高浪与船平。
岸坼芦根出，泥松荠叶生。
兴来携弱子，故作踏青行。

其四

卜日劳龟策，南征判隔年。
践更诸仆倦，逆浪小僮牵。
病齿寻医案，看棋抵昼眠。
忽闻津吏报，觅得峡中船。

其五

清盥摊书坐，馀寒捲画帘。
沙痕三尺减，柳色一分添。
巴徼官元冷，蛮方气渐炎。
少陵诗句好，愁绝蜀山尖。

其六

戍鼓夜凭凭，劳人寝复兴。
我行才赤壁，何处是黄陵。
鹭起还依桨，鱼跳不受罾。
浮生如退鹢，风伯未须憎。

其七

墟落沿沙岸，江黄旧俗遗。
雨来神女暮，风是庶人雌。
竹栅深防虎，桑弓出射麋。
楚巫春社醉，犹唱九歌辞。

其八

老作成都客，飘摇愧卜居。
招魂词赋客，访古岁时书。
鸟道王程速，猿啼乡信疏。
同舟亲串喜，新食武昌鱼。

黄牛峡瀑布

瀑布传何处，匡庐五老峰。
今来三峡内，飞洒万芙蓉。
素练翻银壁，青天挂白龙。
欲扶藜杖去，十里雨濛濛。

使君滩

昔人已千载，尚说使君名。
山色朝昏态，江流日夜声。
蛟龙春偃蹇，象马势欹倾。
前路新滩险，劳劳心骨惊。


归州

寥落归州峡，灵均此卜居。
万峰侵睥睨，三户共村墟。
石势疑山鬼，江声泣女媭。
巫咸招不下，风雨倍愁予。

瞿唐峡

江入瞿唐窄，乾坤此户枢。
高云天一握，断壁阙双孤。
鸟避黄龛去，猿依黑树呼。
艰危思历览，幽兴不能无。

滟滪堆

江山天设险，锁钥尔当关。
霸业兴亡速，舟航上下艰。
孤城连白帝，千里控乌蛮。
戎马堪流涕，哀鸿几处还。

雨

系缆巫山县，空濛霁色分。
帆欹三峡雨，衣湿五溪云。
攀陟输筋力，经过骇见闻。
登车思喻蜀，深愧马卿文。

云阳县

巴东朐䏰邑，地入古图经。
薄税输盐井，荒城俯翠屏。
纵横豺虎迹，芜没杜鹃亭。
月下闻新鬼，哀鸣不可听。

画眉

江雨晓凄凄，珍禽满绿溪。
却怜芳草内，长伴子规啼。
高阁频相忆，雕笼未许携。
客途逢故物，为尔倍含悽。

锦鸡①

① 巴东峡中，浮水而至，入予舟中，予怜而畜之。
暂谢华虫侣，来依青雀舟。
应无稻粱志，不待网罗求。
敢望颁章服（定制，二品官服用锦鸡。），惟应舞画楼。
失身由自衒，感叹不能休。

舟中立夏

涪水流方合，巴山望不穷。
才听竹枝曲，已过楝花风。
散帙惊湍下，欹帆细雨中。
朝来思御葛，刀尺念儿童。

七言律诗
遣怀（芜署最隘，拓小屋一间为书舍。）
七言律诗
年来惟悴客江关，草草经营水石间。
渐喜疏桐能受雨，尚怜新竹未成斑。
官同社燕秋南北，门对江鸥日往还。
归计祇今馀白发，移家终欲傍青山。

赠路品王
七言律诗
与君醉别射阳湖，蒹菼苍苍片月孤。
世事频移惊塞马，天涯相对叹樯乌。
十年老矣陈琳草，千里归欤张翰鲈。
回首西泠箫鼓夜，一时意气至今无。

寄唐翌辰隐君
七言律诗
问讯东园老布衣，萧然松菊对柴扉。
閒眠白石牵黄犊，时踏青鞋到翠微。
儒子曾逢桥上履，丈人久息汉阴机。
当年洛社诸先辈，杖屦如君近亦稀。

发鸠兹陈伯矶欲偕至维扬弗果次采石为别
七言律诗
才买蒲帆指秣陵，青山此日兴堪乘。
饥来自笑空仓雀，归去真如脱鞲鹰。
荻岸风多摇鹭影，江潮夜落见渔灯。
芜城八月枚生笔，欲起观涛病未能。

拜梁少司农墓

其一
七言律诗
少府名高汉列卿，露华仙掌立金茎。
尚思东阁开筵日，无复南宫曳履声。
一代风流悲谢傅，百年经术有玄成。
门人痛哭西州路，松柏萧萧问九京。

其二
七言律诗
老矣盐车滞短辕，朅来梁苑赋招魂。
星辰未黯高阳里，鸡絮难酬国士恩。
淅淅秋风吹汴水，萋萋衰草遍夷门。
芙蓉摇落银湾曲，何日重陪雪夜樽。

过淇留赠柴云岩明府
七言律诗
袅袅西风惊素波，美人迢递意如何。
客来真见鱼生釜，盗去还同虎渡河。
瓠子寒沙天外尽，太行秋色雨中多。
淇园父老今零落，犹唱菁菁菉竹歌。

赠赵州守孔觉所
七言律诗
使君五马玉为珂，退食从容逸兴多。
典郡已闻神雀下，传家堪续获麟歌。
汉王台畔秋风起，栾武城南羽骑过。
此日一樽开北海，怜余霜鬓又滹沱。

刘越石闻鸡处
七言律诗
衰柳平沙古渡村，传闻此地舞刘琨。
鞭惟祖逖能先著，客有卢谌感旧恩。
江左衣冠空北顾，古来天地此中原。
鸡声依旧清霜晓，招得并州万里魂。

真定晤杜子濂年兄
七言律诗
滹沱秋水渐征车，袖里怀君尺素书。
蓟北月明飞雁夕，淮南露冷桂花初。
梦回关塞青枫老，病起江湖白发疏。
山色朝来堪拄颊，画帘樽酒对相于。

邯郸
七言律诗
赵王宫北古丛台，歌舞当年翠辇来。
白马大梁公子过，黄金东海鲁连回。
三千珠履人何往，十五银筝歌自哀。
寂寞平原抔土在，麒麟荒缺卧苍苔。

漳河
七言律诗
悠悠驱马渡漳河，河上秋风落木多。
铁凤高飞沉碧瓦，玉凫深闭长青莎。
平原萧瑟游麋鹿，古堞参差牧骆驼。
况是应刘俱泯寞，中流慷慨一悲歌。

驿夜
七言律诗
浊酒更深醉不辞，短檠疏簟怯凉飔。
楼边哀雁飞何早，海上鲈鱼归又迟。
银汉欲斜为客夜，金钗初坠忆眠时。
空闺应有刀环梦，泣向流黄说鬓丝。

邢州初度
七言律诗
迢递关山木叶稀，故园又负钓鱼矶。
明河射角夜将半，秋露如珠客未归。
蟋蟀多愁啼复咽，寒萤无力倦还飞。
谁知八月乘槎者，犹着单衫越布衣。

铜雀台
七言律诗
三台缥缈郁相望，俯眺中原接太行。
凤觜香残歌舞散，鱼鳞瓦冷馆池荒。
漆灯讵有千年焰，繐帐空施八尺床。
何似金人汾水上，茂陵风雨泣刘郎。

送既庭孝廉南归
七言律诗
杜宇声声飞柳绵，青门催送孝廉船。
才辞梁狱逢君日，又是秦庭逐客年。
惜别欲成芳草梦，怀人须有济江篇。
故园不乏论文友，说与离愁亦黯然。

送右之
七言律诗
吾宗小阮嗣风流，车马翩翩京洛游。
到日机云推二妙，还家李郭在扁舟。
我从郎署羞颜驷，君向天门问蹇脩。
明月苍苍葭菼曲，可能相忆百花洲。

送畴三
七言律诗
先朝骢马旧威仪，阶下森森玉树枝。
才子终军能作赋，世家韦孟有遗诗。
骅骝北顾风云动，鸿雁南飞羽翮垂。
相送登临还极目，昭王台草正迷离。

送别李素臣归荒隐草堂
七言律诗
送客伤心出蓟都，朔风吹泪到樯乌。
难逢狗监文偏贱，归问鲈鱼兴不孤。
卧病几年羞发鬓，故人多半在江湖。
相思试折南枝寄，东阁官梅尚有无。

送赵眉鲁成进士归里
七言律诗
有客言归碣石宫，锦袍车骑自雍容。
舟中共羡李元礼，洛下惊看陆士龙。
白鹤朱弦堪并载，青箱玄草旧相从。
故人若问燕台客，为说穷愁事事慵。

送李镜月孝廉归扬州
七言律诗
淮南落日水增波，客子先秋欲渡河。
鸿雁隔江应未到，青山作屋许谁过。
愁来但有伤心赋，夜半空闻扣角歌。
不可久留丛桂树，王孙相向意如何。

报唐采臣户部时自宁夏还朝
七言律诗
使君书札劝加餐，又报征车发贺兰。
秦地关山留庾信，汉家盐铁问桓宽。
飞鸿夜度朱弦冷，边马晨嘶白草寒。
迁客陇头憔悴甚，故人传语到长安。

贺曾庭闻举孝廉（庭闻江右人，易名中秦榜。）
七言律诗
谁言才子竟蹉跎，天马西徕万里过。
名姓在秦张禄贵，文章入洛陆机多。
汉廷伫奏淩云笔，羌笛争传出塞歌。
陇上梅花凭驿使，好将双鲤下黄河。

陈曼仙年兄毛香林寅丈以五泉亭子初成邀余过赏慨然欲往赋诗报之

其一
七言律诗
使君双骑发皋兰，报道新亭已可观。
才向岩边开绝构，更从槛外出飞湍。
葛巾草履谁相过，怪石孤松手自安。
三月黄河涛浪稳，凭栏须与故人看。

其二
七言律诗
幽亭高下许相闻，尺素招邀意倍殷。
每怪烟霞君独擅，肯容泉石客平分。
枕流一为留黄鸟，停策还来访白云。
拚取登临须尽醉，浊醪十石属参军。

南安阅兵赠贞庵刘大将军
七言律诗
元戎千队拥轻裘，试马平原春草柔。
犀甲淩风开越练，玉鞍回日晃吴钩。
将军树绕黄河曲，都护骢閒青海流。
几部笙歌归骑簇，铙吹一半是凉州。

乙未四月大雪同李嘉木何伯玉冯虞卿登太虚楼得华字
七言律诗
高阁霏微陇树遮，登临极目敞瑶华。
三春已逐孤鸿尽，四月犹飞六出花。
穿叶流莺娇不语，到檐轻燕去还斜。
问奇我愧谈经客，空使诸生满绛纱。

直指聂按台按部南安是日瑞雪适至口占志喜
七言律诗
塞表传呼骢马来，于时飞雪洒秦台。
昆崙使者霓旌发，姑射仙人羽节回。
色映绣衣朝揽辔，光分藜阁夜抡才。
从今讵数随车雨，伫看商霖遍九垓。

恭贺直指刘茶台
七言律诗
边隅再睹绣衣裳，父老携壶满渭阳。
秦苑骅骝来大夏，汉家租税到西羌。
蒲稍制曲歌天庙，蒟酱编年自夜郎。
刘晏持筹饶远略，已知威德及遐荒。

乙未除夕同黄文仙贾韫生曹梦石冯虞卿王贞符王遴庵诸子守岁
七言律诗
天涯又报岁将除，双鬓挑灯万感馀。
乘雁每惭虚俸米，六鳌今始奠坤舆（时地震始宁。）。
浮名屡玷中台疏，归兴难忘下泽车。
且喜团圞朋辈在，陇头浊酒共春蔬。

丙申元日试笔
七言律诗
秦川使者沧洲客，忽忽行年四十三。
頫首事人如弱女，伤心顾我未宜男。
从他宦巧誇茹蔗，任我官贫且破柑。
肠断乡园数千里，鹡鸰无梦度崤函。

秋日寄王瞿庵
七言律诗
蓬莱佳气霭铜龙，玄发登朝世所宗。
迁客向衰闻觱篥，侍臣高宴对芙蓉。
长杨扈猎车千毂，深殿谭经席数重。
宣室首承明主问，莫将名字及丁恭。

立秋后五日郭给事涵九枉顾天水因邀高虞宾小宴玉泉喜而有赠
七言律诗
戟门深掩似山阿，鹦鹉传言上客过。
对尔一樽惊病减，别来三月觉愁多。
隗嚣故垒迷衰草，太昊荒台长绿萝。
况是登临秋色好，羊求相和发高歌。

祁山武侯祠
七言律诗
丞相当年六出师，空山伏腊有遗祠。
三分帝业瞻乌日，二表臣心跃马时。
风起还疑挥白羽，霞明犹似见朱旗。
一从龙卧今千载，魏阙吴宫几黍离。

送涂鹤皋赴南阳太守
七言律诗
熊轓秋日下岷嶓，共道刘琨揽辔过。
西塞故人从此少，南阳循吏古来多。
车前二月眠驯雉，陇上双岐表异禾。
三户城边应露冕，几年生聚近如何。

送别何昼生
七言律诗
西州循吏似君稀，何事天涯放逐归。
文法若为才子密，云山况使故人违。
鱼悬邸舍知官冷，马向秋风共客饥。
求剑由来明主意，不须长叹薜萝衣。

寄候宝鸡党太傅

其一
七言律诗
上相悬车出蓟丘，至尊亲解御貂裘。
千官祖帐荣疏傅，五岳还丹羡邺侯。
黄绮自邻君子里，赤松元伴帝师游。
钓璜溪畔明农客，时向东皋一问牛。

其二
七言律诗
履声再上近星辰，薄海惊看社稷臣。
天下君宗推伯起，阁中宾客笑平津。
主恩在昔尊三老，父执于今有几人。
惭愧西州门下士，感深不独为车茵。

其三
七言律诗
忆昔仓曹忝备官，紫宸朝罢佩珊珊。
忧时鬓发才垂白，正色威仪想渥丹。
桂树一枝阶下秀，莲峰高掌杖头看。
古来贤达如公少，神武门前两挂冠。

其四
七言律诗
闻道东山有草堂，清秋蒹菼露苍苍。
散金宗族门常满，争席田翁醉不妨。
甲第惟馀宫一亩，午桥可有树千章。
何时来访乌衣宅，再拜趋陪弟子行。

宿止方镇废寺
七言律诗
襆被冲泥路未谙，中宵弥勒喜同龛。
残书几叶乏官烛，破壁四邻空雪岚。
征马齧草苦难厌，小童倚枕何太甘。
平明束带觅手板，谁道嵇生懒不堪。

郭岩立将军初度
七言律诗
征南幕府客如何，初度开筵燕喜多。
檄到剑门真不险，年来江水竟无波。
紫苞近出筼筜谷，绿醑长浮鹦鹉螺。
闻道雪儿新授曲，谱将莺语入铙歌。

丙申生日秦州作
七言律诗
留滞天涯叹此身，每逢初度倍沾巾。
橐饘无救鸰原急，窃禄空嗟马齿新。
白发来如不速客，青山应笑未归人。
亦知张翰伤心极，讵为秋风故国莼。

九日秦州
七言律诗
万里西征亦壮哉，篱边三见菊花开。
蟹螯欲把不可得，雁声入耳何其哀。
俸钱殆尽且酤酒，秋云虽好愁登台。
何日拂衣沧海曲，长瓢短笠归徂徕。

申素园先生挽词①

其一
七言律诗
① 甲申之难，先生死焉，长公凫盟，时方叩阙请恤。
乾坤何事竟沧桑，野草燐燐碧血光。
浩气自能昭日月，忠魂原不计蒸尝。
定为精卫填东海，时驾文螭览大荒。
况有遗孤嵇绍在，彩毫五色倍琳琅。

其二
七言律诗
鹤厅清切汉官仪，忆共先人结绶时。
交映鹓鸾趋魏阙，双骑箕尾到坤维。
山川不瘗苌弘血，风雨犹悬姑蔑旗。
一望寒烟迷华表，遥瞻松柏倍凄其。

杜祠饮归留别欧阳介庵
七言律诗
边城杨柳倍依依，客子登临惜落晖。
霜雪怜余衰鬓早，云山知尔吏情违。
双柑载酒看花去，五夜听泉冒雨归。
珍重此游难再得，莫教芜笛湿征衣。

留别秦州诸生
七言律诗
昔忝诸生一日师，敢将双眼斗波斯。
何人曾倒中郎屣，惟尔能搴大将旗。
陇上梅花催短笛，淮南桂树发高枝。
他时清渭开双鲤，好向秋风寄所思。

岐山谒周公庙
七言律诗
元圣宫墙枕凤川，玄裳赤舄貌依然。
金縢北面铭书日，衮绣东山破斧年。
古柏萧萧留晚照，周原膴膴润流泉。
丹青半落还堪拂，犹绘豳风七月篇。

雨中过访东云雏孝廉山居
七言律诗
疏雨青青柿子林，桔槔声外草堂深。
看云似向山阴路，入户犹闻梁父吟。
三代尊彝留一室，四邻丘壑郁千寻。
芒鞋行笠相要久，携手莲花玉女岑。

华州同东云雏王心古过孙氏竹园

其一
七言律诗
郑县城南此解鞍，雨馀芳草逼人寒。
落霞倒映花千色，新粉轻摇竹万竿。
绕树黄鹂声睍睆，当楼青嶂势巑岏。
何当二仲频来往，载酒吹箫月下看。

其二
七言律诗
暂缓王程得胜游，园林初霁似清秋。
主人何必戴安道，佳客无如王子猷。
雅有暮云供徙倚，况逢山色倍销忧。
卜居欲就筼筜谷，回首风尘愧白鸥。

登西岳庙万寿阁

其一
七言律诗
崔巍杰阁玉为寮，白帝离宫倚绛霄。
槛外河山三辅小，岩前觞豆百灵朝。
明星环佩云来湿，仙掌芙蓉雨欲摇。
会御长风淩绝巘，青鸾背上夜吹箫。

其二
七言律诗
咸京西望接平芜，下界阴晴乍有无。
九曲流从星宿海，五陵烟锁帝王都。
莲华弄影空青落，瀑布当窗雪练铺。
咫尺三峰聊徙倚，不须探笈索真图。

云台观
七言律诗
三峰峰下羽人居，夹道青松覆碧渠。
金榜蝌文程邈篆，玉函龙气老聃书。
荷锄种药他年事，倚杖穿云此地初。
柏子一餐身力健，芙蓉苍翠湿衣裾。

同东云雏王心古诸君登华山云台峰
七言律诗
丹梯千仞倚嵯峨，万转盘纡出薜萝。
少华西来朝白帝，太行东望走黄河。
欲从玉女窥莲井，须向仙人借斧柯。
襆被同君星汉外，方知天上白榆多。

登华岳作

其一
七言律诗
遥遥青黛削芙蓉，此日登临落雁峰。
霄汉何人骑白鹿，天门有路跨苍龙。
流沙弱水真杯勺，太白终南尽附庸。
却忆巨灵开辟日，神功橐籥费陶镕。

其二
七言律诗
独上钩梯览大荒，秦关终古气苍苍。
天开阊阖才寻尺，地界雍梁入渺茫。
五粒松摇群帝佩，三浆露挹百神觞。
仙人方罫青冥上，更欲淩风度石梁。

其三
七言律诗
松风谡谡步虚声，杖策高寻卫叔卿。
星近祠坛光欲堕，月临仙掌夜偏明。
扶桑万里天鸡曙，箭括三更石马鸣。
谁信扬雄擅词赋，不将䌽笔记层城。

其四
七言律诗
石楼玉井绝攀缘，呼吸分明尺五天。
丹嶂似疑神禹凿，苍松犹是武皇年。
九霄唳鹤明星馆，百道飞虹瀑布悬。
近日君王徵禅草，小臣欲奏白云篇。

书成伾岚年兄异梦卷

其一
七言律诗
苕荣入梦事偏奇，萧瑟文园病渴时。
已晤色身空四谛，忍令服散怨双姬。
天花自绕维摩室，䌽笔重开京兆眉。
孔雀谁题新乐府，香奁高韵写乌丝。

其二
七言律诗
碧山焚后鱼无恙，画栋栖时燕并归。
天付玄霜需玉杵，人从朱雁惜金徽。
迎来桃叶新团扇，曲度梅花旧舞衣。
试向水晶帘下过，却妨鹦鹉唤名非。

和愚山和尚韵赠笑堂上人
七言律诗
杖锡飞来不记年，袈裟犹带石门烟。
长江到处杯堪渡，五岳游归履未穿。
祇树园开花是雨，水田衣就雪为绵。
龙华会上如相识，乞食曾闻袒右肩。

季天中给谏见贻诗画使回却寄兼怀李吉津学士郝雪海侍御
七言律诗
故人尺素自三韩，怀袖低回不忍看。
诗寄数行皆涕泪，画题双绝比琅玕。
汉家逐客崔亭伯，辽海人宗管幼安。
闻道圣朝求故剑，愿言同辈且加餐。

赠别高彤卿孝廉
七言律诗
几年清梦隔烟霄，信宿来过慰寂寥。
燕市伫看珠勒马，龙城空折绿杨条。
樽前春色怜芳草，雨后莺声满画桥。
得意上林飞尺素，归鸿早晚度西辽。

鹦鹉
七言律诗
雕笼万里托征鞍，辛苦何辞行路难。
幽阁恰添娇女杵，方音犹作部民看。
且分薄俸供粳稻，莫遣春风瘁羽翰。
流水陇头相忆否，朔云边月不胜寒。

侍御韩西轩先生钓台
七言律诗
先生早岁返丘园，选胜垂纶此结轩。
赴海遥看千派入，倚云高见一峰尊。
月明华表松杉影（先生墓在台北。），雨洗丹梯杖履痕。
谁谓风流难再嗣，客星今已属诸孙⑴。
⑴ 先生孙桃平隐浙东，子新居密县，并有文名，称高士云。

初夏同杨九章太守王心任郡丞宴南台寺
七言律诗
孤台缥缈俯长河，参佐追陪到薜萝。
黄鸟鸣时烟树合，白鸥飞尽夕阳多。
渡头吹笛闻渔唱，月下烹泉试茗柯。
此日接䍦须倒载，莫教归骑促笙歌。

方尔止访余北平未几别去①

其一
七言律诗
① 先兄为同邑伧人所陷，予欲移家避之。
鸠兹一别限河梁，塞上重逢泪万行。
我有兄雠羞共国，君因家难滞他乡。
边城芦酒还堪醉，箧里并刀好自藏。
暇日同寻射虎石，为怜意气尚飞扬。

其二
七言律诗
骊歌哀怨写秦筝，弹得新诗出塞行。
久客渐多燕赵气，感时不尽古今情。
佳人绝代应难再，好友无家愧此生。
惜别莫将滦水照，二毛萧飒倍堪惊。

悠然堂同赵次公大涂作
七言律诗
官似僧寮尽日扃，悠然一榻读书亭。
檐前云与新蕉碧，台上山连大漠青。
长剑陆离公子佩，十年飘泊使臣星。
故人漫理将归曲，只恐难为塞客听。

寄王湘璞方伯
七言律诗
鲸波未息海天隅，转饷功高汉大夫。
鸿雁四郊堪绘画，艨艟千里仰储需。
榕城树古传螺女，薇省花香饱荔奴。
参佐试将双鲤去，梅开莫遣驿书无。

迎鹤诗
七言律诗
双鹤间关到海滨，玄裳缟袂为谁驯。
辞家宁免伤羁旅，筑馆多应愧主人。
舞向好风须尽态，餐分馀粒莫嫌贫。
芜城旧有参军赋，对尔长吟一怆神。

画眉诗
七言律诗
朱栏长日语关关，解向花前唤小蛮。
䌽笔漫誇京兆妩，娇啼应蹙卓家山。
行云欲遏声千转，新月斜分影一弯。
破尽客愁须倩汝，不须更唱鹧鸪斑。

马鸡二首

其一
七言律诗
珍禽弋得自临洮，也共司晨五夜号。
栖桀敢希鸿鹄志，淩风讵有骕骦毛。
官閒漫学祝鸡叟，署冷真堪笑马曹。
微物从来须鉴赏，令人遗恨九方皋。

其二
七言律诗
双翘特起翠毰毸，长傍雕栏啄绿苔。
化石似从陈宝见，应图疑自大宛来。
一驯不用金为距，万里何须龙是媒。
似哭燕丹生角后，啼声呜咽有馀哀。

咏老少年
七言律诗
嫣然柯叶本菁葱，点染深知造化功。
未到霜前悲宋玉，每疑花底卧秦宫。
漫誇江上枫千树，留伴淮南桂几丛。
寄语夜郎狂李白，草中休诮白头翁。

送东云雏二首

其一
七言律诗
摇落边榆客未归，故人衰白喜相依。
知君郁郁方求禄，愧我劳劳欲息机。
修竹堪思槐里醉，塞鸿初向柳城飞。
东临碣石观沧海，缥缈天风一振衣。

其二
七言律诗
太华峰头未可攀，共君信宿白云间。
别来频梦仙人掌，相见同悲客子颜。
裘敝每难酤浊酒，书成真足副名山。
折腰五斗从兹始，种秫栽花恐不閒。

赠刘殷卿茂才
七言律诗
几年不见草玄亭，塞上相依泣鹡鸰。
䌽笔已惊能作赋，白头将老愧传经。
孤城落日悲羌管，八月浮槎动客星。
伴我南征寻禹穴，山阴道上万峰青。

将发会稽作
七言律诗
三年饱听柳城笳，又买蒲帆向若耶。
计口典衣先遣鹤，携锄绕径自浇花。
莼丝正美思千里，书卷难抛费五车。
为忆故园松菊在，应怜衰鬓滞天涯。

留别佘占一仪部
七言律诗
鸣珂犹忆醉新丰，一别青门叹转蓬。
持节偶过君子里，拂衣真见古人风。
书来但话山中桂，客去应怜塞上鸿。
朋辈霜髯君独早，于今衰鬓已相同。

赠朱邓林
七言律诗
辽西又见管宁来，高卧绳床长绿苔。
野鹤已驯堪并放，海鸥相对果无猜。
千寻青壁诛茅稳，二月黄精带雪开。
东国遗民时问讯，双凫何日到蓬莱。

舟次清源赠彼岸禅师
七言律诗
授偈曾登选佛场，赐衣亲拜御炉香。
经翻少室三花秀，水接曹溪一派长。
法雨自随飞锡注，禅灯不假夜珠光（师纂《传灯续编》。）。
风尘冉冉南征客，暂系扁舟到讲堂。

寄杨犹龙方伯

其一
七言律诗
万里桥头雁不飞，别来清泪几沾衣。
诗从巴峡千篇好，客到风尘百事违。
方物漫誇邛竹异，书生亲破锦江围。
中朝启事频推毂，会见双星入紫薇。

其二
七言律诗
南征诸将系戈船，司马文章喻蜀传。
转粟自来愁白帝，宦途今日更青天。
风流燕赵登楼客，露布巴渝洗甲年。
词赋定从横槊得，封题写向薛涛笺。

送张蔚生明府之任剑州

其一
七言律诗
使君双舄最东牟，忽报三刀领剑州。
路出白盐沙滟滪，雨连青嶂鸟钩辀。
频经战伐馀新鬼，近日征徭类反裘。
退食从容公事了，刺桐花下听农讴。

其二
七言律诗
栈阁崔巍涪水西，芙蓉十二与云齐。
几年汉使迷金马，万里江流见石犀。
讲学文翁今再觏，勒铭张载有新题。
相思愁杀峨眉月，山木苍苍杜宇啼。

东昌守闸候陈阶六舟不至

其一
七言律诗
双旌先后出王畿，岂谓樯乌咫尺违。
敢道朝廷疏汲黯，共推经济属胡威。
雁回瘴海梅花发，客散燕山谏草稀。
何日衔杯话畴昔，鹡鸰原上倍沾衣。

其二
七言律诗
讵为西风阻石尤，朝朝暮暮此淹留。
孤槎如在黄牛峡，有客相望青雀舟。
河伯有心欺放逐，布帆无恙任沉浮。
任城一苇须卬友，痛饮高歌李白楼。

世祖章皇帝挽诗十章

其一
七言律诗
圣主龙飞北极天，白旄黄钺扫幽燕。
功同轩后陈师日，齿让神尧践祚年。
负扆图成朝万国，辟门诏下策群贤。
乌号忽报宫车晚，望断苍梧泪泫然。

其二
七言律诗
长安驰道接榆关，万里边亭斥堠间。
汤沐重开玄菟郡，旌旗旋指碧鸡山。
方闻凤辇回中禁，何意龙髯去不还。
臣在蓟门曾伏谒，翠华咫尺见天颜⑴。
⑴ 己亥十有一月，驾幸三屯，臣琬伏谒道左，蒙天语垂问者再。

世祖章皇帝挽诗十章 其三
七言律诗
锡类由来遍八荒，君王至孝格穹苍。
南郊荐璧天重旦，长乐称觞夜未央。
亵御尚衣多浣濯，慈帏珍膳必亲尝。
升遐倍切杯棬恨，遗诏悲凉泪万行。

其四
七言律诗
千官缟素哭长楸，闻道园陵礼数优。
斑竹未倾湘女泪，碧梧先落汉宫愁。
依稀环佩帷中见，缥缈衣冠月出游。
此日桥山真万里，何人扈葬凤凰楼。

其五
七言律诗
戎衣一著奠皇舆，访道临雍草昧初。
玉简尽归天禄阁，牙签长启茂陵书。
蛟龙刻篆传荒徼，蛱蝶丹青赐婕妤。
珍重词臣蒙大赉，须知尺素抵璠玙。

其六
七言律诗
讲武时临五柞宫，泱泱洛水赋车攻。
蛮方道远输驯象，别馆春深出射熊。
羽猎归来誇上苑，横汾歌罢起秋风。
伤心弥望昆明外，辇路萧萧蔓草中。

其七
七言律诗
桓桓诸将尽熊罴，决策宁誇六出奇。
孙皓来归蒙爵土，卢循何敢抗王师。
珠崖铜柱车书远，瘴海楼船羽檄迟。
南顾殷忧频按剑，弥留犹复念疮痍。

其八
七言律诗
复辟当年入紫微，太阿独揽肃天威。
玄言渐欲穷三竺，大政何曾废万机。
丞相共推周勃戆，逐臣新放蔡邕归（时李吉津詹事自戍赦还。）。
自怜粪土馀生在，泪洒朝元旧赐衣（琬丙申滥竽卓异，钦赐蟒袍一袭。）。

其九
七言律诗
居庸东枕汉家陵，樵牧年来带剑登。
自洒宸章移象辂，亲封隧道问鱼灯。
祠官备物增新额，野老扶筇痛抚膺。
斑管千秋书盛事，那堪风雨泣金縢。

其十
七言律诗
銮舆遽辍紫宸朝，顾命殷勤简大僚。
亟册元良安社稷，更闻哀痛罢征徭。
万年江汉宗溟渤，五夜星辰望斗杓。
寄语群公须努力，时艰莫惜羽翛翛。

癸卯元旦（余年五十。）
七言律诗
一载囊头请室中，惊看斗柄又临东。
浮生可号知非子，怪事皆云亡是公。
摩诘老来惟忏佛，殷生愁绝独书空。
五更自拭沾巾血，错认辛盘烛泪红。

白髭
七言律诗
病起新添数白髭，自怜形影漫嗟咨。
趋炎不上江郎颊，欲涅还愁墨翟丝。
青镜久辞还任长，赭衣为伍恰相宜。
衔杯问汝来何晚，伴我霜眠雪卧时。

谈长益以诗过唁次韵
七言律诗
湖上吞声成死别，望门止止竟何投。
家如骤雨浮萍散，身似经霜病叶留。
梁狱书成人已老，蓟门花落客重游。
欲知邹衍呼天处，验取萧萧雪满头。

程尔瞻以祁奕喜之难到京相问未几祁得远戍程送之出关南归造别赋赠一首
七言律诗
愁绝偏增一黯然，君行我住似枯禅。
流人自昔哀亭伯，高义于今有仲连。
鸿雁能将辽海泪，鲈鱼堪羡镜湖船。
到来诸阮如相问，河上悲歌倍可怜。

送长益之周中丞幕府

其一
七言律诗
宪府霜轺出凤池，二东人赋衮衣诗。
主逢陶侃才方展，座有王珣喜可知。
需罢茧丝哀杼轴，亟除薤本问狐狸。
预磨一片徂徕石，早晚封峦好勒碑。

其二
七言律诗
曾为东道三年别，何意南冠万古冤。
弹铗不劳歌幸舍，上书无计达天门。
同袍欲作秦庭哭，岐路堪销楚客魂。
百口累卿须付托，再生深望主人恩。

捡阅故人姜筼筜遗稿泫然有作
七言律诗
宿草萋萋几度春，招魂不返大江滨。
安知嗣祖非为福，况有要离可作邻。
良友心期违楚些，孤儿风貌是吴人。
西风似剪吹残烛，三复遗文泪满巾。

鬻帖①
七言律诗
① 献之帖二本，董文敏用羊毛笔跋其后，盖澄心堂旧帖也。
空囊垂敝讵堪茹，大令银钩劫火馀。
秘本共传唐内府，装池深羡董尚书。
久抛墨砚柳生肘，持换朱提釜免鱼。
屋漏几行苔藓积，鹅群犹似在吾庐。

鬻画
七言律诗
绝代丹青说大痴，烟岚一幅后人师。
墨痕澹荡今无恙，神物微茫自有时。
预拟他年为殉具，那堪此日博晨炊。
纷纷轻薄迷真赝，不忍重看双泪垂。

鬻砚
七言律诗
马肝之石重端州，两字宣和御墨留。
洗濯再经蚕室泪，温柔三倍雀台酬。
虎须碎我琉璃匣，鹆眼依谁翡翠楼。
浑似故交零落尽，几回长叹拂吴钩。

鬻觚①
七言律诗
① 觚有古篆十馀字，曰己父锡汝彝，乃商器也。
美人赠我古铜瓶，篆刻虫书己父铭。
云气常濛螭腹碧，土花半蚀鸭头青。
宜供绣佛施髹几，曾伴寒梅插素屏。
一别分明同坠井，馀生今已类浮萍。

鬻炉
七言律诗
良工绝艺冶师专，宣庙香炉一代传。
制异博山春箔外，篆销沉水夜灯前。
价廉仅博雕胡米，主易愁为赤仄钱。
十载摩挲存手泽，梦魂犹自袅馀烟。

鬻字
七言律诗
海岳先生起我饥，赫蹄半纸世间稀。
鸾回鹊顾差能似，泽国山城忍暂违。
飞动自形诸蔡拙，风流真觉大苏肥。
一缣一字徒虚耳，售得囊钱仆喜归。

鬻磁杯（秦州隗嚣宫中物。）
七言律诗
素磁斸自隗嚣宫，不与柴官哥定同。
泛海每邀明月影，试茶偏爱晚松风。
千年磨洗鱼龙气，万里追随虎豹丛。
此日真同秦缶弃，几时还遇楚人弓。

鬻画屏（崔子忠画网川图二十幅。）
七言律诗
博陵之裔狂者流，绘事居然顾虎头。
貌得辋川人已去，浑疑摩诘宅仍留。
漆园竹馆移三市，翠壑苍岩动五侯。
谒遍长安无客赏，祇将粉本售吴州。

鬻裘
七言律诗
半鞟羊裘尚著身，槛车徵后共沉沦。
寒犹可耐因捐汝，病则相怜敢择人。
积毁谁为五羖赎，长愁实甚黑貂贫。
商飙转眼吹絺绤，安得羲轮只是春。

鬻帽
七言律诗
囊头有木不须冠，缨络萧萧色尚丹。
斗酒且谋阿段醉，北风遑恤孟嘉寒。
舂无白石那能煮，坐有青毡取次餐。
臣罪伊何怜素发，主恩万一敝帷看。

秋风声
七言律诗
瑟瑟寒飙剪素秋，年年驱雁过卢沟。
吹残纨扇秦王女，摇荡横汾汉帝舟。
时送悲笳来北塞，每飘哀笛入西楼。
天涯此夜伤心客，纵未从军亦白头。

秋雨声
七言律诗
剑阁泥深幸蜀年，淋铃一曲至今传。
霏霏无奈初长夜，淅淅偏多向晓天。
衰柳堤边惊鹭语，枯荷叶上搅鸥眠。
庐家少妇横波泪，湿尽箜篌十五弦。

乌声
七言律诗
三匝栖乌梦不安，哀鸣睥睨晓霜寒。
岂云宕子从军乐，似诉征人行路难。
金井辘轳梧乍脱，白门楼阁柳初残。
贱臣哭后头终黑，肠断当年太子丹。

雁声
七言律诗
桑乾木落叶纷纷，嘹呖征鸿不可闻。
南去黄陵哀帝子，北来青冢哭昭君。
衔芦肃肃眠沙渚，带雨雍雍入暮云。
销尽客魂招未得，惊心非独为离群。

虫声
七言律诗
耿耿双星隔绛河，乱蛩幽怨出平莎。
美人帘外清商曲，壮士尊前变徵歌。
为傍疏灯哀转剧，却怜明月语偏多。
西堂有客中宵坐，九辩吟成奈尔何。

落叶声
七言律诗
凉雨清宵铁骑鸣，晓看黄叶满阶平。
欲飞且止初无定，乍聚还分似有情。
寒响若为催去燕，春风曾共语流莺。
壮怀无那桓司马，行到江潭感慨生。

钟声
七言律诗
玉漏丁丁秋未央，金钟杵杵带微霜。
千门曙色闻长乐，六代馀声在景阳。
红叶树摇山寺晓，白蘋风袅客船凉。
无端只解催残梦，不遣愁人到故乡。

笛声
七言律诗
千家捣练夜沉沉，长笛谁为出塞音。
岭上落梅应驻马，山阳宿草倍沾襟。
刘琨北望供长啸，马援南征多苦心。
寄语人间行路者，风波多似五溪深。

角声
七言律诗
一更初奏五更终，画角长随万里风。
夜月飘摇沙碛外，晓霜呜咽戍楼中。
飞来雨雪嘶边马，散入川原起塞鸿。
解道秋听殷地发，白头愁杀杜陵翁。

砧声
七言律诗
络纬催寒共妾啼，强将皓腕理双题。
藁砧一去声犹在，刀尺空裁梦已迷。
风急频回云际雁，更长先唤汝南鸡。
朝逢驿使慇勤寄，馀韵悠悠逐马蹄。

三月既望同米吉土小饮翟园逾日雨雪漫成一首
七言律诗
习池长日锁莓苔，好友追脩禊事来。
春雪暂教留雁住，残生犹得见花开。
愁中对酒偏能醉，老去无家转自哀。
苦忆城南堤上柳，杖藜须看百千回。

过米吉土斋中
七言律诗
请室频过鬓已苍，金鸡初下喜如狂。
浣衣尽掬孤臣泪，剪韭重登君子堂。
陶令菊花迷旧径，谢家珠树俨成行。
微躯欲伴鸱夷老，且买纶竿共尔商。

赠胡士林卜士
七言律诗
赭衣才脱血犹殷，此日君恩果放鹇。
龟策告予无死法，若卢几客得生还。
人传苏轼埋圜土，我道京房在世间。
咫尺新丰赊酒易，下帘一醉碧溪湾。

舍侄稼庵小石至京慰问悲喜而作

其一
七言律诗
槛车北发践严霜，念尔飘摇在豫章。
十载话来真梦寐，一家人际小沧桑。
嵇康未死求丹诀，阮籍何须哭白杨。
见说乡园亲串少，沙虫猿鹤总堪伤。

其二
七言律诗
仲容长恸缺生刍，惊定衔杯得暂娱。
上苑莺花空自好，故园松菊竟何辜。
岂图臣室生朱并，终是天心属赵孤。
华发倍怜归未得，营巢来往羡林乌。

叶星期话旧
七言律诗
南冠泣罢渺天涯，燕邸逢君感岁华。
羁客馀生悲楚狱，故人高义颂彭衙。
蒯缑谁识张公子，彤管犹传班大家。
驴背冲泥山色好，双柑同醉杜陵花。

三月上旬酷热如暑望后忽寒雨雪不止河泮复冰卧病感异赋呈吉土
七言律诗
穷居漫解子云嘲，乞得医方手自钞。
一雨人分今旧感，三春天似夏秋交。
雪随飞絮沾莺领，冰带轻泥冷燕巢。
已负桃花花欲笑，何时驱马到西郊。

代赠张青弇佥宪

其一
七言律诗
万里昆明洗甲年，帝思屏翰借才贤。
青骢甫到收蛮雨，紫气重来捧御筵。
身傍香炉星北极，功高铜柱日南天。
吾庐近在棠阴下，不必经营阳羡田。

其二
七言律诗
滇南凋敝赋鱼赪，自得公来买犊耕。
六诏风清诸葛垒，九黎山接伏波营。
烟消瘴海无鲸浪，春满盘江有雁声。
华发自怜无寸补，依刘将欲扫柴荆。

雨中饮汪苕文斋中
七言律诗
文章谁复狎齐盟，共说江东陆士衡。
官自左迁忘世法，人从垂死见交情。
小山最爱淮南赋，大雅空惭稷下生。
暇日追随频载酒，看花莫负雨初晴。

和米吉土席上即事作
七言律诗
兀兀春寒拥敝裘，索郎元自解医愁。
疏狂岂为吾辈减，姓名久被他人羞。
侠客醉看金匕首，婵娟误坠玉搔头。
怜君亦是忘机者，散发将寻海上鸥。

同汪苕文梁曰缉米紫来慈仁寺看海棠作
七言律诗
维摩室外沙棠树，疑是散花天女移。
娇靥最怜才半放，快游不必定前期。
蝶衣乱舞轻风下，莺语流连夕照时。
况有虬松堪徙倚，红霞青籁晚参差。

送方邵村归桐城
七言律诗
毡车犹忆赴辰韩，抆血郊原不及餐。
一别北梁张俭去，再封三府蔡邕还。
卢龙塞外霜鸿绝，鸭绿江深雪窖寒。
襆被连床惊复喜，方知蜀道未为难。

王敬哉先生斋中芍药盛开招同吉土小饮即席为诗并以画扇见贻依韵赋答
七言律诗
曲廊移后认藤萝，驯鹤招摇一再过。
红叶绕阑因烛艳，青山随笔觉云多。
惊弦尚忆连床梦，息壤还徵戴笠歌。
丝竹雅宜陪谢傅，玺书伫有到岩阿。

贺王玉铭先生补大司寇
七言律诗
帝念皋陶旧股肱，丝纶特简晋秋卿。
关西家世留金镜，北斗勋名正玉衡。
驷马闾高瞻德里，驺虞幡下起欢声。
已知春满圜扉草，力为重华广好生。

同堵芬木邵叔虎堵乾三赵浮山牟侯甫泛舟㟙湖分韵

其一
七言律诗
湖上秋光敛素烟，行厨泛酒泬寥天。
红衣落尽芙蓉老，黛色遥看睥睨悬。
云去定归沧海畔，月来疑在剡溪边。
芦中有客同摇落，坐对群鸥话昔年。

其二
七言律诗
曲港分流界水涯，芰荷如幄影交加。
轻摇画桨冲鱼笱，乱点清波有荻花。
生计且须营笠子，醉归随意宿渔家。
五湖今日谁堪长，与尔同乘八月槎。

其三
七言律诗
朝看宜雨晚宜风，西子明妆约略同。
无尽泉源来地底，一行雁影落杯中。
水含密藻添深碧，叶隐馀花殿晚红。
苦忆平原旧池馆，夕阳衰草满寒空。

其四
七言律诗
当年吾党羡邹枚，醉里狂登北极台。
玉笛重闻人不见，芒鞋无恙客还来。
欲从楚壁呵天问，谁向秦川辩劫灰。
此日同君称六逸，杖藜携手入徂徕。

济上晤堵芬木明府赋诗为别（甲午解元赵浮山出于其门。）
七言律诗
三年羁束已成翁，泽畔逢君感慨同。
岂有故人怜范叔，能知才子属吴公。
青山家在堪招隐，白雪吟成足愈风。
我到春申幽涧里，烹泉相忆月华中。

赠别赵浮山解元
七言律诗
沧洲无处寄閒身，短发犹堪作酒民。
顾我频年馀涕泪，与君三世共交亲。
愁闻乡国歌黄鸟，伫有文章对白麟。
回首频看华不注，柳条枫叶倍伤神。

分水庙

其一
七言律诗
谁握并刀剪绛河，朝宗千里舳舻过。
龙鳞派别双归海，燕尾支分两注波。
月印碧潭宛转镜，橹摇雪练往来梭。
长茭既属神哉沛，不假宣房瓠子歌。

其二
七言律诗
汤汤汶泗此交流，地控中原拥上游。
东野星辰连析木，南天筐篚半扬州。
冯夷自割鸿沟界，孝武空劳白马裘。
何事杨朱偏涕泪，茫茫岐路客心愁。

其三
七言律诗
波痕何事界町畦，一曲平分似解觿。
堤上柳条争袅袅，岸边芦叶共萋萋。
雨馀螮蝀雌雄见，日落鸳鸯向背迷。
争似狂夫无定准，寄书南北误封题。

其四
七言律诗
盘涡中划縠纹连，不借樵风也自便。
双叠空明云母扇，两头歌吹木兰船。
阳侯谁擅黄池长，明月疑从谷浦悬。
极目苍苍葭菼外，不知何处汶阳田。

上总河朱太保梅麓先生

其一
七言律诗
神京飞挽仰阿堤，禹宅司空职贡齐。
十有二州劳赤舄，八年三过锡玄圭。
安澜讵见潮如马，保障何劳石作犀。
莫向东南忧杼轴，捷书今已罢征西。

其二
七言律诗
作楫经论静有馀，上游开府控青徐。
苍龙阙下三公履，白马堤边太史书。
鸿雁哀鸣飞大野，鼋鼍偃卧护新渠。
朅来欲献宣房颂，铃阁森沉问扫除。

任城晤王兰陔水部留赠四首

其一
七言律诗
痛哭吴山送累臣，相看恻恻暗沾巾。
范滂西去无生想，王粲南归有故人。
梦里三千讹已信，尊前七尺认方真。
足音忽报儿童喜，细数烦冤转欲颦。

其二
七言律诗
偶随征雁过西轩，乍解绨袍意自温。
笑插黄花惊我在，能添白发是君恩。
移灯欲代秋虫语，剪纸还招客子魂。
回首六朝明月夜，浊醪一石独留髡。

其三
七言律诗
卢橘垂垂屋角青，短篱疏树草玄亭。
閒眠东阁修花史，坐对南池注水经。
槛外鹅群堪卓笔，风前鹤子自梳翎。
何人偏弄阳关笛，别后浮云此际停。

其四
七言律诗
仙郎近拜白云司，四载驰驱帝念兹。
旧执玄圭祠伯禹，新携丹笔檄冯夷。
歌成瓠子秋风夕，客散桐廊夜雨时。
何逊梅花无恙否，重吟佳句倍相思（兰陔新除刑部郎，仍治河。）。

贺房皓如别驾超拜宪副
七言律诗
王师已奏安澜绩，圣主方思曲突功。
武库从来推杜预，长城今日借韩公。
早娴方略轻裘外，伫见澄清揽辔中。
闻道酬庸犹未已，麒麟绘罢赐彤弓。

简阎翼望时以考功员外司榷清江
七言律诗
东曹先后喜弹冠，使节南行水镜寒。
启事从来归独座，度支今日重兼官。
香分画省藤花紫，帆落清淮枫叶丹。
欲逐飞鸿过江去，月波楼上一凭栏。

寄刘雪舫
七言律诗
爰从北寺代呼天，送客魂消死别年。
人向生前曾自祭，诏从江上忽惊传。
酸风楚雨怀沙赋，白雁青枫访戴船。
欲向甓湖寻钓艇，乞君三亩种瓜田。

赠王苍岚少参

其一
七言律诗
烟岚罨画喜重过，山木之枝越客歌。
人向江东依谢尚，君能度外置廉颇。
笙吹缑岭千年鹤，霞起天台万点螺。
暇日登临多散帙，玉山清映镜湖波。

其二
七言律诗
襜帷先后驻江皋，共羡君侯有佩刀。
越国山川风自古，梁园词赋客偏豪。
樽前白苧回银烛，箧里黄庭续䌽毫。
欲访石梁先尽醉，情深不独为绨袍。

乙巳初春同仲昭斗涵邺仙诸子看梅永兴寺信步造访陆元见卷阿隐居欢然命酌是夜遂宿斋中赋诗俾诸子和兼订再游之约

其一
七言律诗
久从甫里羡遗民，避地甘同虎豹邻。
竹里维舟朝出钓，篱边斸笋夜留宾。
一帘松影元堪卧，百树梅花自不贫。
已被马蹄知野径，看山莫厌往来频。

其二
七言律诗
高人应有栽花福，客子原因踏月来。
明月欲出不肯出，梅花已开犹未开。
户庭虽朴能容榻，名姓才通辄举杯。
閒逐村童竞箫鼓，呼儿更为发新醅。

其三
七言律诗
幽篁袅袅覆清渠，安道何年此卜居。
棋局移来惊樾鸟，盘餐供罢减溪鱼。
寻僧老入莲华社，课子家传耒耜书。
钟梵隔林清梦接，果然高枕似吾庐。

其四
七言律诗
高话绳床列宿移，晓看云气绕茅茨。
入山似尔真能勇，学问怜予愿已迟。
新历且将迎燕至，后游须及听莺时。
浣花溪畔饶馀地，肯许求羊借一枝。

寄怀席紫阁

其一
七言律诗
浙江潮满桂轮秋，棘院追陪上客游。
青眼长歌催按拍，月明狂啸共登楼。
左骖谊比绨袍重，七尺身从鼎镬留。
为报更生今已老，遥将双泪寄炎州。

其二
七言律诗
使君丰采亚胡威，高卧羊城讼牍稀。
料得故人官似水，那堪客子赋无衣。
魂销旅燕来江上，梦绕梅花度岭飞。
苦忆罗浮峰顶月，烟波淼淼寸心违。

寄潮州太守尚木宗兄

其一
七言律诗
西射堂边幽梦通，春来池草雨濛濛。
一麾共惜延年出，万死谁怜阮籍穷。
放逐差宜麋鹿性，行藏堪笑马牛风。
须知冠盖吾宗盛，岭表相望有二冯（时其武兄分守南昌。）。

其二
七言律诗
诏下金鸡肆赦初，开函惊见岭南书。
未堪华发逢豺虎，竞道炎方徙鳄鱼。
病骨支离诗兴减，绨袍忌讳世情疏。
由来同姓无新故，急难他人恐不如。

纪子湘司理初度

其一
七言律诗
方舟曾为赋卬须，坐笑江城孟博俱。
吏有冰心推藻镜，人从犀影颂驺虞。
䌽毫独擅西湖长，玉笈亲披五岳图。
应喜旧游来葛岭，壶觞共醉步兵厨。

纪子湘司理初度 其二
七言律诗
芳樽开值落梅天，南国新莺欲报迁。
皂盖风流京兆笔，黑头勋业仲华年。
暂劳才子莲花府，高咏仙人桂树篇。
闻道中朝须补衮，春衣伫拂御炉边。

胜果寺
七言律诗
凤凰山上古招提，隔岸青山接会稽。
涧水几层穿宋苑，夕阳一片在苏堤。
树经樵斧鸧鹒少，潮落江门白马嘶。
行到中峰更回首，画楼粉堞望还迷。

般若庵小憩遂至万松岭
七言律诗
步屧城南莺乱飞，偶来初地客如归。
一灯寂寂磬方歇，丈室深深花自围。
竹影入帘侵佛座，江声连雨到禅扉。
远公借我青藤杖，满目云山空翠微。

崇圣院壁间石刻诸经为黄慎轩董思白及严印持忍公诸先生书字法端严钩摹精好坐卧其侧并拓数本以归
七言律诗
支许风流迥不群，古墙花雨尚纷纷。
由来高士通三昧，可但中郎喜八分。
贝叶何年镂玉版，鲛人终夜护龙文。
我来盥手寻遗墨，绝胜羊生白练裙。

戎装美人灯

其一
七言律诗
未笑先防下蔡迷，健儿装束映青藜。
蛮靴窄窄裁冰剪，羽葆辉辉缀火齐。
似窃兵符来卧内，应无魂梦到辽西。
裂缯举燧千年后，又见宫娃拊鼓鼙。

其二
七言律诗
螓首鸦黄插鵔鸃，鳌山峰外逞腰支。
文姬千里从征日，红线三更入魏时。
懒著霓裳奔月窟，易倾烛泪怯风姨。
上元何处停鸾驭，只在明星玉女祠。

其三
七言律诗
香阁由来赋小戎，兰皋仍复怨飞蓬。
腰悬锦带鱼肠艳，步印金莲凤胫红。
皎皎何须云母幛，珊珊长傍蕊珠宫。
东皇欲报暾将出，宝炬先驱女侍中。

和王玉映前题

其一
七言律诗
娥娥红粉羽林郎，横槊宵征校猎场。
吴苑火攻教夜战，阿房星镜改新装。
双弯铁月悬弓影，一点灵犀射甲光。
自是偃师誇绝巧，眩人结队出昭阳。

其二
七言律诗
瘦削腰支似沈郎，若为烽燧向沙场。
夫人城外木兰戍，太乙宫中韎韐装。
衫映星红天不夜，剑横绨练雪生光。
更阑可怕金吾问，新佩铜符出上阳。

其三
七言律诗
锦伞曾闻照夜郎，由来阃内制疆场。
长城高挂秦时月，小队争看洗氏装。
未到关山愁雨雪，为防火伴敛容光。
天街不羡鱼龙戏，士女传呼满洛阳。

其四
七言律诗
贝带浑疑傅粉郎，岂因射雉出平场。
乍回金粟堆边影，又学燕支塞下装。
神女行云环佩动，元妻如㜮鬓云光。
迷离谁辨雌雄兔，不愿挥戈驻鲁阳。

三月十五夜月同粲若邺仙晦生分韵
七言律诗
三春风雨百花残，倦客登楼见月难。
素影初移疏竹动，清光半入大江寒。
关山北望迷烟树（余家室尚客都中。），乌鹊南飞惜羽翰。
欲启涌金门上钥，吹箫起就六桥看。

送别张登子

其一
七言律诗
信宿高斋意惘然，招魂惊说再生年。
欲销积疢惟呼酒，自笑微躯敢问天。
草阁朝看秦望雪，梅花春放镜湖船。
卜邻傍汝南华馆，抱瓮长歌秋水篇。

其二
七言律诗
莺花三月峭帆孤，闻道相如骑甚都。
北固重临多战垒，黄河西上见平芜。
世情不易容龙性，交道从来在狗屠。
京洛若逢金马客，故人憔悴得知无（谓虎臣也。）。

赠同年杜子涟之任四明
七言律诗
江干偃卧雨霏霏，忽报双旌款竹扉。
失意骅骝元惨澹，得时雕鹗自翻飞。
楼船沧海羊开府，烟月扬州杜紫薇。
此去蛟门惟共啸，军持羽扇且须挥。

送荀淑公归里二首（尊公余受业师也。）

其一
七言律诗
童稚追随竹马年，康成门下客如烟。
过庭共羡星辰聚，负笈亲承弟子篇。
乡国陆沉桑变海，鬓毛萧飒雪盈颠。
耦耕亟为求黄犊，七子峰前有石田。

其二
七言律诗
客中况复唱骊歌，典尽鹴裘唤奈何。
乱后山川那可问，别来亲串竟无多。
世情落落休弹铗，归梦迢迢在伐柯。
君到淮阴倍惆怅，王孙祠畔满青莎。

同诸子送刘震修归锡山分韵
七言律诗
白公堤上雨萧萧，醉客狂歌踏六桥。
别梦预悬瓜步月，愁心深似浙江潮。
玉楼何事呼长吉，纤纩于今感孝标。
君到广陵应小住，北归已卜甲之朝。

寄赠宁波太守崔年兄

其一
七言律诗
年来多难客飘零，此日逢君眼倍青。
海内交游成旧雨，天涯兄弟感晨星。
春深雉尾随车盖，日落潮声满讼庭。
崔寔姓名闻帝座，已将三异纪铜屏。

其二
七言律诗
勾章十万户萧条，遗老腾欢五裤谣。
露冕春风看蜃市，充盘佳味羡江瑶。
赋成金石怀孙绰，颂起田畴说郑侨。
何日双熊来葛岭，南屏寺里坐深宵。


饮缪湘芷先辈斋中

其一
七言律诗
威凤翩翩览德辉，先生早已赋初衣。
藤花署里留金镜，葛岭祠边有钓矶。
抱瓮人同修竹老，弹棋客被异书围。
不嫌屐齿经过数，索酒来敲白板扉。

其二
七言律诗
君家竹坞未一亩，颇类欧公画舫斋（斋名半舫。）。
卷帙之中见赤壁（先生出唐寅《赤壁图》共观。），几杖而外惟青鞋。
诗过建安不必读，人如叔度真可怀。
竟日淹留增道气，况闻黄鸟鸣喈喈。

湖舟同诸子送孙喈公之闽中是夜宿笑隐庵分赋二首

其一
七言律诗
湖光不厌扣舷频，况送扁舟指剑津。
黄鸟偏催游子泪，青山能学美人颦。
繁弦急管春方尽，翠黛明霞晚更真。
谁道支公忘色相，骊歌一曲转伤神。

其二
七言律诗
绿鬟白苧木兰船，忆在山阴脩禊年。
襆被未听菡萏雨，布帆去趁荔枝天。
清歌半为周郎误，密坐还因赵女偏。
君到武夷明月夜，登临须寄远游篇。

寄陈若水
七言律诗
十年画省忆含香，百尺高楼共一床。
惟尔能容中散傲，何人堪效次公狂。
使君清啸梨山月，贱子悲歌燕市霜。
息壤未寒高谊在，梦魂终夜绕渔梁。

贺严庶华成武进士给假归娶
七言律诗
羡君伯仲曲江游，先后看花玉殿秋。
汉代公孙誇射策，班家小弟易封侯。
柏梁宴罢歌朱鹭，锦里归来控紫骝。
燕喜更看盈百两，宫袍赐出映吴钩。

寿韦子寅封翁

其一
七言律诗
悬车十载羡抽簪，棠满勾章蔽芾阴。
三径开时馀绿野，一经遗处胜黄金。
卧游壁上天台赋，笑傲花间梁甫吟。
共道岁星来石室，桂花新酿且须斟。

其二
七言律诗
君家冠盖郁相望，讽谏曾传韦孟章。
近代循良誇甬上，古来耆旧在襄阳。
丈人高枕藏丹诀，太守新衔长醉乡。
我欲裹粮同采药，杖藜飞渡赤城梁。

汤镬馀年再揽湖山之胜形骸土木颓然自放渊明止酒深愧未能周颙戒肉窃有志焉豁堂大师恻然哀之悯浮生之汩汩辱提诲之谆谆捧诵来篇愯然流涕书之座右一坐卧不敢忘也依韵赋答兼以志愧

其一
七言律诗
蜡屐来登选佛场，数年岐路叹亡羊。
溪山共尔成三笑，风俗随人馈五浆。
湖上梅花应入梦，洲边杜若为谁芳。
导师摩顶深悲悯，贻我良规字字霜。

其二
七言律诗
若爱渊明罢羽觞，自怜结习未能忘。
不逢开士施针砭，已分馀生老醉乡。
惜别双峰云欲碧，长愁万里蘖仍黄。
从来支许交相勉，把臂还期过讲堂。

同闵宫用王古直及小婿王五文南屏看红叶作
七言律诗
多时不向南屏路，霜落汀洲木叶翻。
云气出时移塔影，枫林断处接城垣。
半规纤月弦初上，夹岸幽禽栖复喧。
归计未成惭稚子，柴车何日故山园。

过豁堂和尚有赠
七言律诗
木落南屏秋正初，绳床相向对芙蕖。
阶前石是生公第，岸上舟为长史居。
病起天花香自绕，夜凉柿叶老能书。
浮生冉冉真堪笑，卧听钟声愧有馀。

湖上晤邓元昭年兄
七言律诗
汝从陇阪赋初衣，万里冥鸿弋者稀。
泽雉未堪频触网，江鸥相狎渐忘机。
埋忧五岳无深壤，招隐三山有钓矶。
屈指交游堪涕泪，烛花频剪晓星微。

赠赵次公（时自武义投劾，待质于杭。）
七言律诗
西陵雪涕共衔杯，尔我遭逢重可哀。
若为香山须胜友，却教彭泽赋归来。
悬藜径尺终难点，薏苡盈车本易猜。
苦忆二劳明月好，金庭石屋待君开。

祝张振先寿
七言律诗
处士明星映斗杓，阶前玉树更淩霄。
凤池视草光三殿，鸠杖看花遍六桥。
绿野梅开朝放鹤，蓬山云绕夜闻箫。
上庠此日誇人瑞，伫有龙章锡圣朝。

湖上喜晤卢长华世兄
七言律诗
江城高卧雨萧萧，有客来过慰寂寥。
握手湖山供偃蹇，侧身天地叹飘摇。
扁舟触雨携双橘，棋局开轩见六桥。
闻道夷门堪避地，杖藜采药欲相招。

潘母陈太夫人六秩寿
七言律诗
针神芳誉满江皋，钟郝家声阀阅高。
杂佩珩璜躬自赠，服勤井臼晚犹操。
北堂夜月丸熊胆，南国秋涛起凤毛。
此日兰陔称盛事，笙歌三奏荐冰桃。

挽王云翼
七言律诗
忽漫占星掩少微，徵君一去泪双挥。
空馀三径松无恙，共讶孤山鹤不归。
王烈囊中留石髓，戴逵江上有柴扉。
行行且掬西陵水，肠断人琴雨雪霏。

留别冯钟石宪长

其一
七言律诗
江城萧瑟共班荆，旧尹于菟果再生。
中散自来多厚谤，大冯今日有高名。
歌成白苧花间啭，酒熟乌程雨后倾。
欲挂征帆重回首，雪鸿霜角不胜情。

其二
七言律诗
君恩重许看湖山，笑比沙鸥去复还。
贫病转惭交义重，登临谁道客身閒。
长留诗卷烟霞外，尚有绨袍天地间。
此日西泠桥畔水，涛声何似泪潺湲。


寄怀河南督学张公选

其一
七言律诗
使君旌节下成皋，冯轼中原简誉髦。
定有书生如贾谊，至今启事忆山涛。
兔园雪满群贤集，熊耳云连少室高。
羡尔纱帷谈易处，虎皮独坐胜东曹。

其二
七言律诗
忆放金鸡谢赭衣，故人失喜泪频挥。
方怜燕市枯鱼泣，忽作梁园断雁飞。
愧我飘零成白首，看人容易到黄扉。
佛狸祠下停双桨，懒上焦山百尺矶。

其三
七言律诗
君家丁卯桥边宅，苦忆连床听雨时。
黄鹤山深春载酒，杜鹃花发晚题诗。
著书远过许仲晦，生儿酷似刘穆之（二公皆丹徒人。）。
莫向风尘嗟濩落，鹓雏池上羽毛奇。

其四
七言律诗
闻道吹台近已芜，繁华终古孝王都。
千金结客思公子，中夜抽毫有大夫。
坐拥邹枚誇上驷，经从河赂起真图。
敝裘欲就扶风帐，惭愧苏门长啸徒。

过嘉禾赠姚际斯佥宪
七言律诗
中朝丰采羡阳城，威凤梧桐翙翙声。
书奏枫宸焚谏草，风清铜柱识高名。
召公憩处棠无剪，贾父来时鼓不鸣。
我愧前贤三过此，南楼烟雨喜初晴。

小女至舟中喜而有作

其一
七言律诗
故园燕子恨巢空，忆汝昏昏眼欲瞢。
病骨倩谁收李固，布帆且喜共梁鸿。
若为男子薪应析，学作人姑织益工。
百亩硗田荒且半，归耕春雨正濛濛。

其二
七言律诗
泪痕三载一朝乾，飘泊江城岁又阑。
旧绣天吴缝短褐，远携海错代椒盘。
惊魂招后愁重语，稚子当前病始宽。
祭罢新诗判尽醉，扁舟今夜草庐看。

喜示外孙宗元
七言律诗
曾持虎节赴秦川，报道桑弧为汝悬。
半世多艰将豁齿，十年才见欲齐肩。
解随慈母牵衣泣，却恋衰翁共被眠。
今夕团圞成泛宅，语儿乡里度新年。

寄秦补念观察

其一
七言律诗
谁从请室唁微躬，忆汝潜过北寺中。
握手已成千古别，解衣真有左骖风。
驺虞所至怜生草，鸿雁将归恨转蓬。
见说南州高义在，肯教客子叹无戎。

其二
七言律诗
去年飞鹢到湖干，信宿江楼秋色阑。
顾我重逢疑是梦，知君三刺必须宽。
迩来世法交游绝，自古书生货殖难。
日落九江烟树隔，掬将双泪报任安。

同严武伯袁周植王尔调诸子夜集分韵
七言律诗
江城雨过火云飞，楼角明河影细微。
急管吹残教进酒，流萤巧欲入人衣。
张颠醉后书偏好，阮籍穷时哭未归。
他日一枝须并隐，蒹葭玉树正相依。

金太傅斋中赏牡丹

其一
七言律诗
东山丝管乐无涯，春色先临太傅家。
退食不言温室树，归田偏种洛阳花。
烟笼曲榭施青障，月映层城簇绛霞。
欲扫朱门依幸舍，醉归恐污相君车。

其二
七言律诗
为探梅花邓尉来，平津池馆共徘徊。
恰逢气朗天清候，惊见姚黄魏紫开。
白纻临风还自按，玉盘承露更须栽。
何人东阁吟红药，授简应惭谢朓才。

题岸上人至孝通禅卷
七言律诗
色相由来幻也真，缁流还复奖人伦。
堪怜孝子衔哀日，始信支那不坏身。
四大偶捐归泡影，一家无著与天亲。
蓼莪我亦编曾绝，俯仰乾坤愧鲜民。

九日同姜如农王西樵程穆倩诸君登慧光阁饮于竹圃分韵
七言律诗
塞鸿犹未到芜城，载酒登临雨乍晴。
山色浅深随夕照，江流日夜变秋声。
上方钟磬疏林满，十里笙歌画舫明。
空负黄花羞短鬓，寒衣三浣客心惊。

祝金跂宋年兄寿
七言律诗
忆昔燕山跃马年，高飞鸿鹄喜联翩。
经过郭隗荒台下，醉倚荆卿酒肆边。
三径近开丞相第，五湖争羡孝廉船。
朅来介寿黄花节，笑插茱萸佐锦筵。

丁未闰月姜及生封翁招同孙鲁山先生游牛首从献花岩至祖堂信宿乃还

其一
七言律诗
城中雪霁瞻双阙，此日追陪杖底看。
古木十围遮鸟道，大江千里见龙蟠。
行穿洞壑栖禽响，卧近星河襆被寒。
壶榼已倾童子报，夜来添笋足朝餐。

其二
七言律诗
百尺危梯倚翠微，薜萝深处启禅扉。
塔颠紫鸽驯仍下，树杪黄鹂静不飞。
绝壁楼台朝日射，下方城郭晚烟围。
丈人筋力过吾健，历险寻源愿岂违。

其三
七言律诗
青鞋白袷涧花香，天作文殊古道场。
六代残碑江总记，数声清磬法融堂。
月来曲磴松阴碧，风起平畴麦浪黄。
寓目虎头金粟影，画图真见白毫光。

余年五十有三方举一子于吴门会以他事留金陵踰年六月买舟东下行次宜兴阻风三日漫赋此章示柳生公韩
七言律诗
吴趋作客欲为家，弧矢初悬感鬓华。
渐喜长身求竹马，却怜靧面过桃花。
陶潜纸笔何须计，刘表男儿且自誇。
寄语石尤休作恶，枫桥明月片帆斜。


寄孙沂水郡丞
七言律诗
闻君五马下番禺，忽报搴帷长镜湖。
十里松杉神禹庙，万家楼阁越王都。
堪惊投杼身将老，且喜弹冠病欲苏。
为访故人过剡曲，绨袍应亦念穷途。

湖上晤王子侧孝廉有赠
七言律诗
乡曲翩翩马少游，月明燕市共登楼。
别来泪向鸰原满，到日江涵雁影秋。
去国祢生怀半刺，浮家陶岘失三舟。
西泠松柏今无恙，载酒何当问莫愁（湖妓殷二娘，西樵最昵之。）。

赠王凤池少参
七言律诗
使君晚节白门栖，棋局诗囊手自携。
揽辔清风留蜀国，扁舟明月到苏堤。
醉归洛社人逾健，笑指方壶路不迷。
闻道天台秋色好，烟霞深处策青藜。

竹夫人
七言律诗
水殿中宵选下陈，桃笙角枕许相亲。
专房不妒邢兼尹，倾国先封虢与秦。
锦伞漫誇娘子队，冰盘长伴女儿身。
秋来弃置同纨扇，无那班姬翠黛颦。

九日登葛仙岭
七言律诗
杖策幽穿薜荔丛，仙人钟鼓考新宫（葛翁祠宇新成。）。
却看黄菊开岩际，不见丹砂出井中。
千里江流寒漠漠，六桥秋色晚濛濛。
浮踪转向尊前笑，来往无端似塞鸿。

王祉叔寿诗
七言律诗
甪里先生近若何，纶竿端不羡鸣珂。
漫劳冰玉誇清润，自有烟霞供啸歌。
星旁少微云气绕，春深大涤药苗多。
蒲轮闻道徵耆旧，会见双旌到薜萝。

上虞高母江太孺人寿诗
七言律诗
湖畔逢君叹式微，故园空负老莱衣。
母兮鞠我心何苦，吏也长贫客未归。
每羡留宾空鬓发，肯容封鲊到庭闱。
共看膝下鹓雏满，交映阶前鹤发稀。

茅友苞母苏老夫人寿诗
七言律诗
金貂奕叶映朱门，钟郝徽音淑范存。
挽鹿山中偕大隐，丸熊夜半启诸昆。
联翩竞羡三珠树，胪唱还占五色云。
介寿未须筇竹杖，北堂萱草日方暾。

赠姚又度
七言律诗
毵毵华发杖朝初，裙屐翛然鹤不如。
几上盘盂三代器，枕中丹诀八公书。
青精饭饱开新酿，白岳云深忆故庐。
徵聘已闻脩旷典，戴逵何以谢安车。

吴园次招同白仲调邓孝威王惟夏孙坦夫介夫泛舟夹山漾分韵
七言律诗
杪秋风物莽萧疏，太守行厨载酒初。
乌桕新红迎屐齿，青山积翠湿巾车。
上方佛阁烟才暝，隔岸人家画不如。
更欲寻源迷去所，且停五马问樵渔。

沈公抑寿诗
七言律诗
曾醉君家八咏楼，美人中夜擘箜篌。
梁间曙色尘犹绕，座上横波翠欲流。
结客先投青玉案，看山不厌白蘋洲。
枫林处处堪乘兴，蜡屐相从汗漫游。

赠吴园次太守
七言律诗
东阁官梅半欲开，满堂词客共衔杯。
登台槛外青山出，露冕车前白鹿来。
春酒聊因田父醉，新租不遣吏人催。
湘帘画舫应多暇，拟向蘋湖泛雪回。

岘山和吴见末
七言律诗
碧湖如练抱城流，杖策登临一镜收。
残雪楼台闻梵呗，夕阳钟磬在渔舟。
寒鸥点点轻相傍，古木苍苍晚更幽。
倒载接䍦须尽醉，时人莫拟汉江游。

孙太初墓
七言律诗
太白山人去不归，空馀荒冢傍渔矶。
百年樵牧迷华表，一代文章有布衣。
雪满五湖龙自蛰，月明西塞鹭还飞。
谁言身后无知己，素榜新悬俎豆辉。

同周釜山吴六益吴仲徵胡去骄访筠士上人登一览楼分韵
七言律诗
为看修竹过精庐，有客登楼览太虚。
杨柳正眠芳草合，梅花半落燕来初。
空堂钟磬诸天迥，别浦帆樯返照馀。
闻道支公开讲席，重来且听演三车。

周釜山邀同诸子宴集机山草堂
七言律诗
君家草堂何窈窕，夹山临水开柴扉。
窗中虚白看云出，树杪残红见鹤归。
丙夜客来还剥啄，辛夷花发自芳菲。
三春风雨今晨好，亟办青鞋踏翠微。

宿诸乾一七峰雪堂分韵
七言律诗
万壑飞流带草堂，梅花零落尚馀香。
人閒自洗青山骨，客到常支白鹤粮。
夜半星光摇石壁，晓来云气乱匡床。
知君䌽笔纵横甚，欲绘蓝田辋口庄。

夏考功先生廿年浅土门人盛珍视卜地葬之以其夫人袝焉余高其义为诗以赠
七言律诗
几年松槚缺经营，负土荒原赖友生。
曾赋国场悲翟义，竟无佣保付王成。
月明大鸟来华表，剑合双龙捲素旌。
二陆冤魂应共语，云旗风马笑相迎。

太保梁大将军初度四首

其一
七言律诗
兴朝佐命卜非熊，半壁金汤一战中。
共羡长城能却敌，独依大树不言功。
人如儒素羊开府，身系安危郭令公。
南顾未须劳圣主，楼船已奏海氛空。

其二
七言律诗
乡国曾劳马伏波，功名似让后来多。
不因沪渎诸军力，谁返虞渊三舍戈。
雅度人传挥白羽，策勋天府誓黄河。
投壶散帙应多暇，铃阁长容二仲过。

太保梁大将军初度四首 其三
七言律诗
擐甲当年指石城，至今草木尚疑兵。
卢循莫倚黄龙舰，陶侃先临朱雀桁。
客到旌门元许揖，师行天上竟无声。
三吴士女今安堵，愿借铙歌祝日升。

其四
七言律诗
地控三江幕府开，折冲万里借雄才。
千年战伐图麟阁，九日诗篇戏马台。
白雉已从方外贡，黄花偏爱雨中栽。
西郊杨柳青如染，胜赏须教野客陪。

宿陆俟庵秀林草堂
七言律诗
甫里先生善闭关，钓车渔艇未尝閒。
水亭深处多黄鸟，瘴海归来载白鹇。
百叠云光藜杖外，九峰山色竹楼间。
栏边斗鸭能言语，肯许求羊共往还。

张汉度灵阜山堂（是王屋先生读书处。）
七言律诗
翠屏罨画水轩开，三径人稀满绿苔。
锦石自萦书带草，修篁长护授经台。
饔人作脍探鱼笱，稚子抨弓问雉媒。
莫叹匆匆欢未展，寄言脩禊欲重来。

东佘草堂为董得仲作

其一
七言律诗
第九峰头云树多，幽人卜筑傍岩阿。
乱流几曲随鸥鸟，古木千章带女萝。
花事阑珊无那晚，酒筹历落不妨苛。
阿戎雅欲留髡醉，坐爱春山点翠螺。

其二
七言律诗
广川绝学有春秋，抱膝端居不下楼。
别馆却邻何水部，新衔自署董糟丘。
高阳客至开三径，庐岳僧来共一舟。
十亩之间多胜赏，黄鹂芳草正堪游。

过顾见山园林
七言律诗
我来三泖湖边住，苦忆江东顾野王。
暂到竹林无鹤报，独怜苔径被云荒。
坐看涧水穿疏槛，不放莺声出画廊。
知尔京华逢上巳，高梁桥外正传觞。

同周宿来吴六益胡去骄吴仲徵及家楚鸿舜纳九一小集南园
七言律诗
风雨催成黯澹春，偶携双屐到平津。
依然竹里弹琴馆，无复兰亭脩禊人。
桂树堂空巢白燕，桃花水暖戏朱鳞。
旧游剩有周颙在，清泪同沾漉酒巾。

送周鹰垂赴试北闱
七言律诗
载酒看山结伴行，骊歌忽唱不胜情。
归鸿晓度春申浦，匹马寒嘶乐毅城。
骏骨金台空北冀，虫书石鼓见西京。
周郎年少知音早，能使群公倒屣迎。

送楚鸿就试成均
七言律诗
吾家北榜誇三捷，跃马燕台愧老夫。
后起者谁张赤帜，先声仗尔挽雕弧。
陆机自是云间鹤，李广宁为辕下驹。
此去蓬山应不远，七香车子听传呼。

寄桐乡令俞眉仙
七言律诗
鸟鼠山前别几秋，惊心冉冉岁华流。
美人退食驯朱鹤，客子馀生抱白鸥。
问俗贾综常露冕，辞家王粲强登楼。
知君不倦绨袍赠，坐遣春风破旅愁。

送徐安士北上
七言律诗
乌衣珠树羡文孙，少小声华遍国门。
乡里陆机推后劲，文章徐干有中论。
即看雕鹗横秋日，莫为鲈鱼忆故园。
待我荆高酒楼上，桂花开日醉金樽。

罗以献胡去骄将归武陵汉阳小集南园即席分韵

其一
七言律诗
才从双屐探梅萼，忽送孤帆折柳条。
唳鹤滩头春欲尽，鹔鹴坡上梦方遥。
生徒南郡悲长笛，词客西京有洞箫。
我亦因君动归思，那能长住伯通桥。

其二
七言律诗
天涯衰疾二毛侵，自得君来喜盍簪。
陈榻虽悬多倦色，郭碑初就倍沾襟（时为先夫子志墓文成。）。
小山桂树须相忆，古洞桃花尚可寻。
黄鸟飞飞应惜别，数声睍睆落疏林。

赠裕源进士
七言律诗
阮家风雅羡南宗，文藻翩翩有仲容。
共道天闲收上驷，暂从海峤卧元龙。
牙签历乱开千帙，竹杖萧閒到九峰。
多病喜君相慰藉，清樽终日对芙蓉。

寄顾见山水部

其一
七言律诗
赐环新拜主恩偏，共道珠从合浦还。
考牧曾题沙苑马，乘槎方佐水衡钱。
章江东下光如练，估客西来花满船。
清簟疏帘应拄笏，䌽毫终日貌山川。

其二
七言律诗
去岁闻君昼锦回，无缘花底共衔杯。
故人霄汉须相忆，客子江湖祇自哀。
茅屋暂栖三泖畔，梅花长在郁孤台。
悬知官阁题诗遍，珍重虔州驿使来。

追送艾石家兄赴蜀遇大风雨越日重九始霁登燕子矶作
七言律诗
渺渺孤帆指石城，峭寒风雨助江声。
正愁欹枕佳辰过，才上危矶晓日生。
断锁沈戈迷旧迹，浴凫飞鹭喜新晴。
茱萸高会犹能及，蜀道青天万里行。

送艾石五兄之任蜀臬

其一
七言律诗
迢遥宪节赴成都，清问皋陶帝曰俞。
共道一星销贯索，即看万井颂驺虞。
锦江风物花深浅，春草池塘梦有无。
小弟周南独留滞，好将双鲤寄东吴。

其二
七言律诗
蒹葭江上露凄凄，况复蚕崖雪岭西。
执法并州瞻旧节，勒铭剑阁待新题。
韦皋伫补中朝衮，温峤方然五夜犀。
到日相思知倍切，峨眉山月杜鹃啼（君从晋臬调蜀。）。

送艾石五兄之任蜀臬 其三
七言律诗
彩鹢光辉照石头，骊歌将唱复迟留。
山川蜀道黄牛险，烟雨秦淮白雁秋。
寒月舟航须早达，衰年药物许相求。
此方蒟酱兼筇竹，莫惜飞凫托远邮。

其四
七言律诗
数年小草已无心，散发行歌感陆沉。
麋鹿山中甘自放，鹡鸰原上谊何深。
干霄敢望称双剑，焦尾还堪制一琴。
无那惠连偏涕泪，谢庭元自有知音。

赠简谦居学宪

其一
七言律诗
使君旌节下岷峨，三戟门庭接玉珂。
犹子仲容偏早达，得人叔则最为多。
金茎清切文昌座，绛帐光分太史河。
万里龙媒秋正好，贡将天马入郊歌。

其二
七言律诗
鹓班先后忝东曹，羡尔声华彻九皋。
蜀国才人工作赋，广陵秋色壮观涛。
齐梁金粉应须变，扬马风流尚可操。
圣主右文歌旱麓，贤臣嘉颂属王褒。

同蒲庵和尚访冯子超山居不遇
七言律诗
远公相送出招提，同款柴扉落照低。
秋色已残存橘柚，江潮初退散凫鹥。
疏篱对菊香侵屐，小阁看山翠满梯。
况有阿戎供茗碗，不劳凤字竹间题。

庚戌元旦

其一
七言律诗
三泖浮家愿已违，百花西里送春晖。
痴儿渐解呼梨枣，故国空惭老蕨薇。
江燕若来如旧识，塞鸿莫遣又先归。
争知京洛弹冠好，怕见缁尘染素衣。

其二
七言律诗
龙角苍苍斗柄横，春风吹满阖闾城。
醉来藷蔗还堪杖，客到芜菁尚可羹。
种秫田逢雀鼠耗，采莼社与鹭鸥盟。
梅花夙约今须践，驴背何辞冒雪行。

元日祀先大夫儿辈相随拜跪颇能成礼喜而有作

其一
七言律诗
华发支离叹鲜民，椒觞独荐每沾巾。
松楸又历三冬雪，俎豆新添一辈人。
拜舞宛依严父膝，登临能掖老夫身。
明年小塾谁先入，箧里遗经为尔陈。

其二
七言律诗
萧瑟生平庾子山，生儿犹未识乡关。
外家近在吴趋里，齐语徐归庄岳间。
旧绣衮衣增旅困，新橙劝酒破衰颜。
老妻书札盈三尺，竹马秋来定北还。

元日日食阴雨不见越四日微雪不成夜乃大雨排闷赋诗
七言律诗
岁云改矣寒方剧，日有食之云气微。
柳色偏于南国早，雪花长似北人稀。
愧无旨酒会邻里，且拥残书眠竹扉。
堪笑儿曹强解事，阑街箫鼓试春衣。

初春寓吴简姜如农给谏

其一
七言律诗
久向江天理钓纶，杖藜相见转相亲。
如君岂屑吴门卒，许我来为洛社人。
乡曲旧曾陪宴尾，烟波今已属閒身。
饱闻邓尉梅花发，蜡屐追随莫厌频。

其二
七言律诗
剪韭重将竹马论，惊心硕果两翁存。
殊方春色催衰鬓，是处人情胜故园。
泽国同寻麋鹿伴，池塘堪痛鹡鸰原。
他年儿辈称胶漆，吴下朱陈又一村。

和如农雪中见过

其一
七言律诗
茅堂拥褐峭寒馀，华发论文愧不如。
无那故人江外少，肯教蜡屐雨中疏。
早梅许我携鸠杖，晚饭呼儿煮鲤鱼。
春草欲生悲小谢，不堪重读茂陵书（君以令弟如须遗稿属余为序。）。

其二
七言律诗
漫说穷愁诗益工，髯苏风俗许谁同。
閒看鸥鸟翻棋局，笑拂珊瑚理钓筒。
秉烛窥书林屋洞，浣花酿酒杜陵翁。
输君婚嫁都无累，何日青鞋到剡中。

苏州郡学为范文正公故宅经过瞻礼有感而作
七言律诗
先贤宅是素王宫，树羽歌钟祀事同。
泮璧自流君子泽，松杉犹有大臣风（用杜牧《晚晴赋》中语。）。
科名在昔称吴会，冠盖于今胜鲁中。
何事王珣偏佞佛，虎丘池馆一朝空。

姜奉世新寓园亭故相国申文定公别墅也余所居西百花巷相去才二百武客中无事晨夕造访赋诗书壁以纪岁时

其一
七言律诗
茂苑楼台旧午桥，碧梧修竹倚云霄。
幽人卜筑今方稳，客子移家幸不遥。
酒兴恰随花信发，乡心难共雪痕消。
杖藜从此过陪数，莫遣平头折简招。

其二
七言律诗
冠盖当年盛故乡，论交三世羡潘杨。
夕郎封事留青琐，吏部遗文满墨庄。
松菊荒芜堪洒泪，江湖飘荡此登堂。
故人剩有姜肱在，百尺高楼共一床。

其三
七言律诗
结构何须论拙工，知君丘壑在胸中。
林塘疏豁用卿法，巾几萧閒有父风。
萱草阶前抽短碧，梅花雪里弄新红。
醉归不畏春泥滑，只在吴趋巷口东。

其四
七言律诗
泛宅相期傍五湖，天涯吾道未云孤。
观涛词赋思枚叔，蜡屐风流羡阮孚。
湘箔不垂通乳燕，松梢勿剪待巢乌。
西窗石榻因谁设，拄笏朝昏许老夫。

剖石禅师示寂邓尉之圣恩寺诗以吊之

其一
七言律诗
尚想支公白氎巾，东林曾此剪荆榛。
湖边说法龙尝听，树下经行鹿已驯。
吴会衣冠思古德，沃州瓶钵有门人。
自怜华发蹉跎甚，问道无缘愧许询。

剖石禅师示寂邓尉之圣恩寺诗以吊之 其二
七言律诗
一滴曹溪百派分，微言端不落声闻。
天花散后何曾著，柏子新来遂不焚。
锡杖遥分千岭月，松龛深贮五湖云。
白毫光里西归去，空使人间怨夕曛。

何匡山竹罂草堂次吴梅村先生韵
七言律诗
高隐何须向乐浪，初衣赋后鬓还苍。
百年地是柴桑里（君先世为疁城人。），第五桥通蓝水庄。
黄鸟好教花作屋，白鸥相伴酒为乡。
琅玕节比鸬鹚杓，好客频来问索郎（君家酒皆北酿。）。

陈叔明醪城之隐君子也与何匡山居隔一巷园花盛开信步造访率尔有赠
七言律诗
白版双扉野水滨，小堂疏槛曲藏春。
名花端合陪高士，修竹偏宜卧酒人。
共羡庞公称大隐，况闻何点在西邻。
黄鱼入市香醪熟，剥啄休嫌屐齿频。

何匡山招同俞嵩庵进士看雨中牡丹俞诗先成予分得圆字
七言律诗
梅花东阁已萧然，簇簇朱栏拥绛仙。
巫峡晚妆香作雨，洛川朝步玉为烟。
莺能伴客须频啭，月若多情幸早圆。
欲赋倾城谁得似，䌽毫偏让李青莲。

祝胡元孚夫妇七秩
七言律诗
羡君高卧镜湖边，鹤发鬈鬈陆地仙。
大药已从天姥得，少微长映客星悬。
百年自喜同梁案，半夜初回访戴船。
况有谢庭珠树好，宫袍伫看锦衣鲜。

三月十五夜招同王翰臣余澹心王尔调宴集侯秬园明月堂分赋二首

其一
七言律诗
杨花如雪送春归，叹息春来见月稀（自正月至闰二月皆阴雨。）。
四座壶觞邀醉客，满林梧竹散清辉。
烟深乌鹊栖难定，钟晓鱼龙势欲飞。
谁弄哀弦伴长笛，关山一曲泪沾衣。

其二
七言律诗
西园公子共凭阑，高会难逢此日欢。
鹤影恰宜红药映，波光偏觉绿萝寒。
漫劳归骑催银烛，且喜含桃满玉盘。
痛饮莫辞还卜夜，桂轮微缺更须看。

慰董榕庵丧子
七言律诗
故人何事二毛侵，叹息阶前玉树林。
我爱枚皋曾拊掌，君如庾信独伤心。
鹓雏未长魂归海，鹤子犹疑影在阴。
天上石麟重抱送，金镮留得不须寻。

端午前一日周鹰垂王颛士季友看龙潭竞渡大雨如注改席春晖堂分韵
七言律诗
佳辰将及叹愁霖，裙屐登堂少长临。
梅子已同朱李荐，榴花偏上绿鬟簪。
三闾遗恨蛟龙怒，二陆荒祠松柏深。
霁日听莺还载酒，竹林嵇阮正堪寻。

赠顾东庐
七言律诗
顾陆东吴旧世家，黄门博物至今誇。
人如杨柳春三月，宅傍蒹葭水一涯。
钓艇晓冲黄浦雨，䌽毫高写赤城霞。
相逢恨晚言归速，无那离群感鬓华。

赠张哲森
七言律诗
仲蔚高风独闭门，引看红药破苔痕。
阶前磊落南宫石，座上飞扬北海樽。
黄鸟数声催柳絮，朱弦一曲坐桐根。
不嫌屐齿频来往，玉润冰清共尔论。

将发茸城淫雨弗止赵双白出郭相送因而小留同右文游细林道院
七言律诗
峭帆方挂雨凄凄，蜡屐招寻到泖西。
古木看来惟见杪，小舟牵去已无蹊。
白波万顷迷秧马，青草千春哭鸊鹈。
别后应知愁米价，移家何处武陵溪。

题戴苍画陈阶六小像和王阮亭韵
七言律诗
枯鱼客舍忆同焚，别后相思雨雪纷。
梦散梁间馀落月，诗成江上有停云。
红牙按节传新曲，青琐陈书纪旧闻。
醇酒美人堪送老，惟君能学信陵君。

李镜月归自粤东以罗浮画卷索题兼贻端砚念珠赋谢

其一
七言律诗
才自匡庐览翠微，烟霞犹在薜萝衣。
一双草屩杳何处，万里蒲帆今始归。
曾拂珊瑚临瘴海，亲随猿鸟到岩扉。
当年禽向深相许，五岳蹉跎愿已违。

其二
七言律诗
廿四桥边喜见君，挑灯终夜话奇闻。
快游恨未穿青霭，归橐真堪赠白云。
短发相期寻物外，长镵从此谢人群。
多君远道亲携得，拂拭惊看五色文。

京口吊谈长益

其一
七言律诗
忆在僧房醉浊醪，瘦藤不倚尚能豪。
关情五斗羞陶令，恸哭西台有谢翱。
射虎石边朝立马，金鳌背上夜挥毫。
我来欲作招魂赋，刬地西风捲怒涛。

其二
七言律诗
微服曾从北寺还，吞声踯躅泪潸潸。
怜余几续膺滂后，惟尔无惭生死间。
脚踏卢龙临瀚海，魂为白鹤瘗焦山。
故人近报方干死，地下相逢且破颜（余友方尔止讣至。）。

梦沈绎堂太史
七言律诗
秋雁南飞秋未央，病中惊见沈东阳。
玉山四照风生坐，角枕三更月满梁。
客子江湖偏易老，故人京洛例相忘。
寒温甫毕鸡声晓，未校腰围带短长。

哭同年徐默庵
七言律诗
西陵仙吏久辞官，讵有丹砂可驻颜。
莫怪人情似鸟雀，可知天意贱芝兰。
晨星无几宁堪落，流水从今不复弹。
何用石麟眠冢上，宝公曾向掌中看。

广陵喜晤苏商卿年兄过辄留饮濒行复辱赠诗赋此留别兼订都门之约

其一
七言律诗
跃马偕登郭隗台，十年霜鬓各摧颓。
故交剩有百人在（余同年在者才百馀人。），昨夜相逢一雁来。
拟筑茅堂分笠泽，欲携笔杖问蓬莱。
樽前且醉秦邮酒，话及人情恐覆杯。

广陵喜晤苏商卿年兄过辄留饮濒行复辱赠诗赋此留别兼订都门之约 其二
七言律诗
竹坞绳床说旧游，未销桦烛泪先流。
怜予薄命逢箕宿，爱尔新诗似柳州。
明月怀人成远梦，西风迎客入孤舟。
莫辞匹马冲微雪，醉卧荆高旧酒楼（君尝为柳州太守。）。

赠吴孟甫水部

其一
七言律诗
相思十载绝双鱼，此地闻君奉简书。
楚国洪涛吞日月，汉家经费半河渠。
宣房塞罢鼋鼍徙，瓠子歌成璧马虚。
愧我飘零成白首，故人执手叹何如。

其二
七言律诗
曾醉燕山酒肆旁，月明萧寺夜连床。
松间风雨堪浮白，箧里龙蛇拓硬黄。
管乐自期诚不负，应刘既谢倍堪伤。
射阳湖上班荆夕，回首当年意渺茫。

赠吴伯成
七言律诗
梁溪奏绩胜河阳，露冕风清白鹭乡。
北阙徵黄书已下，南天借寇岁偏长。
山泉可比臣心洁，美酒能分令尹香。
此夕论文重下榻，绨袍高义未能忘。

赠邹惕庵给谏
七言律诗
仙吏承恩拜夕郎，姓名高列御屏张。
共看长孺居中禁，却羡相如返故乡。
折槛漫劳焚谏草，负薪谁为塞宣房。
东南万井方昏垫，桑梓应知借箸长。

舟中病齿效陆放翁体

其一
七言律诗
系缆淮南叶欲黄，不眠终夜听寒螀。
长愁近得安心法，渐老难求疗齿方。
摇落浑如刚败弈，欹斜真似欲崩墙。
天津紫蟹秋来美，鼻观先愁满匕霜。

其二
七言律诗
饕餮生平已较多，天公云罚敢辞苛。
未愁道路妨眠食，只恐登临碍啸歌。
骄语山妻犹有舌，非关邻女误投梭。
从来楚越元肝胆，完缺从伊奈若何。

其三
七言律诗
少年编贝羡东方，马齿谁知有短长。
逝矣难留如脱兔，忽然相失似亡羊。
命非蔡泽生何益，健比张苍老不妨。
黄独青精真耐久，芋魁新软更须尝。

臂痛
七言律诗
虎尾馀生脱祸机，衰迟真与病相依。
畏途久叹肱三折，旅卧新消带一围。
眠柳应惭黄犊健，掠波空羡白鸥飞。
书生自乏封侯骨，相者从来不厌肥。

舟中夜读
七言律诗
病起萧然岸幅巾，蒲帆高挂四无邻。
生憎白发将予侮，稍喜青灯于客亲。
兴废浑如前日事，须眉真见古初人。
他年笑向儿曹说，垂老方知有斲轮。

舟中杂咏
七言律诗
久辞簪组卧烟蓑，看尽吴山越水多。
万里饱经黄蘖路（用古乐府语。），七年重渡白洋河。
腥风乍捲蛟鼍出，新月高悬蟋蟀歌。
慷慨尚存舟楫志，不堪双鬓自蹉跎。

徐州怀古

其一
七言律诗
寒烟漠漠水增波，戏马台前捩柁过。
父老能言西楚事，牧儿谁解大风歌。
吕梁涛落支祁走，芒砀云深雁鹜多。
安得长茭塞洪子，不劳壮士挽银河。

其二
七言律诗
彭城旧是繁雄郡，城郭频经战伐年。
鹤放孤山招隐士，燕空高阁锁婵娟。
平沙渺渺横新雁，衰柳疏疏咽晚蝉。
欲共何人吹玉笛，大苏兄弟挟飞仙。

赠纪子湘郡丞二首①

其一
七言律诗
① 时河决下流，淮南漂没，惟徐得免。
佐郡彭城领上游，使君丰采大苏流。
山川楚汉千年迹，筐篚荆扬万里舟。
庙略漫劳沉白马，宣房无恙醉黄楼。
绨袍珍重频回首，飒飒西风客子愁。

其二
七言律诗
清淮怒挟浊河奔，雪浪银涛树杪翻。
三策频年咨贾谊，长堤千里倚王尊。
霜清大泽宽鱼税，雨过西畴长稻孙。
便欲停桡乘款段，快哉亭上一开樽。

生日舟中作
七言律诗
鸥波万顷五湖宽，老去重弹禹贡冠。
良友不教为远志，小儿渐解忆长安。
齐烟青处沧洲渺，吴橘黄时白露寒。
两地梦魂何处觅，扁舟今夜宿吾山⑴。
⑴ 汉武《瓠子歌》：「吾山平兮钜野溢。」今在东阿界内。

初至京王敬哉先生贻诗慰问依韵赋答
七言律诗
散发江干带女萝，蓟门何意复经过。
五湖笠子风涛稳，长乐钟声感慨多。
放逐久无人问讯，文章能遣命蹉跎。
出山小草良朋劝，犹自羁魂怯网罗。

奉和孙北海先生元韵
七言律诗
散发行吟独敛眉，重来东阁慰离思。
可怜人向江湖老，敢道诗从放逐奇。
退谷尚能陪蜡屐，长楸不惯著金羁。
平生故吏彭宣在，醉吐车裀忆往时。

送胡怡斋归云南

其一
七言律诗
蓟门杨柳色初黄，闻道双旌下夜郎。
久向滇南瞻衮绣，喜从河朔共杯觞。
牙签斑管喧终夕，骏马貂裘出尚方。
别后诗筒须远寄，昆明池上有珠光。

其二
七言律诗
缟纻才贻叹解携，离心芳草共萋萋。
人如萧史歌青凤，赋过王褒祝碧鸡。
明月三更应入梦，春山万里总堪题。
何人中路同脩禊，空羡桃花逐马蹄。

送曹顾庵归槜李

其一
七言律诗
塞鸿又向蓟门飞，送客登楼怅夕晖。
虎豹九关书不达，莼鲈千里梦先归。
征帆南浦惊红叶，落日西山敛翠微。
君到当湖鸥鹭喜，银鱼何似薜萝衣。

其二
七言律诗
钱塘放棹月明时，不谓燕山共酒卮。
弟子青云多早贵，伶官白首乞新词。
论文赖有孔巢父，击筑今无高渐离。
方物最饶黄雀美，尺书珍重幸相贻。

送刘石芝督学浙中

其一
七言律诗
帝曰咨垂作朕工，皋比又指大江东。
防河不用三犀刻，持节行看万马空。
门外辎车争立雪，帐前丝竹笑扶风。
谈经坐对西泠月，藜火光摇画舫红。

其二
七言律诗
车马駪駪出凤城，钱塘江水为君清。
汝南人物推冰镜，天上星辰转玉衡。
棫朴诗还周大雅，龙媒歌入汉西京。
奇才不乏朱翁子，会见贤良射策成。

张干臣学士建言左迁归里赋赠

其一
七言律诗
片言欲挽鲁阳戈，肯恋银鱼白玉珂。
三殿衮衣何事补，西江迁客累朝多。
人依鹿洞归坛站，操拟龟山叹斧柯。
圣主优容从薄谴，书生忠爱本无他。

其二
七言律诗
牵裾谁敢谒觚棱，共道中朝有魏徵。
封事曾闻回御辇，文章真不愧庐陵。
忧时泪尽瞻双阙，去国装轻杖一藤。
天听转圜应有日，伫看宣室召频仍。

题王古直尊人云棹先生镜阁
七言律诗
徵君湖上好楼居，坐对澄波万顷馀。
雨后微茫分彴略，晚来高下见樵渔。
小窗佳客弹棋处，短棹孤山放鹤初。
欲访戴逵悲宿草，青箱犹有未焚书。

送王古直之通州崔老山幕
七言律诗
宪使遥分虎节新，惊传记室得王珣。
应无檄草劳才子，且喜琴樽共主人。
地控卢龙连北极，歌成黄竹纪东巡。
哀鸿遍野忧三转，翠辇经过赖尔陈。

武林晤侯赤社（时寇决大梁，尊公视师。）

其一
七言律诗
惊沙漫野捲蓬飞，闻道夷门未解围。
梁苑才人思朔土，秦川公子未西归。
牙签玉轴悲家乘，虎帐龙旌壮国威。
十载梦君颜色好，不堪憔悴赋无衣。

其二
七言律诗
旄丘之葛赋堪哀，欲涤羁愁酒数杯。
落日扁舟勾践国，当时走马孝王台。
厌闻河朔戈鋋起，亲话淇园竹石菑。
知尔穷愁应有作，江湖流寓本多才。

赠王均五孝廉

其一
七言律诗
江上相逢王子安，远游初试切云冠。
少年结客悲歌易，岁晏怀人雨雪残。
跃马今犹垂短袖，思家且莫倚危阑。
知君近有登楼赋，为共吴钩月下看。

其二
七言律诗
幽怀落落向高旻，感慨尊前意气真。
乱后谁歌招隐士，狂来尔号谪仙人。
陆生车马初游洛，贾傅文章首过秦。
欲买扁舟秣陵去，试寻桃叶渡边春。

刘远公扁舟图
七言律诗
五湖今日半风尘，画里重看折角巾。
楚国大夫兰作枻，王家公子璧为人。
山中薜荔供衣服，海外珊瑚拂钓缗。
试向匡庐寻旧隐，孤云秋月是前身。

送龚芝麓起复还京
七言律诗
长安邸第旧朱楼，帘捲珊瑚玉作钩。
结客樽前销蜡炬，退朝花下散名驺。
南归岁月怀三秀，北望关山咏四愁。
旧日酒徒零落尽，桑乾呜咽水交流。

姜黄门卿墅以言事下诏狱未几乃付司败惊定赋此

其一
七言律诗
怪事惊传湿葛巾，堪怜北寺再生身。
闻君对簿呼高帝，自古明王恕小臣。
人号玉山偏煅炼，骨从火宅倍嶙峋。
橐饘汝季良辛苦，书就邹阳莫浪陈。

其二
七言律诗
汉廷钩党易鸡连，早见平台放数贤。
汲黯愚忠归主鉴，子瞻生死任人传。
二亲宁免当闾泣，十载曾无负郭田。
驴背出都春正好，可能长啸海云边。

送董樵谷孙书石归东山草堂
七言律诗
二子乘驴踏雪回，数声鸿雁不胜哀。
知君自爱山中桂，顾我谁题岩下梅。
南郭子綦高隐地，东方曼倩滑稽才。
苍茫天地能容汝，何得常衔浊酒杯。

饮牟澹修邸中
七言律诗
江皋日夜赋归与，叹息飘摇著卜居。
千里风烟悲异土，一时宾客似吾庐。
鲁人风俗宗文举，汉庙灾祥问仲舒。
好借棋枰呼短酌，篝灯为话我生初。

上叶庆绳先生
七言律诗
秋来燕子逐风斜，帘幕依稀认谢家。
古道自然敦北海，旧游谁复念西华。
板舆长对乌椑树，羽扇行挥白鹭车。
江表遗民零落尽，岂宜高卧恋烟霞。

重晤李舒章

其一
七言律诗
漠漠阴风吹草莱，故人悲喜更衔杯。
竞传河朔陈琳檄，谁念江南庾信哀。
避地何如金马署，伤心莫问柏梁台。
蛾眉自昔逢谣诼，嗟尔登高作赋才。

重晤李舒章 其二
七言律诗
曾向燕山对落晖，重来陵谷已全非。
即看明主无金碗，何事孤臣泣纻衣。
春霭凤凰朝起草，夜深乌鹊绕林飞。
艰难剩有吴钩在，回首江湖事事违。

送李舒章南还

其一
七言律诗
高楼短筑忆当年，细雨愁听日暮鹃。
白纻漫酬青玉案，紫骝嘶绝绿杨天。
何人更拟江南赋，有客思归下濑船。
珍重河桥今夕酒，不堪双燕画梁前。

其二
七言律诗
垂钓堪思申浦鱼，惊心重数乱离初。
莺花又满咸阳路，龟策难知楚客居。
碣石春寒犹有雁，茂陵云黯久无书。
故人况逐扁舟去，满目江湖涕泪馀（时话甲申之变。）。

其三
七言律诗
苍茫何处问机山，送客登台望楚关。
烟水欲成千里梦，干戈未遣五湖閒。
樯悬明月乌啼切，草湿空城燕子还。
脱帽相看聊伫立，为因风雨慰离颜。

其四
七言律诗
芳草迷离落照明，当筵花影逐愁生。
风尘惨澹怜孙楚，婚嫁流连误向平。
山色西来烟欲暝，江流东去月无声。
飘零俱是吹箫客，感慨还为猛虎行。

赠龚芝麓太常
七言律诗
仙客朝回散玉珂，蓟门春色未蹉跎。
人从邺下风流健，诗入关中涕泪多。
汉畤犹传朱雁曲，祠官新纪白狼歌。
子云寂寞耽词赋，肯许狂生载酒过。

窗外梨花

其一
七言律诗
缟袂仙人隔碧纱，亭亭孤影乱明霞。
乍惊残雪馀梁苑，似浣清波向若耶。
云母屏深珠露冷，水晶帘迥月痕斜。
画阑小立依稀认，何处飞来萼绿华。

其二
七言律诗
谁家绣箔缀明珰，珊佩初回练影长。
艳曲还闻歌玉树，故宫久已罢霓裳。
绿杨娇倚芙蓉苑，紫燕衔归玳瑁梁。
此夜秦川机上女，莫将明月怨流黄。

其三
七言律诗
孤娟未欲逐风轻，素质偏宜傍水明。
杜曲晴丝迷晓蝶，上林飞絮动初莺。
三千粉黛珠为户，十二楼台玉作京。
一自甘泉零落后，几时还向御阶生。

其四
七言律诗
天涯草色碧如何，长日修廊映薜萝。
香蕊难忘湘客佩，红牙偏称雪儿歌。
风来翠幕吹银蒜，月下清尊响玉珂。
谁向兔园曾作赋，䌽毫疏影共婆娑。

其五
七言律诗
曲榭幽阑事事宜，满帘春雨醉荼蘼。
恰从亭畔回纨扇，怯向灯前舞柘枝。
金缕夜寒香滟潋，玉箫吹断影参差。
娇魂寂寞应无语，对尔还吟白纻辞。

送吴素求之任同州

其一
七言律诗
皂盖朱幡拥翠軿，使君将母入秦川。
新愁未解文园病，旧事还从关尹传。
辇下吹箫千里梦，雨中驱马二陵天。
伤心欲掩金觞泣，不独销魂倍黯然（时吴爱弟新亡。）。

其二
七言律诗
三年俱敝骕骦裘，短筑悲歌百尺楼。
书著虞卿垂欲老，人如吴质自多愁。
啼莺故绕秦川路，锦瑟难忘灞上游。
卧阁西华风雨夜，凭谁更为唱伊州。

送傅介侯督饷宁夏

其一
七言律诗
贺兰西望郁嵯峨，使者乘春揽辔过。
三辅征输何日尽，二陵风雨至今多。
边城杨柳楼中笛，羌女葡萄塞下歌。
君到坐传青海箭，不妨草檄倚雕戈。

其二
七言律诗
东风拂槛草初曛，陇水迢遥客路分。
万里白榆愁落日，三春黄鸟惜离群。
笳声半入关山月，马首晴看华岳云。
此去楼兰知姓字，君家介子有奇勋。

招直方弟慈仁寺看海棠
七言律诗
并马来看锦树林，殿门春尽昼阴阴。
雨馀休沐逢花落，病起登临见客心。
隔叶流莺娇欲歇，上方哀磬晚逾沉。
当年金谷追游地，松柏丘陵自古今。

病起同家答昊王敬哉东湖泛月
七言律诗
伏枕江湖老岁华，偶然舍杖入孤槎。
垄粳受雨将垂实，水蓼随波自结花。
蛩语欲催人纬素，月明忍照我无家。
狂呼且酌杯中酒，愁听姑苏塞外笳。

张幼量以白门精舍假余与冯素生朱火西读书感赠

其一
七言律诗
无家日日对江楼，知向谁门挟蒯缑。
欲学灌园宜抱瓮，得因下榻反惊鸥。
梦回谢客池边草，醉卧张融岸上舟。
叹息故园归未卜，好从芳树慰淹留。

其二
七言律诗
尚忆相逢侠少场，十年回首叹沧浪。
衔泥自爱巢居屋，磨镜还应笑客装。
故故啼莺催柳叶，晖晖明月满桐廊。
最怜湖外蒹葭色，吾道依然水一方。

重过孙丹芝园
七言律诗
零落西园旧草亭，相逢无那眼还青。
一时问讯兼麋鹿，几载漂摇叹鹡鸰。
对雪一尊红树近，怀人千里碧云停。
北来剩有离群泪，弹入朱弦不忍听。

岁杪方尔止过芜湖官署
七言律诗
伏枕江头岁欲阑，张镫中霤列辛盘。
微官翻受妻孥憎，老友真如兄弟欢。
各有新愁惊惨澹，为吟长句益悲酸。
最怜同学飘零尽，嗟尔能方管幼安。

酬赠方尔止
七言律诗
蹉跎华发又新年，老去情亲倍可怜。
玩世一探龟策传，劝予三复马蹄篇。
翻惊处士门如市，谁信为郎室似悬。
闻道谢家山色好，桃花开日扣鱼船。

送王翰明游白下
七言律诗
高斋独卧病难胜，况送离人感慨增。
杨柳春风江上笛，梅花疏雨佛前灯。
白云不没三山影，黄鸟还飞六代陵。
此别怜予憔悴甚，天门春色共谁登。

赵五弦斋中宴集限郎字
七言律诗
登楼客半是高阳，酒政无苛约数章。
南国山川悲庾信，大江烟雨忆周郎。
桐馀深影留莺语，月有微痕试荈香。
莫向尊前增感慨，汉京闻已讳长杨。

狱中长至呈同系诸公（时大驾有事南郊。）
七言律诗
圜扉望断属车尘，闻道銮舆出禁闉。
五夜斗杓初建子，孤臣霜鬓未逢辰。
雉罗既说嗟何及，龙性谁言不可驯。
犹有钟仪数行泪，南冠相对共沾巾。

同张孺含谒狱庙
七言律诗
老桧阴阴乌夜号，入门稽首古皋陶。
邹阳书就谁能上，庄舄吟成尚可操。
多难未堪逢雀角，此身虽在愧鸿毛。
寸肠真作车轮转，强起为君引浊醪。

庚寅除夕
七言律诗
讵为穷途泪满巾，辛盘想像转悲辛。
消磨万古还今夜，阅历多艰剩此身。
贽枣更谁怜弱女，断葱何处觅慈亲。
柏觞䌽胜无消息，不信人间尚有春。

元旦
七言律诗
白项乌啼接曙晖，条风依约满圜扉。
非关潘岳为郎拙，自是虞翻与世违。
沧海尚悬逋客泪，清霜宁为贱臣飞。
故园鸥鹭应相诮，辜负三春薜荔衣。

立春
七言律诗
春风袅袅入燕关，有客伤心鬓发斑。
夜半繁星回北斗，望中残雪满西山。
谁家玉笛能催别，何事金鸡未放还。
稍喜堆盘生菜甲，且凭尊酒破愁颜。

送顾勉斋督饷楚中
七言律诗
柳色依依边马鸣，故人万里赋西征。
汉江旧绕褒斜谷，蜀道新悬骠骑营。
碛里梅花春不度，楼中羌笛夜偏清。
相看怀抱萧条尽，陇水秦云雁几声。

闻郭辉竹赴难志感

其一
七言律诗
侧身东望独含愁，尺素俄传解我忧。
党祸得无惊范母，故人来必是王修。
欲投豺虎呼苍昊，肯使钱刀感白头。
侠骨未妨频煅炼，若卢扉里醉乡游。

其二
七言律诗
冰雪河梁送汝归，至今乌鹊尚惊飞。
未辞羽翮悬弓缴，何事风波及钓矶。
梁狱有书愁按剑，秦庭几客赋《无衣》。
悬知执手还如梦，颜鬓年年半已非。

送胡湘孙归虞山
七言律诗
客中送客已沾裳，况送穷交泪数行。
老矣尚怜舟作屋，归与何处醉为乡。
才能玩世真堪隐，我不如卿未敢狂。
欲采芙蓉渺烟水，阖闾城外月苍苍。

赠张无念
七言律诗
杵臼论交眼尚青，琅珰高卧雨冥冥。
芦中客自哀同病，泽畔人谁解独醒。
各以孤怀酬好月，强将幽恨语流萤。
分明行路难如此，为尔重吟剑阁铭。

王胥庭贻诗次韵答之
七言律诗
南冠谁肯问邹阳，半是愁乡与睡乡。
中散哀歌馀旧谱，大招生吊泣新章。
青蝇得意骄还妒，黄鸟怜人去复翔。
芸阁夜归新月好，知君相忆罢清觞。

不寐
七言律诗
泪痕烛烬共成灰，一叶秋声万里哀。
无奈晓钟敲梦断，况逢凉雨入窗来。
郑人讵信蕉非鹿，楚客从教鸩是媒。
此夜故园刀尺动，寄言归燕为频催。

七夕
七言律诗
轧轧宵停织女梭，佩环髣髴欲淩波。
流黄机上经年怨，杂䌽车中此夜过。
定有凤凰随玉管，愿为乌鹊到银河。
人间无限伤心别，长叹秋风奈老何。

和钱湘灵韵

其一
七言律诗
古道于今半已芜，数行涕泪感区区。
吹箫幸有芦中客，温律空传稷下儒。
君自南枝悲越鸟，我如东郭泣韩卢。
何时握手铜驼陌，击筑高歌问酒徒。

其二
七言律诗
橐饘消息苦难通，来往诗筒感慨中。
北道尘沙枯树赋，南朝霜露景阳钟。
歌成苦叶偏怜屈，诏幸甘泉欲荐雄。
汝倡予酬惭小谢，彩毫委宛落双虹。

哭门人孙石书

其一
七言律诗
猎猎悲风掩夜台，孙生真是可怜才。
囊中白雪孤儿哭，门外青蝇吊客来。
泉路此时伤我系，绛帷他日为谁开。
嵇康憔悴刘桢死，肠断交游赋八哀。


哭门人孙石书 其二
七言律诗
素发垂垂半死身，支离天地一穷民。
何堪燕市圜中客，更哭山阳笛里人。
岁在龙蛇空有恨，赋成鹦鹉定无伦。
平生张范深相得，知尔泉台尚结邻。

哭董白岳表兄
七言律诗
山水文章有素期，论交少小得肩随。
风流入座能吴咏，痛饮衔杯读楚辞。
此日遗孤劳汝弟，当年慈母是吾姨。
玉楼定属孙郎草，彩笔双题碧落碑。

和钱湘灵长至见怀
七言律诗
檐外层冰欲作花，沉沉哀柝夜方赊。
漫劳葭琯吹愁转，无奈银筝感鬓华。
雪后新传同马赋，云间旧识士龙家。
多君未厌南冠客，长向尊前一叹嗟。

和既庭

其一
七言律诗
鹿苹初奏慰兰陔，阊阖惊传天马来。
梁苑雪深堪授简，蓟门霜老独登台。
风流南国传宫体，翰墨西京见史裁。
早晚石渠开秘笈，锦袍双映璧人回。

其二
七言律诗
江介声名纪永嘉，德星初聚太丘家。
吹笙羡汝攀庭树，长笛惭余隔绛纱。
远道有怀遗橘柚，羁人无复染琵琶。
书来但说加餐饭，无那支离两鬓华。

其三
七言律诗
桑乾环绕古幽州，双阙嵯峨数百秋。
游侠至今称赵李，美人重起续曹刘。
笙歌翠幕骄新客，瓜瓞青门有故侯。
已著养生怜叔夜，欲从沧海问浮丘。

次既庭来韵
七言律诗
知君词赋擅才华，珠树琅玕数谢家。
殿内即传金凤纸，洛中争识白羊车。
月明恨隔桓生笛，岁晏愁闻蔡女笳。
况是客怀萧瑟尽，久无清梦到梅花。

狱中对月
七言律诗
疏星耿耿逼人寒，清漏丁丁画角残。
客泪久从愁外尽，月明犹许醉中看。
栖乌绕树冰霜苦，哀雁横天关塞难。
料得故园今夜梦，随风应已到长安。

孙孝则中翰书来慰问赋诗却寄兼怀张公选吏部
七言律诗
千里征轺揽素裳，尺书迢递自渔阳。
鼎湖龙去髯双堕，水国鸿归字几行。
雨雪谁怜君子系，春风为伴舍人装。
南行若遇浮湘客，好折梅花一寄将。

钱黍谷初度
七言律诗
嘉平云物纪深冬，上客悬弧此日逢。
共向车中看洗马，还因柱下见犹龙。
醉归画省琼为佩，雪照金尊玉作峰。
极目烟霄天尺五，几时京洛复游从。

将别家兄留连有赋
七言律诗
惊传疾病方来止，不为兵戈遽忍归。
大野云霾兕虎叫，晴江沙白鹡鸰飞。
濒行预戒舟车路，未去先裁弓箭衣。
江水有情应化泪，愁看西北是亲闱。

送赵昆石之永安学博
七言律诗
将随归雁到榕城，短桨冲波一叶轻。
海内谁知闵仲叔，闽南今得郑康成。
吹残长笛应裁赋，阅尽名山好论兵。
斗酒最怜京口路，故人涕泪有班荆。

送徐子九之任麻城
七言律诗
昭丘南望郁苍苍，有客鸣榔过武昌。
楚国菁茅初入洛，汉臣词赋旧怀湘。
月明挂席闻鸿雁，秋老登楼见凤凰。
若到江南逢小谢，寄言幽梦满池塘。

送刘成之赴官安东
七言律诗
蒹葭淼淼入苍茫，之子褰帷水一方。
风俗尚悬长孺榻，乡关遥接盖公堂。
清秋粳稻明淮浦，落日蛟龙见吕梁。
知尔讼庭无宿牍，鲛人问讯说沧桑。

寄沈惠孺郡丞
七言律诗
短褐论交得沈侯，登山临水见风流。
还同谢朓来姑孰，曾酹平原过赵州。
古驿月明渔笛远，长淮春尽柳丝柔。
归航多载秦邮酒，共醉君家八咏楼。

怀王敬哉（时黄河决济兖间。）
七言律诗
萧条岁月孰华予，行坐徘徊靡所如。
刀俎堪惊身是鹿，云霄还念食无鱼。
但留东海栽桑地，敢作南山种豆书。
闻道宣房薪未塞，欲从太史问《河渠》。

宿迁舟中作
七言律诗
枕上紞紞伐鼓声，布帆万里此西征。
敢辞蜀道青天远，未听巴猿白发生。
枫叶凋残公路浦，烟花迢递锦官城。
暮年击楫心犹壮，浊浪滔滔讵足惊。

赠杜于皇
七言律诗
屈指词人大小山，方干杜牧各衰颜。
十年放迹江湖外，千里论交杵臼间。
孙楚楼头惊雁过，陆机宅畔听莺还。
卧游剩有金焦赋（君有焦山诗甚佳。），拟放扁舟许共攀。

至月望日同刘雪舫李镜月张邺仙金六吉堵羽三沈右文诸君登金山妙高台玩月听吴伶度曲达旦作

其一
七言律诗
惊涛如雪送扁舟，绝顶登临共倚楼。
返照焦山孤屿出，晚潮瓜步万帆收。
东流白浪悲前代，西上青天赋远游。
来岁与君相望处，瞿塘峡口月轮秋。

其二
七言律诗
润州美酒近如何，双桨酤来泛绿波。
哀笛数声惊宿鹭，空江终夜吼鸣鼍。
上方月满松杉冷，下界人疑笙鹤过。
高咏南飞乌鹊句，醉挥甘蔗代银戈。

同萧五云太守过神乐观道看桃花
七言律诗
南郊芳草羽人居，山色江光满碧虚。
千树碧桃新雨后，六朝苍桧劫灰馀。
听莺客载双柑酒，骑鹤人归十赉书。
天阙双峰才咫尺，杖藜探险莫徐徐。

箨冠道人诗

其一
七言律诗
道人，湖上之隐君子也，余在韬光精舍见之，云弃官归，即隐于此，须鬓始皤，状貌才如三十许人。所居屋榜曰「活埋」，水㶁㶁流几榻间，可掬而漱。道人不假辞谈，自然超默，会日暮，乃别去，但闻磬声苍然而已。后游不果，遥有此寄。
筼筜千亩闭孤岑，啸罢惟闻鸾凤吟。
落日看山九节杖，秋风吹壁一弦琴。
石羊戢戢初平叟，野鹤飞飞支道林。
试问先生何所悟，空山明月两无心。

其二
七言律诗
十丈丹梯未可跻，揽衣归去笑醯鸡。
似同梅福居吴市，岂学梁鸿入会稽。
流水依除如过客，白云绕磬失来蹊。
他年不负苏门约，布袜从君弱水西。

七子诗①

其一 俞天池（于潜）
七言律诗
① 七子举孝廉，并出余兄玉仲之门，予在武林与之游，各赠以诗。
层城紫雾郁岧峣，彷佛伊人为建标。
竹箭由来南国富，䌽毫直与北峰超。
露台射策凌三殿，燕市鸣珰起六朝。
羡尔春明烟柳外，青袍草色碧遥遥。

其二 屠琴山（秀水）
七言律诗
王家弓冶旧珠琴，公子新声忽掷金。
仆本恨人怀不浅，子非穷者叹何深。
邺台自重汉南客，鲁女难忘漆室吟。
冰雪一函良觌在，澄江如练是君心。

其三 吴锦雯（钱塘）
七言律诗
操琴相向意何如，短笠青衫见尔初。
怀古自深广武叹，忧时不上铁盐书。
越王台畔怀西子，赵胜城南吊左车。
班草飞来明月后，半生幽抱为君摅。

其四 彭王城（仁和）
七言律诗
系缆西陵岁欲寒，薄霜初染岸枫丹。
怜予敝褐随孤雁，把子奇文陟晚岚。
叔夜人如湖上月，灵均佩是泽中兰。
布帆取次清江发，忽向承明策治安。

其五 王白虹（馀杭）
七言律诗
嘉客相逢咏阜螽，疏麻折赠意忡忡。
高楼握管逢王粲，长笛当风拜马融。
年少有怀书尽泪，时艰还赖笔为弓。
烽烟闻道忧黄屋，好请长缨五柞宫。

其六 沈日观（慈溪）
七言律诗
飞黄服皂锦为舆，蹀躞春风视八区。
愧我未酬青玉案，思君远隔白蘋湖。
青衫缁蕞都人士，斑管牙璋子大夫。
射策清时无忌讳，好陈三策佐吁谟。

其七 张鹿野（归安）
七言律诗
君家筐篚赐书辉，公路翩翩修且颀。
平子两都谁早就，司空双剑不孤飞。
秋风作赋芙蓉浦，宛洛鸣镳杨柳衣。
寂寂江天风雨夜，相思能不忆玄晖。

癸丑上元游赤壁作
七言律诗
步屧临皋芳草生，断崖千尺夕阳横。
赋成《赤壁》人如梦，江到黄州夜有声。
雪后归鸿频代谢，渚边孤鹤自哀鸣。
烟波极目凭阑客，载酒还应酹月明。

赠蓝田叔画师
七言律诗
大痴一逝风流尽，自得伊人地不孤。
谁使时流讹北苑，还将老笔貌西湖。
谢鲲醉后齿先折，张旭狂来发可濡。
十幅生绡会许我，不知酒债已酬无。

赠陈人中先生

其一
七言律诗
十年华采羡长离，拜手皋亭惬所思。
我问融修儿小大，君论苏白格高卑。
六桥烟暖莺千树，五泄云深月一规。
葛屦担簦称弟子，好从禹穴访遗碑。

其二
七言律诗
切云冠佩陆离裾，作拥敦彝意气舒。
春日湖山逢泛瑟，中原兵甲夜飞书。
江东顾盻谁元叹，天下安危望敬舆。
常怪邺台诸子盛，祇持文字纪黄初。

润州喜晤赵赤霞
七言律诗
十年聚散如零雨，尚忆旗亭旧酒垆。
屈指弟昆双鬓短，侧身天地一舟孤。
高楼夜啸鱼龙起，广泽春寒雁鹜呼。
抚剑欲歌还欲舞，壮怀激宕讵能无。

别杨鼎臣久矣舟中偶值喜而有赠
七言律诗
曾向燕台看孟劳，片帆忽下广陵涛。
欲追往事聊呼酒，醉露新书是反骚。
挂壁蛟螭时欲响，浮家舴艋自能操。
不因漂泊惊相问，肯信吾今已二毛。

赠刘在中
七言律诗
江城落日见旌旗，有客登楼索笛吹。
高眼双悬湖海外，孤舟半系荻芦漪。
短车颂酒怀非浅，长铗依人事可悲。
愧我空囊如白雪，为君结佩采留夷（香草名留夷。）。

王敬哉避地禹航与余俱病少间晤面因订北归之约
七言律诗
故人卧病浣花村，何日西湖共一樽。
曾约采山招大隐，却难闭户著中论。
莫嗟萧瑟囊俱敝，只恐飘零鬓不存。
闻道终须同鼓棹，秋风无恙到柴门。

柬曹秋岳侍御
七言律诗
宪府青骢旧有名，金茎孤擢露华清。
知君不倚弹冠贵，顾我何堪倒屐迎。
公子愁来吟七启，词人乱后赋西京。
敝裘恨逐东风老，适越游燕总未成。

大雪游龙门寺不果是夕宿华卿斋中
七言律诗
萧然寒雪动林墟，拥褐高吟兴有馀。
半亩白云归客梦，一丛红树老僧居。
似闻饥雁流哀壑，却听疏钟到草庐。
布袜青鞋真负汝，平生心事马蹄疏。


雪后游云岭寺

其一
七言律诗
寒城驱马昼冲泥，绝壁穿云洞壑迷。
古木半悬幽径外，落霞偏在暮峰西。
到来麋鹿俱无恙，是处莓苔可自题。
夙昔登临怀不浅，古人尊酒况同携。

其二
七言律诗
长松谡谡水潺潺，雪色霏微薜荔斑。
望里寒光摇素练，年来归梦满青山。
欲从支遁中峰住，试问梁鸿何日还。
夕色催人还秉烛，此身真愧暮鸦閒。

客范磊㟧园中
七言律诗
幽栖物外结精庐，策杖来依白鹤居。
百尺元龙高士榻，一编司马长卿书。
移床欲就桐阴卧，绕砌还怜竹影疏。
况有上方钟磬接，从君学道意何如。

山中老僧招宿不果
七言律诗
叶落幽林一磬鸣，远公许为扫柴荆。
虚疑双屐来空谷，负尔三车演化城。
华发欲多难问道，青山何处可逃名。
已知万事蹉跎尽，马足劳劳笑此生。

月夜诸子小集蘋园
七言律诗
犹是沧州一钓徒，天寒樽酒坐焚枯。
登台月与飞鸿起，对雪人如白鹤孤。
邺下诸贤还老健，平原高馆日荒芜。
朱弦况有能琴客，如此愁心何可无。

晤赵伯浚于山中
七言律诗
举世何如尔独醒，数航涕泪慰飘零。
似从泽畔逢渔父，未许人间识客星。
岂必嵩庐方避地，可知鲁壁有传经。
他年莫遣移文出，便结茅斋倚翠屏。

春日得友人消息于马孔博处
七言律诗
南北真同沙上鸥，泪痕襟血未全收。
逢人每问吴门卒，有客偕过燕市楼。
卧病曾联青雀舫，生还休怨黑貂裘。
云门谷口桃花路，好向沧波理钓钩。

春日曹侍御秋岳斋中社集
七言律诗
樽前莫唱五噫歌，客有孤怀奈此何。
春梦渐随□□□，帝乡自昔白云多。
润移蜀纸裁斑管，弹到秦筝倚画戈。
一自高文风雨后，高文千载更谁过。

孙介黄斋中同韫退作
七言律诗
御苑长杨绿未齐，羁心无那草萋萋。
閒穿曲径沾红雨，笑倚清尊坠白题。
赋罢馀情归舞鹤，座中豪客旧闻鸡。
故园山色新烟后，辜负三春布谷啼。

金又镳吴素求王殿邦招同王敬哉米吉土王胥庭家兄答昊观剧分赋
七言律诗
花落燕台起暮尘，红牙小拍正宜春。
最怜此日新丰柳，况对西园供奉人。
三叠何戡殊未老，百年优孟竟谁真。
浮生南北如飘梗，饮罢无归叹此身。

梦熏樵谷孙石书索予近诗有山中芳杜近如何之句既寤遂成一首
七言律诗
山中芳杜近如何，伏枕愁闻塞雁过。
不分馀生供雀角，最难消受是渔蓑。
伤心旅病怜青草，落日乡书隔碧波。
燕市已无屠狗辈，悲来谁复和而歌。

彝陵（州有至喜亭，欧阳公记今亡矣。）
七言律诗
乱山回合郡城楼，城外巴江万里流。
估客东来应自喜，征人西上迥堪愁。
数家鸡犬新生聚，晚市鱼虾不易求。
犹有茅堂名绛雪，醉翁词翰若为留。

呈吴雪航侍御

其一
七言律诗
神羊五色映台乌，封事朝传帝曰都。
阊阖一开回白笔，疮痍频哭为黄图。
竞看桓典乘骢出，亲见朱云绕陛呼。
清问伫闻咨大计，卿云歌烂一愁无。

其二
七言律诗
新丰庐井尚依然，上客登朝补衮年。
抗疏屡移玄武仗，采风先奏野鸿篇。
西方未息悬车役，天下犹徵算口钱。
闻道近来忧太傅，可无挥泪圣人前。

彝陵候舍侄稼庵不至
七言律诗
醉别钟陵雨雪天，愁心终夜片帆悬。
折残杨柳无多日，开遍桃花已隔年。
伴侣须求三峡客，家书难觅九江船。
灯前万里瞿唐路，不待猿啼已泫然。

赠贾羹署年兄
七言律诗
宛洛相逢雨雪馀，酒家垆畔定交初。
支离我愧中涓马，痛哭君陈太傅书。
燕市悲歌人易散，赵州哀怨酒难除。
承明闻道将催赋，好问西郊油壁车。

晤张允修孝廉于天坛道上
七言律诗
相看讶道是还非，立马郊坛向夕晖。
乱后逢人羞说剑，年来何事不沾衣。
青衫久谢吹箫侣，华发常教明镜违。
握手自怜如梦寐，那堪又逐塞鸿归。

代寿六首

其一 中丞罗公
七言律诗
东山杖屦近何如，闻道蒲轮下玉除。
人向鹿门招大隐，篇名鹖冠有藏书。
烽烟无恙柴桑里，江海还瞻孟博车。
此日称觞应泛菊，含情倍觉忆吾庐。

其二 耿抚军
七言律诗
组练三千控上游，帝咨元老奠江州。
百年国计营平策，异代家声好畤侯。
下里生男应姓贾，中原有客共依刘。
伫闻旌节还开镇，方略应宽圣主忧。

其三 张学宪
七言律诗
江城烽火废菁莪，使者谈经揽辔过。
鹿洞云霞开讲席，鹅湖风雨绕弦歌。
月明应续滕王赋，木落还吟湘女波。
皋比若登庐阜上，羡君千尺对嵯峨。


代寿六首 其四 史太守
七言律诗
渤海曾闻龚少卿，移家琴鹤豫章城。
斗间剑气中宵动，江上棠花百里明。
诗入舂陵堪雪涕，月临匡阜坐谈兵。
拂衣欲买扁舟老，为报东岩已可耕。

其五 张方伯
七言律诗
虎旅千屯夜唱筹，使君丰采冠南州。
风流却忆羊开府，转运还如汉酂侯。
落木应成湘客赋，浮云未改洞庭秋。
何当重下陈公榻，明月清樽共倚楼。

其六 胡臬长
七言律诗
翠幰风清白鹭车，康郎山水入吹笳。
讼庭无事扉生草，泽国谁歌鼠有牙。
按部千官争解绶，徵书十道伫宣麻。
阿戎别后长相忆，彩笔犹能赋落霞。

赵韫退太常见招赋诗予以他事不果赴补作一首时孙介黄自关中回
七言律诗
奉常斋宿意多慵，醉后长怀阮嗣宗。
愧我出门愁短褐，知君秉烛坐疏钟。
何人过问玄亭草，有客初登太白峰。
闻道灞桥风雪好，几时羸马一相从。

酬赠方尔止

其一
七言律诗
润州为客叹风尘，与子成言共隐沦。
歘尔干戈催割席，飘然湖海愧垂纶。
狂歌直作东门达，浪迹还如北郭贫。
总为故人滋缱绻，来分憔悴卧江滨。

其二
七言律诗
谩讶相逢是老夫，几年忧患两人俱。
旧游今尚怀三泖，大隐何妨在五都。
注易渐深窥罔象，草玄未就泣童乌。
伤心不待回车哭，望思归来泪已枯。

其三
七言律诗
博物兼通方外思，京房扁鹊岂尊师。
已违出处何须卜，但有穷愁不可医。
绕屋琴书收药后，一樽风雪下帘时。
萧斋诵读犹能暇，赖尔晨昏与析疑。
录者按：稿本此题四首，此为其一、二、三。

祀灶日方尔止过访留宿赋答
七言律诗
褊性违时拙笑啼，高斋长闭似深闺。
人稀始许来三径，岁晏才能具只鸡。
台上凤凰堪洒泪，林边乌鹊未安栖。
春来得遂扁舟兴，白纻天门共汝题。

王玉门小集限韵条字（时从军于中州。）
七言律诗
闭门高卧雨萧萧，有客来过问柳条。
鬓发堪羞芳草色，愁心真似暮江潮。
兔园雪后归鸿尽，鹿塞春深匹马遥。
期尔封侯凭侠骨，莫令双剑老渔樵。

戏题督邮争界石
七言律诗
何年攘臂此山头，风俗传闻两督邮。
蜀国至今悲杜宇，楚人终是恋鸿沟。
沧桑屡换身安属，朝市频更怒未休。
怪事荒唐君莫笑，古来党祸本清流。

送龚芝麓太常起复还京师
七言律诗
广陵箫鼓夜沈沈，夹道莺花接禁林。
淝水岂容龙卧久，云门重有凤来临。
西雍尚识明堂位，下管谁陈韶濩音。
京洛故人如问讯，为言衰飒二毛侵。
录者按：稿本此题二首，此为其一。

方尔止招同萧尺木罗天成王翰明许铨臣登范萝山
七言律诗
片鸿何事又将还，杖策登临此日閒。
病起尚能依白社，春来莫遣负青山。
江城楼阁寒烟外，古寺松杉晚照间。
独有垂垂堤上柳，不知愁色为谁攀。

雨中柬远公伯玑
七言律诗
客愁疏雨倍相关，二仲蓬蒿罢往还。
多病独怜垂翅鹤，怀人如对隔江山。
扁舟历落干戈外，史笔凭陵今古间。
预拟销魂频载酒，秋来杨柳讵堪攀。

喜马西垣见过
七言律诗
故人摇落意何如，千里蒲帆问索居。
欲涤羁愁逢暮雨，不嫌官舍止枯鱼。
马融吹笛应裁赋，贾傅哀时早上书。
无那尊前增叹息，短檠疏竹独怜余。

赠蔡大美
七言律诗
江城萧瑟谢人群，药裹茶烟坐夕曛。
客梦未离沧海月，君来如对敬亭云。
楹边宿鸟还相傍，雨后流莺不可闻。
卜宅青山他日事，柴扉深对共论文。

答陈青雷
七言律诗
西京回首一沾襟，消息苍茫直至今。
别后山中芳草换，愁来江上暮猿吟。
扁舟未许浮家隐，千里遥传大雅音。
为问芙蓉湖畔客，纶竿袅袅白云深。

送钱既白之太湖兼寄李溉林明府
七言律诗
念尔先朝供奉班，几年漂泊乱离间。
柏梁已逐风云散，蓬径从教岁月閒。
逋客百年惟钓艇，藏书千里问名山。
司空原上花争发，闻道潘安鬓未斑。

跳石滩（此上为虎须子滩，尤险。）
七言律诗
神女峰前江水平，危滩忽报客心惊。
舟从豺虎须边过，人踏鼋鼍背上行。
鸟道孤悬惟一发，猿啼恨少第三声。
高唐云雨空回首，霞气霏微似赤城。

赋谢张举之比部
七言律诗
琅珰悲咽不胜情，犹喜君来典贯城。
敢望左骖归石父，好将七尺付虞卿。
灯前饥鼠如人立，夜半啼乌杂鬼声。
烦语云霄旧知己，须眉倘肯念平生。

巫山对月

其一
七言律诗
巫峡江深苦无月，巫山见月出江津。
长江淼淼临孤岸，新月娟娟似故人。
吹笛中宵乌鹊起，眠沙千点白鸥驯。
峨眉秋色应相待，醉倚青天揽桂轮。

巫山对月 其二
七言律诗
渚清沙白载行厨，此夜南楼兴不孤。
春水映来同澹荡，浮云破尽失崎岖。
素娥清影元今古，神女高唐定有无。
惆怅片帆冲滟滪，烦君相送到巴渝。

张孺含夜谈柬刘觉岸
七言律诗
浊酒防愁力不胜，寒宵拥褐寝还兴。
怪予左肘生新柳，忆尔前身定老僧。
采药预求三秀草，看山早办一枝藤。
年来扰扰真堪笑，弱水中央去踏冰。

对雪有怀邓元昭王胥庭
七言律诗
楚客惊心对素柯，谁将双泪寄羊何。
轻云未散蓬莱色，芳草将回太液波。
此夜梁园堪作赋，几时燕市共悲歌。
城头无限西山好，依旧清光满玉珂。

复雪
七言律诗
积雪连宵迥未收，冻云寒树霭悠悠。
征人玉塞堪横槊，少妇金闺正倚楼。
几处飞鸿迷汉苑，谁家吹笛按伊州。
何由归卧南山曲，白板双扉自饭牛。

人日
七言律诗
檐鹊群翻坠雪枝，佳晨强起自裁诗。
人从剪䌽留生气，梦到寒梅欲放时。
渐老幸无婚嫁累，旧游空有薜萝期。
素琴零落谁能理，肠断春风古别离。

怀王敬哉先生兼谢
七言律诗
总角流连河朔游，暮云秋月共登楼。
君言自可书三策，家难何堪集百忧。
共向荀门占象纬，漫云虞氏有春秋。
长安车马浑如旧，回首当年泪未收。
录者按：稿本此题二首，此为其二。

送孙五粒颁诏武林
七言律诗
垂衣天子宅青阳，征马駪駪羡夕郎。
凤诏九霄开玉殿，莺啼千里过钱塘。
春潮天上乘槎客，䌽笔中朝谏猎章。
东道故人如问及，莫言燕地有飞霜。

立春
七言律诗
万里桑乾接玉河，流澌正月动微波。
即看冻柳千门曙，渐有游丝上苑多。
屋角鸣鸠催雪霁，塞前归雁怯云罗。
忧来试取离骚读，泪落东皇太乙歌。
录者按：稿本此题二首，此为其二。

胡湘孙遇赦出狱予独在系旋承慰问赋赠
七言律诗
南冠生死对衰颜，斗酒论文虎豹闲。
愧我浑如留绝塞，送君犹似出阳关。
相期孤棹烟霞外，欲乞閒身海岳间。
寄语御河桥畔柳，马蹄莫放又先还。

遣愁
七言律诗
忽忽垂头常似睡，春风作意侮愁人。
素琴暂弄日难暮，浊酒方醒天未晨。
面上经旬垢一洗，镜中何事眉双颦。
梅花零乱凭谁寄，羞见围墙燕子新。

送褚旦旭比部赍诏登莱
七言律诗
凤书五色下蓬莱，锦里双旌使者回。
王母白云留殿陛，仙人碧海见楼台。
广陵枚叟观涛赋，京兆田郎题柱才。
倘过吾庐三径内，寄言松菊欲归来。

寄讯令础宗兄
七言律诗
寂寂东风掩泪痕，别来心事讵堪论。
刘琨实抱三年疢，楚客难招九逝魂。
防墓松楸哀马鬣，海天霜雪泣鸰原。
梦中得句知因我，西射堂边草正繁。

赠别张举之颁诏旋里

其一
七言律诗
愁中骊唱讵堪闻，生死交情独有君。
西省白云堪涕泪，东风黄鸟又离群。
孤槎须系扶桑树，双屐还披泰岳文。
别后绨袍谁复念，柳绵花蕊总纷纷。

其二
七言律诗
三世论交骨肉如，况逢多难倍怜予。
赭衣敢信仍无恙，华发相看恨有馀。
到海鲛人惊汉节，还家燕子逐潘舆。
惠连若问燕台客，为达枯鱼半纸书。

送胡湘孙归虞山
七言律诗
楚歌相对冱寒馀，朔雪残灯诵卜居。
良友何如衔翼鸟，故人真作过河鱼。
路傍禾黍韩陵石，箧里蛟龙禹穴书。
尚有西曹钱比部，绨袍清泪独怜予。
录者按：稿本此题二首，此为其二。

送孙月恒司饷临清
七言律诗
御沟菡萏叶田田，使者双旌指汶川。
鲁酒重邀山简醉，汉臣真羡马卿还。
长河柳色摇征幰，细雨莺声入画船。
无那故人双别泪，绨袍虽在复谁怜。

禁所新秋
七言律诗
双鬓如今不奈秋，可怜三木尚囊头。
羁魂似在层冰上，病眼惊看大火流。
蟋蟀年年催玉露，宾鸿夜夜梦沧洲。
此情何待逢摇落，宋玉愁时未是愁。

七夕有感（时予方聘王淑人，愆期未娶。）
七言律诗
彩虹委宛郁为梁，清汉徘徊鸾辂光。
共羡天孙归七夕，却怜帝子隔三湘。
露华泛泛吹笙院，星影辉辉乞巧廊。
知有玉人挑锦字，镜台消息骂温郎。
录者按：稿本此题二首，此为其二。

郜凌玉直宿西曹见惠新刻赠诗二首

其一
七言律诗
古人相向意忡忡，尊酒悲歌吾道穷。
岂有骅骝依皂栈，谁教海鸟闭雕笼。
我无蚕室千年草，君自龙门百尺桐。
灯火阑珊知未寝，不堪哀柝月明中。

其二
七言律诗
摧颓衰鬓久离群，咫尺蛩声隔耳闻。
燕市欲寒思击筑，楚囚何意尚论文。
羁人北寺愁黄叶，词客西曹起白云。
读罢新诗兼露布，羡君跃马渡横汾。

与孙溯玉登镇江城楼
七言律诗
春来烟雨大江东，与子凭高望落鸿。
楚客寄怀留宿莽，孙郎佳句有晨风。
戈鋋明灭濡须口，日月销霾碣石宫。
握手自然成感慨，乡心常在夕阳中。

张峋公比部寿
七言律诗
画省清光映玉卮，仙郎丰采自逶迤。
著书已过刘公干，折狱咸推张释之。
芳草秋来堪结佩，彤庭诏下欲搴帷。
故人起舞为君寿，拜诵嵩高大雅诗。

对雪有怀玉铭冂卿时公被浮言旋蒙特擢
七言律诗
羁心寥落未能平，重以绨袍累友生。
已信明珠归合浦，敢云孤剑滞丰城。
愁中北阙浮云蔽，署里西山霁雪盈。
退食自公应念我，围炉谁与共棋枰。

答既庭宗弟
七言律诗
闻君对策帝乡游，脉脉相望我独愁。
燕市雪霜悲六月，吴门烟雨隔三秋。
马徕西极群方逸，琴有南音叹未休。
何以报之丛桂树，阮家风格至今留。

陈然公秋捷后贻书垂问作此谢之
七言律诗
弹罢南冠荐鹗初，共誇京兆得璠玙。
名虽耆宿三君后，人自风流六代馀。
怪事无如中散狱，旧游尚有少卿书。
至尊早晚留前席，为我从容诵子虚。

郜凌玉比部
七言律诗
萧萧飞雁朔风吹，又是秋官襆被时。
万古黄沙羁客泪，一编白雪法曹诗。
夜来剑气星辰动，海上琴声鸟雀悲。
范叔一寒真彻骨，故人何以疗余饥。

和钱湘灵来韵（钱以燕山诸集属校阅，著作甚富。）

其一
七言律诗
江南词客尔何雄，遗我新诗古狱中。
巴曲未能酬白雪，元音犹得见黄钟。
生平不识戴安道，举世谁怜马敬通。
从此人将疑剑气，斗间夜夜白如虹。

其二
七言律诗
鸡坛谁与辟榛芜，之子才名擅八区。
玄草欲成嘲任客，青衫相误学为儒。
上书恐按邹阳剑，贳酒聊呼刘毅卢。
此日因君歌变徵，莫教易水笑吾徒。

其三
七言律诗
蓟门登览尽寒芜，胜友含凄各一区。
诏狱何年辞掾史，公车有客羡侏儒。
床头授易梁丘贺，堂上爰书介葛卢。
欲向五湖寻钓艇，烟波须共尔为徒。

其四
七言律诗
地主贤于皋伯通，怜君高致古人中。
新知落落非谋面，相忆绵绵欲覆钟。
叔夜琴樽神已辱，元龙湖海气犹雄。
分明为我滋惆怅，回首燕山起暮虹。
录者按：稿本此题六首，此为其二、三、五、六。

湘灵馆试不与颇伤羁旅赋此解之
七言律诗
冻云残雪满燕关，遥夜思君起坐间。
岁暮一身还北寺，病中何日见西山。
古人自爱沧浪曲，才子宁须供奉班。
我似文牺曾被绣，愁来方羡野鸥閒。

辛卯小至
七言律诗
律兆黄钟百草摇，雪埋狱户雁萧萧。
寒灰欲动心应死，弱缕初添恨转遥。
黄竹云迷金阙远，紫宸珂散玉骢骄。
孤臣两度逢长至，解泽何由下九霄。

和既庭来韵
七言律诗
别来契阔音书里，咫尺依然水一方。
风劲紫骝超玉塞，天寒鸿雁下金塘。
两京赋就人相问，九辩歌成窃自伤。
待尔螭头先赐笔，夜归宣室听鸾锵。
录者按：稿本此题二首，此为其一。

哭董白岳表兄
七言律诗
天时人事恰相侵，怪底圜扉老鵩音。
顾我何辜皆欲杀，传君一病独伤心。
画龙竞羡僧繇笔，别鹤先亡子敬琴。
杯酒几时浇宿草，招魂多在玉山岑。
录者按：稿本此题二首，此为其二。

和钱湘灵长至见怀之作并呈黍谷
七言律诗
冉冉风霜惊岁暮，欲从征雁问归程。
须眉老矣填梁狱，冠盖依然满洛城。
小弟少游官独冷，古人元叔傲难平。
浊醪最是伤今夕，一线牵愁万缕生。
录者按：稿本此题二首，此为其二。

寄怀张省之
七言律诗
华省追陪有岁时，玉珂朝退步迟迟。
最怜鸿雁分天际，况值蒹葭隔水湄。
雪满幽扉哀置橐，月临高阁忆弹棋。
太仓闻道饶红粒，为寄渊明乞食诗。

寄芮太冲郡丞
七言律诗
雨雪怀君音未疏，门前五柳近何如。
张衡自著归田赋，马援新裁诫子书。
枕石暂教閒竹杖，济川还望起蒲车。
尚思北寺相逢日，共向孤灯话岁除。

赠吴泰岩比部
七言律诗
使星遥自豫章归，万里征轺雪满衣。
到日尚怜江草绿，重来还见塞鸿飞。
月悬彭蠡闻清啸，枫落匡庐览翠微。
愧我南冠倍憔悴，新诗读罢欲忘机。

和既庭诗六首

其一
七言律诗
太乙词坛开玉辂，九霄天籁舞云门。
葭灰乍转风还劲，爟火初明气自温。
午夜星辰环紫极，南郊松柏静黄昏。
谁怜请室孤臣在，愿借长杨达至尊。

其二
七言律诗
王家珠树郁青葱，小谢翩翩羽翮同。
器是青云千里外，赋成白雪万人中。
搴芳欲倚淮南桂，比翼应惭碣石鸿。
此夕怀君浑不寐，燕台霜月况朦胧。


和既庭诗六首 其三
七言律诗
绣虎才华旧有名，萧萧鸿鹄羡于征。
每因芳草怀南浦，忽御长风到北平。
老去尚为投杼客，少年元是弃繻生。
悲歌何日衔杯酒，伫看秋秾到紫荆。
录者按：稿本此题六首，此为其一、二、六。

和陈柔嘉燕京一首并呈尊公大宗伯
七言律诗
王会新开玉帛重，阪泉涿鹿昔时庸。
千年宫阙苍龙气，万里梯航素雉供。
洛水车攻群后集，沛乡云起大风从。
圣朝礼乐追虞典，寅亮于今抑秩宗。

五言绝句
秋夜怨

其一
五言绝句
病与秋相党，百忧日媒蘖。
自非石作人，谁能不发白。

其二
五言绝句
明月入妾床，依依不可遣。
展转孤衾中，清辉有馀暖。

其三
五言绝句
莫言烛下虫，不及花间鸟。
与妾共悲秋，年年啼不了。

新妇怨
五言绝句
妾似初弦月，纤纤只半弓。
未逢三五夕，还与缺时同。

自君之出矣
五言绝句
自君之出矣，蝉鬓几曾梳。
思君如晦月，星影密难疏。

题林良花鸟图

其一
五言绝句
幽禽弄好音，并集丛篁上。
置向北窗前，森然如欲响。

其二
五言绝句
徐黄久不作，重披此毫素。
应傍野人眠，写入郊居赋。

题黄子锡丽农山居图

其一
五言绝句
未造幽人居，披图欲忘倦。
他日款柴扉，预识青山面。

其二
五言绝句
种瓜南陌上，足以供秋税。
谁裁货殖书，将与蹲鸱类。

其三
五言绝句
平原邈千载，招魂在精舍。
时见石梁游，云车与风马。

和王阮亭壁间四绝句

其一
五言绝句
屡作金山游，只道焦山远。
华发始登临，支公应笑晚。

其二
五言绝句
空山鹳鹢鸣，不见华阳鹤。
断碣卧蛟龙，惊涛几时落。

其三
五言绝句
江水瀹茗碗，不亚锡山泉。
素瓷同老衲，高话白云天。

其四
五言绝句
丛篁迷鸟道，登顿赖山樵。
佛龛聊借宿，卧听五更潮。

秋霞圃杂咏十五首

其一 一绿天
五言绝句
步屧清阴下，须眉染碧云。
时闻明月夜，翠盖拥桐君。

其二 二香畹
五言绝句
彭泽先生径，孤山处士庄。
何如霜雪内，同作一家香。

其三 层层云
五言绝句
闻道黄山曲，黄云似海流。
羡君怀袖里，种得满林丘。

其四 松风岭
五言绝句
谡谡鸣寒涛，凭高阅吹万。
有客抱琴来，披襟泠然善。


秋霞圃杂咏十五首 其五 桃花潭
五言绝句
碧水映朱鳞，荇藻清如鉴。
渔父扣舷时，犹疑落花片。

其六 金粟林
五言绝句
天香何处落，碧海挂冰轮。
若遇维摩诘，方知是后身。

其七 饮肥亭
五言绝句
瀹茗共山僧，疑餐姑射冰。
笑他鸡蹠客，那解辨淄渑。

其八 结庐人境
五言绝句
三径黄花晚，翛然太古风。
买将丝五色，真欲绣陶公。

其九 小山阴
五言绝句
翠竹临寒沼，清音胜管弦。
暮春脩禊事，重续永和年。

其十 洒雪廊
五言绝句
素壁写筼筜，萧萧洗尘虑。
我非王子猷，坐卧不能去。

其十一 今始亭
五言绝句
碧苏呼童扫，多因好客来。
求羊二子外，车马且须回。

其十二 迂石
五言绝句
颇似倪生骨，苍寒绝点埃。
好将洗桐雨，涤濯日千回。

其十三 痴石
五言绝句
负墙何傲兀，吾欲呼为丈。
毕竟此翁痴，受之不曾让。

其十四 扫花广
五言绝句
欲结一茆亭，先生尚乌有。
阶下鹤梳翎，拾将花作帚。

其十五 畅鹤杠
五言绝句
烟水空濛际，虹梁似赤城。
隔林闻鹤唳，风送步虚声。

狱中八咏

其一 芦席片
五言绝句
愁心不可卷，假寐聊相资。
莫厌籧篨贱，犹能出范雎。

其二 煤土炕
五言绝句
象簟翡翠床，较此自粗丑。
蝴蝶与庄生，君能分别否。

其三 折足凳
五言绝句
朝暄入牖来，炙背还复卧。
穷鬼去无时，延之居上座。

其四 砂锅盆
五言绝句
禹鼎今则亡，饕餮斯可镜。
再拜老瓦盆，吾以汝为命。

其五 黑磁碗
五言绝句
百金买定窑，珍重逾连玺。
此物遂见遗，制自有虞氏。

其六 土火炉
五言绝句
孤灯霭幽室，老仆垂头睡。
自起炙残壶，颠倒著犊鼻。

其七 苦井水
五言绝句
病渴限重扃，寒浆汲辘轳。
笑问江南客，中泠胜此无。

其八 铃柝声
五言绝句
乍听不成眠，迩来梦颇熟。
名根卒未忘，还疑在场屋。

七言绝句
丙申人日大雪同郭将军游卦台（时方大计。）
七言绝句
驱马郊原兴欲酣，不辞僵卧到空岚。
长安若中考功法，冒雪看山是一贪。


马嵬
七言绝句
何事渔阳动鼓辇，香魂不逐六龙西。
可怜杜宇声声血，只在长生殿里啼。

娑萝坪
七言绝句
拨云穿雾踏天阶，婚嫁终令夙愿乖。
有约重来寻白帝，娑萝树上挂青鞋。

道上见除目吴赞皇擢庄浪副宪吴由巩昌守道调
七言绝句
玺书飞下古凉州，旌节还为山塞游。
见说使星如弱水，一生只解向西流。

邢州道中
七言绝句
暮云驱马意徘徊，钜鹿城头画角哀。
无限太行遮不断，西风万里逐愁来。

过黄粱祠有感

其一
七言绝句
卢生醒后更何人，半为浮名误此身。
欲向山中成小筑，醉乡长与梦乡邻。

其二
七言绝句
冉冉征途鬓欲丝，秋风下马拜荒祠。
十年阅尽人间世，不待龟兹一枕时。

同欧阳令饮凤凰山下

其一
七言绝句
峡口寒云草木黄，杜陵人去水苍苍。
朱弦一曲飞龙引，知尔重来下凤凰。

其二
七言绝句
茅茨深处隔烟霞，鸡犬寥寥有数家。
寄语武陵仙吏道，莫将征税及桃花。

同欧阳同谷待赵两当不至
七言绝句
万壑参差月渐低，晚风衰草倍凄凄。
桃源只许渔人问，车马来时路已迷。

下山别欧阳大令
七言绝句
才听宵钟梦已阑，吏人无奈促归鞍。
城头一片空濛色，拄笏朝朝让汝看。

青阳峡
七言绝句
夹岸长杨接翠微，乱流高下见柴扉。
空山十月无冰雪，红叶丛中蛱蝶飞。

送周岐公孝廉计偕

其一
七言绝句
公子翩翩寄一毡，马蹄蹀蹀锦连钱。
宫人喜诵王褒赋，多士谁先祖逖鞭。

其二
七言绝句
春风御苑献长杨，才子鸣珂出建章。
多少玉人楼上指，锦袍白马是周郎。

石仲生太史以新茗橄榄见贻赋谢二首

其一
七言绝句
阳羡针芒谷雨前，封题遥寄塞门边。
君情可比滦江水，汲向匡床手自煎。

其二
七言绝句
酸香未变碧于蓝，此物由来自广南。
信是宦情如谏果，不知回味可能甘。

为方尔止题抱鸳图四绝

其一
七言绝句
莺脰湖边避乱时，为郎曾赋定情诗。
何堪再见张京兆，绝笔三年不画眉。

其二
七言绝句
天意偏教杀绿珠，抱鸳人与坠楼殊。
可怜冢上相思树，夜夜啼鹃傍老乌。

其三
七言绝句
鹍弦一绝永无音，莫怪相如饮恨深。
犊鼻着来将泪浣，谁能更颂白头吟。

其四
七言绝句
图画诗篇总断肠，人间那得返魂香。
报仇才證西方果，来世应为聂隐娘⑴。
⑴ 尔止姬人死于怨家之手，作长恨歌记之。

再咏画眉
七言绝句
杨家姊妹斗新妆，虢国双蛾独擅场。
今日花前歌宛转，依稀还似奏霓裳。

戏柬赵千门

其一
七言绝句
故人得意曲江初，来访穷交伴索居。
八月滦河秋鲫贱，翻教客舍叹无鱼。

其二
七言绝句
地主贫来甑屡封，猪肝深愧不能供。
细君近报炊烟绝，恰似卢龙塞上烽。

其三
七言绝句
有客临邛骑甚都，挥鞭调笑倚当垆。
但饮莫须愁解赠，为君徐付酒家胡。

南旺湖堤步李考叔韵
七言绝句
长堤曲曲接平沙，杨柳阴阴绕径斜。
惆怅浣纱人不见，芙蓉空对水红花。

寄米吉土

其一
七言绝句
故人为政近如何，渺渺孤帆隔浊河。
试向月波楼上望，浮云不似客愁多。

其二
七言绝句
万里曾为秦塞客，扁舟又过浙江湄。
为报沈郎腰似磬，定知潘令鬓如丝。

其三
七言绝句
当年裘马凤凰城，醉后天街踏雪行。
记得摩诃庵里路，晚凉风雨读书声。

其四
七言绝句
长忆君家石又斋，峰峦奇绝八音谐。
自从不下南宫拜，一片寒光何处埋。

其五
七言绝句
垂老何堪赋索居，况逢多难倍愁予。
莫将缣素论长短，但道新人故不如。

其六
七言绝句
绳床茶灶竞谭锋，襆被萧条午夜钟。
若问岁寒青不改，慈仁阁下两株松。

其七
七言绝句
䌽毫藉甚第三郎，天子门生独擅场。
见说火攻诸弟幼，先鞭不肯让元方。

其八
七言绝句
右军儿子悉同生，珠树琅玕得似卿。
我独何辜怜只影，飘摇江海不胜情。

哭赵元公孝廉三十首

其一
七言绝句
啼鴂摧伤蕙草丛，黄金台畔起悲风。
伤心不独歌蒿里，况有求凰曲未终。

其二
七言绝句
桂籍联翩谒秩宗，众中一顾便呼侬。
短檠布被支公室，霜雪萧萧夜半钟。

其三
七言绝句
真成白璧世无双，侠骨名心未可降。
无用埋魂向嬴博，怜君归思满湘江。

其四
七言绝句
苍天何意妒蛾眉，好友奇人生别离。
独有灵和前殿柳，风流犹得似当时。

其五
七言绝句
悲来真欲碎金徽，乳燕流莺上下飞。
忆昨经过读书处，残编满地走伊威。

其六
七言绝句
才名题柱竟何如，万里还乡广柳车。
天子异时求赋草，茂陵封禅未成书。

其七
七言绝句
骢马偕过卖酒垆，登楼看剑夜狂呼。
燕台不乏鸣镳客，风格如今尚有无。

其八
七言绝句
朔云苦雨昼凄迷，闻道衡湘限鼓鼙。
赠客曾吟青玉案，招魂应唱白铜鞮。

哭赵元公孝廉三十首 其九
七言绝句
公子翩跹致最佳，清歌常倚玉参差。
尤怜垂柳朱门外，无复骄嘶白鼻騧。

其十
七言绝句
修短同归土一坏，如君终是可怜才。
共知李白诗无敌，谁信王修命可哀。

其十一
七言绝句
染翰操觚果绝伦，春兰秋月拟丰神。
缑山一去无消息，况复高堂是逐臣。

其十二
七言绝句
汝从天际乘黄鹤，我向江南哭白云。
纵使神仙无限乐，也应有梦惜离群。

其十三
七言绝句
丹旐飞飞向故园，西陵峡口入啼猿。
平生怀抱萧疏甚，好筑孤坟傍屈原。

其十四
七言绝句
十载异乡遭鵩鸟，一时同学上鹓鸾。
蕊珠别有君名姓，不向春官榜上看。

其十五
七言绝句
仙郎忽逐绋衣还，渺渺丹梯未可攀。
地下脩文休更好，几时重得谪人间。

其十六
七言绝句
跃马曾驰蓟北天，青丝络首玉为鞭。
祇今笙鹤依稀见，多在燕山易水边。

其十七
七言绝句
蓟门凝望楚江遥，有客登台赋大招。
陆砚江毫今宛在，匣中零落凤凰箫。

其十八
七言绝句
寂寞王家玉树林，平生一病是书淫。
不知何物堪君殉，一叶离骚几尺琴。

其十九
七言绝句
独鹤飞飞绕汉南，秋风摇落忆江潭。
君才可比长沙傅，贾谊亡时三十三。

其二十
七言绝句
恨馀试展文通赋，愁绝新从季主占。
方信文章憎命达，古来名寿几人兼。

其二十一
七言绝句
极目潇湘挂素帆，老亲手为树松杉。
青山他日藏书处，应有蛟龙护石函。

其二十二
七言绝句
猎猎悲风捲素旓，几人相送出西郊。
下泉可有良朋否，畏说人间广绝交。

其二十三
七言绝句
玉勒珠鞍金错刀，少年把臂五陵豪。
可怜七尺嶙峋骨，一夜西风化伯劳。

其二十四
七言绝句
嵇生修夜痛如何，梦里逢君带女萝。
沅芷湘兰看渐远，魂来能不怯风波。

其二十五
七言绝句
秦川公子滞天涯，叹息飘摇未有家。
见说南方豺虎乱，不知何处泊孤槎。

其二十六
七言绝句
卿才十倍敢相当，曾醉高楼解鹔鹴。
有梦不离王粲井，无人更到马融堂。

其二十七
七言绝句
杯酒论文鸥鹭盟，书灯明灭斗初横。
向余常洒忧时泪，知尔前身是贾生。

其二十八
七言绝句
啁哳鹍鸡未忍听，布帆南渡雨冥冥。
灵均沉后祢衡死，鹦鹉洲边草不青。

哭赵元公孝廉三十首 其二十九
七言绝句
自遇世人常白眼，未妨吊客是青蝇。
愁心一片谁堪语，更欲裁书报秣陵。

其三十
七言绝句
结客幽燕作壮游，酒酣起舞把吴钩。
何年共汝骑鲸去，夜夜吹箫太白楼。

韩氏双烈诗

其一
七言绝句
百尺寒松拂女萝，西风摧折恨如何。
自从环佩归天上，应笑人间青冢多。

其二
七言绝句
孔雀东飞雏凤随，青陵台畔草离离。
但令一日慈姑在，何用双题幼妇碑。

其三
七言绝句
江海年来半陆沉，寒泉埋骨不埋心。
云中青鸟依稀见，风雨如闻漆室吟。

其四
七言绝句
鹃血千家宿雨腥，秋原萧瑟野燐青。
英魂不逐烽烟散，夜夜双悬婺女星。

送何葵如归里

其一
七言绝句
雨雪初停江上槎，短檠尊酒共思家。
留君祇欲先归去，一路莺声落柳花。

其二
七言绝句
年年作客雁先还，才说归期鬓已斑。
落日片帆天际远，那能相送鹤儿山。

谢雪子上人（时为同官所持，不见宾客。）
七言绝句
闻道春风欲杖藜，杏花开遍画桥西。
迩来官舍如僧舍，不敢逢迎过虎溪。

赠张孺含郡丞

其一
七言绝句
相逢应悔误儒冠，雨雪悲歌行路难。
他日扁舟问名姓，知君家在古长干。

其二
七言绝句
曾醉钟陵酒肆边，梅华春雪木兰船。
雨花台畔三生路，与尔同参玉版禅。

姬义卿孙启人狱中小饮（时二子将戍辽。）
七言绝句
御苑垂杨欲作丝，新知生别不胜悲。
他年华表归来后，应记燕山痛饮时。

七夕雨
七言绝句
银汉朦胧望未开，云軿隐隐动殷雷。
荆台神女遥相媵，携得巫山暮雨来。

夜为虫声所聒口号戏呈凌玉
七言绝句
重垣深锁夜漫漫，人似鸡栖梦欲阑。
无奈啼声穿四壁，秋虫全不畏秋官。

初秋即事
七言绝句
瘦骨秋来强自支，愁中喜读晚唐诗。
孤灯寂寂阶虫寝，秋雨秋风总不知。

口号成简岳于天吏部

其一
七言绝句
万里黄河百尺楼，月明犹忆醉兰州。
于今共听淋铃雨，何异泉声咽陇头。

其二
七言绝句
一麾十载远青霄，启事推君玉作标。
相对南冠万行泪，那堪风雨更潇潇。

其三
七言绝句
交情生死古今难，脱粟何人授一餐。
独有同官二三子，穷交不作死交看。

其四
七言绝句
青蝇作吊真吾事，白璧轻投为尔嗟。
千斛愁怀言不得，觚棱相望是天涯。

其五
七言绝句
雨馀司寇罢传呼，策蹇冲泥酒满壶。
西曹此日成佳话，谁画锒铛访友图。

口号成简岳于天吏部 其六
七言绝句
陇西才子称高弟，匣里朱弦久绝音。
我到三山深下泪，那能不系马融心⑴。
⑴ 君之门人张晋为丹徒令，年少有诗名，以事见法，人多惜之。

其七
七言绝句
翩翩书记李生才，化鹤秦邮去不回。
章钺讼冤难再得，只今急难有谁哀⑴。
⑴ 兰州李嘉木出余门下，尝为君记室，卒于高邮。

其八
七言绝句
星火炎炎迥未消，枫林归去叶将凋。
青门车马知多少，看取毵毵御柳条。

其九
七言绝句
偶然长揖谢公卿，绵上硗田尚可耕。
他日裹粮游五岳，药炉丹臼伴君行。

其十
七言绝句
才说离群泪已潸，孤臣何日始生还。
君恩若下金鸡诏，双鲤先传姑射山。

赠匡懿侯

其一
七言绝句
山阳思旧泪潸然，白皙虬须美少年。
今日逢君秋色里，西山朝爽落樽前。

其二
七言绝句
结客朝过剧孟家，月明韦曲醉琵琶。
东邻未识张公子，但认楼前白鼻騧。

其三
七言绝句
北风吹落雁萧萧，久客临邛转寂寥。
骕骦典尽不归去，待尔重题驷马桥。

其四
七言绝句
白眼何人问楚囚，坐来谈笑慰穷愁。
几时贳酒呼苏小，同醉查家仙掌楼。

忆亡妾

其一
七言绝句
一弹别鹤闭金徽，江燕思家两度归。
为听西邻砧杵惯，朝来犹是问寒衣。

其二
七言绝句
曾随画舫吊真娘，一阵西风谢海棠。
欲葬花钿无处哭，落花残梦绕钱塘。

其三
七言绝句
香魂住泊给孤园，寒食无人荐白蘩。
扬子涛声家万里，樱桃花落又黄昏。

其四
七言绝句
晓窗犹记画双蛾，一曲伤心子夜歌。
钟梵听来归净土，那知人世有修罗。

月下闻歌
七言绝句
城头觱篥文姬拍，灯下刀镮敕勒歌。
自是愁人听不得，却嫌今夜月明多。

王玉铭先生以蓟酒见饷作六绝句谢之

其一
七言绝句
索郎风味久相忘，塞上新传白堕方。
欲向高阳呼旧侣，醉乡从此是吾乡。

其二
七言绝句
虚名甘露数陈家，近日青州亦漫誇。
愁里莫教容易醉，一枝先酹海棠花。

其三
七言绝句
书空无计克愁城，底事轮攻用曲生。
不是尚书怜病骨，黑甜那得到深更。

其四
七言绝句
滇南方物有鸡葼，珍重携来蒟酱同。
忽发新醅香满座，渴喉不复羡郫筒。

其五
七言绝句
隗嚣宫里古磁杯，闭置三年匣未开。
欢伯一驱穷鬼去，糟丘既筑莫重来。

其六
七言绝句
酒民姓字隶无怀，散发行歌麋鹿偕。
长笑刘伶非达者，形骸土木不须埋。

舟中闻蟋蟀
七言绝句
芦荻花飞似柳绵，惊心又是授衣天。
不知促织从何至，载得秋声满画船。

渡黄河

其一
七言绝句
倒泻银河事有无，掀天浊浪只须臾。
人间更有风涛险，翻说黄河是畏途。

其二
七言绝句
挂席萧萧正北风，邮签已过吕梁东。
滴将双泪归沧海，应比鲛人珠更红。

其三
七言绝句
半世行藏敢问天，身如百丈往来牵。
旁人代我思前事，曾共骊龙夜夜眠。

其四
七言绝句
一下龙门过陕州，滔滔无尽古今愁。
寄言精卫休填海，须向昆崙塞上流。

董家口
七言绝句
昴毕横天欲四更，霜中篝火月中行。
寒波咿轧鸣双桨，一片芦花睡鸭声。

书所见
七言绝句
丹枫欲落水盈盈，渡口回舟却并行。
半面芙蓉新雨后，隔窗犹恨不分明。

漂母祠

其一
七言绝句
东邻蓐食倍伤心，旌节归来感自深。
无怪后人多望报，欲将涓滴博黄金。

其二
七言绝句
楚媪祠边荐白蘋，谁将卮酒酹王孙。
千金一饭犹思报，肯负高皇吐哺恩。

韩淮阴祠
七言绝句
黄屋西来梦泽游，王孙应是悔封侯。
未央钟室埋寒草，石马无声渭水流。

题王阮亭小像

其一
七言绝句
洗马风神本至清，荷衣蕙带拥书城。
眉端剩有云霞气，纸上如闻金石声。

其二
七言绝句
摩诘前身信有徵，讼庭清映玉壶冰。
行吟东阁官梅下，一片涛声在广陵。

御教场（一名女教场，在武林凤凰山。）
七言绝句
佽飞不藉羽林郎，宫女千群靺鞈装。
别有相公兵法在，长驱蟋蟀半閒堂。

题吴仲徵小像
七言绝句
词客前身定画师，何人绘出虎头痴。
一丘一壑差堪置，添写寒松百尺枝。

夏五过访来元成口号

其一
七言绝句
三月湘湖莼菜肥，故人终日扫柴扉。
经过直待杨梅熟，应笑并州客未归。

其二
七言绝句
西陵渡口戴逵居，闭户新成抱朴书。
更注参同契一卷，乞君丹灶意何如。

九日无酒戏赋四绝句从袁辅宸方伯索得四坛悉佳酿也

其一
七言绝句
皋亭木落重徘徊，欲别青山数举杯。
九日蟹螯空在手，如何不见曲生来。

其二
七言绝句
由来佳味说馀杭，久客何堪典鹔鹴。
赖得故人曾许醉，乞君十斛瓮头香。

其三
七言绝句
最爱南屏寺外山，枫林罨画菊花斑。
玉壶双绾青丝骑，寻向两峰烟霭间。

其四
七言绝句
间策孤筠历翠微，数行征雁乱斜晖。
吏人还报公应笑，亲见山翁落帽归。

赠术士王中五

其一
七言绝句
供奉瀛台夜每分，禁中射覆外庭闻。
金门共说东方朔，御墨曾题李少君。

其二
七言绝句
阳羡书生未足誇，秘辛方出化人家。
纸驴在笥如相借，骑向三山踏落花。

赠张玉衡画师

其一
七言绝句
霜毫染罢酒微醺，草霸丹青天下闻。
老作西陵桥畔客，何人能识故将军（旧为参戎。）。

其二
七言绝句
箭括车厢未可攀，扪萝亲到数峰间。
凭君画出仙人掌，置我云中采药还。

题潘蔚湘小像
七言绝句
申椒作佩芰荷衣，拂拭吴钩色欲飞。
士女如云看卫玠，洛阳城外小车归。

章子真小像
七言绝句
三绝君家聚德星，虎头风骨眼双青。
孤山处士前身是，抱膝高吟放鹤亭。

题闵宫用小像
七言绝句
十载夷门老客星，清衔新长醉翁亭。
青山绕屋梅千本，白眼狂歌倚翠屏。

为陈其年所欢紫云题像

其一
七言绝句
擎箱涤砚镇相随，婉转君前舞柘枝。
催促陈思填乐府，曾将红豆谱乌丝。

其二
七言绝句
蛾眉参意写难工，试比崔徽约略同。
我代画师添数笔，玉箫吹罢倚梧桐。

重题紫云画卷

其一
七言绝句
朱唇曼睩映吴绡，犹恐丹青粉易销。
他日休歌河满子，忆郎佳句念奴娇。

其二
七言绝句
画图冉冉带微颦，祇为萧郎被放新。
赋奏长门应有日，天寒绣被属何人。

题冒青若小像
七言绝句
绝代诗人王阮亭，曾将双眼为君青。
曲江他日题名处，风度何如张九龄。

为王西樵题像

其一
七言绝句
诛茆深在白云乡，万壑千峰入渺茫。
小弟惠连堪把臂，不劳春草梦池塘。

其二
七言绝句
长白山头问草庐，烟霞争似网川居。
茯苓斸向神仙窟，欲办青鞋乞尔馀。

金公子挽诗

其一
七言绝句
东阁频开预扫门，海桐花下对诸昆。
何堪宴罢东篱后，玉树摧残白日昏。

其二
七言绝句
乌衣冠盖尽雍容，黄石高门尔最恭。
奉引定知能数马，佳期犹惜未乘龙（君尚未婚。）。

其三
七言绝句
五陵公子拥骅骝，争羡谦谦马少游。
此日辍舂闻巷哭，帝京何处玉为楼。

其四
七言绝句
元恺家声数季騧，羊车曾历洛阳街。
空馀古锦囊中句，不与琅玕骨并埋（君行第八，故云。）。

其五
七言绝句
乌几匡床下夕帷，园林花发未曾窥。
生憎天上无才子，待尔亲题绛阙碑。

其六
七言绝句
亲捧篮舆侍谢公，香炉峰畔御长风。
招魂不待巫咸卜，只在丹枫翠霭中（君从太傅游天目山，归而疾作。）。

金公子挽诗 其七
七言绝句
青鸟书来阿母池，自言亭午是归期。
千年小别须臾事，无那高堂永夜悲⑴。
⑴ 君易箦之朝，言归在午时，已而果然。

其八
七言绝句
东山丝管不胜哀，梦里欢颜得暂开。
虎阜莺花行乐地，那堪重起望思台。

其九
七言绝句
闻道华阳有异人，丹丘来往只逡巡。
若将仙箓从容访，应到方壶友列真（施量生鍊师有异术，能召鬼神。）。

其十
七言绝句
笙鹤缑山去不归，仙人应亦恋亲闱。
他年华表重来日，莫著云衣著䌽衣。

题曾谦庵郡丞小像

其一
七言绝句
袖拂香烟入直庐，紫毫斑管玉蟾蜍。
谁知坐啸江城客，曾校青藜阁上书。

其二
七言绝句
星轺北上拥旌旄，江上丹枫照锦袍。
比玉争看卫洗马，赐金独有范功曹。

题双节图
七言绝句
截发呼天九死馀，秦庭争羡女包胥。
那堪更咏双黄鹄，夜半机声出草庐。

题姚生小像
七言绝句
谢老今之顾虎头，笔端风雨欲横秋。
为君写出狂奴态，只合高眠百尺楼。

同白仲调孙彦章孙芑瞻瞿钦我吴仲徵游白雀寺诸君强余乘舆余笑却之漫成绝句寄豁堂和尚
七言绝句
萧散浑如退院僧，肩舆俗杀倚孤藤。
老来筋力偏顽劣，试问支公能未能。

是日闻一足禅师示寂之信
七言绝句
广陵曾听演三车，叹我迷津未有涯。
此日西归人尽见，手提只履上莲花。

赠王秋山山人

其一
七言绝句
丹青绝代数徐黄，别有神工独擅场。
盘礴不须劳笔墨，雕虫小技大文章（善㧬画，盖创意为之者。）。

其二
七言绝句
匡床乍倚旋凭裀，展转无聊欠复伸。
久住勾吴堪一笑，欲随风俗变文身。

其三
七言绝句
脚辞履袜体成鳞，剥啄人稀已十旬。
为语应门休谢客，客中容有嗜痂人。

舟中见猎犬有感而作

其一
七言绝句
青油画舫见重鋂，疑自卢龙塞上来。
记得雪深牵汝出，破巢生取皂雕回。

其二
七言绝句
秋水芦花一片明，难同鹰隼共功名。
樯边饱饭垂头睡，也似英雄髀肉生。

其三
七言绝句
戏马台前好合围，符离城外兔初肥。
蛮奴右臂惊苍鹘，猎得黄獐倒载归。

其四
七言绝句
黄耳传书事不讹，松江高冢尚嵯峨。
韩卢烹后功臣死，莫向淮阴祠下过。

其五
七言绝句
吠月何须永夜喧，閒眠实愧主人恩。
咸阳市里金张客，两度悲号上蔡门。

舟中读书
七言绝句
久抛青简束行幐，白鸟苍蝇甚可憎。
身是蠹鱼酬夙债，黄河浪里读书灯。

黄河曲
七言绝句
浊浪黏天满绿畴，千家野哭怨阳侯。
支祁兽有开山力，何不移之西北流。

点头石
七言绝句
生公拄杖化龙孙，石上空留棒喝痕。
莫怪点头无一语，能言端已落旁门。

热甚驱蚊戏成绝句

其一
七言绝句
薄暮呼群势殷雷，罗帏潜入似衔枚。
梦馀枕畔伊嘤处，蜗角蛮兵唱凯回。

其二
七言绝句
杀之不武麾难去，第一人间最可憎。
何事醉翁偏恕汝，弹文止解状青蝇。

其三
七言绝句
宝鸭薰笼火正然，小童大索掌痕鲜。
好还天道元如此，报复从来贵目前。

其四
七言绝句
吮血分明似啜糟，芙蓉帐底太粗豪。
前身岂是楚宫女，每到秋来也细腰。

其五
七言绝句
喙无一寸却如锥，星火西流势渐衰。
为报谗人看作例，须知利口有钳时。

陈琳墓
七言绝句
河朔从军恨未终，九原应悔见臧洪。
阿瞒言语元多诈，檄草何曾解愈风。

读剑南集
七言绝句
高人最爱孔巢父，佳句惊看陆放翁。
欲画衣冠无妙手，松江绣刺比来工。

行乐词

其一
七言绝句
阿环颇解爱花红，学语阿端亦渐工。
更喜阿鸿知斗草，袖藏蝴蝶戏衰翁。

其二
七言绝句
大男牵挽镇相从，身渐长来代短筇。
母是蒙师教鲁论，兄呼小弟作吴侬⑴。
⑴ 或问阿鸿是齐是吴？答曰：「我非蛮子，阿弟便是。」

其三
七言绝句
仲子唐符在命宫，桑弧聊抵六钧弓。
他年汝作千夫长，橐犍来迎百岁翁⑴。
⑴ 次儿日者家言命当习武，故戏及之。

其四
七言绝句
三男丰骨玉棱棱，也与田文一日生。
食客满堂翁自喜，莫留狗盗与鸡鸣（阿端五月五日生。）。

其五
七言绝句
三间笠泽鱼鳞屋，双桨松江鸭嘴船。
长大从吾钓秋水，大儿捩舵小儿牵。

其六
七言绝句
吴趋方语听难真，阿姆教成句句新。
来岁定归庄岳里，众咻端不耐齐人。

其七
七言绝句
霜露年年隔墓门，归骑竹马荐鸡豚。
夜台此日悲还喜，松柏成围始举孙。

其八
七言绝句
汝姊书来喜倍增，王郎百两报亲迎。
尔曹抱入乌衣巷，敢认封胡是外甥。

其九
七言绝句
相人陈叟旧知名，许我芝兰晚更荣。
若使渠言如许负，篮舆不复倩门生（陈我白善揣骨相，言予当有五子。）。

其十
七言绝句
薜萝为带蕙为裾，华发差宜下泽车。
投老自依金粟佛，课儿唯有石仓书。

失题
七言绝句
琢月镂冰信有神，髯公妙手世无伦。
壮心束入秋毫里，羡尔须眉似古人。

题李镜月庐山诗画卷
七言绝句
曾把君诗当卧游，䌽虹千尺白云流。
谪仙自有烟霞笔，何事丹青顾虎头。

赠徐松之

其一
七言绝句
风雅于今已半亡，蝇声紫气费平章。
谁操月旦如秋水，青眼应推许子将。

其二
七言绝句
抹月批风事远游，凭将斑管别阳秋。
好分支遁三间屋，留作先生文选楼。

黄鱼初至市得二尾遗赵雪嵊口号四绝戏简

其一
七言绝句
江湖十载老渔竿，石首多从画版看。
此日锦鳞惊入馔，免教安邑送猪肝。

其二
七言绝句
落花时节采茶天，退食常闻减俸钱。
寄语饔人留作脍，使君好客不须悬。

其三
七言绝句
故园风物未应殊，每到春来醉玉壶。
张翰当年浑不解，秋风空忆四腮鲈。

其四
七言绝句
川虞有禁令如雷，委弃泥沙信可哀。
罟客今朝新下网，喜同白雉越裳来。

閒步溪边见隔篱牡丹盛开问之乃侯氏仆也为赋一绝并柬记原
七言绝句
木槿篱边放鼠姑，迎风含露锦模糊。
姚黄开遍无人赏，春色偏归霍子都。

夜闻鹤唳声侯秬园曰张氏蓄此有年一旦求售予以贫故失之今为邻园有矣因题此句
七言绝句
数声清唳隔松阴，孤客偏伤万里心。
莫向西邻弹别鹤，仙人元自重黄金。

和一筠上人见赠奉访不遇六绝句

其一
七言绝句
闻逐莺啼到荜门，残花吹落几枝存。
焚香童子懒迎客，自摘仙矾供世尊。

其二
七言绝句
相逢何事凿颜坯，曾共东林一笑回。
世味看来同嚼蜡，诗情争似未寒灰。

其三
七言绝句
绳床瓶杖复何如，一卷离骚两汉书。
白鹤自鸣支遁屋，碧云常绕惠休居。

其四
七言绝句
论文拟借佛前灯，竹影参差月似冰。
莫讶周颙为俗客，十年踪迹是孤僧。

其五
七言绝句
爱尔清吟废管弦，五言半偈世同传。
鹁鸠唤雨不归去，欲共龛中弥勒眠。

其六
七言绝句
独携筠杖代青骢，华发心期对朗公。
种得芭蕉供染翰，只愁惊起钵中龙。

送人还江东
七言绝句
泖上相逢鬓未华，羡君风骨带烟霞。
扁舟归去山阴道，一路莺声到若耶。

为严舜工题其六祖彰德太守遗墨

其一
七言绝句
郑公世泽存遗笏，王氏传家在宝刀。
何似赫蹄书片纸，墨痕犹带五湖涛。

其二
七言绝句
邺下归来野兴长，百年无恙旧柴桑。
种杉帖似来禽帖，清白家声有墨庄。

张子石为其侍史写兰亭卷因题一绝
七言绝句
脩禊山阴迹已陈，康成书带草方新。
他年莫使蛟龙夺，须信传经别有人（张无子，故云。）。

题张子石所藏便面书画册

其一
七言绝句
尚书高冢白杨悲，犹忆西泠载酒时。
此日灯前开箧笥，令人肠断李邕碑（董文敏。）。

其二
七言绝句
练川耆旧有松圆，三绝风流老郑虔。
化鹤不从辽海去，至今生气满云烟（程孟阳。）。

题张子石所藏便面书画册 其三
七言绝句
曾向钱塘观画壁，惊涛叠嶂满招提。
况兼白也诗无敌，半是当年醉里题（李长蘅。）。

其四
七言绝句
大隐今看硕果存，几番披对染啼痕。
但教素卷留天地，绝胜黄金媚子孙。

赠陆君旸①

其一
七言绝句
① 陆善三弦子，坐客赋诗，便能歌之，真绝技也。
花落樽前唤奈何，忽闻灯下唱韩娥。
月明弹出关山月，却恨秦筝雁柱多。

其二
七言绝句
虎丘三五月华明，按拍吴儿结队行。
一曲凉州才入破，千人石上夜无声。

其三
七言绝句
朔风吹雪夜漫漫，变徵高歌易水寒。
醉客满堂齐下泪，分明画出白衣冠。

其四
七言绝句
旗亭沽酒月初弯，画角吹残客未还。
爱唱开元才子句，黄河远上白云间。

其五
七言绝句
华发新填绝妙辞，闺中争唤郭筝师。
红颜弟子今零落，几度莺声唤雪儿。

其六
七言绝句
曾陪铁笛宴宁王，吹落梅花满御床。
辇路凄凉春草碧，不堪重过斗鸡坊。

其七
七言绝句
燕姬无用擘箜篌，赖尔能消万古愁。
无那青衫偏易湿，伤心不但白江州。

二陆宅
七言绝句
吴盐似雪四腮肥，满匕莼丝翠缕飞。
堪笑机云非俊物，秋风不共步兵归。

朱陈村
七言绝句
婚嫁千家共一区，朱陈风俗似黄虞。
痴儿欲聘西家女，肯许新来外姓无。

从谢方山中翰索酒四绝句

其一
七言绝句
谁将觞政谱阳秋，从事由来胜督邮。
公子新醅能醉客，平原真足敌青州。

其二
七言绝句
零落高阳旧酒徒，萧萧华发剩狂夫。
那堪重过新丰市，三百青铜近也无。

其三
七言绝句
分得糟床喜欲颠，鸱夷犹恨不如船。
舍人但肯倾家酿，司业何劳损俸钱。

其四
七言绝句
十年泽畔极飘零，青眼高歌不愿醒。
燕市逢君堪结社，可能偕隐二乡亭（余有亭名二乡，谓醉乡与睡乡也。）。

为胡怡斋题吴渔山画山水二绝

其一
七言绝句
几曲清溪彴略横，翠微深处乱霞明。
渔舟一叶穿云去，身在山阴道上行。

其二
七言绝句
满壁烟云宗少文，卧游空自擅奇闻。
昆明万里青山色，杖底何人得似君。

施愚山索九香虫予调之曰须赋二绝句为谢少顷诗至依韵戏答

其一
七言绝句
散发行吟类楚狂，中年善饭有微长。
雕虫小技君休笑，绝胜西京慎恤方。

其二
七言绝句
策勋微豸有奇功，欲学淮南秘枕中。
但使人如黄犊健，不妨身作叩头虫。

九月寓中无菊王敬哉先生见贻二本乃佳种也口号赋谢

其一
七言绝句
岁岁东篱负菊花，一枝分得自陶家。
药炉茶臼添幽事，清福今朝已倍奢。

九月寓中无菊王敬哉先生见贻二本乃佳种也口号赋谢 其二
七言绝句
萧萧短发不胜簪，浊酒灯前且自斟。
留得秋光照颜色，知君独有岁寒心。

秋日集唐

其一
七言绝句
梧桐叶下黄金井，坐听微钟忆往年。
家在梦中何日到，南方归去再生天。

其二
七言绝句
鸳衾久别难为梦，燕子衔泥两度新。
此夜曲中闻折柳，侍儿堪感路傍人。

其三
七言绝句
新月犹悬双杵鸣，孤灯未灭梦难成。
丈夫飘荡今如此，一夕秋风白发生。

其四
七言绝句
芦花枫叶雨霏霏，梦里还家不当归。
此夜断肠人不见，寒灯落尽月斜晖。

其五
七言绝句
谁家捣练风凄凄，野水阴云尽向西。
日暮孤舟何处泊，一封书寄数行啼（时余内人舟泊临清界上。）。

其六
七言绝句
独在异乡为异客，塞鸿何事又南飞。
天阶夜色凉如水，愁听寒螀泪湿衣。

其七
七言绝句
长笛一声人倚楼，伤心不独为悲秋。
此情可待成追忆，不是征人亦泪流。

其八
七言绝句
思家步月清宵立，吹角当城片月孤。
闺中只是空相忆，寒到君边衣到无。

土炕成
七言绝句
欲破愁牢用火攻，融泥施锸罕人工。
琅珰作枕铺牛荐，瓦缶为炉爇马通⑴。
⑴ 戴就下狱，薰以马通不死。马通者，矢也。

不寐
七言绝句
拨尽炉灰叹此身，漏声偏向五更真。
惟馀一片伤心月，清影依依似故人。

除夕和宿来
七言绝句
忧来真是不知年，憔悴何劳复问天。
梦里求君宽束缚，肯容飞到故乡边。

江南曲

其一
七言绝句
白蘋吹满莫愁湖，轻雨轻寒乍有无。
翡翠帘栊春不捲，数枝杨柳已藏乌。

其二
七言绝句
菡萏池塘隔画桥，月明楼上美人箫。
十年不到伤心地，梦逐长江来往潮。

春日田家

其一
七言绝句
白石青沙接草亭，槿篱疏密柳青青。
閒来散帙凭乌几，自写龟蒙耒耜经。

其二
七言绝句
野田黄雀自为群，山叟相过话旧闻。
夜半饭牛呼妇起，明朝种树是春分。

偶感
七言绝句
谁放东园桃李枝，浅深随意著胭脂。
春风自是虚施巧，不为愁人染鬓丝。

马当
七言绝句
明星欲落片帆张，梦觉人呼过马当。
老去江淹才思短，犹能抽笔赋滕王。

小孤山
七言绝句
虎牙高踞水中央，翠羽明珰祀女郎。
一赋巫山真作俑，鬼神云雨尽荒唐。

蟠塘道中

其一
七言绝句
江过浔阳路几湾，柳条初落鸟关关。
布帆莫怨东风缓，看遍青青两岸山。

蟠塘道中 其二
七言绝句
花朝未届草萋萋，沙渚烟村望欲迷。
归雁数行皆北去，那堪风雨鹧鸪啼。

其三
七言绝句
镇日摊书面翠微，白云层叠抱柴扉。
寻源不待桃花发，便欲移家买钓矶。

其四
七言绝句
春风连夜满牙旗，此去黄州两日期。
稚子贪趋上元节，老夫欲补昨游诗。

又题二绝

其一
七言绝句
大江东去大苏词，断碣模糊碧苏滋。
高唱何须铜绰板，玉箫金管付吴儿。

其二
七言绝句
垂杨酒肆飏青旂，径尺鲈鱼买钓矶。
有客吹箫踏明月，东方未白莫言归。

江上阻风
七言绝句
睡起无聊倚舵楼，瞿唐西望路悠悠。
长江巨浪征人泪，一夜西风共白头（江水遇风，谓之白头浪。）。

舟中无事忽忆故乡海错之美因疏其状戏为俳体

其一 青鱼①
七言绝句
① 青鱼长不盈尺，青脊赤腮，立春后有之。肉香而松，随箸而脱，骨磔磔如猬毛，软不刺口。雌者腹中有子，长阔竟体，嚼之有声，雄者白最佳。初入市，价颇昂，既而倾筐不满十钱，海上人用以代饭，谓之青鱼粥。
枕上春莺向晓鸣，故园风物最关情。
青鱼白胜西施乳，堪笑河豚浪得名。

其二 带鱼①
七言绝句
① 带鱼无鳞鬣，形如束带，长六尺馀，色莹白如银，爚爚有光采，若刀剑之初淬者然，故又谓之银刀。首尾一骨，味与常鳞迥殊，脐上下数寸尤美。胶西人渍之以糟，走数千里不坏。
银花烂漫委筠筐，锦带吴钩总擅场。
千载专诸留侠骨，至今匕箸尚飞霜。

其三 海鲋①
七言绝句
① 海鲋，海中之鲫也，巨口大眼，鱼目之美无踰此者。土人呼为「佳季」，不知何指。其来以三月上旬，谚云：「椿芽一寸，佳季一阵。」惟登州四时有之。蓬莱阁下多怪石，渔人垂纶其上，一掣而得之千寻巨浪之中。好事者掬海滨之水就烹之，不加盐豉，其味逾鲜好。岛屿参差，万里一碧，雪霁烟收，荷蓑笠者错出其间，盖善画者莫能图也。
银钩才脱已充盘，渔父烟蓑五月寒。
弹子窝边明月好，十年空负钓鱼竿。

其四 蛎黄①
七言绝句
① 蛎黄生海滨石上，戴壳为屋，累累如蜂房。渔人于潮落时，以针敲其罅而取之，投釜中一沸而熟，益以姜桂，味甘而不腻。吾邑邢村一带，所产甚夥，然不若登郡之肥美，大者如鸡卵也。莱州之东有神山，予幼时尝登其巅，石上蛎房栉比，乃悟海水桑田之说，未尽虚诞，然岁久不腐，其殆化为石也欤？
悬崖簇簇缀蜂房，醒酒偏宜子母汤。
何物与君堪娣姒，江瑶风味略相当。

其五 蛏介①
七言绝句
① 蛏介虫而穴居，各为一孔，潮退，视沮洳间历历如竹筛眼，钩而致之，俄顷千百。状类蝤蛴，无口眼而以鼻鸣，以井水浸之，腹中泥尽吐出，用以糁面最佳。周身有甲，长二寸许，大者或五六寸，体肥而肉脆，以其甲似竹筒，故名笔管蛏。又有以刀靶名者，江淮间取以为腊，盖形同而族异云。
雕虫小技旧知名，食邑由来号管城。
曾与江郎书恨赋，莫将刀笔博公卿。

杜鹃花
七言绝句
望帝乘云去不还，杜鹃啼处血斑斑。
桃花尚恨无颜色，深注胭脂染碧山。

瞿唐峡口望舟人牵百丈行层岩乱树中垂垂欲堕瞻顾凛然因书即目
七言绝句
千寻翠嶂雨濛濛，倒影江流踯躅红。
巫峡猿声啼不到，榜人身在画屏风。

水阳溪早发
七言绝句
渺渺孤帆挂晓风，江流环合曲如弓。
梦魂不识三巴路，只道青山是剡中。

麻仓湾
七言绝句
春江渐满白沙痕，橘树枫林带远村。
无限烟波新雨后，画图端属赵王孙。

大驾东巡纪事（己亥十二月。）

其一
七言绝句
温泉佳气霭融融，帐殿西来腊月中。
自是吾皇同禹俭，不教绣岭起离宫。

其二
七言绝句
行城驻跸雪漫漫，弓月朦胧照玉鞍。
为近汤泉通御气，铁衣十万不知寒。

其三
七言绝句
锦韝绒索紫金铃，马上期门孔翠翎。
忽见驾鹅云外度，一时齐放海东青。

其四
七言绝句
雨血风戈洒碧峦，天回一笑六军欢。
大官奏进黄羊炙，翠釜金盘赐从官。

其五
七言绝句
霜满雕弓敕射生，佽飞归猎马无声。
云中隐见苍龙阙，雪后分明白玉京。

大驾东巡纪事（己亥十二月。） 其六
七言绝句
扈跸人人作赋才，新歌乐府上之回。
后宫不羡当熊宠，亲见君王射虎来。

其七
七言绝句
东临碣石海门标，欲驾云螭驻白旄。
父老扶筇深望幸，侍臣犹恐圣躬劳。

大驾东巡纪事（己亥十一月。）

其一
七言绝句
翠䍐霓旌指蓟丘，虎贲都着白狼裘。
于今荒服皆来贡，黄竹何劳八骏游。

其二
七言绝句
绝巘鸣銮礼上元，却辞雕辇步天门。
康年只为苍生祷，但听箫韶出白云。

其三
七言绝句
十载飘摇别紫宸，翠华欣见属车尘。
前驱何事停金勒，天语从容问小臣。
录者按：稿本此题十首，此为其二、九、十。

再题伍士长小像
七言绝句
如君然诺重平生，意气相倾七尺轻。
游侠于今推剧孟，一时卿相尽知名。

题陈翼云小像兼送北上就试京闱
七言绝句
籋云追电不群才，龙种从知西极徕。
闻道君王收骏骨，秋风万马过金台。

土炕成
七言绝句
赭衣那复问籧篨，雪窖冰天十日馀。
此夕黑甜差不恶，铁围城里梦华胥。
录者按：稿本此题二首，此为其二。

赠姬义卿秀才

其一
七言绝句
三河年少佩吴钩，珠弹曾随玉腕骝。
燕市从来多侠客，何人为过汝阴侯。

其二
七言绝句
南飞乌鹊夜阑干，剑气分明向斗看。
横笛曲中歌出塞，萧萧易水为君寒。

口号简胡湘孙
七言绝句
朔风吹雪逼残年，有客呻吟隔屋椽。
浊酒莫辞酤一醉，床头恰有作碑钱。

周宿来携酒同钱黍谷慰问赋谢
七言绝句
故人怜我欲招魂，载酒能忘法吏尊。
况有公荣对风雪，恍疑车马在柴门。

除夕和宿来
七言绝句
鬓发垂垂半已枯，夜深相伴有啼乌。
可知此夜如三载，烦语长安旧酒徒。
录者按：稿本此题二首，此为其二。

长安春兴

其一
七言绝句
桃李催成上巳天，高梁桥外柳如烟。
香车金犊年年过，买尽春风是管弦。

其二
七言绝句
长安二月早莺啼，杨柳朱楼覆翠堤。
多少五陵游侠客，马蹄偏向御沟西。

再题黍谷赠胡湘孙画册

其一
七言绝句
谁画兰荪送楚臣，幽香冉冉自为春。
大江明月孤舟远，忆尔山河窈窕人。

其二
七言绝句
雪满空囊烟满枝，素琴相伴影参差。
秋风若为吹丛桂，折向飞鸿寄所思。

张无念狱中作南曲四折盖元人绝调也戏题

其一
七言绝句
若卢词客意飞扬，一曲新歌绕杏梁。
他日重游过赤壁，小乔低唱问周郎。

其二
七言绝句
明珠一串写乌丝，归去双鬟舞柘枝。
却笑鸱夷辞越后，扁舟空载老西施。

柬胡湘孙

其一
七言绝句
张翰思归归尚迟，莼鲈相待又愆期。
秋风为我留君住，作看西山红叶诗。

柬胡湘孙 其二
七言绝句
清绝钱郎玉不如，白云归卧食无鱼。
鹔鹴更为文君典，那不教君萧寺居。

读钱湘灵黄粱祠诗有感

其一
七言绝句
邯郸城外草荒荒，今古悲欢梦几场。
将相功名才一瞬，人间难熟是黄粱。

其二
七言绝句
去年奉使江南返，曾憩征鞍古道傍。
自料枕中无好梦，祗应沉醉笑卢郎。

其三
七言绝句
车马劳劳叹载驰，古人未醒后人痴。
我今何事关三木，莫似卢生噩梦时。

五言排律
奉献海宁相公三十韵
五言排律
鼎铉传新敕，丝纶简上卿。
周官需弼亮，舜典重寅清。
九牧推英衮，明公有大名。
盛年趋魏阙，高论主齐盟。
玉麈车中出，仙舟郭外轻。
抽簪还白社，揽辔为苍生。
清切文昌座，韬藏武库兵。
图书光黼黻，圭瓒洽神明。
泰岱铭方勒，甘泉赋蚤成。
济时需魏相，稽古得桓荣。
一柱淩金掌，三阶正玉衡。
深衷调绛灌，坦道对陵平。
阊阖天门启，风雷海甸行。
帝方资献纳，世已际由庚。
绕砌琼为树，鸣珂火作城。
紫宸瞻北斗，彩笔动西京。
籍甚平津阁，虚惭稷下生。
事殊中散狱，骖解大夫婴。
厦燕心诚喜，笼鹇翮尚惊。
盐车终一顾，奋迅欲长鸣。

送吴雪航先生按部山左
五言排律
风雨桥陵后，丝纶魏阙傍。
西京馀往迹，司隶有新章。
驰道鹓鸾集，天门虎豹藏。
青蒲曾谏猎，白简屡排阊。
痛哭忧三辅，从容乞尚方。
众皆危广汉，帝亦惮张纲。
中夜宣彤陛，东巡揽绣裳。
星辰高越观，碑版忆秦皇。
好过平津里，还询郯子乡。
风雷驱害马，父老拜神羊。
衮职须山甫，澄清到海王。
馀年嗟偃蹇，国士赖携将。
入洛逢元礼，生齐愧伟长。
十年欣执辔，九罭喜歌鲂。
何日酬知己，悲呜望太行。

贺范相国长公晋少中丞次公选入翰林
五言排律
昭代开新运，元臣起旧都。
中原当草昧，一德借匡扶。
天祚神尧历，功符大禹谟。
芳兰元并秀，威凤本双雏。
扈圣风云际，连镳日月衢。
弹文临御仗，视草近香炉。
骢马回鳷鹊，银鱼映柏乌。
宣麻看虎拜，珥笔继龙图。
夙借鸿钧力，欣逢盛事俱。
宫墙窥二妙，真羡鲤庭趋。

代赠谢臬长路然
五言排律
盛代开屏翰，名卿作股肱。
旌旗雄楚甸，弦管醉钟陵。
揽辔人争羡，祥刑帝所矜。
春回犀烛照，清切玉壶冰。
亭以欧公号，山原谢傅登。
驺虞南国颂，螭陛上台徵。
自哂驽骀并，由来雁鹜乘。
非公操鉴度，谁与察淄渑。
知己宁谋面，衔恩独服膺。
苍茫瞻白鹭，跼蹐戒青蝇。
欲折梅花寄，聊将鲤素凭。
愿言依剑履，东阁待孙弘。

为白仲调母夫人寿（代党大司农。）
五言排律
南国歌贤媛，兰陔日正长。
车曾亲挽鹿，钗是旧占凰。
孝笋偏生砌，贞筠不避霜。
洗心谈浩劫，净业礼空王。
令子如崔寔，成名学范滂。
白华诗竞奏，彤管史传芳。
冀北鸿初举，周南鹭欲翔。
共誇珠作树，亲见海为桑。
莱䌽欢无极，潘舆乐未央。
嘉辰欣设帨，良友尽登堂。
浮枣还餐玉，烹鲿复鲙鲂。
余从群彦后，介此万年觞。

过王敬哉先生新筑
五言排律
一年俱谪宦，三径告初成。
静考烟霞理，閒知草木情。
入门千竹乱，当径一桥横。
槛与石高下，窗因峰晦明。
忘机山鸟过，博物野花名。
藜杖来深巷，柴扉有故盟。
岂惟恣讨论，兼得赞经营。
酌酒冠仍脱，摊书仆屡更。
月从新柳上，雨带晚蝉鸣。
却忆轩车客，劳劳信足惊。

李镜月太夫人寿
五言排律
白也真吾友，论交燕市前。
世家洵不忝，寿母更堪传。
黄鹄吟何早，苍筠晚愈坚。
教从怀橘日，恩忆断葱年。
手制芙蓉服，心通水月禅。
盈阶看玉树，半偈礼金仙。
素魄秋方皎，斑衣帨正悬。
白云王母颂，青雀孝廉船。
何日登堂拜，吹笙机杼边。

送洪中堂视师五省（代王少司农作。）
五言排律
圣主敷文德，宗臣镇远方。
禁中颁虎节，天上过龙骧。
车出周方叔，筹分汉子房。
据鞍辞玉陛，聚米话金汤。
祖帐倾朝辇，临岐拜御床。
貂裘传内殿，羽扇到岩疆。
七萃皆鱼丽，千旗尽鸟章。
名驹追月疾，劲弩射潮强。
鹅鹳知兵气，蛟龙避甲光。
军中閒蹴鞠，陌上课条桑。
料敌纡奇策，登民伫小康。
楚人安叔子，蕃姓识汾阳。
旌节安西部，弓刀出塞装。
陈琳来幕下，王粲在戎行。
不日埋铜柱，先声下越裳。
蛮君输象齿，洞女贡椰浆。
露布驰三殿，风烟静八荒。
梅花参笛曲，杨柳入铙章。
下客牵朝役，全家滞夜郎。
苍梧云在望，黄耳信难将。
子舍迷鸿雁，公行咏斧斨。
亲衰难负弩，子弱解携筐。
奏凯知无敌，还朝宴未央。
山河开带砺，日月绘旂常。
庶以钧陶力，斑衣归草堂。

代送党司农致政十韵
五言排律
元老惜分携，青门匹马嘶。
旌旄双阙外，雨雪二陵西。
吾道歌衰凤，君心卜放麑。
履声留殿上，衣箧自天题。
祖帐看黄发，凭轩降紫泥。
曰归寻鹿豕，既醉咏凫鹥。
岁月供高枕，烟霞且杖藜。
渼陂春自泛，华岳老能跻。
相过馀樵牧，兼闻罢鼓鼙。
他年后车载，应在钓璜溪。

泾阳张生过予受诗会有汉南维扬之游赋此为别
五言排律
一为秦塞客，风雅道全疏。
下榻聊因汝，论诗实起予。
酒怜无白堕，赋喜颂黄初。
吾道澹而久，其人静有馀。
看山常负笈，破产为藏书。
鸳瓦隗嚣里，龟文太昊墟。
登临多感慨，怀抱独欷歔。
讵肯弹冯铗，由来哭阮车。
自怜门寂寂，真愧屋渠渠。
桂树淮南舫，梅花坝上驴。
裹粮寻二华，鼓枻吊三闾。
念此关山别，清樽为尔虚。

聂益我先生七秩寿诗十五韵
五言排律
三晋多耆旧，先生德业尊。
晚年方注易，少日不窥园。
郭泰名元重，王通道自存。
青箱亲授受，朱凤早腾鶱。
谏草传家学，高风遍国门。
豸冠宜鹤发，鸠杖挟麟孙。
蜡日迎丹箓，元辰启绿樽。
绛人三百纪，柱史五千言。
松菊徵君宅，柴桑处士村。
儒林推伏胜，壸德溯周嫄。
石髓和云煮，金茎绕砌繁。
躬耕依谷口，使节向河源。
欲效三多祝，深惭一顾恩。
万年歌寿考，金石愿无谖。

嫁梅诗①
五言排律
① 己亥秋，予将南征，高二亮有悼亡之感。署中梅一株，举以为赠，作嫁梅诗奉别。
乞得罗浮种，偏知柳塞春。
閒能容客傲，性不厌官贫。
琴几传香远，疏帘映月真。
淩风开浅靥，带雪似轻颦。
诗兴扬州阁，烟波洛水神。
讵随羌笛落，时绕画阑巡。
未忍临岐路，因之赠故人。
攀条烟漠漠，剪叶玉蓁蓁。
试顾灯边影，还疑掌上身。
拂衣香不减，对镜粉初匀。
留伴林逋老，曾为宋玉邻。
何年逢驿使，折向陇头频。

滦河放舟暮登钓台得十八韵
五言排律
放棹下飞湍，川原止薄寒。
岸遥沙似月，霜冷叶初丹。
漆水交流驶，滦江引派宽。
篙师轻舴艋，石子碎琅玕。
归鸟纷何向，秋云无定端。
村烟林外暝，野烧谷中残。
日脚连红岫，星光满碧澜。
高台临澒洞，孤嶂插巑岏。
状类三寻戟，名同七里滩。
阴崖巢鹤宿，深濑蛰蛟蟠。
石笋堪为杖，藤须或碍冠。
横槎施蟹簖，束苇照渔竿。
山鬼啸还灭，惊鸦去复安。
客怀方悄悄，徒旅欲啴啴。
胜地回舟懒，劳人载酒难。
北崦松桂好，更拟拨云看。

赠梁翀霄太保
五言排律
昭代推英略，元臣有壮猷。
熊飞占渭水，虎卧奠江州。
家世丰岐旧，功名耿邓俦。
长鲸来瘴海，封豕起青丘。
烽火连京口，帆樯遍石头。
军书当警急，裘带自优游。
一鼓收铜马，三驱出火牛。
搴旗争半渡，挥扇坐中流。
星落黄龙舰，风清白鹭洲。
西京驰露布，南顾慰宸旒。
书奏惊三捷，伻来锡二卣。
轩悬宁异数，带砺誓同仇。
洗甲中泠水，铭勋北固楼。
白猿初入汉，素雉已归周。
棨戟青油幕，桑麻绿野畴。
铙歌杨柳曲，笳吹菊花秋。
下濑戈船寂，高斋翰墨稠。
精严称玉律，潇洒动银钩。
狸首军容壮，鹅群笔阵遒。
已传黄石法，未许赤松游。
卫霍谁轩轾，邹枚喜唱酬。
执鞭欣御李，广厦幸依刘。
醇酒思公瑾，仙人识邺侯。
锦堂围蹴鞠，银甲擘箜篌。
暂策青骊去，还瞻紫气浮。
伫闻麟阁诏，天子借前筹。

壬寅除夕作
五言排律
已届知非日，犹馀未死身。
十年重堕井，两度恰逢寅⑴。
系械今时法，冤愆夙世因。
杀机巧乃毒，妖梦幻耶真⑵。
撩尾知防虿，焦头忆徙薪。
乾坤容魍魉，刀俎贱麒麟。
有客哀同楚，何人哭向秦。
木囊随假寐，铁索换垂绅。
陆续冤谁雪，嵇康性已驯。
粞糠充亚饭，藁秸捋重茵。
雀角无完屋，鸰原已化燐。
死应为厉魄，痛欲彻高旻。
丘嫂悬丝活，孤儿对簿频。
踝枯还受榜，血溅不遑颦。
履虎宁遗类，连鸡到比邻。
事同朱并罔，狱与洛阳均。
瘴隐层霄日，霜飞六月辰。
隶人咸惨澹，法吏亦酸辛⑶。
淑问情斯剖，平反臬屡陈。
向晨星哕哕，得意犬狺狺。
蔓引胡由底，株拘不计旬。
那容书牍背，一任鼓簧唇。
范李悲前代，金张乏要津。
素交多自绝，公论郁难伸。
龆龀婴徽纆，帆樯滞水滨。
伶仃怜病妇，奔走赖周亲。
簪屐无留迹，图书半委尘。
平生思著作，一旦付沉沦。
胥靡奚堪辱，黔娄未拟贫。
灰心成槁木，翘首望阳春。
柳色回青甸，钟声出紫宸。
累臣百口泪，阿阁九重闉。
荼蓼皇天鉴，勾萌大造仁。
愿言祝汤网，没齿作尧民。
⑴ 庚寅余以逆仆诬搆下狱，今之祸壬寅岁也，故云。
⑵ 辛丑三月，余梦缇骑，觉而恶之，果验。
⑶ 孤侄及同系诸人，每就讯呼号震天，司谳为之悯默，吏卒有泪下者。

送王钦承侍御按部山左
五言排律
闻道兰台使，新参补浴功。
神羊元柱下，威凤本河东。
珥笔星辰际，埋轮辇路中。
抗词玄武仗，封事建章宫。
方执中台法，还看大国风。
安澜望蜃市，问俗过龟蒙。
盐铁嗟空轴，干戈有伏戎。
出来思鼓卧，不尽用车攻。
膏雨人驱犊，清霜吏避骢。
岱宗云跌宕，沧海日曈昽。
揽辔莺声送，行春马步工。
好将鸿雁咏，旦夕奏丹枫。


挽王胥庭夫人
五言排律
皎皎秦台女，翩翩洛水湄。
蓬莱金作署，姑射雪为姿。
不假铅华色，能吟柳絮诗。
洞箫闻凤吹，新月照蛾眉。
锦字当轩织，瑶琴入夜悲。
冰霜摧雁影，风雨妒花枝。
缥缈飞琼佩，虚无结桂旗。
蛛丝残杼满，燕语画梁知。
天外传三岛，云中泣九疑。
空闻乘雾去，无复夹河期。
奉倩神偏苦，安仁病不支。
箧馀纨扇在，珠是汉皋遗。
落叶哀蝉曲，飞朝沐犊词。
何繇繐帐里，髣髴步迟迟。

春日曹侍御秋岳斋中社集
五言排律
春山犹寂历，客思浩纵横。
怀古愁难减，逢人泣欲平。
烟花开上苑，羽猎尚西京。
草浅中黄劲，天高大白明。
朱铙方度曲，赤县未销兵。
故国馀枚叟，当时忌贾生。
晨星劳数子，硕果赖群卿。
醉忆桃枝簟，歌残凤尾檠。
风尘迁裋褐，岁月偃柴荆。
折翼怜霜鹤，枯鳞想涸鲸。
无家恒惨澹，有梦怯逢迎。
陇笛参差孔，邕琴一再鸣。
长楸沙苑马，细柳建章莺。
归骑银筝促，危楼画角清。
感时滋迸泪，望远倍含情。
藷蔗操为杖，垂虹宛似旌。
松山彫旧垄，雨雪卧孤城。
乳燕堤堤柳，归鸿夜夜声。
乾坤双屐小，江海一槎轻。
寄语岩栖者，何须身后名。

祝白东谷老师
五言排律
翼野参星会，汾阳汉帝游。
白云王屋合，碧玉晋祠流。
风俗思尧代，衣冠慕介休。
哲人纷后起，夫子抗前修。
早誉惊千里，遗文辨九丘。
霏谭金粟落，清影玉山浮。
秘笈淮南枕，仙帆洛下舟。
䌽毫天马赋，朱芾凤凰楼。
文格西京尚，诗篇大历优。
两都方诩汉，二雅实存周。
哲匠爰操矩，精心到控钩。
履因王粲倒，邑有郑庄邮。
鼎铉群推毂，丝纶帝借筹。
谈经亲御幄，赐爵遍遐陬。
陆贽年方少，燕公事可求。
讵庸开绿野，未许问沧洲。
姑射冰姿远，壶关石髓留。
彤编悬海岳，绛县纪春秋。
下体收葑菲，微材笑鸴鸠。
生申欣令旦，命说伫嘉猷。
愿切封人诵，恩难国士酬。
东风吹浩荡，感激效齐讴。

送李长如工部擢关内道
五言排律
秦地金汤壮，王家玉树清。
上卿司北斗，公子赋西京。
密勿纶扉重，风流水部名。
玄圭方锡帝，翠幰畀专征。
礼乐夔龙典，弓戈召虎铭。
搴帷朝问俗，缓带夜论兵。
华岳三峰月，樊川二月莺。
长鲸须筑观，细柳更开营。
辇路青丝控，关门紫气迎。
连镳叨奉引，把袂愧嘤鸣。
见雁怀燕市，歌骊惜渭城。
蒹葭之子什，缟纻古人情。
三辅霓旌远，中台鹤发明。
归朝应有诏，经术借玄成。

赠曹澹馀中丞
五言排律
云门连泰岱，渑水接蓬瀛。
地擅三齐胜，人称二陆名⑴。
雕龙原宅相，绣虎自家声。
士稚鞭先著，徐陵赋早成。
炉烟分上苑，襆被宿承明。
文采翔鸾集，丰神洗马清。
书从芸阁校，诗向柏梁赓。
暂借公曾出，争看召伯行。
搴帷桐柏观，问俗棘阳城。
旋整趋朝驾，重来宣室荣。
禁林思乐令，天子问韩翃。
共羡还池凤，俄迁出谷莺。
焚鱼趋北阙，驱马复南征。
圭璧虔朱鸟，山川迓翠旌。
登临摅伟盻，凭吊见深情。
屈宋魂堪语，孙刘恨不平。
苍茫王粲宅，萧瑟吕蒙营。
遗迹悲鹦鹉，搴芳采杜蘅。
锦帆过鄂渚，䌽笔振韶韺。
中夜鱼龙泣，荒江魑魅惊。
丹崖题句遍，白雪压装轻。
坛坫无馀子，池塘有哲兄（谓升六舍人。）。
鹿鸣周小雅，鹗荐鲁诸生。
薇省联珠勒，天街散玉珩。
交箴歌集木，拜母补吹笙。
钜典推三礼，崇班晋贰卿。
神休歆匕鬯，公望副台衡。
篱棘何劳设，钧陶必至精。
贱常收筦库，贵不避高闳。
宛马输天厩，薪槱尽国桢。
九流归藻镜，双阙矗金茎。
帝曰需舟楫，君其剂鼎铛。
问年齐邓禹，开阁陋孙弘。
濩落身将老，艰危命独撄。
梁鸿曾逝越，椒举未还荆。
幸免豺狼吻，遑同鸡鹜争。
羁栖真蹙蹙，奔走倍茕茕。
忽惬登堂愿，应惭倒屣迎。
饮醇叨泛爱，推毂念孤茕。
翘首青云上，盐车试一鸣。
⑴ 时与令兄升六舍人文名并重京洛，世比云间二陆。

三闾大夫庙
五言排律
屈子湛身后，凄凉石屋存。
青山环梓里，白日暗湘沅。
悱恻彭咸意，殷勤渔父言。
问天怀侘傺，哀郢泣烦冤。
竟掩重华袂，难招万古魂。
九歌悲帝子，三秀忆王孙。
小雅兼骚体，长江写泪痕。
切云冠岌岌，緤马辔翻翻。
春雨兰荪长，秋原桂树繁。
有时乘赤豹，归去媵文鼋。
巫觋吹新籥，椒浆飨故园。
传芭闻楚些，击汰向夔门。
终愧长沙傅，神其饮桂樽。

古香溪①
五言排律
① 昭君入宫，洗妆于此，色如碧玉，入江数里不没。
明妃生长地，环佩旧曾过。
遗恨留青冢，馀香染绿波。
一朝辞汉月，万里渡交河。
倭堕宫中髻，琵琶塞上歌。
花娇分半靥，山翠蹙双螺。
皓齿埋沙碛，灵衣带女萝。
魂应精卫化，泪比杜鹃多。
近接湘累庙，伤心共汨罗。

王婿五文遣使慰问兼寄檿丝海味得小女诸甥消息泫然有作
五言排律
缇萦哭不再，逸少痛何如。
稚子能怜我，愁人只忆渠。
故园三世泪，间道数行书。
启笥黄桑茧，充盘紫蟹胥。
客心方黯澹，使者对欷歔。
乡国惊多垒，朝昏鲜定居。
四邻馀旧井，百亩废新畬。
凶问讹方甚，奇冤古有诸。
那能身化鹤，忍见宅为潴。
夕寝嗟无褐，晨餐久绝蔬。
厌闻百舌鸟，空忆四腮鲈。
皎皎燃犀烛，茫茫载鬼车。
密云将涣矣，病骨倘归欤。
白社寻高纳，沧洲狎老渔。
空山余独往，荒径尔同锄。
他日期游衍，前期戒扫除。
悬知小儿女，啼笑满衣裾。

周比部澹岩尊君寿
五言排律
海内论耆旧，西京有令闻。
家声齐二华，物望属三君。
轩冕心无系，烟霞意自殷。
卜居邻甪里，授业比河汾。
老借芝为饵，閒将酒策勋。
车箱春倚杖，仙掌晓看云。
绕膝鹓鸾集，全身麋鹿群。
种花微语后，读易到宵分。
白社高贤共，青箱奕叶芬。
凤池推骥子，驹齿画龙文。
南极星何皎，东邻醉欲醺。
囊中餐绿玉，天诏下玄纁。
此日登堂客，笙歌日未曛。

代寿平西亲王
五言排律
圣代膺图箓，亲贤授钺年。
孤忠凌白日，至孝格皇天。
破竹欃枪落，挥戈露布传。
云台冠剑肃，带砺鼎铭鲜。
鱼水千秋契，龙旌九代专。
锦江朝洗甲，玉垒夕无烟。
饮至郫筒酒，铙歌蜀国弦。
包茅诅楚后，跃马渡泸先。
不战三苗格，无波重译宣。
军容收燧象，瘴雨看飞鸢。
衔璧尉佗至，埋铜马援旋。
黎人洵革面，黔首息劳肩。
师出牂牁外，书飞魏阙前。
九重宽旰食，六佾赐轩悬。
列爵留侯上，论功高密偏。
旂常勋烂矣，裘带意萧然。
吐哺英才集，投醪勇士骞。
兔园枚叟赋，蚁醁穆王筵。
铃阁弹棋静，山农拥褐眠。
三秋揆揽近，万户祝声阗。
天际闻笙鹤，人间有偓佺。
金台开邸第，滇海泛楼船。
几杖君王赐，庭闱世子篇。
无家王粲老，久客令威还。
凋瘵稀三党，飘摇剩数椽。
倾巢嗟荡柝，大厦赖生全。
冬日欣瞻仰，温风沐接延。
临岐情脉脉，怀德意拳拳。
喜届嵩高节，遥驰介寿笺。
颂言期万祀，微愫托中涓。
曷日趋彤陛，称觞捧豆笾。

王端毅公祠堂恭颂
五言排律
端毅王公祠，在三原县，公汤沐邑也，康僖公配焉，额曰「彰德」，载在祀典，垂二百有馀年。今太子太保户部尚书玉铭先生，其裔孙也，追惟前烈，忾然霜露，载庀新材，式还旧观，爰命小子，摛词记事。余不敏，虽未获骏奔祠下，执豆笾之役，而颙闻盛美，窃比于奚斯之颂鲁，再拜稽首，而系之以诗，凡三十韵。
阀阅琅琊盛，山川华岳标。
伟人欣辈出，骏烈翊先朝。
勋业三杨并，仪型百代昭。
澄清金镜湛，献纳玉衡调。
正色参元化，馀威格有苗。
洞蛮传绘像，吴楚遍讴谣。
赐杖恩方渥，悬车德益劭。
上尊宣内敕，祖帐动群僚。
纶綍惊看数，楩楠岂易挠。
潞公鹤发秀，令子凤毛超。
孝庙垂裳久，康僖秉轴遥。
名齐杨伯起，度越李文饶。
毕命仍居洛，皋谟独佐尧。
家声山共斗，经术梓同乔。
祠宇宸章焕，裳衣衮绣飘。
邦人严伏腊，牧竖戒薪樵。
笾豆形逾古，春秋世不祧。
桑田戎马后，柏寝画虫凋。
榱桷霜中圮，松杉雨半摇。
文孙工学冶，天路坐鸣镳。
共羡层城凤，重光六叶貂。
持筹咨会计，曳履听箫韶。
魏笏藏新笥，王槐发远条。
扫除因邑宰，轮奂及斋寮。
壮观歌丹雘，丰碑倚绛霄。
鲁玄森在列，颁白醉相邀。
遗泽留冠剑，明馨有桂椒。
送尸风谡谡，荐璧露潇潇。
傅说星犹灿，巫咸赋可招。
寄言凭轼者，佳气正岧峣。

寄赠高静庵明府
五言排律
茂宰需仁里，淳风古帝丘。
先人无过举，抚字必诚求。
士学尊三古，民劳汔小休。
朝天双舄去，卧辙一钱留。
庙貌桐乡永，笾房涧芷羞。
牲牷鸣社稷，巫觋杂农讴。
忆辨银獐日，堪思竹马游。
王城趋陇右，子舍恋并州。
榱桷瞻云表，壶浆满道周。
牵衣黄耇泣，揽辔白驹愁。
多难逢妖鸟，馀生困竖牛。
几沉羊舌族，幸脱虎须雠。
不废庚桑楚，全凭郭细侯。
雄文凌七泽，嘉绩最中牟。
桂醑盈觚爵，松寮亟僝鸠。
叔敖仍俎豆，朱邑复春秋。
鹤发欢无斁，兕觥歌有觓。
感君能制锦，愧我学为裘。
讵以前贤重，将贻来者谋。
鲁孙歌锡类，涕泗洒孤舟。

顾太夫人七帙（同官茜来之母。）
五言排律
华黍笙初奏，疏梅蕊半红。
称觞四海客，拜母北堂中。
机杼推家学，蘋蘩肇国风。
听鸡频视夜，挽鹿不辞躬。
奕奕金闺式，翩翩玉树丛。
敬姜宜寿考，叔则本清通。
藻镜元无爽，红紞老愈工。
兰陔春昼永，石窌玺书崇。
天外来青鸟，云间降赤松。
山涛依膝下，应不羡三公。

寄其武六兄
五言排律
薄祐逢磨蝎，妖占验竖牛。
魂销豺虎焰，泪尽鹡鸰求。
雉网文方密，鸡竿诏独优。
微躯成硕果，百口寄幽州。
金镜开三殿，彤圭集五侯。
哲兄骖未税，顾我涕先流。
剪烛三更雨，携壶百尺楼。
布帆惊去速，贝锦讶谁谋。
急难同人少，相逢故吏愁。
一车消积毁，双屐补前游。
老体过黄犊，新知定白鸥。
寻源偕牧竖，醉月假僧舟。
幽事聊堪赏，孤吟竟寡酬。
吾宗饶哲彦，艺苑各冥搜。
九辩歌虽歇，三都笔更遒。
文章推大陆，词翰压诸刘。
鹭序层霄上，熊轓五岭头。
仙人洞口树，帝子阁中秋。
竞爽才何盛，长嗟命不犹。
泥沙真蹭蹬，江介复淹留。
春草能徵梦，梅花且寄邮。
心期远尚尔，足疾近应瘳。
旅燕悲焚幕，悬鹑感弊裘。
何由瞻色笑，斟酌慰离忧。

钱宫声太夫人七帙诗十二韵
五言排律
南国推贤媛，名齐鲁敬姜。
鬻钗充杂佩，织纬奉尊章。
居傍皋桥侧，衣分月殿香。
一灯荧绛帐，奕叶守青箱。
雨雪丸熊胆，机丝咏蟹筐。
镜鸾初罢舞，阶凤已高翔。
马步騊駼速，天书纶綍光。
佳辰悬锦帨，上客奏笙簧。
王母贻青鸟，诸孙跨白羊。
充盘麟作脯，计历海为桑。
玉树交相映，金英秀未央。
欣从犹子后，拜手得升堂。

寿罗篁庵夫子
五言排律
山水南州丽，星精应钜公。
鸣珂霄汉上，视草石渠中。
献纳推崔寔，规模羡马融。
不言温室树，坐拂玉堂风。
骏骨收天驷，琴材识爨桐。
人方期画鹿，公已遂冥鸿。
白发询支遁，丹砂问葛洪。
樽前芝作饵，阶下桂初丛。
十赉云中锡，三山海外逢。
后堂丝竹宴，拜手颂维嵩。

寄怀万虚公司李
五言排律
赋奏明光殿，卿才白雪高。
壮游怀杜曲，薄宦共江皋。
律令张廷尉，诗篇谢法曹。
丰棱瞻夏日，昭晰及秋毫。
铸鼎神奸徙，燃犀水族号。
北楼人可友，东阁兴偏豪。
吏散无留牍，帘垂著反骚。
敬亭山下月，春谷雨中涛。
握手惊霜鬓，登车赠宝刀。
赘疣嗟乘雁，攀槛类饥猱。
贫过东方朔，交深左伯桃。
销魂千里别，惆怅恋绨袍。

送别袁绥南转漕总宪
五言排律
华岳莲峰峻，秦川渭水清。
哲人生上国，夫子振高名。
尉荐三台疏，旬宣四牡行。
民歌杨伯起，地接谢宣城。
讵假燃犀照，还闻买犊耕。
搴帷驱害马，卧阁听流莺。
百堵飞鸿集，双轓驯鹿迎。
甘棠召伯树，细柳亚夫营。
淮海维扬郡，浮河达洛京。
凿渠传汉史，转粟藉萧卿。
瓠子长菱属，梅花短笛轻。
冯夷瞻鹢首，风伯引龙旌。
粳稻千帆集，壶浆载路盈。
及瓜惭薄劣，御李见深情。
祖帐临南浦，浮槎欲北征。
登楼陪庾亮，持扇赠袁宏。
不日趋鹓陛，还瞻衮绣荣。

寿胡此庵老师三十韵
五言排律
衡岳星辰并，湘江渤海连。
祝融司日月，熊绎启山川。
美箭篬筤谷，雄风云梦田。
卿才徵异代，师德迈前贤。
系自黄姚出，名同屈宋悬。
骕骦骖未驾，鹦鹉赋先传。
帝子垂衣日，公孙射策年。
鼎铛需入梦，舟楫羡登先。
一变徐陵体，犹参支遁禅。
德机非用社，真谛欲忘筌。
缃帙罗千轴，花骢过八砖。
谈方摧五鹿，兆已叶三鳣。
頖沼鸮音集，环桥虎座专。
丹楹存鲁殿，石鼓忆周宣。
宵雅升王道，横经敞御筵。
八纮恢简在，多士荷陶甄。
北面宗陈寔，东行得郑玄。
珠从罔象后，笔续获麟前。
陋矣梁丘易，荒哉稷下天。
上公争避席，稚子解鸣弦。
薪火无忧尽，星河亘古悬。
退朝朱户寂，拜母䌽衣鲜。
锦里丹砂井，芸窗绿玉笺。
鹿轓将绘画，凤羽待腾骞。
伫看登夔契，何庸访偓佺。
顾惭非上驷，谬赏滥中涓。
王粲吹嘘切，孙阳剪拂偏。
在三天罔极，纪万日方妍。
翠琯觞为羽，冰壶藕似船。
龙门不可见，遥献九如篇。

寿马擎宇大司二十韵
五言排律
圣代开新运，元臣纪状猷。
非熊王者佐，司马上卿俦。
丰沛黄云起，舂陵紫气浮。
笃生徵昴宿，简在荷宸旒。
郏鄏初迁鼎，经纶式借筹。
云中雄锁钥，江表卧貔貅。
雅度羊开府，仙姿李邺侯。
蛮方歌帝力，庙算赖英谋。
膏泽三山润，安澜九派流。
菁茅还贡楚，越雉愿朝周。
玉燕祥非偶，铜标迹可求。
据鞍洵矍铄，缓带羡优游。
泰岱盟为砺，沧溟倚作舟。
且勤黄石略，未许赤松游。
丹陛恩三锡，彤弓鬯二卣。
微材叨御李，广厦快依刘。
野蔌虚蒙采，辕驹猥见收。
保釐需后命，剪拂勉前修。
欲进青霞粒，遥瞻白鹭洲。
雨花台上月，常照庾公楼。


寿张大司空
五言排律
北极星晨丽，南宫雨露深。
国风元表海，公望旧为霖。
伯益廷威让，桓荣帝所钦。
经纶九土志，金石百官箴。
晋秩中台座，抡材大匠心。
玄夷方授箓，白雉已来琛。
釐乐留韶响，趋朝识履音。
绛年忘甲子，禹德念辛壬。
家近灵光殿，歌成梁父吟。
丹心堪映日，华发未须簪。
世叶联琼树，新恩赐羽林。
盐车蒙一顾，霜草庇千寻。
长笛惟中奏，高楼月午阴。
采芝云峤侧，酌醴玉山岑。
愧此清风颂，还披谢傅襟。

寿王敬哉大司成四十韵
五言排律
海内存交谊，逢君自配觿。
一人知不易，廿载迄于兹。
谬以弟相畜，吾尝兄事之。
年华追在昔，风雅未全衰。
家自为坛坫，人方藉鼓吹。
高阳馀旧里，郢曲有新词。
芳树芙蓉接，孤台薜荔垂。
文章刘子政，宾客郑当时。
琴几琉璃匣，华灯金屈卮。
崔生实傲兀，米子复逶迤。
风雪宵排户，壶觞坐不辞。
禅僧曾共被，广陌每联骑。
岂谓氛埃起，惊看象纬移。
中原经板荡，吾道合流离。
建业星方聚，淮阳卵已危。
挈家同梗泛，避地到卢漪。
讵识秦公子，难逢曹负羁。
飘零沧海曲，栖泊浙江湄。
菰菜交为客，鲈鱼买共炊。
干戈虽浩荡，翰墨屡追随。
逸韵留三泖，幽怀寄五噫。
适吴同蠖伏，入洛羡鸿仪。
宣室承休问，兰台备燕私。
众流归藻镜，两序得宗彝。
季札能观象，匡衡善解颐。
门多金騕袅，笛奏玉参差。
王氏乌衣盛，桓家骢马迟。
晨趋鳷鹊观，夕引凤凰儿。
晋秩徵鳣集，谈经据虎皮。
微言传未烬，绝学挽如丝。
石鼓陈仓碣，芝函岱岳碑。
圜桥资率育，台鼎伫纶丝。
衮职行需补，悬弧已届期。
应图星是昴，介寿祝维眉。
欲进琼筵醴，空嗟贝锦诗。
途穷朋友尽，谤重世人疑。
律岂回邹衍，天将兀赵岐。
绨袍蒙惠渥，饘粥赖扶持。
圭璧邦之瑞，冈陵帝所绥。
愿言弘大业，光映万年枝。

同缄斋太史母夫人寿诗
五言排律
钟郝徽音远，于今令德齐。
世家传绣廌，杂佩警鸣鸡。
雏凤霞为羽，骅骝玉凿蹄。
力贫同冀缺，大隐本梁溪。
蕊榜仙人籍，卿云太史题。
治安推贾谊，器识羡王圭。
昼锦三江曲，莱衣五色迷。
玺书封石窌，翟茀映金泥。
大衍爻方满，中天日未西。
云端青鸟降，户外玉骢嘶。
课绩仍亲织，行园不杖藜。
登堂歌介寿，从此祝髦齯。

严太夫人挽诗
五言排律
西掖陈情日，南陔乐未央。
公卿亲捧杖，厨俊尽升堂。
世羡鸣珂里，人传司隶章。
文孙方凤览，遏末复鹰扬。
石窌飞宸翰，金函礼法王。
含饴春正永，湘筥晚逾庄。
忽罢青精馔，言归白鹤乡。
板舆悬近圃，翟茀委空床。
孺子哀庾衮，邦人哭敬姜。
巷舂从此绝，秋社倍堪伤。
谬忝通家好，来依子舍傍。
无劳磨镜具，一为设椒浆。
彤管垂千载，徽音未可忘。

顾侍御封翁崇祀乡贤赋此志颂
五言排律
盛代求真隐，名区挺巨儒。
衣冠宗白社，词赋拟鸿都。
卜筑依龙井，垂纶长鉴湖。
藏书贻令子，著论号潜夫。
万石撝谦甚，同堂孝友俱。
星占荀氏里，恩及郗家孤。
杖策闻鸾啸，过庭见鲤趋。
埋轮誇殿虎，簪笔映台乌。
高卧羲皇上，惊传稷契谟。
竹间晞鹤发，花下引鹓雏。
葛岭驱金犊，苏堤醉玉壶。
紫泥宣内敕，丹饵出中厨。
奉履还桥畔，称觞厕坐隅。
朅来瞻素幕，奄忽痛黄垆。
梁木悲风雨，高踪应画图。
祠官严伏腊，典礼亚程朱。
舞籥歌周雅，传芭陋楚巫。
后贤推汲黯，先哲配林逋。
絮酒惭徐镜，生刍泣阮途。
仪型知未泯，还见两楹无。

留别金陟三学宪
五言排律
交态令人薄，于君古谊存。
飞腾过隗里，先后出膺门。
粉署予曾滥，云鸿尔独鶱。
西泠双节驻，三月百花繁。
半捲青油幕，长开绿玉樽。
谗人何狡狯，贱子实烦冤。
罗织兼三党，呼天隔九阍。
堪悲鸢跕跕，空羡兔爰爰。
顾我先心死，伊谁假手援。
长饥惊骨见，中夜付声吞。
饕餮方张目，驺虞已举幡。
几从范滂戮，幸免蔡邕髡。
尽室邀汤网，终身颂禹恩。
发枯宁可栉，舌在讵堪扪。
良友初还阙，深情过在原。
相持收涕泪，不暇语寒暄。
金错提携重，绨袍坐卧温。
慨然怜石父，真欲活王孙。
此谊邈千载，他人吝一飧。
微躯思浩荡，多难复崩奔。
谣诼嗟投杼，凄凉类触藩。
终能违罩弋，何计返丘园。
赋命逢豺虎，生儿号犬豚。
无缘过楚媪，有腼乞齐墦。
上客衔王命，群材为国抡。
高标违北斗，靡体变西昆。
美箭收南服，名驹出大宛。
探玄窥罔象，阐易到天根。
鹿洞灯还续，皋比道自尊。
诸生宗郭泰，知己愧虞翻。
矫矫辞巢燕，栖栖失木猿。
临岐重回首，踯躅不能言。

投赠吴园次太守六十韵
五言排律
老作诸侯客，今闻太守贤。
挥毫天仗内，视草御床边。
右地文昌迥，中枢武库偏。
金门臣朔侍，水部朕虞专。
扈跸横朱戟，程材列素楩。
逶迤丹凤掖，清切紫薇仙。
砖影过丁漏，衣香润甲煎⑴。
双熊油作幕，五马锦为鞯。
碧浪闉阇里，青山睥睨前。
黍苗阴自远，薤本拔尤先（湖有巨恶数辈，君尽除之。）。
蚕女携筐出（焚丝簿，民得蚕桑。），山农抱犊眠。
渐闻宽井税，兼欲废蒲鞭。
野秀渔阳麦，家操蜀国弦。
按图收騄駬，得气化鹰鹯（府署故多枭巢，一夕徙去。）。
坐对岑公孝，人歌董少平。
盈箱输苧布，露冕问菱田。
中泽无鸣鼓，公堂有献豜（禁伪牌之取禽兽者。）。
鸿嗷今始集，雀角岂容穿。
卞壸魂归否，苌弘气凛然。
夕阳来大鸟，京兆起新阡。
爪发封何晚，樵苏禁且坚（葬凌忠介地。）。
平原良可痛，东里复谁怜。
忆昔常开阁，吾曹幸比肩。
紫骝公子骑，乌榜孝廉船。
各负飞扬态，相看壮盛年。
酒仍千日醉，赋许万人传。
遗爱嗟冬日，良朋笑逝川。
广陵伤别鹤，湘浦恨啼鹃。
胶漆余终忝，丝萝尔独牵。
胜衣看赵武，高谊属彭宣⑵。
正有停云句，因蒙漱玉篇。
殊方惊会面，深夜喜擎拳。
用践莼鲈约，来当橘柚天⑶。
人家绿水曲，官阁翠微巅。
䌽笔邹枚盛，仙舟李郭联。
支筇白鹤寺，授简紫鸾笺。
竞效吴均体，同参支遁禅。
骆驼横夕照，鸿雁起寒烟。
菊蕊犹堪摘，蘋洲好共搴。
徵歌翻白苧，佳兴忆青莲。
偃蹇凭高榻，登临借小箯。
卞峰云簇簇，霅水月娟娟。
草满休文宅，苔荒陆羽泉。
醉乡誇上箬，觞政戒中权（以下见君材藻之敏、操履之洁。）。
乐府乌丝写，诗囊白雪编。
五官真并运，八索雅能诠。
脱腕愁书史，枯心惬夙缘。
不燃官舍烛，时仰作碑钱⑷。
避地身将老，浮家客未旋。
羽毛真倦矣，形影倍悽焉。
醉尉何妨詈，高僧喜共延。
齿牙浑欲堕，丘壑会须填。
梦已回蕉鹿，儿才放纸鸢。
衰迟愁揽镜，礼数愧加笾。
休浣陪双屐，飘零托数椽。
论文容跋扈，痛饮豁沈绵。
王粲终怀土，安于且佩弦。
斯人元可仗，吾道未曾捐。
把袂呼邛友，加餐咏慎旃。
西园今夕宴，应已动星躔。
⑴ 以上言其由中书舍人为兵、工两部郎。
⑵ 洞门赵公及友沂相继而没，其家骤衰，君以女字其幼孙，教养如子。
⑶ 以下叙相访之意，兼言苕中山水之美与宾客之盛。
⑷ 以下自言羁旅之态，而感其情文之笃也。

姜紫垣封翁夫人双寿诗
五言排律
阀阅江东盛，君家笏冕多。
尚书曾曳履，司隶复鸣珂。
题柱传三殿，乘槎瀹九河。
宣房馀旧迹，瓠子有新歌。
长啸辞朱绂，全家傍苧萝。
霜筇秦望月，烟艇镜湖波。
白社偕支遁，青山友志和。
客星方烂熳，乡月自巍峨。
举案鸾双舞，趋庭鲤独过。
紫泥纷屡贲，绿鬓未全皤。
枕内琅函箓，阶前玉树柯。
梅花资鼎实，榴火照颜酡。
仙馔麒麟脯，宫袍翡翠罗。
登堂歌既醉，侧弁欲俄俄。

寿黄封翁七十
五言排律
渭川萦玉塞，华岳耸金天。
月映千年雪，花开十丈莲。
关门瞻紫气，瑶海纪彤编。
鹤识传经地，龙耕画卦田。
地形誇上国，文物产高贤。
月旦声名远，儒林经术专。
孝称江夏后，德掩太丘前。
祭酒枌榆社，忘机胥葛年。
鲤庭亲授简，凤羽早腾骞。
不替青缃业，争看赤帜搴。
是诚千里骏，深愧九方甄。
问字人如玉，挥毫笔似椽。
竞传枚叔赋，已著祖生鞭。
赐宴红绫盛，仙班玉笋联。
归鞍珠簇急，拜舞锦袍鲜。
象纬君门聚，人伦乐事偏。
良时侔稷契，佳气动雍汧。
户习王褒颂，家操言偃弦。
剖符花县美，飞舄豫章传。
五裤闻歌咏，三农得晏眠。
哀鸿于野集，猛虎渡河迁。
令誉驰江介，嘉名继颍川。
舆论归郭汲，淑问借庭坚。
贯索芒初敛，桁杨草欲芊。
寅清爰有诏，邦礼庶无愆。
汉畤虔圭璧，周桢执豆笾。
斑衣元学楚，华发始游燕。
旧典存三五，新丰醉十千。
壶觞青玉案，纶綍紫泥笺。
鹓鹭方舒翼，夔龙幸比肩。
暂劳青案吏，兼领度支权。
旌节皇华使，笙歌乌榜船。
宾寮成祖道，冠盖羡登仙。
筐篚荆扬胜，津梁吴越连。
王程三泖外，子舍五湖边。
杖倚支公石，茶烹陆羽泉。
支硎探胜迹，林屋访真诠。
绕膝看兰蕙，充盘有鲔鳣。
北辰催柄转，南极正星悬。
上客纷珠履，芳辰列绮筵。
鸾箫声哕哕，羯鼓夜鼘鼘。
酌醴惟张仲，骖云下偓佺。
黄眉将箓至，青鸟致书还。
鲙说吴中好，梅思陇上妍。
紫芝供素饵，皓鹤映丹颧。
谬忝交三世，长惭寄一廛。
得天公独厚，降福尔尤先。
泛斝称欢只，登堂咏慎旃。
春游期汗漫，醉舞任蹁跹。
百岁从兹始，还赓华黍篇。

赠曹冠五太守
五言排律
北平原重镇，三辅旧神皋。
形胜千秋壮，人文一代豪。
家声双璧合，词翰五云高。
艳夺麒麟罽，奇看鸑鷟毛。
丝纶归掌握，风雨在挥毫。
簪笔翔文苑，燃犀坐法曹。
廉平推定国，淑问羡皋陶。
玉韫荆山麓，珠涵梦泽涛。
抡才收贾谊，得士颂王褒。
内厩誇天驷，登车揽佩刀。
双轓看雉乳，中泽慰鸿嗷。
缟纻君尝赠，敦槃余幸叨。
陟危鸢跕跕，谣诼犬嚣嚣。
暮齿甘藜藿，馀生习桔槔。
何由陪皂盖，应有念绨袍。
白岳思停屐，清江欲放舠。
甘棠分湛露，华烛借邻膏。
骥老嘶风立，猿穷抱木号。
因之寄双鲤，式慰寸心劳。

疁城送俞嵩庵归馀姚
五言排律
忆昔西陵别，落花风雨时。
我思丛桂树，君废蓼莪诗。
高会信非偶，良辰复在兹。
客愁莺共语，旅鬓柳同丝。
把酒吟红药，烹鱼割素鳍。
依人惭海燕，赠别有江蓠。
齑臼曹娥碣，松杉范蠡祠。
双凫趋阙近，千雉向车随。
政事潘怀县，文章陆浚仪。
古人堪尚友，廉吏岂难为。
坛坫君方少，形容吾甚衰。
钱塘帆似叶，练水月如规。
羡尔青云翮，难酬白雪辞。

寿郑西求母吴太夫人六十
五言排律
柏舟称苦节，玉树挺孤标。
雏凤文章丽，丸熊岁月遥。
瞻天云黯黯，篝火雨萧萧。
香芷偏开早，贞筠果后凋。
北堂黄鹄咏，西母白云谣。
鹤发餐三秀，鸾书下九霄。
联翩看桂萼，繁衍颂椒聊。
不借青藤杖，行须紫凤翘。
慈闱常画荻，才子羡题桥。
此日兰陔永，笙歌引洞箫。

赠赵雍容
五言排律
平原宾客盛，公子至今称。
大雅谁堪嗣，词人复代兴。
䌽毫殊矫健，赤羽羡飞腾。
跃马金为埒，看花饼是绫。
已闻干象纬，伫有拜觚棱。
绝调传中散，高文起右丞。
倚楼名独著，绾绶命初膺。
父老歌冬日，胥徒凛夏冰。
之官携绿绮，问俗化苍鹰。
冕向鸥乡露，香从燕寝凝。
茧丝今始罢，薤本会须惩。
瘴海戈鋋久，楼船岁月仍。
公来鸿雁集，畯喜稻粱登。
荫已娄塘满，清如练水澄。
车前驯雉乳，郭外缀鱼罾。
犴狴春生草，讴歌夜采菱。
不燃官舍烛，屡灺读书灯。
吏散披缃帙，吟成落玉绳。
辨诗因鲁乐，作赋感舂陵。
握椠君偏奖，观涛仆未能。
朅来贻缟纻，敢辱馈肴脀。
裋褐惭儿子，绨袍赖友朋。
饮宁期十日，办许仗三升。
霄汉看飞舄，江湖远避矰。
薄游依谢尚，佳客愧枚乘。
吏治中牟最，天书北阙徵。
悬弧星正永，遐算日方升。
既醉称豳兕，言观策蜀藤。
田畴歌子产，纶阁待孙弘。
更下留髡榻，金樽酒似渑。

七言排律
题画赠上和阳明府
七言排律
先生金粟后来身，生及神宗践祚晨。
驯雉会临邾子国，杖鸠今见葛天民。
青山载酒呼棋局，溟海浮槎理钓纶。
门巷高眠彭泽柳，儿童争识介休巾。
编成玄草虫书古，注罢黄庭鹤发新。
西塞渔歌时共和，东邻社酒不辞频。
花开金谷园中锦，座引香山会里人。
老据雕鞍誇矍铄，健同碣石斗嶙峋。
松风潇洒陶贞白，剡曲徜徉贺季真。
树在谢庭皆玉立，诏从魏阙下蒲轮。
神仙掌故灯前阅，试问沧波几度尘。

曹秋岳斋中社集
七言排律
羁心常怯雁归前，日日新丰醉十千。
嘉客还吟丛桂树，芳樽况值落梅天。
朱阑浅系青骢辔，翠幕高张锦瑟弦。
新草乍迷韦曲路，游丝未改御沟烟。
歌钟久谢平阳馆，鼙鼓遥悲天宝年。
讵有江湖容皂帽，难将妻子入蓝田。
陆机赴洛心元壮，王粲怀秦事可怜。
千里厌闻猱玃啸，三春怯对鹭鸥眠。
园陵寂寞西京后，词赋峥嵘北斗边。
佩去空滋九畹蕙，时移犹贵五铢钱。
青袍白马看如练，秾李夭桃争欲然。
燕市祇今徵骏骨，豫章何日斸龙泉。
飞扬戏插镤𨬟箭，摇落身如舴艋船。
柳叶好随羌笛发，月华似待早莺圆。
挥鞭醉指铜驼陌，秉烛同窥石室编。
愧我蒯缑安足定，姓名聊借郢中传。

古风
上元公夫子
矫矫徂徕柏，芾芾龙门桐。
灵凤栖丹霞，䌽翮飞雍雍。
吾师海岳姿，作赋淩崆峒。
弹琴面少室，双舄临河嵩。
到今溱蔡间，棠叶纷蒙茸。
圣朝应期运，雷雨从飞龙。
诏拜青琐闱，一鹗横高空。
袖中谏猎书，恺切回宸聪。
东华退食暇，帏幕开扶风。
参差奋长篴，四座陈笙镛。
美材尽吴越，燕赵兼梁雍。
贱子床下拜，自哂同萧蓬。
愧匪郑高密，庶令吾道东。
时维孟夏月，令旦薄天中。
师年甫愈艾，肤泽如丹红。
云衣灿冰雪，手策青芙蓉。
欲献九如篇，蹇拙难为工。
尝闻沧海上，贝阙罗珠宫。
羽人骖虬鸾，歌啸烟波通。
愿师享黄发，德与天巍崇。
策名日月上，坐收鼎耳功。
方将骑白鹿，高揖寻韩终。
或充扫花使，碧汉遥相从。

赠宫紫玄二章

其一
翡翠巢兰苕，琼枝栖海鹤。
君子秉遐思，翱翔慎所托。
整冠抚长剑，驱马游京洛。
裋褐揖公卿，绛灌为之怍。
太息昭王台，黄金久寂寞。
拂衣驾言迈，去去青门郭。
良朋别路衢，客子行复却。
燕赵异畴昔，浊酒犹堪酌。
古来羡豪达，曾不羞翟籥。
絷尔青骊驹，怀哉咏场藿。

其二
惊风飘朔叶，玄雁鸣中林。
岂无稻粱志，浩然江海心。
借问客何游，言返故山岑。
平生怀五岳，杖策将幽寻。
褰裳欲从君，畏此长淮深。
相知在顾眄，岂必投兼金。
何以叙绸缪，三奏朱弦琴。
宵征易水上，勿为霜露侵。
惆怅蓟门客，俛仰嗟陆沉。

赠别张苍伯归里
公孙昔未遇，海上牧豪猪。
一旦蹑麻鞋，射策承明庐。
吾友张伯子，千里称騊駼。
观书洞百家，作赋鄙三都。
及余同濩落，偃蹇守菰芦。
众人尊其耳，笑我为辕驹。
抗怀千载外，高论追黄虞。
酒酣灭明烛，残雪埋户枢。
盛年去如波，况乃忧患俱。
上书来阙下，名动卿大夫。
余方脱罻罗，握手天一隅。
欲上昭王台，蔓草久榛芜。
感兹拂衣去，不乞步兵厨。
投老转惜别，欲去复踟蹰。
贱子怀更苦，不敢思莼鲈。
故园北山北，松桧交笙竽。
君归幸相思，好梦安可无。

先大夫讳日万寿寺礼佛因示诸生

其一
坠叶岂更荣，流波无重回。
哀哀古孝子，痛哭嗟瓶罍。
喟余少薄祜，赋无淩云才。
侧闻过庭训，爱惜如琼瑰。
弱龄把铅椠，慈颜为之开。
乾坤当百六，梁木忽然摧。
譬彼玄鸟雏，巢倾雕梁灾。
譬彼松下草，霜落成枯荄。
自我歌鲜民，星纪凡屡该。
况乃忝符节，陇山崔以巍。
松阡渺何处，莫剪蒿与莱。
飘萧生素发，膝下无婴孩。
缅想夜台内，恻恻伤其怀。
誓言守遗教，敢令官方乖。
庶以清白风，稍酬罔极哀。
宛彼鸣鸠诗，俛仰诚悲哉。

先大夫讳日万寿寺礼佛因示诸生 其二
依依檐际燕，嗷嗷林间乌。
经营哺其儿，毛伤尾毕逋。
人生非空桑，二人谁则无。
匹庶有至性，矧乃贤哲徒。
孝笋与甘泉，感格良非诬。
羲和无停策，倏忽及桑榆。
荣名一不早，回首空嗟吁。
椎牛而祭墓，不及酒一盂。
紫綍与丹书，何如菽水俱。
勖哉二三子，努力崇令图。
及尔北堂亲，策名日月衢。
曾闵在吾党，咫尺非遥途。
作歌以相警，慎勿学老夫。

祭沈少参岫阳
昔我先大夫，抡材古豫州。
八纮罗鸑鷟，一顾空骅骝。
之子起河朔，豪迈无与俦。
射策居上第，出宰临东牟。
孤城兵火后，父老嗟蜉蝣。
单车甫及境，敷政何优柔。
管弦遍衢巷，多士歌薪槱。
翩翩游冶儿，买犊归田畴。
甘雨赴期至，黍稷皆盈篝。
明堂计循吏，绩冠东诸侯。
到今朱邑祠，歌哭未暂休。
维时我囧卿，初服返海陬。
家有小丘壑，园林颇清幽。
公馀屏驺驭，杖屦相追游。
卧观溪月上，醉听松风遒。
曰余方弱冠，上书不见收。
感君恒倒屣，匪从世法求。
忆君西归日，抆血别道周。
讵知缠百六，小邑遭戈矛。
杀戮尽儿耋，白骨高于丘。
先人痛已矣，微躯亦幸留。
乾坤竟鼎沸，四海合虔刘。
间关万馀里，鸿雁无飞邮。
闻君剖符竹，千骑青海头。
何图遘谗口，贝锦谁为谋。
凤凰铩羽翮，燕雀徒啁啾。
秪役赴陇首，邂逅问所由。
痛哭呼穹苍，血泪零双眸。
相视各老丑，问我有子否。
昔别犹未须，鬓发忽如鹙。
握手更携酒，沉醉咸阳楼。
言将归王屋，终老营菟裘。
结庐百泉上，筼筜千亩稠。
藏书一万卷，足可恣冥搜。
况多粳稻田，四时饶新篘。
汝如厌簪组，偕我盟鹭鸥。
君怀敬通愤，兼抱西河忧。
还家席未煖，沉疴遂无瘳。
凶讣至成纪，惊怛肝肠抽。
陇水本呜咽，悲风益飕飂。
巨卿频入梦，素车惭滞遛。
故交日零落，俛仰嗟浮沤。
矧余际家难，鹡鸰陷雠仇。
昔君鸣琴日，顾我长悲愁。
充耳岂回听，覆辙将奚尤。
缅想九原内，闻之亦啾啾。
兹当发东圻，挂剑临松楸。
漉酒巾尚在，清樽绝献酬。
吁嗟子敬琴，弦亡真可掊。
令子双琅玕，栾棘过王裒。
墨庄馀素业，所未忧终窭。
哭罢顾王程，欲去仍停辀。
回首苏门道，泪尽衡漳流。

大雪自卦台宿张秀才家
看山不厌迟，暝色一何速。
雪花埋马蹄，乃就田家宿。
秦风无索绹，白板新泥屋。
主人贫且閒，鲜种满园竹。
答云远廛市，新历未曾读。
昨因赛先农，豚肩会宗族。
幸有浊醪存，使君尽一斛。
夜声静鸡犬，朝光见麋鹿。
告归且复留，公府下尺牍。
何日谢簪缨，还山买黄犊。

丁酉季春赴任北平留别秦州守姜继海
余以甲午春，谬领陇头节。
维时值天灾，厚地忽而裂。
可怜半秦民，骨肉毙陶穴。
板屋尽丘墟，坚城无遗堞。
余也对残黎，呼天眼流血。
虽怀苍生忧，内顾惭薄劣。
安得命世才，同心拯危隉。
姜侯中州来，熊车甫安辙。
下令减征徭，秦人大欢悦。
共发橐中金，审端视圭臬。
畚锸手自操，经营及琐屑。
庶民尽子来，鼛鼓弗可辍。
丽谯乃翚飞，高墉屹如铁。
豺狼竟屏迹，鸿雁有安宅。
宪府录微勤，驰书奏朝列。
小臣蒙大赉，蟠螭出御闑。
问谁为佐理，感君相提挈。
匡襄其不逮，弥缝其失缺。
兹当赴北平，置酒未忍别。
古人有良规，过刚则虞折。
君有百鍊金，素丝果清绝。
济之以委蛇，发言扪其舌。
刚柔宽猛间，斟酌贵明晰。
况复嘉陵役，闾阎膏云竭。
努力策修涂，留心此倪耋。
大用伫可期，比隆于稷契。
抆泪强登车，回首心惙惙。

寄萧含之
昔事大司农，并辔游京洛。
长啸顾俦侣，心期共然诺。
□□余多愁，滑稽君善谑。
欢宴夜忘归，醍醐倾凿落。
一麾先后出，音书两寂寞。
烟波万馀里，肝胆向谁暴。
感物迹已陈，怀人事如昨。
梦寐见颜色，然疑醒时作。
矧余年齿衰，剖符邻绝漠。
扬舟在中流，汎汎安所托。
之子秉遐义，道远情不薄。
南方有奇树，相思结红萼。
封题寄塞垣，清规代良药。

蜥蜴行
退食苦炎热，披襟聊散帙。
青蝇何营营，室小厌充溢。
智勇两无施，未可张罗罼。
承尘多蜥蜴，三五相俦匹。
见蝇忽如怒，奋迅摇其乙。
须臾翻静嘿，临敌转恐慄。
将迩复敛身，欲动或屈膝。
攻取势多端，精神乃专一。
青蝇一何愚，忘情似亲昵。
呼吸饱唇吻，百试不一失。
未即尽驱除，去我心所嫉。
吁嗟此小虫，暗合兵家术。
始焉弩在机，终也刃出鞞。
古来师老马，战胜未敢必。
衰至则寡谋，祸机戒不密。
可怜智伯头，竟为仇人漆。

夏雨初晴同路屺望太守王心任郡丞刘声玉司李李公冶令君泛舟虎头石作
出郭病良已，物色新霁后。
旭日霭平畴，轻烟冒远岫。
柳岸杂莺啼，麦垄闻雉雊。
参佐命方舟，乘流望岩窦。
昔人挽大黄，殪发拳石透。
遗迹榛莽间，于菟昂其首。
我辈际时康，边亭罢斥堠。
所憎簿领繁，困人如介胄。
自公偶然暇，壶觞款清昼。
举网出鲿鲂，开林走鼯鼬。
山暝勿遽归，渔人可相就。

游钓台作
未雨山如醉，既雨山如醒。
遥遥水云间，苍翠无时定。
我携筇竹根，扪萝践危磴。
平穿鸥鹭群，幽造鹿麋径。
高峰矗层霄，突兀有馀劲。
鸣榔潭底摇，吹箫谷中应。
僧房水鸟栖，松际孤烟凝。
薄暮且投纶，阑干醉复凭。

谒韩昌黎祠
先生海岳姿，实践圣贤奥。
介立贞元朝，正气何浩浩。
著论续微言，传薪在原道。
微公表章力，孰障狂澜倒。
兹邦乃故里，庙模俨圭瑁。
乡人困豺虎，生齿嗟凋耗。
安得奋云旗，再息鳄鱼暴。
泰山不可跻，俯仰馀深悼。
明禋展奉笾，馀生愿执扫。
九原风雨中，英爽冀来告。

宋徵书约游五峰时余有浙绍之行慨念别离赋诗为赠
宋子吾故人，幼怀经世志。
豪举类孔融，然诺如季次。
筮仕古昌黎，弹丸黑子地。
况乃半流亡，斯民实憔悴。
君携一仆至，慨然有深喟。
爰与父老约，尽罢无名费。
拔薤击豪宗，谈笑诛奸吏。
哀鸿四野集，秋禾望遗穗。
道路绝豺狼，男女安耕织。
我来诚信宿，凭轼闻三异。
五峰高矗天，拄笏看苍翠。
抱被卧云岑，坐观海日出。
兹当发会稽，衔卮话难寐。
恭闻古人御，刚柔在执辔。
贤哉西门豹，佩韦岂无意。
世路日崎妪，太行未为譬。
君子敬其身，发言无太易。
何以赠余行，周行祈相示。
回首共宿处，依然白云閟。

韩子新归中州诗以赠之
韩生何俶傥，雅志慕田畴。
结交尽豪侠，座多荆聂流。
卢龙遘阳九，鹊巢半为鸠。
猛虎砺其牙，噬人如豭䝏。
先几贵明决，尽室相与谋。
攀牵或徒步，不辞道理修。
始闻林虑好，继爱灵岩幽。
邑宰闻生来，下榻如南州。
邻里闻生来，馈粮贻耕牛。
空同没百载，不能庀一抔。
金鱼落人手，白骨谁为收。
生也具衣冠，马鬣封遗丘。
前年奉广柳，葬父南山头。
谒余着麻鞋，夷然无所求。
郡乘久零落，感忾怀深忧。
山川风俗书，佐我恣穷蒐。
君家有钓台，楼榭与云浮。
眷言二三子，携罍命轻舟。
垂竿发长啸，顾盼心悠悠。
今兹渡黄河，余亦将南辀。
哲兄栖会稽，卓尔梁鸿俦。
著书探宛委，未肯干诸侯。
平安未妨寄，以我当置邮。
行行且造庐，庶几一见不。

苦热篇
舣舟不能发，矧兹天气旸。
河流才至骭，日中如沸汤。
阳乌岂不渴，祝融何陆梁。
兀坐地盈尺，展转髀肉伤。
残书支作枕，偃息投匡床。
蚊蚋率其群，以我充糇粮。
揽衣还复起，触目飞𥹲糠。
晶晶麈尾柄，为尔徒摧戕。
倚樯望河汉，朱鸟森光芒。
初弦出片月，筦簟来微凉。
鲂鱮跃潜濑，鹳鹢鸣方塘。
安能奋羽翼，一举淩云翔。

放溜仲家浅见新月喜而有作
舟行百日馀，甫践千里道。
客子心已痗，榜人口徒燥。
快哉汶泗交，安流隐飞瀑。
今晨张我帆，弥望烟波浩。
邮签瞬息更，前村忽而到。
新月破层云，稚子惊相告。
率尔命盘樽，衣裳任颠倒。
银河澹欲没，遥天碧如扫。
爱兹素影凉，颇觉炎风好。
荒蒲白鹭眠，高柳昏鸦噪。
隔岸唤渔翁，长歌竟余傲。

舟中遣怀

其一
少年慕游侠，座多高阳客。
笑登燕市楼，流连风雨夕。
哀歌抚长剑，鸡鸣呼五白。
一自叹离群，饮酒不盈石。

其二
夙志好诗书，思与古人友。
虽无覆局姿，奇文每在口。
聪明今渐衰，记一或遗九。
努力学蠹鱼，悠然至皓首。

其三
忆昔快登临，健可方麋鹿。
振衣日观峰，杖策车箱谷。
筋力夫何如，驰驱惮平陆。
何当饵紫芝，逍遥饲黄犊。

其四
生年将半百，蹉跎不自料。
浮沉亦何为，俛仰堪一笑。
古来称豪达，岂必登津要。
中岁有微长，鲈鱼庶能钓。

其五
为儒易成腐，误人惟薄宦。
取彼莠与苗，纷糅失真赝。
载读神农经，悔为尺符绾。
东皋田已荒，归耕未云晏。

其六
尝笑枕中书，黄金欺刘向。
道逢庞眉叟，要言理无诳。
招我游三山，餐霞饮瀣沆。
安期予比邻，骑龙定相访。

长歌为沈时沛孝廉生日作（代作）
沈侯系自休文出，卓荦丰姿美无匹。
当时作赋章华宫，七泽骅骝君第一。
余也瞠乎趋后尘，片言相许成胶漆。
尔我翩翩俱少年，飞扬意气生云烟。
白铜堤上闻高咏，黄鹤楼中几醉眠。
谁谓阳春和者寡，䌽毫落纸千人传。
几年飘荡干戈际，握手燕山论往事。
阙下难陈贾谊书，座间时露祢衡气。
自是才人数每奇，折腰手板将为吏。
蓟门雪花大如席，记君悬弧是今夕。
斗酒十千纷献酬，登堂尽是江海客。
壮志还看剑似霜，流年坐叹髯如戟。
沈侯尽此金叵罗，我令婵娟二八为君歌。
丈夫贵有四方志，汉家边吏功勋多。
骏马貂裘行出塞，君今不醉将如何。

长歌赠吴雪航先生
先生昔当草昧初，首排阊阖陈良书。
帝傍玉女不敢笑，彼何御史能牵裾。
绣衣暂辍螭头笏，东向沧溟览日月。
飞辔曾登落雁峰，驱车直历饮马窟。
今皇敷政开明堂，再条封事论否臧。
危词激切绛灌怒，愚忠不谅谓之狂。
九重诏下秋官议，群公未解朝廷意。
天子深怜唐子方，当殿惜无辛庆忌。
同伏青蒲长太息，学士李君遭远谪。
我公再拜荷优容，果尔天心不可测。
冷署浮沉且闭关，求羊三径相追扳。
韦曲莺花载酒过，灞桥风雪赋诗还。
闻道新增中谒者，长门哀怨无人写。
况复年来水旱频，豺虎纵横雁满野。
公也顾我涕沾襟，风尘默默违寸心。
五亩芙蓉湖畔宅，拂衣便欲抽朝簪。
汲黯昔称社稷臣，临危不肯爱其身。
我公慎勿歌垂纶，欲以文章报天子，须使功名学古人。

翁玉于年兄以萧尺木画杜子美诗册索题
萧生画手称绝妙，风格远过文待诏。
曾貌天问与九歌，荒唐隐怪皆殊肖。
三闾大夫色憔悴，山鬼乘狸善窈窕。
解衣盘礴余在旁，举杯向天发狂啸。
翁侯酷爱少陵诗，惊人佳句常相随。
手裂生绡三十幅，萧生一一丹青之。
浣花草堂若在眼，剑门栈道横参差。
罢榷归来无长物，独携此册还京师。
长安公卿颇好事，书画宁复论真假。
百镒始购宣窑杯，千金赝买铜台瓦。
此图一出价必高，翁侯爱玩不肯舍。
即今迁谪转萧瑟，欲归无舟陆无马。
翁侯翁侯谁令尔爱杜陵翁，千年坎壈将无同。
芦花采采雁南度，笠泽烟水秋濛濛。
君归结庐在何处，余欲携孥学梁鸿。
萧生夙有五湖志，何不招隐来江东。
呜呼！
何不招隐来江东，画君与余持竿垂钓秋风中。

送别张九如之任兴化太守
雍雍云际雁，汎汎沙中鸥。
人生聚散不易料，片云浮梗常悠悠。
昔我逢君燕市初，放怀今古中情舒。
官属司农分簿领，并驱羸马乘单车。
弈事居然称敌手，逐北君常负而走。
同列惊从壁上观，觥筹错乱横星斗。
余也沉身在罻罗，君为太息长悲歌。
便解左骖欲相赎，使我涕泪如江波。
作牧闽天载素琴，风涛万里蛮烟深。
冯唐欲老不召见，延年出守非其心。
故人官似黄杨厄，余亦飘摇江海客。
男儿郁郁不自得，鹪栖燕垒何能择。
隼旟飞飞出国门，临岐握手翻无言。
回首长安旧酒徒，一时历落如惊猿。
五两南征去不息，鹧鸪声里遥相忆。
驿使何时发武夷，应折梅花寄颜色。

题松鹤图为仲兄五十寿
我兄之生岁在巳，长余九龄雁行二。
忆昔高堂无恙时，䌽衣拜舞肩相次。
小试争搴赤羽旗，挥毫竞夺中原帜。
擢第犹能及老亲，小弟青云偏折翅。
西子湖头开早衙，乌纱皂盖神仙吏。
丹笔才摇霹雳飞，朱幡未出豺狼避。
自从海水变为桑，回头万事空茫茫。
蓼莪之章宁忍读，瓶倾罍耻心悲凉。
哀乐由来有至性，每逢初度罢杯觞。
况复遭时倍坎壈，骅骝未骋深摧藏。
珊瑚钓竿且须把，清泉白石聊徜徉。
男儿七尺最磊落，风神奕奕须眉苍。
去年余领西州敕，省兄暂返停车轼。
隔家三舍报添丁，握手欢呼动颜色。
悬弧恰值岁将除，贺者盈门涂巷塞。
骨肉团圞喜且惊，骊驹双驾王程逼。
兄也扶病至西郊，送我遥遥赴秦国。
但言清白学先人，更愁道远防眠食。
今年嘉平之下弦，我兄五十开宾筵。
鹡鸰目断奚养泽，鸿雁阻绝鱼龙川。
陇头梅花冻不发，寒枝欲折谁为传。
悬知满堂奏丝管，衔卮西望崆峒巅。
爱子喃喃学爷语，捋须索哺娇可怜。
岂知季父天涯外，梦魂飞越心为牵。
皋兰唐生善丘壑，拂拭吴绫雅槃礴。
一挥散作赤城霞，几群写出青田鹤。
我缄此幅选明驼，何以伴之银凿落。
彷佛雕梁素壁间，篪奏埙吹俨酬酢。
群仙出没方壶山，蜃市金银幻楼阁。
何须葛令赠丹砂，自有安期留大药。
吾家园林非一区，春来万籁鸣笙竽。
余年虽壮意已衰，乡心日夜思莼鲈。
芰荷衣就会当去，九折之坂何崎岖。
百年真乐在棠棣，何如揽辔归枌榆。
唐生唐生肯与俱，我税骕骦之裘为之酤。
更逾五十杖而趋，濡毫绾袖惟尔需，画我东皋二老图。

送别鲁壁山将军
将军当年拥汉节，痛哭秦庭眼流血。
奇谋不用大厦危，铜驼荆棘空呜咽。
今皇仗钺初入关，诏录先朝旧豪杰。
公也脱校谒承明，丰沛公侯惊叹绝。
方略应推耿邓俦，游谈讵数苏张舌。
至尊亲解御貂裘，虎符绣鍪盘螭玦。
一举扫清济漯尘，棘门灞上豺狼灭。
秦关要害古金城，推毂因为出塞行。
仲升节钺新开府，充国氐羌旧识名。
射雕夜避乌兰寨，牧马朝閒细柳营。
一朝拂衣解兵柄，挂冠直欲归蓬瀛。
花门回纥剺面留，渭童陇叟攀前旌。
芒鞋竹杖计已就，餐霞炼药身何轻。
与君相期游五岳，徘徊婚宦心萦萦。
君家仲连蹈海后，笑掷千金如敝笱。
即今三佩黄金印，还乡却乘牛车走。
箧里纯钩玉辘轳，宵来时作蛟龙吼。
边吏愁看陇水流，故人醉折秦亭柳。
闻道凉州羽檄飞，吐谷军屯张掖久。
安得冯唐为上书，旌旄复拜云中守。
宁使山中老薜萝，须令塞上无刁斗。
愿君驱马莫匆匆，明月关山一回首。

送别俞眉仙归新安
古人为吏惜折腰，今人为吏愁吹毛。
渭城小邑大如掌，百家杀尽十家逃。
俞侯年少专城居，渭人始得归田庐。
郭外行春策病马，壁间退食悬枯鱼。
一朝微中考功法，拙宦违时乃承乏。
妻儿驴背坐复跌，担囊但有琴书压。
君家旧在黄山曲，武溪千转清如玉。
拂衣长啸山水间，回首风尘真仆仆。
五柳门前菊欲黄，布帆高挂蒹葭苍。
归去来兮倘相忆，陇雁飞时书数行。

秋夜有怀胡苍恒宪副作长歌寄之
故人昔领岷山节，十日书来犹恨缺。
故人归卧嵩阳岑，相思千里无好音。
忆在秦亭酌君酒，觌面方新闻声久。
百杯以后捋紫髯，片语相要成白首。
壮哉君侯力如虎，曾将䌽笔题鹦鹉。
面缚辕门吐谷浑，氐种讴歌羌女舞。
去秋八月蒹葭时，飞筒寄我仇池诗。
开卷如闻十九泉，淙淙幽壑寒流澌。
一朝长啸拂衣去，巾车东指咸阳路。
人向柴桑五柳村，门临少室三花树。
边人遮道苦死留，惟我知君此举诚良谋。
携我绿玉樽，揽君白豹裘。
纵辔隗嚣之故垒，振衣数奇飞将之荒丘。
古来贤豪轗轲尚如此，吾辈肮脏之骨难封侯。
醉看吴钩辞上马，北风吹泪雪满野。
临岐握手莫相忘，归雁城边结莲社。
社中鸥鹭应相待，惭余尚是浮沉者。
君不见向子平，裹粮五岳称逃名。
当年若无禽庆相周旋，空山吊影徒茕茕。
我今何为滞西陇，一官偃蹇同雕俑。
恋栈终年违素心，急流千丈输君勇。
卜宅将从王粲居，载酒同浇刘伶冢。

赠蜀中李鹏海进士
昔君射策明光宫，腾骧燕市骅骝空。
谁遣妖星逼天阙，鼎湖竟坠乌号弓。
小臣攀髯死未得，重茧万里还乡国。
剑阁嵯峨战血腥，豺狼窃据昏巴僰。
八口凄凉何所归，穷途那免寒与饥。
长镵作伴拾橡栗，短褐不完歌《采薇》。
清渭滩头钓鲂鲤，诛茅结屋将已矣。
亭边呵止故将军，驴背谁知前进士。
青鞋竹笠秦川来，登高怀古羲皇台。
酒酣拔剑《鸲鹆舞》，梦回巫峡秋猿哀。
达人自古嗟飘荡，鼓刀而屠太公望。
天子宵衣问隐沦，徵书旦夕磻溪上。

送王酉山之闽
故人昔作恒州宰，解组归来今十载。
墙东避世王君公，短笠长竿傍沧海。
讵意柴桑卧未坚，一官迁谪向闽天。
闽天一去万馀里，男儿心事剧可怜。
乡国豺狼兼蜥蜴，竖毛砺爪相敦迫。
拚将果树付樵青，强理须眉甘镊白。
嗟余磬折风尘里，浮沉堪笑车生耳。
各有深愁言不了，况复形容俱老矣。
君之诸孙是我甥，大儿白皙能聪明。
来时绕膝问其姨，归日挽须解送行。
劝尔携家愁薄糈，团圞差足忘羁旅。
饔飧且饱荔枝香，儿童应效娵隅语。
闻道螺江征战苦，庚癸频呼泪如雨。
好将心计佐藩宣，莫学君家短主簿。

赠别赵懿侯
昔年同应贤良诏，汾阳才子年最少。
藐姑仙人谪尘表，冰雪为姿善窈窕。
燕山握手独相怜，历落崎嵚颇同调。
狂歌击筑酒人旁，中夜登楼发长啸。
出宰姑苏有异闻，吴人往往称神君。
余也拿舟恰相访，载酒同酬要离坟。
今时强项难为吏，南箕贝锦何纷纷。
解组翻能遂幽讨，遍探禹穴发奇文。
十载故人消息断，忽向卢龙驱款段。
乍认须眉各自惊，共说遭逢有深叹。
示我新诗字字工，但道穷愁无畔岸。
已知绾绶误潘生，更欲从戎学王粲。
闻道王师下夜郎，铜标讨日开南荒。
幕府谁能草露布，需君五色之笔如干将。
饮君塞上驼酥酒，君其引满尽一觞。
若逢驿使遥相忆，早寄南征诗数行。

钓台图歌赠马兰台山人
九嵏山人聊玩世，伏波将军之苗裔。
家在渼陂紫阁间，孤情独与烟霞契。
弹筝叩缶本秦声，裂芰为衣皆楚制。
儒冠误人几半生，秋风屡雪刘蕡涕。
长焚笔砚事丹青，泼墨吮毫称绝艺。
横皴酷似黄大痴，细染还宗吴仲圭。
近代以来数文沈，嘉隆而后作者谁。
山人工意不工似，匠心自出无专师。
卢龙山水颇不恶，韩家钓台尤最奇。
一峰高入白云里，登楼坐见沧海湄。
游人欲绘每束手，譬如写照难须眉。
一日坐我悠然堂，解衣磐礴无人窥。
须臾图成挂诸壁，高岩邃谷光参差。
瀩澹旋涡渔艇立，窈冥洞口烟萝垂。
主人韩生有狂癖，此台自尔高曾贻。
见图再拜悲且喜，重之不啻商尊彝。
便买贞珉勒山侧，酹酒欲告山灵知。
山人此别欲何往，赠汝一枝筇竹杖。
避世宜从麋鹿群，结庐高卧仙人掌。
宁恤床头妻子饥，要令胸中丘壑长。
我今持节越王城，兰渚剡溪姿偃仰。
预拂霜绡以待君，一挥欲使群山响。
记取雪深一丈时，山人须鼓山阴桨。

哀辞（为高二亮姬人作，有序。）
盖闻绰约无双，降婵娟于帝子；灵妃有耦，每婉娈于风人。赠佩仙姝，拾翠聿来江浒；散花天女，乘云偶到人间。吹弄玉之箫，并骖青凤；付云英之杵，交饵玄霜。然而暮雨忽晴，莫觅瑶姬之馆；䌽霞一散，空悲阿閦之城。宜哲士之钟情，为佳人而掩袂。望庐滋感，偏伤潘岳之心；易服而悲，不免子荆之涕。哀悼之作，有自来矣。孺人生于名阀，幼秉异徵。有文在手，预占鲁国之祥；遇雪能诗，不忝谢家之范。云鬟楚楚，长眠翡翠之楼；素腕盈盈，善织鸳鸯之绮。游洛滨之水，飘若惊鸿；来陌上之桑，空劳驻马。二亮先生家擅琳琅，人疑琼树。掞西京之词赋，曾题梦笔之桥；访南国之娉婷，亲历浣纱之石。感神巫之云吉，复龟筮之咸从。渡苕霅之溪，迎来桃叶；重海棠之价，聘以梅花。乡是温柔，岂白云之足羡；歌成宛转，恐素体之将飞。织锦残丝，散作香奁之曲；画眉馀黛，助成封禅之书。镜里双鸾，忽散罽宾之影；云端三鸟，俄催阆苑之旌。其始至也，托灵凤以为媒；其将归焉，以文鱼而作媵。杳杳蘅芜，嗟胡香之不验；珊珊佩玉，恨齐客之无徵。宜其抚锦瑟而欷歔，对金钿而沾臆者矣。昔者彦先赠妇，陆子代以为言；奉倩伤神，傅生见而深慨。莫不流韵金闺，遗悲彤管。凡以哀绝代之难逢，慰良朋之况瘁，不可废也。爰抽短思，而作长歌。其辞曰：
高侯海岳文章伯，前身应是仙人谪。
文姬灭没已千年，演作传奇十八拍。
广陵坐上牧之豪，一日题遍金钗客。
美人如林看不足，片帆访丽苕溪曲。
云母为舟兰作桡，载得婵娟名碧玉。
碧玉家在白蘋湖，冰雪生来指爪殊。
百两将归须吉士，十年乃字感神巫。
日出东南秦氏楼，使君有马空踌躇。
偏爱陶潜五株柳，不羡石家百斛珠。
皎皎春华金跳脱，沉沉秋月博山炉。
秋月春华经几许，尝向针楼理机杼。
织得鲛绡束楚腰，教成鹦鹉能吴语。
分明记得前溪舞，罗袂飘飘欲轻举。
古来尤物本移人，月降星流信有神。
闻道嫦娥曾嫁羿，或言洛女定为甄。
绛衣使者前致辞，云旗翠䍐何駪駪。
君是玉皇香案吏，妾乃蕊珠宫里嫔。
六载尘缘劳缱眷，此别茫茫几时见。
语罢雕梁燕子悲，泣来翠凤搔头颤。
掠发还梳堕马鬟，弥留犹索蘋蘩荐。
可怜小院合欢枝，碧纱无复流莺啭。
黄洛山前飞暮雨，行人竞酹夷光墓。
人间何处觅桃根，天上祇应依桂蠹。
我闻此事涕沾裳，叹息佳人葬北邙。
平子定情良足羡，潘岳哀歌亦可伤。
海外招魂方士死，竺乾讵有胡僧香。
造物由来多吝啬，明珠易陨珊瑚泐。
高侯奇福尔曾消，况是倾城难再得。

穆宾日年兄为其太夫人庐墓歌以美之
昔君作吏长淮北，升堂拜母欢相得。
石濩湖头别几秋，寄书竟乏南飞翼。
去年奉母广柳车，麻衣徒步归里闾。
仓皇未得走相唁，炙鸡欲裹空咨趄。
近闻马鬣已就封，何以树之梓与松。
白石为垣茅作屋，晨昏上食如飧饔。
素冠栾栾泪瀰瀰，涕痕洒处繁英死。
夜半空山雷电过，母也无惊儿在此。
小人有母早相捐，音容髣髴留杯棬。
生儿未得一日养，万钟忝窃嗟徒然。
君不见颜乌之冢高于山，群乌衔土血斑斑。
又不见东阳许孜攀枝哭，猛兽闻之杀麋鹿。
至性由来动鬼神，蓼蓼者莪堪再读。
北平郡志遭烽燧，忠孝无徵罪长吏。
今看墓侧产芝驯白兔，我将大书特书记其事。

放歌行赠马羲徵
画花如欲语，画鸟如欲飞。
徐黄已往不可作，近数淮南马布衣。
蹇驴箬笠来燕市，五侯屏幛生光辉。
尤善苍鹰及鸿雁，枫林飒飒芦花稀。
霜拳未下狐兔走，碧波群唼荇藻肥。
我从陇首来，携得一鹦鹉。
顾影辄哀鸣，交交念俦伍。
君绘其一桐花阴，素壁雕笼相向舞。
雪衣化去委苍苔，丹青尚尔留风雨。
高士从来信不羁，云林迂绝虎头痴。
狂歌白眼每惊座，醉卧青楼醒画眉。
鹔鹴典后复何有，但言贳遍卢龙酒。
只今八月雁来时，袖中秃笔还如帚，一幅吴绡酤一斗。

岁己亥畅月十有三日恭值我太仆长兄六秩有二初度又四日则吾嫂张恭人设帨之吉盖长于余兄者一焉硕人君子百年偕老阃内雍雍琴瑟在御虽诗人所咏葛覃樛木诸什何以过之宜其和能致祥以引无疆之年也琬系官于外不克称百年之觞者十三载于兹矣念具尔之无多知还辕于何日爰命画师绘图为寿图成而系之以诗俾童子诵以侑酒
神宗戊戌吾兄生，是时吾父方笔耕。
长贫未免牛衣泣，诗书口授从孺婴。
解辨之无有深喜，掌中珍惜如连城。
小弟悬弧在馆舍，嫂氏灼脐闻啼声。
我母初来秉家政，姑妇相依以为命。
晓汲寒浆夜绩麻，二人不复忧温凊。
织纴常为邻里师，蘋蘩善体慈帏性。
椎布能安德耀妆，劬劳独抱桓君瓮。
吾父东曹曾典选，兄也出入蓬莱殿。
大官珍膳视膻芗，上林刍藁输圻甸。
囧卿拜命佩银黄，满朝动色公卿羡。
座上常盈珠履客，五侯倾倒通宵宴。
欃枪一起沸乾坤，雁行零落今半存。
丹雘空馀堂构恨，白杨堪泣鹡鸰原。
筋力年来犹矍铄，青鞋竹杖行丘园。
时共山僧谈浩劫，每从田父开芳樽。
绛人甲子已双周，琴瑟雍容至白头。
阃德由来咏樛木，小星无怨抱衾裯。
锦筵开日逢长至，人同宫缕共添筹。
宗党迎门致羊酒，百年偕老真好逑。
有弟有弟在肥如，侧身东望空踌躇。
即今谬忝金鱼佩，尚忆当时竹马车。
官贫何物堪为寿，钓得滦江双鲫鱼。
嫂氏中厨办盐豉，烹之燕客当何如。

白鸟行
济州城北葭苇丛，蚊虻举族巢其中。
子孙不知几万亿，得时栩栩乘炎风。
飞而食人帝所命，薄暮奋翅声鼕鼕。
惯入雕甍及翠帐，讵分舴艋与艨艟。
深闺驱遣损纨扇，中夜爬拂愁老翁。
二三游魂饱不飏，献馘或染桃笙红。
庶人火攻出下策，男呻女吟宵难终。
渐近淮徐闻更盛，此物亦复侈南宗。
吁嗟乎，南山之虎尚可缚，蠢尔小虫何太恶。
利喙浑疑李巂州，轻趫颇似秦长脚。
夜宴谁乾鹦鹉螺，昼眠未稳鸳鸯幕。
赵女冰肌啄作瑕，楚妃玉臂甘如酪。
司令吾将罪祝融，俾尔遗种今为虐。
安得伯益焚山林，扫清窟穴无栖托。
君不见城阙千年老紫姑，人肝作脯群相呼，何况区区肌与肤。
即今跳梁何地无，尔曹细琐何足诛。

刘雪舫馈泉酒赋谢
贱子实顽疏，读书怀往哲。
赋命一何穷，遭时多臲卼。
已矣复何言，门内生饕餮。
祸本验豺声，天心厄羊舌。
踪迹同沙抨，身名竟瓦裂。
仓卒槛车徵，骨肉成死诀。
幸荷国恩宽，未即赐臣玦。
待罪爽鸠庭，呼天口流血。
甲士月践更，刀镮俨罗列。
嫚骂谁敢嗔，供顿讵能缺。
充肠藜藿甘，伴寝锒铛热。
惊看肤已枯，空馀骨未折。
卧疾谢参苓，何心谋曲糵。
平生金石交，弃我如蜣蛣。
粱肉委沟溪，一毛安肯屑。
之子未谋面，顾予临土穴。
问答未终词，执手但呜咽。
侧闻甲申春，哲兄仗奇节。
百口尽祝融，义比昆冈烈。
南州有王生，椽笔直如铁。
作传表英风，快事称双绝。
中夜鬼神泣，毛发森凛冽。
言君隐甓湖，躬耕种瓜瓞。
今我被谗口，辱亲愧阀阅。
载见忠孝裔，心伤内如爇。
忽闻青丝骑，醇醪重提挈。
酿用锡山泉，此味经年别。
举盏祭皋陶，壶觞聊自啜。
寒夜羁魂安，馀沥小僮悦。
何由脱罻罗，共醉西山雪。

义虎行
汾水有樵客，刊木登崇冈。
霜浓崖谷滑，身坠虎穴旁。
虎子未离乳，牙爪无锋铓。
仓皇觅所出，峻壁如堵墙。
久之白额至，万壑风飞飏。
口衔半体物，不辨鹿与獐。
磔裂饲其儿，何用舂糗粮。
回身睨生人，怒目森电光。
少焉咆哮息，若有所思量。
便掷所馀肉，授客使客尝。
有客不敢饱，惴惴临镬汤。
母子竟酣寝，月晓山鸡鸣。
客心私自忖，朝餐我其当。
宁知了不顾，一跃淩大荒。
还期每亭午，命食遂为常。
晨昏得暂饱，饮血为酒浆。
月馀负子行，学步恣腾骧。
樵客守空穴，长恸呼穹苍。
为德何不卒，主人忽我忘。
熊豹倘来居，何肯效慈良。
不尔亦饿死，吾其葬此方。
俄顷载之出，耳畔松杉香。
茂林绝鸟迹，日色曛以黄。
蹩躠向虎拜，叩头启大王。
贱子姓甲乙，家在县南厢。
析薪糊八口，失足践贵疆。
恭承不咥恩，惠养兼扶将。
前身尔当省，或是父与兄。
辞家日已远，父母倚闾望。
我言若可解，送我归故乡。
祝罢虎前导，果至来径旁。
行行将告别，主客两徬徨。
樵言感再活，报德愧微凉。
到家卖斤斧，肥羜充尔肠。
郭外古瓦寺，夹道双白杨。
来月月三五，飨汝亭之阳。
虎也颔者再，相视泪浪浪。
匍匐返蓬室，家人惊且藏。
挥手唤其妇，人也几为伥。
张灯进麦饭，痛定话端详。
邻里半疑信，瘦削类巫尪。
贫家乏刍牧，自典粗布裳。
鸾刀未及奏，猛兽多宵行。
然诺怀一饭，摇尾来通庄。
市人竞攘臂，摐金骑屋梁。
不复施钩楯，罟网已在纲。
须臾遭急缚，献捷跻公堂。
县宰曰杀之，庶以惩不祥。
樵客闻此言，槌鼓膺锒铛。
长跪告明府，大恩安可戕。
对虎话畴昔，阶前如聚商。
大王犹在口，为我受兹创。
乞命于神君，微躯请代僵。
宰也嘉其义，解缚忍尔伤。
爰造所期处，高俎陈饩羊。
舔啖尽晷刻，逝矣何跳梁。
观者隘衢路，童叟纷趋跄。
亭名曰义虎，刻石传郊坊。
楚国谷于菟，书传非荒唐。
作诗表厥异，愧彼中山狼。

问鹊词
窟室昧昏晓，不知七夕过。
唶唶暮檐鹊，毛羽半摧磨。
见人如惭沮，敛翼坐高柯。
借问尔何为，衔尾填银河。
譬如人间役，髡钳城旦科。
万古有程期，风俗非传讹。
支机石安在，牛女年几何。
鬒发何不霜，岁岁颦双蛾。
契阔展须臾，此夜停凤梭。
钧天实耳聆，宝瑟铿云和。
帝居渺何许，宫阙纷巍峨。
造舟以为梁，夫岂无鼋鼍。
用尔传下土，天孙结丝萝。
皎皎针楼女，乞巧会青娥。
瓜犀充玉盘，觋舞屡傞傞。
蛛丝告师氏，竞得欢且歌。
嗟余无一能，微长拙则多。
鬼神侮婞直，投足婴祸罗。
野田有黄雀，化为蚌与螺。
吾生独不然，跼蹐长轗轲。
揽衣诉云汉，无媒愁谴诃。
刚肠愿湔涤，钝骨须切磋。
富贵如可求，不惜为祝鮀。
岁时忽已晚，莫挽虞渊戈。
来年忆此语，将命勿蹉跎。

雨中读书
檐溜扫阶除，濯足因及膝。
歘尔心魂清，忘其在请室。
残书代高枕，佳辰聊散帙。
古人生我前，忧乐端非一。
为乐何多方，医忧苦无术。
幽幽泣鬼神，往往托纸笔。
当时每见嗤，千载遥相恤。
我忧竟何如，辘轳井中繘。


见月
雨师将倦勤，兼旬未停辔。
窃恐瑶台倾，月娥亦憔悴。
长天彗层云，皎皎东南出。
忽似久盲人，去我眼中翳。
又如佳客至，跫然岂遑寐。
避湿屡移床，弗离寻尺位。
草虫变其响，高下闻歌吹。
瓦樽聊自斟，忧人易为醉。

梦先仲兄

其一
昭昭此日月，不复照忧窟。
嗟我同气人，生死悲汩汩。
哲兄处我侧，须眉俨平日。
有时拊手歌，忽尔变愁疾。
恻恻骨肉言，既寤不能悉。
弱女未适人，娇儿方弄笔。
死者岂不伤，生者责难毕。
魂惊近来事，附书报阿七（阿七，季弟珣小字也。）。
痛矣藐诸孤，朱殷血盈膝。
短烛灭伊蝛，忧端密如栉。

其二
维鸟盖有群，维天盖有斗。
蟾兔屡盈亏，兄来月八九。
地下网或疏，岂无魑魅守。
稍稍行家园，往往共杯酒。
鬼神怯忧患，哽咽长掩口。
汝弟在罻罗，二亲亦知否。
平生顾复心，何以慰左右。
再询迷所往，寸心非我有。
抚枕一招魂，残星动高柳。

所居屋三楹蔓草生于瓦上守者驱小竖刈以饲马须臾略尽感而有赋
黄雀衔草根，芃芃覆我屋。
昔耶失所依，薋葹蔓成族。
凭高势自骄，渐欲欺乔木。
多露馆蚊虻，蔽日栖蝙蝠。
野火讵能侵，跛羊不可牧。
我忧莽无蒂，数椽聊托宿。
斧斨不在掌，吁嗟空以目。
腰镰者谁子，崇朝肆剪戮。
短柄落高檐，盈筐凡五六。
马饥不待剉，伴以新登谷。
天道忌满盈，物态有倾覆。
锄恶幸无遗，城狐应觳觫。
凉月在觚棱，遥天碧如沐。
肺病廓然瘳，欣欣对老仆。

夜坐吟
故人借我书，兼借新历看。
始知秋向分，晷刻从中判。
如何宵漏迟，展转不能旦。
无乃天官书，羲和昧厥算。
乌啼星渐稀，虫语砧无断。
歌哭两吞声，披衣起三叹。

咏史

其一
宣子爱智瑶，卜筮将为后。
五贤一不仁，谏者尔何谬。
决水灌平阳，骄贪因致寇。
何意釜中鳞，却毙林间狖。
国士既感恩，谠言无一救。
漆身竟何益，况乃志不就。

其二
古圣贵远猷，经邦戒谋始。
秦穆杀三良，乱命一朝耳。
安知家法垂，视人犹犬豕。
数传至祖龙，赫怒六王死。
诸生竟何辜，坑之咸阳里。
勿嗟新法酷，孙谋在前史。

其三
少卿陷狼荒，司马为叹息。
上书坐腐刑，公卿弗为力。
洛阳贾竖子，牧羊拜高职。
穷愁著万言，发愤摅胸臆。
结交慕游侠，多财思货殖。
名山今则传，衔冤意谁直。

其四
秦兵围邯郸，信陵抱深耻。
一邀朱亥行，能使侯嬴死。
谈笑却狂氛，连城弃如屣。
驱车返大梁，谢罪居田里。
悲歌筑糟丘，壮心付床笫。
英雄作达人，陋彼三公子。

其五
太尉血未碧，无敢瘗骸骨。
绿帻尔何人，哀哀夏门卒。
伟哉门下士，左手提章钺。
佣身托六尺，宗祊未沦汩。
种松期岁寒，观人在仓猝。
使居高后时，可以为周勃。

其六
应侯既得志，誓漆魏齐首。
急难有虞卿，弃印与俱走。
无计抗秦威，甘心作穷叟。
岂知孙宾石，复壁藏死友。
成毁安足论，二子名不朽。
古道良若兹，今人以为否。

其七
崔生良史才，博物综坟典。
著书仿汉纪，金石垂斑管。
春秋讳定哀，本朝必归善。
奈何昧斯义，坐叹宗支剪。
同时载笔人，青宫出诸险。
危哉太史迁，宫刑犹幸免。

其八
鲁史多传疑，石言表于晋。
所言夫如何，尼父未尝讯。
或曰物所凭，此理差足信。
孤臣孽子魂，千年岂能讱。
滔滔水东逝，青山共磨磷。
师旷失其聪，九原复谁问。

煮枕行
华枕出剡溪，最宜三伏夕。
耳畔喜清凉，轻飔缘疏隙。
多足尔何来，兹焉为窟宅。
安居长子孙，蛰蛰盈千百。
宵行昼简出，希踪狐与貉。
伺我鼻息酣，分曹向阡陌。
觉后鲜完肤，梦中频蹙额。
痛痒难为状，罪浮于虿螫。
隐忍安可再，呼儿因大索。
祸延白鸟歼，扑共青蝇厄。
待旦访根株，惊心在肘腋。
厝火昧前筹，扬汤为上策。
不闻虮虱吊，俄看釜甑赤。
老藤幸无恙，鼎镬敢逃责。
终然敝帷意，未能即捐掷。
快哉永夜眠，鲐背始沾席。
怀安肇戎毒，祸福在所择。
书此示筦箪，慎无留恶客。

缚鼠词
我仆行丐归，不虞明日饭。
香粳白如玉，未饱身已健。
鼷鼠率其群，蠕蠕仅盈寸。
噬肯念予饥，但欲充尔腯。
设罗当穴口，小童不胜懑。
贪饕祸所聚，黠巧奚能遁。
畏人仍奉首，磬折如九顿。
我心方恻恻，弗忍诛其困。
欢然脱拘绁，三窟纵横奔。
释氏等冤亲，先民戒滋蔓。
岂若两相忘，可与达者论。

长信秋词
人言剑阁艰，妾道长门险。
频教翠辇回，坐叹朱扉掩。
寒砧高下声，流萤四五点。
残月下帘栊，自熨湘纹簟。

秋思五首

其一
秋风本无意，万籁自成悲。
蔓草徒摇摇，蕙华难独持。
高楼今夕月，知是怯罗帷。

其二
春日何逶迟，商飙每仓猝。
我攀芳树枝，坐见流萤没。
白露亦何为，星星练玄发。

其三
夜虫奏商律，断续秋魂哭。
美人罗袂寒，背月吹霜竹。
两两感人哀，天声不如肉。

其四
疏雨戛寒丛，落叶纷如击。
玄鸟沐其羽，向人有归色。
故乡岂不怀，行行戒缯弋。


秋思五首 其五
女萝在高松，葳蕤有骄色。
严霜下棱棱，莫肯相羽翼。
不如野草花，开落自努力。

初度课仆缝衣
一室类禅龛，馀年愧僧腊。
道气生桁杨，秋风欺韎韐。
晨兴盥我手，鹑衣妨出纳。
去岁已三浣，今兹须百衲。
宁辞僮仆羞，况乃虮虱匝。
持此报山妻，砧声共呜邑。

送宋牧仲别驾之黄州
昔在天启朝，作人歌早麓。
南宫三百人，中有先太仆。
相国起中州，殷人系同族。
连镳京洛游，晨夕叠往复。
有来必尽欢，浊醪十馀斛。
顾惟小子辈，辟咡俨伯叔。
乾坤遘鼎革，相国秉钧轴。
旁招天下士，滥收及鱼目。
登堂脱芒屦，问答不嫌复。
语及九原人，师容亦颦蹙。
侧闻佳公子，妙龄十五六。
倾都看卫玠，群公誇荀彧。
惜哉两楹奠，繁华萎梁木。
燕台展契阔，涕泪话畴夙。
俛仰数年馀，沧桑一何速。
君今佐黄州，岂曰耽微禄。
御者古有言，骅骝戒初服。
矧乃山川嘉，赤壁临江矗。
周郎与苏子，怀古情毣毣。
断岸雪千尺，轻舟帆一幅。
公馀恣游眺，寄诗慰幽独。

徐塘口晓发
舟过十六闸，快如脱深井。
篙师喜不眠，鸣榔夜相警。
晖晖星欲稀，猎猎风初猛。
登舻一长望，澄波浩千顷。
树杪见黄河，蛟龙得所骋。
上下白云光，淩乱芦花影。
宿鹭浴还飞，惊鸿断复整。
孤棹破寒烟，荷衣不知冷。

赠徐月鹿水部
我友方嵞山，于世罕所可。
昔在古北平，论文列灯火。
抵掌话今古，重门不复锁。
发其笥中书，见君诗篇夥。
昭昭明月光，忽尔怀中堕。
便付小胥钞，披吟不遑惰。
问君复何如，答言最英果。
当今风雅俦，吾子屈一座。
杖策去卢龙，依刘适江左。
或于卮酒间，絮谈应及我。
嗟予诚濩落，遭时独坎坷。
白首叹无家，桑枝栖蜾裸。
古人重结交，千里糇粮裹。
兹当远行迈，握手清淮沱。
一见惬素心，长歌还鼓柁。

雨中过僧舍听沈山人弹琴山人善制琴今所弹者乙酉金陵客舍作已二十有二年矣
积雨不出户，湿气逼幽幌。
屋小如漏卮，决霤满盆盎。
忽闻赞公房，竹楼颇萧爽。
不惜屐齿劳，冲泥策孤杖。
到门钟梵歇，僧徒止三两。
俯槛阅烟云，绳床恣偃仰。
皤然一老叟，抱琴来方丈。
乍抚一再行，三峡哀泉响。
自言斲桐孙，百尺龙门上。
审端面势时，悠然太古想。
金徽未及施，宫徵在吾掌。
龙唇入都市，王侯大称赏。
乃知匠者心，冥搜穷罔象。
改弦灯火张，丝桐一何朗。
惆怅不成眠，道心于此长。

题王西樵长斋绣佛图
浮生能几何，忧患居其半。
当其在罻罗，刀俎何由逭。
四大如赘疣，拚飞羡鹤鹳。
细数从前愆，口腹生罪案。
戕生供一饱，水陆烹饪换。
自大以及小，巧力莫能算。
物微理则同，临危想奔窜。
祸首始庖牺，鱼鸟纷然乱。
西方大圣人，戒杀经文粲。
众生嗔且迷，大笑以为诞。
良由身未经，夏虫不知炭。
吾友王考功，同官复同难。
相逢摩诃池，面色黄如疸。
自从请室中，蠲除肉与蒜。
示我东坡诗，焚香起遐叹。
小楼仅方丈，似有天花散。
古来仙佛人，第一贵能断。
审兹割爱缘，即是阿罗汉。
老夫愧蹉跎，浃背有馀汗。

严灏亭太夫人寿
夙昔慕嘤鸣，良朋以为命。
载交严给事，如见陶士行。
威凤在层霄，䌽翮一何劲。
珥笔青琐闱，上书言利病。
章皇为改容，朕今得明镜。
问卿何能然，小臣固不佞。
高堂有母氏，风规肃而正。
嚬笑罔敢愆，矧乃职谏诤。
帝曰都汝母，德与敬姜并。
煌煌紫泥书，大国秦与郑。
爰及九牧人，闻风仰徽圣。
千里或命驾，登堂展恭敬。
余尝滥此邦，造庐代温凊。
今来逢燕喜，华笙谱家庆。
给事未及艾，丝纶伫当柄。
翩翩金闺彦，宫袍玉阶映。
遏末复鹰扬，棠华婉相竞。
母也不敢康，劳谦在处盛。
锦堂闻纺绩，彤管堪歌咏。
再拜行羽觞，南陔庶可赓。

题林铁厓絮铁册子
铁厓林公议屯田，失边将心，中危法几死。其被逮也，仆人咸鸟兽散，惟小史邓猷相随不去，至以絮裹铁，复以体温絮。奇矣！周元亮为作《絮铁行》，故名之曰絮铁。公属予和者屡矣，予曰：「愿一见絮铁，诗乃成。」公期期持不可，闻予履声，辄令避去，乃至深扃坚键，若将藏之复壁中者。噫！又奇矣！舣舟将发，书此贻絮铁，并以诮公。
林君海鹤姿，负谤中山箧。
可怜强项臣，堕此修罗劫。
苍头及庐儿，饱飏未转睫。
婉娈者谁子，问年方佩韘。
九死誓相从，慷慨无嚅嗫。
重茧逾万里，哀哀泪盈颊。
维时当冱寒，河冰不须楫。
琅珰九曲盘，缚公于马鬣。
累囚冻欲僵，缇骑仍夜猎。
之子解罗襦，缠绵复周浃。
弗惜束素身，宵分熨以胁。
久之铁竟温，适体如衷衱。
公非绕指柔，七尺等秋叶。
佳哉此孺子，智勇超荆聂。
何人编稗官，借尔光简牒。
大书复特书，将以告臣妾。

寄怀施愚山少参
昔我陷虎吻，微躯蒙羁绁。
君方拜法曹，顾余两悲咽。
愧乏平生欢，定交在狱闑。
爰书未奏当，忽作粤中别。
挥泪远行迈，万里忧心惙。
先帝汤文姿，沉冤荷昭晰。
豺狼伏厥辜，再添鹓行列。
之子在桂林，赋诗见慰悦。
流传及四方，知我交情切。
王程各有役，先后秉符节。
绛帐遍青齐，相望渺恒碣。
吾友丁礼曹，词翰果清绝。
同人滥吹奖，葑菲采薄劣。
严张两黄门，雅与夫君埒。
矫矫陈布衣，骚坛称七杰。
丁也坐微眚，足践辰韩雪。
余往送之郊，泪痕欲成血。
武林展契阔，停杯为汝说。
引领医巫闾，怛焉肝肠绝。
萧斋抵足眠，鲑菜弗为亵。
惜哉困簿书，倡和至今缺。
是年辛丑冬，祸发由蚁穴。
同室产鸱枭，倾巢恣餐齧。
天威赫雷霆，小臣将陨灭。
痛哭十年前，兹焉倍酷烈。
百口若卵危，万端付瓦裂。
搏颡呼苍天，天门高荡跌。
古人死多门，膺滂何罪孽。
所恨目不瞑，未与良朋诀。
一朝阊阖开，曦阳照幽蛰。
天王实圣明，宗祀存羊舌。
罗网幸脱免，江湖转骚屑。
绨袍邈千载，世情吝一歠。
方知饥与寒，忧患竟同辙。
匪不告缓急，逢人多面热。
登舻眺庐陵，澒洞风涛截。
欲访梅尉宅，挂帆复中辍。
长跽寄双鱼，恐君不忍阅。

题尤远公观梅小像
驻世贵无营，看花亦须福。
常闻邓尉山，梅花遍皋陆。
思欲命扁舟，佳辰翻踯躅。
先生鸾鹤姿，探奇日不足。
葱菁渺霭间，香光满巾服。
瘦筇矫若龙，德容静如鹄。
何时办青鞋，从君于薖轴。

寿戴岩斝先生
大海水所归，哲人众斯仗。
夫子龙鸾姿，身尊道何广。
耿介立天阊，载振云门响。
衮职赖弥缝，平均在三壤。
峨峨泰山松，临风倍萧爽。
赤舄映冲襟，遇物多宏奖。
贱子忝仓曹，缪荷知音赏。
侍宴或终宵，醉卧车茵上。
群嫭忌清刚，三台忽㬒曭。
终焉鱼水恩，邦教需公掌。
退朝展多艺，挥洒龙蛇榜。
淡墨写筼筜，森然似初长。
奏御至尊前，叹息世无两。
诸公饯疏傅，暂辍京华鞅。
騊駼羡双骋，岌嶪珠宫榜。
季方拜法曹，悬犀照魑魍。
平反出鲤庭，胏石咸无枉。
故吏愧彭宣，称觞倚几杖。
金焦秋正深，从公办衣緉。

萤苑怀古
昔予远行迈，祗役赴陇首。
驱车洛阳道，岿然见高阜。
土人鬻古瓦，莓苔一寸厚。
大字开皇年，离宫此遗甃。
当时宅天中，筐篚通九有。
后王乃荒淫，失计东巡狩。
缘山创飞甍，临江起广囿。
条支贡异卵，渠叟来珍兽。
庭燎燔都梁，高柯衣文绣。
秋宵宴未央，流萤照朱牖。
婕妤拜手敕，轻纨竞相斗。
火齐不足侔，桂馆纷如昼。
事与烽燧同，玉齿粲褒后。
秦鹿一朝奔，卫鹤讵能守。
我来访迷楼，荒榛窜鼯鼬。
坐抚邗水流，兴亡叹车覆。
空馀熠耀飞，年年满林岫。

晤石溪禅师于祖堂喜而有赠
箯舆陟危椒，杉篁密难度。
相将倚轻策，天阙在回顾。
苍茫但烟霭，不复辨来路。
倏闻钟梵声，肃然脱双屦。
瞻兹大法堂，天花粲如雨。
碑勒赤乌朝，松留天监树。
兴亡渺千载，炉香方一炷。
大师据绳床，音仪俨童孺。
维摩病起时，天人齐了悟。
嗟余逢世难，悲悯问其故。
回首百虑错，六州岂能铸。
如彼远行贾，扬帆值狂飓。
幸免饲蛟龙，心魂长恐怖。
未割区中缘，矧乃年齿暮。
充盘剥鲜笋，篝灯煮霜芋。
永顾毕馀生，结茅于此住。

赠别方绣山年兄
世庙之四年，临轩再传制。
鹓鸾集彤庭，骅骝刷幽蓟。
我友龙眠君，长余近十岁。
同拜小司徒，盐铁参会计。
粉署颇幽閒，燕好若唐棣。
往往杯酒间，从容问家世。
羡人乃多男，各陨弓裘涕。
后先持符节，遥遥去荒裔。
鸿雁日南翔，音书转迢递。
君家嵞山子，间关到恒碣。
入门为我言，哲兄在江澨。
五十诞宁馨，先畴庶能继。
翻然乞骸归，弃官等秋蜕。
买宅石城旁，躬耕奉租税。
斯语十年馀，贱子屡颠瘠。
谗人实罔极，天心示黥劓。
一朝脱罻罗，三载困狂猘。
沙鸥信不羁，水萍渺无蒂。
杖策款柴扉，欷歔互掩袂。
契阔不遑论，但话艰危际。
谈虎贺更生，惊心到仆隶。
须臾列酒浆，沾醉成小憩。
呼儿床下拜，殷勤复婉昵。
天马未络头，万里志精锐。
袖中出奇文，笔底风雷势。
灯阑雅击节，老眼不知翳。
孔融自天人，陆机称夙慧。
所贵在贤达，匪徒富文艺。
去岁客吴门，买妾得佳筮。
果尔梦熊罴，宗祊幸无替。
方将往提携，因之理归枻。
惜也限殊方，流寓禁方厉。
万一功令宽，庶从阳羡例。
小巷愿比邻，长镵饱粗粝。
二老跻耄期，两儿续昆弟。
龟策倘肯从，留书表轩砌。

题金孝章次子运甓图
陶公志匡济，辛勤少暇日。
彭泽五男儿，总不好纸笔。
华胄未云遥，箕裘阙继述。
世变鲜安全，聪明贵韬窒。
当时寓意深，非由家训失。
吴门有隐君，雅与渊明匹。
及其命仲子，遑遑如恐失。
躬耕林屋侧，偃息守蓬荜。
脱粟不盈仓，鸣琴时在膝。
既果鹿门栖，肯为鹤书出。
但愿学古人，辙迹宁须一。
何必督八州，乃足垂名实。
大易尚乾惕，豳风戒无逸。
再拜阅斯图，使我增战慄。

八月十五夜同施愚山泛舟湖上听庄蝶庵弹琴
自枉豫章书，岁序凡屡移。
久客如荡子，幸免沟壑危。
忽闻故人至，喜极不遑悲。
惊定转呜咽，涕泗交双颐。
穷途长儿子，欢然前抱持。
湖光信清美，况当三五期。
秋莼尚可剪，桂萼方葳蕤。
停桡延素月，婵娟来何迟。
赖有广陵客，清商弹哀丝。
飒然风雨外，静夜蛟龙随。
佳辰此邂逅，后晤安可知。
矧兹远行迈，扁舟去武夷。
问我渺安逝，郁邑难为辞。
螺江有征雁，且记南游诗。

施愚山至杭严颢亭招集皋园漫成一首
故人宣州来，君方孺子泣。
相将具要绖，汍澜双袖湿。
高馆城东隅，曰为慈亲葺。
周览御轻轩，焚香事禅习。
乌稗种未高，鹤驭嗟何及。
举座掩金卮，衔杯不忍执。
忆昔盛坛坫，吾徒满京邑。
绝响嗣黄初，风雨笔端集。
应刘一弹指，存没堪呜唈。
幸馀二三子，况乃隔原隰。
临流羡白鸥，飞翔偕出入。
夕阳下阑干，别袂荷香袭。
卜邻庶不违，吾其办蓑笠。

送侄幼文归里
昔我领符节，脂车向秦甸。
游子怀故丘，暂得还乡县。
汝发未成童，膝上背文选。
竹马一相送，西郊事饮饯。
别来十五载，不见阿咸面。
豺虎独何心，苍素使人眩。
牢修朝上书，天威赫雷电。
滋蔓及宗支，吹毛到亲串。
虎口尔幸留，痛矣吾家彦。
萧萧白杨下，衔冤讵能瞑。
阊阖九关开，阴霾一朝散。
薄劣岂能全，先人或馀善。
短狐工射人，屡廷登闻院。
对簿客西泠，孤蓬任流转。
留滞赋旄丘，依人同旅燕。
跫然骨肉至，穷途共慰唁。
载咏鸱鸮篇，泪与江波溅。
年来梦熊罴，泰占已三践。
足取慰桑榆，老怀聊暂遣。
方知苍昊意，不忍专霜霰。
行行告将辞，缆解意犹恋。
故园诸谢在，寄书未遑遍。
但言扫柴荆，马卿今已倦。
二劳在杖底，及尔偕游衍。
暮齿幸未颓，佳辰庶可撰。

汾湖行为叶元礼作
往者岁乙酉，避地东南隅。
舟行过八尺，居人惊且逋。
为言乱兵起，烈火烧姑胥。
今朝令箭至，抽丁兼索租。
不知何将军，传闻或姓吴。
军声雷电疾，后至将尔屠。
吁嗟太平后，未识戈与殳。
逝将往乐郊，安能怀故都。
公等来何方，慎勿登危途。
汾湖在咫尺，中有叶大夫。
生平重然诺，乡里称顾厨。
流离依主人，急往毋踟蹰。
借问大夫谁，通籍先人俱。
怀中刺甫通，倒屣迎门枢。
洒扫所居堂，筦簟罗精粗。
上床寝兄弟，庖湢安童奴。
酒浆及醯酪，朝夕任所需。
累累近百口，不言乡里殊。
堂西有精舍，绕砌生高梧。
曰予馆其中，偃仰良足娱。
惟公有爱女，娇娇神仙姝。
乘鸾去何早，碎此明月珠。
招魂来碧海，鸟爪同麻姑。
香奁委尘土，髣髴馀流苏。
纱窗犹窈窕，苔藓侵铜铺。
亭亭谢家树，华萼森扶疏。
念我苦邪疟，背上书朱符。
文裀抱尔出，冰雪凝肌肤。
同时客君里，冠盖连交衢。
啧啧语大夫，儿也千里驹。
东陂盛菡萏，况多菱与蒲。
时泛蜻蜓舟，斗酒相招呼。
盘餐进紫蟹，玉粒炊雕胡。
是年八月中，幕客陈师徒。
堂堂鹳鹅阵，白帜纷如荼。
铁胫宁足恃，螳臂何其愚。
湖水半为赤，曲港漂人颅。
旌门谒主帅，跣足沾泥涂。
遂得归乡国，虎口脱须臾。
南鸿恨疏绝，岁月忽相踰。
国恩诚忝窃，世路莽崎呕。
顾我山阴道，问答增欷歔。
痛哉吾父执，隧道穿狸狐。
封胡遏末辈，奄忽归黄垆。
渠渠旧阀阅，一炬今为墟。
劳人日鞅掌，缺然展生刍。
怆然犹子悲，怀抱常区区。
朱并尔何人，含沙肆飞诬。
天高听则卑，臣罪实无辜。
鼠牙倦奔走，仆夫亦云瘏。
赖子相过从，沉忧聊暂愉。
花晨或命屐，月夜犹操觚。
别离近三载，鬑鬑数茎须。
依人客真州，犹胜成都垆。
古来成令名，往往由茕孤。
虽过贾生年，未弃终军繻。
努力抗前修，勿为嗟辕驹。
浩歌感今昔，欲碎樽前壶。


同诸君子游道场山是日稍晏及半而返赋诗志憾兼订后游
我慕道场山，卧疴未能出。
开轩见浮图，森锐似卓笔。
晨兴散微雪，层云漏寒日。
爰假青翰舟，良朋凡六七。
先期戒行厨，裹粮兼枣栗。
方将恣遨游，幽探云霞窟。
放棹岘山侧，惊飙何凛冽。
客子衣裳单，兴来不遑恤。
坡陀倚瘦杖，丛篁厌蒙密。
石磴半欹危，冻泉屡通窒。
侧身窥绝壑，黝杳黑如漆。
百步辄一休，双童实予弼。
腰膝输少年，于兹验衰疾。
遥岑隔烟霭，暮色转崒嵂。
将寻处士坟，未践支公室。
张灯招同游，樵径恐相失。
回桡述见闻，所历分甲乙。
素心幸已酬，胜事讵云毕。
终期陟崇椒，再出勿仓卒。
人生不满意，兹游乃其一。

送汪舟次游庐山
好鸟非幽林，无以肆颃颉。
名山无主人，游子惨不悦。
我友施宣城，坐拥江西节。
招我游匡庐，书来誇奇绝。
开缄意已往，满眼见嵽嵲。
惜哉物役牵，老惭筋力劣。
扁舟凡屡舣，挂帆行复辍。
之子乐穷探，芒鞋逝将别。
中路见早梅，到日踏残雪。
侧闻香炉峰，千寻挂虹霓。
白云出床足，繁星可揽撷。
置身岩壑间，森然见孤洁。
寂寥徵君馆，芜没高僧碣。
往者陶谢辈，诗篇或遗缺。
山经与水志，登临须考覈。
庐陵有故人，悬榻为君设。
想像西轩中，开樽话所阅。
何时一把茅，共向东林结。

花朝前五日同刘紫谷王尔调赵晋公姜勉中奉世看光福梅花舟中微雨遇严武伯归自山中邀之使还因信宿徐长民精舍有赠
四载客吴中，山川已渐习。
邓尉未百里，梅花成都邑。
方将理轻策，佳辰渺难及。
苦为物役牵，往往风雨急。
兹愿誓终践，先期办行笈。
同侪三五辈，欣然具蓑笠。
云有贤主人，鸡黍颇能给。
便买蜻蛉舟，安能待惊蛰。
中路值髯公，衣襦半沾湿。
示我瑶华篇，芳香纷可袭。
遂造幽人居，宾主花间揖。
松梧饶古柯，茅茨告初葺。
几杖高曾遗，灯火儿童集。
开轩面太湖，渔舟黑如粒。
峨峨冰雪姿，清光被原隰。
思欲秉烛游，中宵坐复立。
生憎蜂翼忙，止恨莺声涩。
纵览及朝晖，鱼贯箯舆入。
信宿客自留，白驹未须絷。

赠胡省游
达士尚孤怀，通人有高寄。
嵇生雅好锻，阮孚乃蜡屐。
非关玩物情，聊以寓吾意。
维楚实多才，之子负深致。
言观广陵涛，万里潇湘至。
灵均邈千载，风骚尔其嗣。
袖中岣嵝碑，蛟龙缠屃赑。
西汉溯嬴秦，冥搜剖玄秘。
复见虫鸟文，或闻鬼神泣。
邂逅得纵观，颠倒及箧笥。
揩拂生光芒，潇然心魂悸。
王侯甲第高，欲往羞委质。
留滞仲宣楼，自揾荆山泪。
分手重徘徊，临风还徙倚。

送许鹤沙臬长之任滇南

其一
君昔在承明，珥笔侍先帝。
视草香炉边，朝夕资献替。
爰辍讲幄臣，俾以屏藩计。
再拜出阙廷，至尊颇凝睇。
敢辞剑门险，弥节章江澨。
龙髯泣鼎湖，乾坤忽阴曀。
采莼三泖滨，听鹤九皋唳。
今皇法汤文，求治一何锐。
刑期于无刑，要囚不忍蔽。
深宫念遐陬，眷此西南裔。
上古所不臣，版图乃新隶。
谁能宣朕心，黔黎免黥劓。
淑问如皋陶，钦哉汝其继。

其二
朔风凄以冽，鸿雁鸣啾啾。
芦沟雪一丈，桑乾冻不流。
之子瘦如玉，未胜鼲鼠裘。
岂不惜离群，王程不敢留。
驱车远行迈，驾言赴昆州。
碧鸡与金马，上与白云浮。
其地联百蛮，兵兴困诛求。
哀哀此孑遗，惨惨歌蜉蝣。
干羽格有苗，禹功犹可修。
愿言宽文网，敷政在优柔。
夜郎归汉德，白雉来宗周。
要荒致刑措，圣主解殷忧。
登临多暇日，新诗烦远邮。

其三
祖道宣武门，冠盖盛华簪。
健儿拥弓刀，载骤何骎骎。
方将归子舍，岁晏慈母心。
平生未离膝，此别实难任。
况乃渡五溪，风涛多毒淫。
揽涕向客言，浊酒不盈斟。
临岐执君手，太息忽沾襟。
请歌小宛篇，恭人如临深。
勖哉迈种德，庶慰兰陔吟。
昔贤隽不疑，高堂有良箴。

其四
今春客君里，赋别白苧城。
何期游京洛，送君万里行。
因题尺素书，为我贻友生。
琅琊盛才俊，父子擅诗名。
箧中竞渡篇，淡墨纷纵横。
周颙有别墅，坐对机山平。
留客大床眠，自煮鲈鱼羹。
广川兄弟好，繁露书已成。
布衣延陵君，北郭开柴荆。
醉中喜联句，往往通鸡鸣。
别来未云久，斗柄东北倾。
诸君定相忆，问讯饶深情。
但言客憔悴，方将谒公卿。
何由托阳鸟，奋翼渡南征。

题吴渔山仿吴仲圭画
昔人作山水，凝神在盘礴。
经营惨淡间，不苟等戏谑。
作者与赏心，要当富丘壑。
吴生大雅人，清姿如野鹤。
毫端走鬼神，古人庶无怍。
持赠万里行，披图俨酬酢。
诵君远游诗，不减谢康乐。
征鸿去悠悠，相望何寥廓。
葡萄江水深，勿使蛟龙攫。

赋赠方尔止

其一
余生穷海陬，夙昔寡俦侣。
侧闻古人风，定交在臼杵。
微尚审所谐，未致轻相许。
眷言采芙蓉，遥遥隔江渚。
一朝至南徐，乃见孔文举。
轩豁披心胸，渊立托毫楮。
良友若新姻，似欲忘羁旅。
三复瑶华音，何以报尔汝。
论文共吴沈（吴锦雯、沈冠东同寓。），残月共高炬。
客有馈鲈鱼，炊藜夜深煮。

其二
孔翠云间翔，凫鹥泽中趋。
赤骥弗遭时，未免为辕驹。
子云鄙雕虫，方朔叹侏儒。
往往英雄人，矢志成酒徒。
与子逢世乱，间关走崎岖。
谁言乡县异，不嗟道里殊。
执手临江楼，旌旆满山隅。
黄云暗西北，日夕群鸥呼。
利剑不在手，四顾无良图。
来隐具扁舟，卬其惟尔须。

寄怀王敬哉

其一
陶陶孟夏初，繁阴散林莽。
仓庚来好音，交交自俦伍。
念我平生欢，浮家托柔橹。
食薇敢言贫，采荼不知苦。
微雨沐庭柯，悠哉望乡土。

其二
乡土杳何许，青齐与燕赵。
与君虽异居，畴昔同弦朓。
中原战伐多，豺虎纷然扰。
昔为涧中柏，今如路旁草。
努力莫弃捐，风波慎昏晓。

其三
昏晓迭往还，行坐日默默。
感彼江海人，搴兰向南国。
释我无与亲，扬舲渺安极。
罻罗方高张，前路多矰弋。
鸿鹄莫轻翔，修鳞尚潜匿。
何用慰离忧，长谣以相忆。

其四
相忆讵云已，离忧难可任。
远游有高步，索居无馀心。
吴江森浩渺，越岭郁崎崟。
飘飖惬追讨，毋为嗟滞淫。
君发春申渚，予梦天姥岑。
愿言结茅茨，方将理瑶琴。

赠黄坤五先生
桂树冬葳蕤，霜霰未能枉。
嘒嘒长庚星，向晓曜弥朗。
维昔属休明，六宇清且广。
呜呼先大夫，通籍春卿榜。
清庙走琅玕，包匦兼筱荡。
宛彼金闺彦，结契青霞上。
威凤在层霄，毛翮殊森爽。
谁持太阿柄，閟此云门响。
遂与仲容辈，含睇归玄壤。
贱子沟壑馀，未敢辞鞅掌。
再拜于湖旁，揽泣话畴曩。
交情得孔融，零落悲任昉。
升堂解葛屦，顾予多宏奖。
虚惭抱关役，屡负清秋赏。
咫尺谢家山，纡轸难独往。
安得牛渚犀，入水驱魍魉。
落日葭菼明，临流送归桨。
梦想武夷峰，愿作青藤杖。
著书小太玄，精义窥罔象。
勿遽秘名山，庶以裁吾党。

上胡此庵先生
紫燕服盐车，跼蹐上太行。
一朝遇王良，奋首乃腾骧。
贵贱各因时，世俗空低昂。
贱子东海隅，畴昔怀飞扬。
十五读父书，十八游帝乡。
高冠佩陆离，孰不笑其狂。
弱冠贡有司，惭愧宾于王。
上书不见收，三度宫槐黄。
退耕把犁锄，淹卧庐山旁。
侧闻吾夫子，作赋淩建章。
清襟照伦辈，皎皎若秋霜。
黾勉慕高义，梦想在沅湘。
汉广不可涉，欲济谁为梁。
何期兵戈后，乃升元礼堂。
如彼珷玞石，得分结绿光。
如彼斥鴳鸟，得与黄鹄翔。
谭经虎皮座，绛帏罗笙簧。
顾予俦伍内，盼睐良非常。
琴尊四壁静，侍立恒负墙。
尚论古人书，精义贯毫芒。
高视星辰外，意气横八荒。
四载失趋庭，严如闻义方。
平生耻颂恩，感激忽涕滂。
草木有葵藿，犹知念穹苍。
人如忽此理，何异生空桑。
安能割心血，报答三春阳。

庚寅狱中感怀

其一
商飙凉劲秋，昊天降霜露。
采采孤葵根，展转愁其足。
幽兰在庭柯，馨香莫能蠹。
君子谅不惜，零落伤中路。
庶事多贸理，人生信所遇。
俛仰终古间，谁知龙与蠖。

其二
夸夫竞权势，志士怀荣名。
杀身非一端，天道常患盈。
汤汤桐柏水，有时浊且清。
羲和无停策，日月东西征。
自非空桑子，岂不念所生。
宛彼鸤鸠诗，悽恻涕沾缨。

其三
中夜聊假寐，饥鼯齧我耳。
拥褐步檐棂，众星粲可指。
中有琴歌声，清商激绿水。
哀弦随悲风，曲终忽变徵。
兹音久不作，勿乃邹阳子。
沉忧荡精魂，欲诉谁为理。


庚寅狱中感怀 其四
仆夫橐饘粥，投箸谁能餐。
徒隶向我语，庙室西南端。
往者杨左辈，颈血于此丹。
恍惚阴雨时，绛节翳飞鸾。
再拜招其魂，毅气不可干。
嗟余亦何为，喟然伤肺肝。

春日同沈象调陈路若集米吉土斋中分得庚字
旅卧不成寐，遥爱西山晴。
朝光曜衣屦，唽呖闻初莺。
故人隔深巷，车辙分纵横。
良辰相与惜，往往多徒行。
喜无发可栉，盥毕扣柴荆。
素心三五人，列坐当轩楹。
开樽话畴昔，使我心骨惊。
大儿剪春蔬，次儿吹玉笙。
新雏弧尚悬，隔户闻啼声。
相顾慰怀抱，倾倒及茶铛。
去亦不复揖，来亦不复迎。
空山多白云，双犊同尔耕。

感怀

其一
鹪鹩虽小禽，不肯栖危枝。
雄鸡断其尾，窃恐将为牺。
荣瘁无定辙，祸福还相基。
柱下有犹龙，所贵守吾雌。
奈何今之人，翘翘忘此规。
临岐空叹息，羽括何由追。

其二
烈火或遗林，安波有骇舟。
岂必太行险，乃足摧双辀。
嗟我入犴狴，百日仍淹留。
不惜憔悴苦，但问罪所由。
愧无曾参操，素杼已见投。
苍天察区区，谁哉此为谋。

其三
招摇指东北，白草何茫茫。
雪霜深至骭，客子寒无裳。
夜长烛不继，鬼火森幽房。
魍魉露一脚，跳啸立人旁。
见之了无畏，憎其丑且尪。
安得晨风翼，驾言归故乡。

其四
昔在狼狈初，金铁贯两肘。
家人乃星离，仓皇各奔走。
须臾不自谋，形骸竟何有。
急难夫为谁，赖我二三友。
谁云鲍叔牙，此义今遂朽。
木瓜古有篇，报之以琼玖。
抚心审未能，长歌愧颜厚。

其五
鹡鸰飞摇摇，悲鸣何徘徊。
恻恻念同生，跋涉登崔巍。
乡关日引领，不谓音书乖。
道路纷豺狼，冲惕盈中怀。
愿言加餐饭，勿为心摧颓。
天威宁久赫，阊阖今方开。
中田蔓葛藟，生死相与偕。

挂剑台（在张秋镇。）
延陵季札贤公子，腰下芙蓉淬秋水。
一片心期不忍寒，萧萧陇树虹霓紫。
历聘诸侯未反命，鱼肠剚刃王僚死。
躬耕三让宗家法，吴邦不受轻如屣。
当时列辟尚权谋，剑客纵横仁义否。
君臣父子竞相屠，《谷风》之刺徒为耳。
公子深忧在万古，聊因死友扶人纪。
缟纻非无肸与侨，千金独向徐君委。
朅来酹酒想遗风，荒台半圮埋寒丛。
麒麟寂寞一抔土，谁其树之松柏桐。
人言墓草似干将，辘轳镡鼻将无同。
三十年来不复甲，枯根或化为蛟龙。
水汤汤兮风烈烈，篝火黄昏读残碣。
金石有时销，此谊长不灭。
君不见交态纷纷等阡陌，任昉门前无吊客。

王中恬先生七十寿诗
具区泽畔乌衣巷，孟陬之月星辰降。
石麟坠地信有神，咳吐成珠气如虹。
一朝献赋蓬莱宫，是父是子拜舞同。
观者咨嗟至尊叹，桓家马步何其工。
秘图山下神明宰，归来三径沧桑改。
龙威丈人书独窥，皇甫先生宅还在。
苍水使者乘星轺，再命而偻罔敢骄。
九牧知名争执辔，贱子何幸能联镳。
孤竹城边吐胸臆，官梅阁下承颜色。
纵饮从教百榼倾，登临不假双童力。
去岁曾探日观峰，裹粮未得蹑游踪。
吴门匹练老能识，水曹但见青重重。
一餐沆瀣身逾健，五枝为饵青精饭。
苍松同拜大夫风，黄菊还堪徵士伴。
绛县编年甲子长，鹿门夫妇敬相庄。
百岁觥筹洛阳社，一门羔雁太丘乡。
大隐从来在衡泌，翻笑商山轻此出。
醉呼明月影成三，倦舁蓝舆吾其一。
午夜星桥沸管弦，笙歌新谱白华篇。
漫从江左誇羲献，共说人间有偓佺。

送李方山之溟南幕府
海内大儿孔文举，生平未得相尔汝。
湖上相逢惊我在，剥啄到门无一语。
坐久方言在豫章，闻君遘祸如膺滂。
凶问纷纷未敢信，可怜子敬人琴亡（君有吊予及王朴斋诗。）。
大招赓罢涕沾襟，三竺烟峦喜共寻。
西泠雨后暮潮长，南屏月落晓钟沉。
李君磊落世无匹，昂藏七尺须眉气。
酒酣不避武安侯，落拓翻愁灞陵尉。
峭帆忽向桐庐去，从征万里滇池路。
黄陵庙口鹧鸪飞，诸葛垒边猿狖度。
异姓诸王谁最贤，汾阳幕府铜柱边。
已闻握发礼缝掖，会看聚米画山川。
尉陀既系吕嘉馘，珠履雍容需上客。
羡君䌽笔动星辰，挥毫坐使三苗格。
临岐送罢渺天涯，一路莺啼杨柳花。
坐中有客善长笛，为君更奏渔阳挝。

青山庄歌为徐声服太守作
徐侯昔为二千石，衙斋下瞰蛟龙宅。
三载饱看蜃市楼，双岐再秀渔阳麦。
解组归来何太早，洒泪车前诸父老。
携将五色丹崖石，袖中磊落珠玑岛。
君家别墅号青山，乃在九龙唐贡缥缈间。
烟波澹荡芙蓉湖，画桥掩映茱萸湾。
长松万笏茅屋古，白云千叠柴门关。
中有一人兮，绀发而朱颜。
餐沆瀣，弄潺湲。
乘赤鲤，招白鹇。
倚葛陂之龙杖兮，舞莱䌽之斑斓。
昔我扁舟向于越，看竹肩舆坐林樾。
酒徒历落两薛生，狂歌醉卧长桥月。
别来丛桂近何如，但言山巅水际添精庐。
科头日读南华篇，盥手自写天竺书。
徐侯之乐乐只且，四十不羡专城居。
君不见隋苑离宫十有六，荒台灭没眠黄犊。
又不见辟疆名园竟何处，舟人指点纷无据。
苏堤邂逅送春光，峭帆直欲之炎方。
炎方山水信奇绝，武夷九曲盘青苍。
更到罗浮最高顶，七十二峰遥相望。
此中亦有蓬莱阁，岢峨或与东牟当。
君归构亭山之阳，安得画手顾长康。
扫粉壁，图沧浪。
南绘番禺东扶桑，奇树若木与桄榔。
徐侯招我来栗里，白饭青刍属儿子。
野夫性懒怯奔走，卧游但醉兰陵酒。

题王西樵三桐小像歌
谁擘高丽雪蚕纸，绘出三桐势相倚。
直干高撑绿玉峰，繁阴下覆乌皮几。
紫髯白袷琅琊儿，隐囊如意方支颐。
挥手欲招朱凤下，髣髴已絙园客丝。
自言种此三十年，其一小者才及肩。
迩来离立近百尺，菟裘回首心悽然。
爱汝十笏草堂静，篪奏埙吹一何盛。
墙东避世许我同，风雨萧萧抱琴听。

寄怀姚经三司理建宁
君家群从高阳里，遏末封胡先后起。
黄门给事大中郎，火攻屈指长誇尔。
才名藉甚洛阳都，康庄千里羡騊駼。
相如车骑归来盛，却买扁舟到镜湖。
自荷长镵探五泄，浣纱石上苔痕灭。
千峰万阁共衔杯，坐看秦望峰头雪。
同游者谁孙子荆，南州老子真狂生。
曲阿太史好禅寂，雄谈飞辩何纵横。
一旦存身在罗网，素交弃我如尘壤。
男儿急难谁复怜，故人况隔螺江上。
去年重到会稽山，有客新从九曲还。
言君念我不暂忘，拔剑辍箸长三叹。
呜呼此意渺千古，知己堪悲越石父。
子瞻磨蝎悔作人，马迁货殖思为贾。
羡尔平反有异闻，持平不肯用深文。
卓笔还成铁笛赋，搴帷并吊武夷君。
往往从之不能去，离忧凭仗孙郎语。
开轩话我再生缘，桦烛三条应至曙。

寄怀周伯衡宪副
忆昔渤海李学士，上书侃侃论臧否。
南阳贵人争欲杀，先帝优容得无死。
妻孥徒步东出关，远谪辰韩五千里。
平原宾客散如烟，交态从来类如此。
周侯夕下青琐闱，一片真诚血相视。
短衣匹马践严霜，萧萧夜渡卢龙水。
姓名不遣关吏知，但道先生旧弟子。
送上毡车痛哭回，观者欷歔行者止。
我住北平近三载，李君累月书盈纸。
方知古道未尝亡，国无君子将何倚。
党人赖有贾长头，董班高义垂青史。
世上尽如曹蜍李志辈，不鸣不跃徒为耳。
思欲逢君一再拜，冉冉征途改星纪。
困辱颠连安足论，故态狂奴老尚尔。
安得马当山下风，共看匡庐千尺水。

送孙无言归黄山歌
忆昔虞山钱尚书，裹粮一月黄山居。
洞壑遥连天子障，岩扉旧是仙人庐。
白云瀰漫似海水，银屋琼楼或不如。
松柏已迷秦汉世，日月想见鸿濛初。
我读纪游未终卷，移家便欲将鸡犬。
一朝邂逅孙山人，自言本是山中产。
柴荆一别滞芜城，故国松筠空在眼。
越禽代马思依依，欲归不归抱深赧。
今年还山计已就，白石青溪齿堪漱。
亲串相迎不相识，婚嫁皆从出门后。
五亩虽荒尚可耕，呼儿学种南山豆。
有时馀力及樵渔，大男荷担中男售。
山人醉我金叵罗，请予为作黄山歌。
四海交游各有赠，倾箱倒笈何其多。
作者存亡半寥落，黄山客子仍蹉跎。
卜居狐疑詹尹笑，我龟既厌劳羲和。
答云广陵盛才彦，词人墨客肩相摩。
倚棹徘徊未忍去，离群踽踽愁如何。
我闻此语知其故，回觞却劝山人住。
他日重寻戴安道，免使相思渺烟树。

罗篁庵先生生日歌
豫章罗老夫子，望峻龙门，名高虎观。西京天禄，阐六籍之微言；北面人宗，接一峰之正学。金縢石室，世传永叔之文章；璧润珠圆，帝羡曲江之风度。空马群于冀野，收骅骝騄駬之材；振鹭羽于桥门，赓玉瓒黄流之颂。诜诜国子，方依绛帐于阳城；藉藉公卿，俄饯青门之疏傅。黑头归隐，冠悬神武之门；白社招寻，家近柴桑之里。西山南浦，长吟帝子之高楼；白下长干，重启谢公之别墅。鉴湖一曲，贺季真之轶事堪誇；绣幕双鬟，白太傅之风流再见。兹值小春之月，方开六帙之筵。诀授庚申，亲把洪厓之袂；历周甲子，谁知绛县之年。楚楚琳琅，尽是乌衣玉树；纷纷鸾鹤，衔来丹液琼卮。琬怀恩一顾，愿祝三多。当年立雪，深惭吾道干城；此日趋风，幸接南丰几杖。为公起舞，还吟池上之篇；听我陈词，窃附巴中之调云尔。
昔我应诏来京师，盐车局促无人知。
司业夫子据皋比，学者宗为韩退之。
河内薛公作祭酒，讲德之论中和诗。
鸿都诸生何济济，公侯胄子听箴规。
弦歌飨射用古法，摩挲石鼓宣王碑。
是岁成均校多士，公手予文称绝奇。
桥门观者众如堵，一鼓遂夺千人麾。
京兆礼闱果再捷，珷玞争价由波斯。
章皇右文迈汉武，网罗图史陈尊彝。
戴凭谈经累重席，匡鼎说诗为解颐。
风度无如张九龄，太平宰相非公谁。
小子一官真拓落，间关万里杂羌氐。
当时执政颇骄刻，浮云蔽日空尔为。
师也见机独明决，拂衣高卧西山陲。
扁舟时泛广陵曲，精庐况在秦淮湄。
扶风帐内笙歌部，花晨月夕常追随。
西子湖边侍函席，丹颧绿鬓横军持。
自言已得旌阳诀，招予同采匡岑芝。
今年再拜芜城下，恰逢嵩岳生申期。
登堂介寿者谁子，康成弟子苏瑰儿。
富贵神仙安可兼，邺翁自是冰霜姿。
东华软尘高十丈，何如五老峰下之茅茨。
闻公避喧往牛首，篮舆共舁安敢辞。
欲向茅君借仙驭，召令飞琼倚曲双成吹。

赠郑汝器歌（莆田宋珏善八分书，郑之师也。）
近代八分复何有，专家独让莆田叟。
作者纷纷祖唐隶，臃肿支离转粗丑。
郑君博物饶天姿，书法遒劲多离奇。
老笔纵横森剑戟，尺幅光怪盘蛟螭。
大书径尺悬赑屃，髣髴再见峄山碑。
家藏图书半秦汉，陈仓石鼓宣王诗。
岣嵝传疑夏王禹，之罘篆刻丞相斯。
缥缃卷帙各精好，岩搜壑剔将无遗。
我来焚香肆展阅，神游三代观鼎彝。
主人爱客出斗酒，高斋日午桐阴移。
况复髯兄善豪饮，醉挥三百金屈卮。
情从壁上观人醉，独踞匡床作奇字。
泼墨淋漓四座惊，咫尺苍茫风雨至。
昔我持节陇首经，磨洗中郎郙阁铭。
会将什袭称双绝，置向浮岚暖翠亭⑴。
⑴ 余家藏黄大痴山水曰《浮岚暖翠图》，因以名亭。

香山宴集诗
岁在丁未，六月乙酉，将由建业，言反吴门。怀吾土以登楼，兴悲王粲；莅大邦而制锦，有美冯君。慕怀县之风，栽花誉满；笃并州之谊，投辖情深。喜熟客之何来，无讥褦襶；快嘉宾之毕集，宁惜尊罍。观号香山，栝柏识青牛之气；桥环碧水，芙蓉俨白鹭之洲。爰命行厨，钓金鳞而作鲙；聿徵童子，倚玉砌以吹笙。幕展青油，宛渠渠之夏屋；卮分翠盖，代曲曲之流觞。正尔殷雷天外，欲来山雨；俄焉明月樽前，忽散城霞。左右凉飔，不惜平头羽扇；浮沉朱李，差宜散发匡床。树扶疏而黄鸟来歌，波潋滟而白鸥成队。紞紞羯鼓，隔素幔以催花；点点萤流，伴银灯而送客。昔者南皮飞盖，因裁公宴之诗；洎乎河朔传杯，厥有良辰之颂。以主人之高韵如斯，况景物之流连若此。可无篇什，以纪岁时？羡今夕之陶然，甘从金谷园中之罚；倘他年之至止，窃疑玄都观里之桃云尔。同游者陈幼木孝廉、汤旌三进士、柳公韩、马寅公、崔季通、王君贶茂才，序其事者，莱阳宋琬也。
炎蒸偶过投金濑，火云突兀如车盖。
主人爱客不知疲，临流置酒成高会。
芙蕖花叶正田田，习习香风满衣带。
楚姬十五晓奁开，越女三千明镜外。
南山之下殷其雷，挥汗不饮愁尊罍。
须臾赤城暮霞起，素娥流影无氛埃。
珠矶零落白鹭喜，管弦嘈杂玄蝉哀。
银漏沉沉客竟醉，玉山屹屹何由颓。
康成弟子陪游衍，来朝洗盏重开宴。
是时西北天如荼，惊见凉飙扫飞电。
神女由来避灌坛，风霆咫尺阴晴变。
角抵交陈父老观，街衢灯火儿童忭。
井梧旦夕报秋声，扁舟欲发阖闾城。
握手相看那忍别，更捲荷柄作兕觥。
君家夹河善为政，双凫伫待朝神京。
却怜道士无鹅换，素壁犹堪书姓名。

佟中丞汇白僻园观姚伯右画梅歌
南国梅花数玄墓，绛雪琼枝千万树。
秣陵城中吉祥寺，古干离奇世无二。
游人如蝶坐其下，车马笙歌到花谢。
我来步屧长干里，荷叶田田正初夏。
惊看素壁扫寒枝，霜华绿萼纷相亚。
秃梢拂云半已枯，蛟龙屈曲怒且癯。
粉黛肯教巢燕污，轻黄欲上游蜂须。
画手曾闻杨补之，近代无过关九思。
姚生自是餐霞客，酒酣泼墨方淋漓。
亭亭斜影临春水，姑射仙人弄珠蕊。
秾李夭桃空自妍，一时頫首称群婢。
尤物从来贵栖托，多君写向平津阁。
孤亭面面碧琅玕，池光交映青田鹤。
主人醉客出新篘，丝竹东山恣燕游。
据床三弄桓伊笛，不必重寻孙楚楼。

送王古直之大名为周起三太守书记
王郎家在钱塘郭，杨柳临湖起高阁。
门外偏多载酒人，滑稽雄谈恣欢谑。
一朝结束远行迈，匹马萧萧向河朔。
衔杯借问所从谁，天雄太守开莲幕。
劝君满饮缓离忧，大伾山中我旧游。
霸迹销沉五鹿在，人烟稠叠二漳流。
闾左频年苦征税，南箕北斗困诛求。
来何暮哉二千石，苍生待尔抒良筹。
黄梅日夜西泠雨，渺渺孤帆隔烟树。
怀古应过白马津，挥鞭何处黎阳渡。
此中词客有卢楠，松楸零落穿狐兔。
式庐表墓主人恩，苗裔若在寻遗赋。
未须洒泪向临岐，予亦依刘旧有期。
剪烛定当蟋蟀夜，泛月或在鸬鹚陂。
美酒从来数桑落，十千一醉乌容辞。
郡人交说岑公孝，荐达敢誇魏无知。


寄姚六康
学者读书须读史，坐穷理乱知臧否。
但愁纸价洛阳高，空使临渊羡寒士。
朱门缃帙竞装潢，猎色渔声安用此。
须臾散失随云烟，补袍覆酱徒为耳。
两京监板颇粗略，数行以后丹铅止。
近来剞劂数毛家，校雠惜未精蒐薙。
兼载徒誇费两牛，愆讹谁复分三豕。
南梁北齐编更陋，譬如嘉谷纷糠秕。
乖谬相承千百年，无人笔削存公是。
姜生雅负春秋癖，闭户覃思却车轨。
上溯马班下沈范，叹息欧阳观止矣。
删繁涤秽匠心苦，甫田有畔纷丝理。
蹇驴捆束走长安，词林动色公卿喜。
何由荐达明光宫，却难流布咸阳市。
丹阳令尹绾绶初，誓将薄俸谋经始。
重构萧家文选楼，爰从两史为嚆矢。
吾侪岂乏桓君山，高台九仞需层累。
或曰姚侯一何迂，催科不肯施鞭捶。
卧阁惟知学蠹鱼，甑尘那得肥妻子。
既无公府之严檄，又非水衡钱谷比，胡为乎孜孜矻矻穷年而不已。
姚侯大笑谢时人，吾亦不知其所以。
但言乐此不为疲，有书不读何如燬。
我慕姚侯常下拜，欲往从之渺烟水。
摩挲双眼待书成，书成早寄青湖鲤。

长歌赠陈其年
琅琊兄弟耽词赋，法曹年少来瓜步。
东阁梅花召宾客，阁外常盈几双屦。
座中最爱阳羡生，一榻高悬待徐孺。
考功潇洒善长调，屈指推君誇绝巧。
武塘学士亟称赏，共把君文问君貌。
扁舟暂系琼花台，蒹葭历乱芙蓉开。
半刺怀中犹未出，心知是君美且䰄。
轻棹容与泛秋水，狂歌气欲吞长淮。
君家冠盖满京洛，三十年来莽萧索。
青缃奕叶擅雕龙，白眼何人识孤鹗。
屯田员外晓风词，秦川公子登楼作。
丹阳少府颇好事，搜剔苍岩洗瘗鹤。
北固城头聊共吟，中泠泉水还堪酌。
朔风千里扑行车，叹息征人霜鬓华。
醉中莫折隋堤柳，来岁同看邓尉花。

寄赵雍容
忆昔结交严给事，䌽笔凭陵干象纬。
作者七人余其一，汎爱兼收烂羊胃。
论文雅欲法周秦，作赋相期宗汉魏。
坐中称述及吾子，精锐偏师使人畏。
不数同邑江东生（罗隐。），绝胜君家渭南尉（赵嘏。）。
湖上飘零喜见君，樽酒班荆惬素闻。
晚钟共踏南屏月，晓色遥看天目云。
醉后为余开箧笥，琅玕奇字青霞文。
戛击钟镛还大雅，竟陵馀子徒纷纷。
风驱电迈鬼神泣，岂惟旗鼓张吾军。
旅雁沙鸥无定向，菰城卧病叹离群。
药裹沉绵疏玉盏，枕藉君诗常在眼。
由来七发逾良医，二竖奔逃去如刬。
双凫共羡使君来，手板要章绶初绾。
才名藉甚尹翁归，舆论欢腾郑子产。
料得栽花满路衢，况复莺声方睍睆。
淀湖东上路非遥，一苇曾闻不崇朝。
相思相望转愁绝，扁舟欲往羞阳鱎。
年来已厌鲈鱼脍，会须归问故山樵。
尺书若访张融屋，白鹤江头有暮潮。

题沈友圣虎丘夜宴图
君不见弘农太守皇甫规，折节下士如渴饥。
尺书遣谢赵元叔，高风千载难攀追。
汉阳顾公真御史，青眼能交天下士。
绣衣按部五茸城，骢马将行且复止。
骑旄前导吏人趋，使君命驾东城隅。
造门执辔候良久，沈生高枕卧菰芦。
一笑登堂但长揖，观者如山绕墙立。
交情真见古人风，安问乘车与戴笠。
扁舟相送惜离群，生公石上共论文。
驺驭停车立花外，山僧秉烛向宵分。
快事惊传作佳话，一时逸兴堪图画。
须眉逼肖衣冠殊，写生疑是将军霸。
潇洒何须獬豸冠，扪萝穿葛上层峦。
祭酒先生横麈尾，月明清啸共凭阑。
方闻䌽鹢沔川回，何益长沙鵩鸟灾。
回车自下羊昙泪，白马应需范式来。
我见此图三叹息，史鱼不作悲遗直。
娄东幸有典型存，欲往从之无羽翼。
沈生痛哭知音稀，三径萧然独掩扉。
请看世上轩车客，只重黄金轻布衣。

修竹篇为筠士上人作
茸城五月黄梅初，檐溜如瀑三尺馀。
古云避暑如避寇，炎蒸卑湿愁所如。
翠竹檀栾出红壁，莺声历乱高僧居。
便策青藤招素友，兴来不复劳肩舆。
少年释子喜迎客，洒除苔径开精庐。
笔底烟云北苑法，架上卷轴先秦书。
绕屋琅玕青万个，翛然直上淩空虚。
坐爱清光还复卧，绳床无足施籧篨。
一枕凉飔来北牖，睡起盘餐复何有。
斸将新笋伴伊蒲，已放龙孙出林薮。
羡尔丰神迥出群，此君楚楚真堪友。
却嫌十笏无馀地，渭川恨不栽千亩。
剥啄谁人共往还，祗应许我支离叟。
禅门阒寂万缘空，桑下一宿如飞鸿。
寓情于物恐为累，况乃色相存胸中。
支公好鹤兼好马，嗟君此意将无同。
三问支颐笑不答，少焉月出青林东。
清磬数声收众籁，空阶肃肃闻清风。
相送溪桥聊伫立，回看烟雾方濛濛。

赠戴葭湄
钱唐布衣老谢彬，绘事远过曹将军。
弟子谁人擅绝技，戴生磊落超人群。
青出于蓝语诚有，一时月旦争传闻。
吾友琅琊王吏部，昔年邂逅西泠浒。
示我长斋绣佛图，云是君家妙手之所谱。
丰骨棱棱瘦且清，果尔传神在阿堵。
想见解衣盘礴时，耳若无闻目无睹。
闻君侨寓邗江边，三载频回访戴船。
非关兴尽却归去，爱而不见缘何悭。
扁舟暂系隋堤柳，幸得相逢执君手。
砑光片幅写须眉，愧我朱颜已衰丑。
须臾观者如堵墙，仆隶舟师交頫首。
形骸土木幻耶真，累累一似东门狗。
我有新亭号二乡，菟裘终老遂徜徉。
烦君绘出华胥境，更写糟丘日月长。
邀二古人为伴侣，漆园傲吏狂高阳。
宛陵先生肯同住，补入王郎共一处。

竹罂草堂歌①
① 疁城朱松邻、白门濮仲谦，皆以竹器擅名。
君不见练川朱生称绝能，昆刀善刻琅玕青。
仙翁对弈辨毫发，美人徙倚何娉婷。
石壁巉岩入烟雾，涧水松风似可听。
镂玉雕犀安足誇，玻瓈可碎牺樽腥。
白门濮生亦其亚，大朴不斲开新硎。
虬须削尽见龙蜕，轮囷蟠屈鸱夷形。
匠心奇创古无有，区区荷插羞刘伶。
妙制流传真者少，何侯得之为异宝。
大书深刻作堂额，客至登堂多不晓。
我来问名请纵观，锦笥才开称绝倒。
黄侔蒸栗缜且坚，润比琼琚兼肉好。
何侯啖我烧羊胛，华发临风除白帢。
阶列唐昌观里花，栏馀甫里先生鸭。
美酒元从白堕留，新篘更得青州法。
南人不惯北人欢，绳床坐听糟床压。
君不见蔡邕笛，千年人去亭名柯。
讵若龙钟古节大如斗，真堪一日十摩挲。
铜盘绛烛朱颜酡，升君之堂为君歌。
年来已厌乌程酿，客中十斛须相饷。
沙棠树下牡丹丛，蓓蕾计日应全放。
殷勤欲倩好风吹，痛饮还期明月上。
预敕双童洗竹罂，待余醉卧青丝障。

赠马南宫参戎
君昔衔命赴临洮，少年意气何雄豪。
狐白之裘秦复陶，裤靴帓首乌孙刀。
雪深草浅牵旅獒，手格猛兽如童羔。
绿熊赤豹远遁逃，生取苍兕拔其氂。
屯田芜没愁耘薅，黄砂碛里飞蓬蒿。
金城戍卒饥嗷嗷，翁孙方略徒烦劳。
安西都护醉葡萄，诛求络绎穷秋毫。
旋从丞相征哀牢，五月渡泸入不毛。
苴兰城下血战鏖，蚕丛铁马随猿猱。
李广数奇功则高，猿臂不得拥旌旄。
长啸归来脱锦袍，黄公酒垆换浊醪。
鲈鱼三寸莼可芼，安能俯仰同桔槔。
美人环佩逢江皋，感君一曲求凰操。
画眉笔染青螺膏，鸲鹆紫砚笺薛涛。
调丝未央参翔翱，玉台新咏铿云璈。
温柔有乡堪酕醄，何劳锦字贻窦滔。
灞陵醉尉空嘈嘈，吴钩夜作蛟龙号。
孙卢馀孽阻风䬞，天威赫怒集征艘。
楼船十万声喧嚣，何人为荐公孙敖。
鍪弧重绣解弓韬，洗清瘴海为城壕。
云台图画鄂与褒，道傍笳鼓惊儿曹，丈夫穷达信所遭。

东园歌为王烟客先生作（时公子藻儒、令孙茂京同举进士。）
海内于今推甲第，太原家世谁能俪。
相国当年相定陵，百年鱼水君臣契。
伯仲堪居伊吕间，升平再见唐虞际。
池上鹓雏五色文，世掌丝纶参内制。
相国文孙有奉常，官秩清华尚玺郎。
由来独抱烟霞癖，早赋初衣笠泽旁。
尚有平泉馀薜荔，更开别业辟池塘。
斜置小桥通鸟路，直从雕槛系渔榔。
韩陵一片石堪友，窈窕㟏岈出林薮。
凿险搜奇遍洞庭，灵威丈人复何有。
手种青藤松际悬，蛟瘦龙蟠纹左纽。
紫幔交垂白鹭眠，绿阴羃䍥苍鼯走。
君不见会稽内史右将军，千载人传脩禊文。
又不见蓝田主人王给事，摩诘前身画师是。
逸少诸郎尤绝伦，衣冠累叶何诜诜。
文采风流兼福慧，奉常得之为一身。
游戏丹青过北宋，庄严篆籀学先秦。
绛雪堂前珠作树，青羊车里璧为人。
䌽笔凭陵掣雷电，承恩同赐红绫宴。
家有名驹羡阿戎，人如国宝誇王俭。
上苑骅骝风骨殊，北堂龙马精神健。
连镳共向曲江游，即看视草蓬莱殿。
东园红药正芳芬，千树莺声出乱云。
鹫岭僧供郑国笏，虎丘松老令公坟。
叨陪杖屦娱清昼，坐遣壶觞到夜分。
羡翁久擅五湖长，更署新衔万石君。

三叹

其一
大江六月扬舲过，蜻蜓之舟甑中坐。
厨人挥汗进羹糜，金齑玉脍谁能那。
况复蚊雷搅夜眠，曲肱却羡黄头卧。
一叶梧桐捲地来，千群铁马中宵作。
忽似重围报解严，此事大奇良足贺。
朱鸟奠尔一杯酒，瓜期及矣行当速。
君不见穰侯门前车马喧，代者何人乃张禄。

其二
秋风淅淅广陵树，越布单衣喜初御。
新凉恰似故人来，残暑浑如酷吏去。
夜嫌背冷捲桃笙，晓撼童眠煨薯蓣。
祝融乘龙憺容与，赫怒馀威不少恕。
阴阳愆伏古所无，月令天官渺难据。
老夫笑卧篷窗间，物极则返天非悭。
君不见朱门炙手手可热，一朝失势成冰山。

其三
黄河涛浪山巃嵷，溯流五日皆南风。
长年三老齐奋力，舟如飞鹢人如熊。
正尔发狂呼大白，樯乌捩尾俄复东。
百丈安能胜万斛，汶流在眼难为通。
紞紞伐鼓北船发，估客笑语盘涡中。
人生快意岂能屡，哀乐中分莽回互。
君不见青门疏广早悬车，得时且避贤者路。

晨星叹
先帝四载策进士，制科再举由中旨。
偕对含元三百人，于今落落晨星耳。
岳侯早启山公事，臣心一片寒如水。
东南竹箭会稽良，谷侯一顾无遗美。
斥鴳因风附雕鹗，官忝行台未为薄。
何期同室产鸱枭，告密投章如戏谑。
羲轮那复照孤葵，赫怒天威遭束缚。
罗织经中成贝锦，例竟门前愁鼎镬。
自从系械两经春，面目黧瘦疑非人。
昼苦喧嚣夜愁寂，幽风习习吹青燐。
一朝谷侯亦来此，不敢详问防者嗔。
窃闻构谗亦其族，魑魅相思良有因。
岳侯胡为暂迁斥，一眚倏尔嗟同厄。
大火方中气郁蒸，破屋危檐何逼迮。
愁雨兼旬陆海倾，床下水流声泎泎。
甑产游鱼灶绝烟，枕簟生衣足无屐。
室迩人遐限沮洳，跬步何由吐肝鬲。
古墙骤塌无人封，谷也暂得相过从。
裸袒围棋发狂啸，共饱鲑菜传飧饔。
蹇驴借得不复辔，同访岳侯临暮舂。
斯须立谈惊且悸，浑疑绝域忽重逢。
曲江昔日同游衍，走马联镳雅相善。
威凤摧颓在鸡笯，土作匡床泪洗面。
韎韐老兵立我侧，译罢相看三叹息。
夜如何其夜已阑，起视晨星泪沾臆。

苦雨叹
昔年癸巳长安居，冥冥大雨十旬馀。
彰义门中驾筏渡，千家百室无完庐。
今年癸卯在西曹，灾蒸羁束方郁陶。
银河倒注日复来，俄顷床足翻波涛。
天道周回十年始，又看禾黍头生耳。
沮洳壅巷沟渠潴，百堵高墉一时圮。
我居旧隶执金吾，画栋虽存墙壁无。
疾雷震雹撼窗牖，珠倾箭激侵肌肤。
烧烛不燃蚊蚋出，同恶实繁蚤与虱。
仇雠满眼驱不得，任其噆齧心如失。
吁嗟乎，昔也高卧华堂边，桃笙雾縠常晏眠。
今也何辜陷虎吻，泥首涂足谁为怜。
桁无乾衣釜无粟，绣涩青苔连桎梏。
泪痕随雨滴成沤，中夜吞声共僮仆。
阊阖遥遥不可呼，帝飨钧天其醉乎。
如闻下土衔冤者，何事频投玉女壶。

穷交行简钱玉章馆卿
绝交之论讵堪读，读至穷交长痛哭。
良友谁怜任彦升，奇文遂广朱公叔。
更有交情视衡纩，雨覆云翻纷在目。
瞿塘非险孟门平，附膻趋热相追逐。
昔余谬忝尚书郎，五侯七贵争推毂。
一旦失身挂罘网，橐垂而入愁饘粥。
呼天不闻天盖高，卿相朱扉金作屋。
阍者嗔目唾且叱，老仆屦穿空匍匐。
故人佩剑长安来，欲告之急心徘徊。
跫然足音疑梦想，相与拭泪嗟形骸。
愁中动息每相晓，旦夕款门门即开。
七尺男儿重意气，一生一死书廷尉。
多君不弃蒯与菅，况吾声名众所讳。
知己由来胜感恩，市儿暮寂朝复喧。
酹酒重呼孝标起，到溉兄弟何足论。

雷霆引
飞廉趋，共工怒。
火作鞭，金为斧。
灵夔之皮以蒙鼓。
白虎为御兮，弗肯下击其侪伍。
啧啧野人言，前村毙黄牯。
东家老木半已枯，摧之戕之有何武。
封狼蝮蛇满郊邑，张吻杀人方跋扈。
雷兮雷兮亡其枹，胡为贳尔若无睹。
西山落日濛汜边，须臾返照声寂然。
我欲因之问其故，无奈巫咸久上天。

将进酒
酒乃愁之医，奏功逾扁鹊。
陋儒何龊龊，讥之曰狂药。
鹅笙象管锦氍毹，座无曲生惨不乐。
少年努力倾金罍，莫向桓山营石椁。
古来达者不愿醒，玉山一倒天冥冥。
白日苦短继以烛，举杯大笑匏瓜星。
醉乡主人昨有书，中山招手许同居。
我携何物往乐土，紫蟹之螯江瑶柱。

市驴行
囧伯寺前黄纸下，黔首不得畜匹马。
输官者后罪无赦，騄駬骅骝弃中野。
走马粪田史有书，房星天驷光模糊。
柴车辚辚鸾哕哕，负轭者谁大宛驹。
五陵富儿顾厮养，蹇驴价出龙媒上。
素丝作鞭金络头，骄嘶奋鬣行长楸。

行路难
少年不耕复不畬，行旅我猎贾我渔。
昼探赤丸乘白马，杜陵韦曲公然居。
司隶校尉不敢问，公孙丞相徒嗟吁。
君不见封爵由来有捷径，告密一纸牢修书，锦衣高盖惊里闾。
身不必贤良书，名不必茂才举。
便便饱五经，岂若工三语。
乡里小儿车上舞，大字新衔谒府主。
三年前在廊下趋，白头老儒徒踽踽。
汉家公卿半刀笔，平阳之后有丙吉。
家家少牢祀酂侯，有儿莫读天人策。
驷马银鞍金作鱼，何足道哉二千石。

放歌行赠吴锦雯孝廉
大江东流何汤汤，有客思归望扶桑。
登楼惨澹意不乐，忽闻故人来远方。
麻衣如雪手苴杖，相顾无色但旁皇。
忆昔扁舟初入越，感君意气方飞扬。
余兄一日进七士，昆崙县圃皆琳琅。
中有一人年最少，状貌乃类张子房。
见之口呿面为赭，心知是君未敢详。
退酌深觚用相贺，彼髯而紫真乘黄。
月明共泛西子湖，木叶乍脱天微霜。
纵谈高视八极外，须眉一一森开张。
一朝尘沙塞天地，黄河以北尸为僵。
怜余薄祜遘奇祸，骨肉摧裂天亲戕。
鸡斯徒跣奔厥讣，不死赖汝能扶将。
阖闾城外挥泪别，海燕江鸿两茫茫。
子之慈闱亦已没，轗轲与我辄相当。
群盗犹知怜李涉，世人何欲杀嵇康。
生逢坎壈难得志，凤凰在笯骥服箱。
忼慷悲歌众所讳，壮怀历乱如帆樯。
君不见会稽盛孝章，平生郁郁怀忧伤。
又不见东吴虞仲翔，青蝇作吊空悲凉。
男儿但当读书击剑饮醇酒，生系粤王颈，死葬要离旁。
不尔亦将日与狗屠游，弯弓跃马狐兔场。
或乘云气聊徜徉，下视乡里小儿如蜩螗。

贞媛竞烈篇
三晋由来多义媛，津吏之女弓工妻。
不惜捐躯脱父难，高风千古难攀跻。
河东侯氏家素封，森森二子如游龙。
乡里咸推万石君，闺门之内何雍容。
大妇能条桑，少妇职中厨。
婉彼诸小姑，年各十五馀。
缟衣綦履性所适，明珰不羡青珊瑚。
女史幼娴张壮武，文雅还过班婕妤。
夜织流黄不下堂，阿母顾之颜相庄。
春风高绾珍珠箔，乳燕交栖文杏梁。
一朝冀北起风尘，戈鋋蔽日来黄巾。
軨前人头后妇女，大搜里巷罗金银。
尽室吞声哭掩面，阿母从容色不变。
手指寒泉顾两男，以井为棺汝我殓。
诸妇跃入诸姑随，牵衣连袂如鱼贯。
更有婢妾三五人，含笑相将赴幽竁。
生当侍侧死当媵，皓齿明眸托修绠。
帘幕三秋锦瑟寒，辘轳千尺芙蓉冷。
愿将碧水照丹心，耻向黄沙筑青冢。
韩侯白马从东来，停车再拜为徘徊。
輶轩使者报天子，千年再见青陵台。
吁嗟乎，生民不幸逢天宝，家室仳离不自保。
多少悬金拖玉人，左建高牙右羽葆。
塌翼垂头安足论，终当汩没如秋草。
谁为刘向操彤管，似此幽贞世所罕。
人生百年会有尽，茫茫天地孰修短。
老夫作歌情默默，唾壶击缺悲填臆。
君不见豫让桥边日月昏，坐令壮士无颜色。

郭辉竹太夫人寿
君不见东汉郭林宗，辞禄躬耕养其母。
又不见东晋陶士行，高堂剪发延佳友。
古之英雄磊落人，壸德千秋垂不朽。
余也平生风雨交，郭氏诸郎堪白首。
丹穴惊誇鸑鷟毛，渥洼真见麒麟走。
季布千金一诺轻，相如四壁贫何有。
门外偏多车马迹，论文往往横星斗。
供客惟馀桀畔鸡，呼儿夜剪园中韭。
甲申之岁起龙蛇，雀鼠豺狼坏我家。
翟公宾客半零落，鹡鸰原上昏风沙。
肝胆一朝成楚越，挥戈奋臂磨其牙。
诸郎意气挺身出，旁人动色为咨嗟。
阴霾见日事终雪，阿母闻之匕箸加。
琐尾归来经荡析，再得登堂增感激。
伊余深愧稚圭文，多君未捧毛生檄。
绛帐春风并授经，前列生徒后长笛。
闺闱之内有严师，至今七十犹亲绩。
初度欣逢梦月辰，清秋八月场初涤。
开筵讵羡紫驼峰，充盘共列红蕖菂。
歘闻宾客四方至，徒御盈门马在枥。
白饭青刍餍所需，咄嗟而具忘勤劬。
䌽衣烂熳拜且舞，儿孙宴笑吹笙竽。
我闻西方有美曰戴胜，金支翠羽诚虚无（一作无虚）。
又闻凤凰之子名鹓雏，食啄丹泉栖碧梧。
岂如此母令名兼寿考，青精不饭颜色腴。
何以进之绿玉鸠，又何觞之紫霞瓯。
乡国咸宗敬姜教，多士欣从叔度游。
郭生郭生百不忧，高材岂合终田畴。
明年上书见天子，归来上寿陈嘉羞。
预敕中厨具鸡黍，重醉东皋花萼楼。

张幼量古剑歌
有客传书沧海东，贻我宝剑光熊熊。
龙鳞凤脊不复识，开箧蜿蜒生白虹。
张君今之魏公子，好古怀奇性所止。
急难偏怜赵胜危，虚恭能使侯嬴死。
一朝斸地出湛卢，雌雄再向丰城起。
拭以华阴山下之紫泥，濯以浩汗东流大江水。
鸊鹈寒光不可藏，星辰夜闭珊瑚匦。
锐头奚儿虬作须，三尺锦囊常负趋。
携舞尊前聊娱客，空堂似有蛟龙呼。
五陵贵人欲相夺，君执不可颜色沮。
酒酣顾余恒促膝，笑指苍天淩皎日。
何由邂逅有心人，脱手双镡佩其一。
戈鋋沸地箭满眼，未肯须臾暂相失。
故人卧病久离群，岂意寒暄到白云。
参差宛带芙蓉影，灭没还疑蝌蚪文。
冰雪交情有如此，始知世上空纷纷。
自昔神物称难遇，春日苍茫隔烟树。
报君遥盼塞鸿飞，挂壁萧萧走风雨。

雪夜蘋园听何山人弹琴歌
残雪峨峨照金罍，主人置酒临高台。
座中有客操绿绮，使我徒御皆心哀。
寒风萧飒空堂里，一曲未终栖鸦起。
忽疑空山雷雨过，倒挂飞流声齿齿。
又如班马之群鸣，千骑万骑行复止。
山人本自雍门客，长裾耻向王侯宅。
结友偏多侠少场，贫来独有丹青癖。
醉时携得虎头笔，满壁云烟峰削戍。
生绡高捲洞庭云，䌽毫孤映蓬莱日。
丝桐笔墨各有神，琴理真从图绘出。
水仙海上雾濛濛，《广陵》绝调随春风。
弦际何由识今古，胸无丘壑难为工。
伊余自叹婴尘鞅，五岳空怀何日往。
烦君为鼓一再行，能令宗炳群山响。
赵郎善手写金徽，更为变徵泪沾衣。
明月疏钟两摇落，满地清霜鸿雁飞。

春日曹侍御秋岳斋中社集
燕赵以来多豪侠，荆卿一去田光殁。
平原高冢空嶙峋，买丝难绣琅玕骨。
当代才人谁第一，曹侯雅与陈思匹。
辇下争传谏猎书，雄文不数枚生七。
伯仲之间两司马，建安而后风斯下。
四座况多江海人，悲歌旁若无人者。
清庙朱弦久寂寥，翻因离乱存风雅。
对客长吟金叵罗，吴歈齐讴纷浩歌。
且复凭阑望八荒，西轩烛灭飞鸿过。
抽毫握椠云霞起，珠玑错落含宫徵。
醉后堪思白氎巾，狂来欲碎乌皮几。
余也栖迟燕市中，蹇驴蹩躠忘春风。
羊陟门前未敢哭，宁戚辕下谁为容。
祇今早夜怀苦心，所嗟落落无知音。
感君意气如霜雪，论交杵臼情何深。
箜篌柱急杯数倾，起视银河低玉绳。
蜾裸螟蛉之二虫，仰天笑尔徒营营。

送吴孟甫归闽中
燕山四月莺乱飞，吴郎倚棹将南归。
津亭杨柳花已落，攀条折赠心依依。
政值王师歌采薇，旌旗耀日戈鋋辉。
笳鼓喧阗塞路衢，缓君行李开柴扉。
吴郎气概真足慕，风格依然黄叔度。
常将白眼傲王公，独以深心托毫素。
裋褐相逢杵臼边，定交片语抒情愫。
十日不见辄相思，蹇驴不跨多徒步。
丙夜论文烛无跋，坐看残月东南吐。
豫知此别已销魂，濒行为写江淹赋。
闻道欧罗道已通，蛎房苧布来都中。
我已倦游如病鸟，君今何事逐飞蓬。
行过庾岭定相忆，若到临邛谁缪恭。
吴郎莫辞醉，为君歌一曲。
借问黄金台，何如武夷谷。
武夷山水幽且深，百尺筼筜四时绿。
棕榈青青荔子丹，归时应惜枇杷熟。
况复扁舟载莫愁，讵羡明珠三十斛。
骊驹在门酒在壶，客子衔卮吟鹧鸪。
恨余未得一相从，南渡沅湘问五湖。
鶢鶋钟鼓非所乐，长安索米胡为乎。
南飞时有征鸿翼，枫叶殷时忆我无。

从军行送王玉门之大梁
有客有客髯而紫，左挟秦弓右吴矢。
自言家本关中豪，黄金散尽来江沚。
年来倦上仲宣楼，裹粮且访侯嬴里。
腰间匕首徐夫人，河上荒祠魏公子。
悬知吊古有深愁，慷慨登车不可止。
自从盗决黄河奔，大梁未有千家村。
烽火但增新战垒，尘沙非复古夷门。
短衣聊向将军幕，长剑终酬国士恩。
落日驱车临广武，春风试马出轘辕。
丈夫佩印乃恒事，安能郁郁老丘樊。
王郎顾我深叹息，一见欢如旧相识。
此行不但为封侯，人生贵在抒胸臆。
江上杨花白雪飞，梁园芳草青袍色。
盾鼻犹堪试䌽毫，莺声聊为停珠勒。
醉后狂歌气若云，军中教战容如墨。
春风拂地车斑斑，起看明月览刀镮。
平台宾客久零落，至今汴水空潺湲。
怜予偃蹇风尘际，年来磬折凋朱颜。
已知苦被雕虫误，强弩欲挽不可关。
待尔他年分虎竹，相从射雁终南山。

长歌寄怀姜如须
甲寅之岁汝降初，我生汝后七月馀。
竹马春风事游戏，鸡犬暮归同一闾。
君家黄门早射策，盛年谒帝承明庐。
有儿颜色娇胜雪，珠襦绣褓青羊车。
予时抱持著膝上，许以弱女充扫除。
是时两姓雁行敌，绛华朱萼相扶疏。
操觚握椠众所羡，汝南颍上名非虚。
城东茆屋先人筑，清渠一道穿乔木。
同辈相携五六人，缥缃罗列开签轴。
冬菁作饭饱饔飧，布衾共卧忘休沐。
自是辕驹行步迟，却看雕鹗拚飞速。
当时天步日艰难，戎马交驰疆圉蹙。
盗贼纵横贾谊哀，国是纷纭蔡邕逐。
钩党方严谁见收，多君置橐供饘粥。
一朝变起尘沙飞，老亲白首同日归。
骨肉摧残那忍道，馀生孤孑将畴依。
渡江浮海无消息，飘泊不辞寒与饥。
予归已类辽城鹤，十人九人存者稀。
行经旧巷不复识，高台倾圮无门扉。
旅谷生庭故井塌，鸱鸮昼啸狐狸肥。
有客传书知汝在，但言北望常沾衣。
携家流落栖江左，出处怜予无一可。
旧业虽馀数顷田，犁锄欲把谁能那。
况复陈留风俗衰，青兕玄熊啼向我。
应诏公车解褐衣，勉寻升斗羞卑琐。
兔丝未附女萝枝，明珠已碎珊瑚颗。
三十馀年尽苦辛，回头万事伤心夥。
君有慈闱我母同，老人苦欲思山东。
男呻女吟归不得，到今兄弟犹飘蓬。
给谏桐乡有遗泽，季也常依皋伯通。
展转崎岖二千里，蓄甘负米心忡忡。
伯兮蹭蹬遭戕贼，黄鸟之诗伤我衷。
鹡鸰高冢郁相望，昔何荣盛今何穷。
古人四十称强仕，尔我年犹非暮齿。
形骸老丑青镜中，鬓毛镊尽还复起。
语云忧患能伤人，孝章讵有长年理。
江上春风变柳条，尺书忽坠来双鲤。
上言别后长相思，长跽开缄泪盈纸。
扁舟欲来蛟怒号，采采芙蓉隔江水。
君不见周周之禽最微细，羽翼相衔不相弃。
又不见交让之木柯叶同，南枝葳蕤北枝瘁。
少年意气轻云霄，中道飘零共憔悴。
吴门市卒避人知，灞上将军逢尉醉。
富贵升沉安足论，要当努力千秋事。
歌罢空堂骤雨来，灯火青荧愁不寐。

赠陈卜五副戎
杨柳垂垂新雨过，乌几匡床客独卧。
襄阳大舸挂帆来，病中得见陈惊座。
陈侯意气干青云，学书击剑远从军。
慷慨雅慕鲁连子，笑傲不屑春申君。
裘带雍容真雅度，横槊征鞍驰露布。
少年走马骕骦陂，醉墨淋漓鹦鹉赋。
我辈论交果有神，相视而笑明江滨。
抒心写意在倾盖，旁人不谓相知新。
近日人情如掣电，萧朱得路雷陈贱。
岂无肝胆生死言，须臾却逐黄金变。
君言及此叹纵横，湛卢如雪腰间鸣。
握手危樯聊延伫，仰看白日浮云征。
关吏萧条遭束缚，逢人不敢称酬酢。
玄狸竖毛立我旁，此夕愁心为稍却。
画鹢飞飞指石愿，佳期相约芦花秋。
好将一片秦淮月，留醉元龙百尺楼。

寄呈其武宗兄太史
昔日汉庭开五柞，冠盖辉煌满京洛。
章台走马多少年，春风十里悬珠箔。
我家太史对枫宸，明光射策第二人。
天子临轩劳主父，渥洼再见生麒麟。
今之太宰齐被遇，方轨连镳起天路。
赋诗屡和柏梁篇，视草时披温室树。
余时裋褐客长安，遥瞻丰采弹其冠。
讵意乾坤有变迁，泰山为谷沧溟乾。
威凤神龙在草泽，幽居不救苍生厄。
藏书已足富名山，何日徵车来束帛。
囧伯居然世父行，往与先子同为郎。
图书手泽宛如昨，使我再拜涕浪浪。
西射堂前春草碧，开缄三复明相忆。
小弟何当千里驹，哲兄不惜连城璧。
昨日燕台尺素劳，惠连今在白云曹。
无由共聚长干里，明月清樽照䌽毫。

庚寅腊月读子美同谷七歌效其体以咏哀

其一
岁在摄提月在酉，天之生我何弗偶。
日月骎骎东逝波，万事伤心无不有。
悔将词赋谒公卿，惨对桁杨呼父母。
呜呼一歌兮歌难终，孤儿东望心忡忡。

其二
遗孤遗孤真可哀，两人早已归黄埃。
壮者生存少者死，九原可作心当摧。
况复年来挂罗网，鹡鸰之咏良悲哉。
呜呼二歌兮歌再咽，衣袖汍澜泪成血。

其三
有妹有妹同胞生，薄命亦复如诸兄。
良人弱肉困豺虎，男呻女吟八九龄。
忆在里门常病卧，燃须炊药伤我情。
呜呼三歌兮歌三拍，急难惜汝为巾帼。

其四
有侄有侄珣之孤，覆巢何幸留其雏。
有书骄稚不肯读，硗田芜蔓愁官租。
汝伯忍死望汝立，婚娶未毕怀区区。
呜呼四歌兮歌更苦，我弟形骸尚浅土。

其五
有女有女催我老，门楣何似生男好。
古人女史有良箴，作妇须娴栗与枣。
而翁书来报举孙，愁中暂得开怀抱。
鸣呼五歌兮涕涟洳，纵学缇萦难上书。

其六
朔风凄兮白日昏，深山绝壑啼哀猿。
天门岧峣万馀里，巫阳披发乘文鼋。
我欲因之窃有诉，玄熊守闑声还吞。
呜呼六歌兮歌曲长，羲和为我回颓阳。

其七
男儿坠地今年三十七，垂老低头对刀笔。
生死方知管鲍交，婚姻何有金张室。
浮生未敢问蓍龟，前路苍茫黯如漆。
呜呼七歌兮心转悸，永叹还防嗔狱吏。

张举之再直西省伤余在系之久赋诗志感
君在白云曹，我坐黄沙系。
送我入狱门，呼天共垂涕。
男儿患难在仓卒，叩人门户遭其嚏。
君也慷慨念畴昔，俄顷经营到纤细。
自解重裘覆我身，浆酒霍肉纷相继。
夜卧不复忧桁杨，低头稍觉安徒隶。
昔我罹此地，檐霤垂冰花。
今闻御沟上，杨柳将萌芽。
秋曹郎官践更遍，我忧浩浩无津涯。
行坐不知所如往，拘挛何异犬与猳。
肌肉半消但馀骨，几回惊见空咨嗟。
我闻张俭昔亡命，李笃哀之不顾身。
赵岐曾依孙宾石，至今意气淩高旻。
遥遥此事向千载，迨与夫子成三人。
力行古道恐不足，顾我龊龊非其伦。
君有幽斋号分绿，径转廊回纡且复。
春来已发何树花，池上新添几竿竹。
累人万一脱此樊笼见白日，携琴竟就西轩宿，会须一饮三百斛。
呜呼！
生须一饮三百斛，纵死亦当化为双燕巢君屋。

诏狱行
秋官署中有老吏，能说先朝诏狱事。
当时国是日纷纭，太阿柄倒归阉寺。
天子高居问尚公，公卿标榜排清议。
遂有群凶作爪牙，贙虎苍鹰最毛鸷。
长乐宫前传片纸，金吾夜半飞缇骑。
卫尉将军身姓许，提点官旗北镇抚。
谳决惟多王甫欢，累囚欲辩张汤怒。
洗垢新悬沈命法，挥毫已入追魂簿。
甫闻北阙杀刘陶，旋见西亭尸窦武。
白骨交撑裹赭衣，残骸谁敢收黄土。
尔曹自谓盘根株，杀人狐媚誇良图。
岂知神理有反覆，昊天明明安可诬。
神奸脱距竞菹醢，亦有然脐当路衢。
长安万姓歌且舞，卖钗鬻钏沽醍醐。
海水群飞桑亩移，俛仰乾坤又一时。
三君八俊俱尘土，膺滂田窦无坟基。
彤管堪嗟《酷吏传》，青苔半蚀《党人碑》。
我今胡为淹此室，圜扉白日啼寒鸱。
冤魂欲招不敢出，但闻阴风萧飒中心悲。
中心悲，泪盈把。
酹酒呼皋陶，皋陶竟喑哑。
古来万事难问天，蚕室谁怜汉司马。
君不见城上乌，啄人曾不问贤愚。
新鬼衔枚向都市，年年寒食声呜呜。

双燕歌
双燕复双燕，去岁春明江上见。
今年知我在网罗，飞飞万里来相唁。
忽似天涯绝域中，跫然骤得逢亲串。
支颐强起暂为欢，抚事哀歌泪如霰。
吁嗟我生太荼苦，羽毛摧剥肌肤贱。
鸿雁高翔那肯顾，鹡鸰梦断空凝盼。
东风夜夜吹归心，故园桃李开应遍。
燕兮少留听我语，狱吏虽苛不嗔汝。
长安挟弹多少年，汝今衔泥向何处。
楚馆吴宫久寂寥，野花烂熳萦遗础。
翡翠楼头许暂栖，恐妨思妇梦金闺。
宕子从军去不返，年年芳草春萋萋。
碧纱窗外霏霏雨，恨杀南飞乌夜啼。

春夜吟
白日欲落不肯落，高墉传箭收鱼钥。
隔户啾啾啸且啼，人耶鬼耶然疑作。
谁云此地夜如年，欹斜之屋七九椽。
官家许住不取直，日高犹枕墙砖眠。
独不记为郎时，盎中无米恒苦饥。
羸马东风可吹倒，平明跨出犹恐迟。

送别王朴斋奉使之金陵
蓟门夏月榴花飞，使君五两骖騑騑。
长安冠盖出相饯，故人凝望空沾衣。
忆昔论交片语间，斗酒十千出肝胆。
穷类虞翻尔所怜，兄事袁丝我岂敢。
相期羽翮致青云，何意分飞两相失。
同辈连翩鹓鹭群，微躯况抱犬马疾。
古人往矣不可作，似君意气良所无。
丈夫许与在然诺，人生岂必同根株。
君家子猷近安不，知我如此当涕流。
锦帆落影白鹭渚，洞箫且试秦淮游。
秦淮掩映芙蓉里，夹岸朱楼照秋水。
万一西风吹梦魂，应念羁人寄双鲤。

赠别李董自之邹平兼寄张幼量兄弟
故人家在长干里，坐对澄江几千咫。
十年不见须髯苍，况我遭逢复如此。
蹇驴短剑燕市来，含悽共举芙蓉杯。
田光邹衍骨已枯，痛哭何处昭王台。
挂席飘然不肯住，乘风欲访三山树。
藕花历乱蝉声悲，岐路徘徊为谁故。
白云正满徂徕山，君当结庐在其间。
缄书寄泪张公子，欲往从之梁甫艰。

送施尚白齑诏粤西
昔在先朝全盛日，才人辈出肩相望。
济南娄东擅独步，起家同拜秋官郎。
白云轶事在人口，片词只句犹琳琅。
百有馀祀调遂寡，作者谁复升其堂。
宣城词客奋䌽笔，重来西省生辉光。
前身应是谢太守，风格不下陈思王。
阅我姓名在囚隶，定交折节桁杨旁。
赭衣逡巡不敢揖，况与法吏相颉颃。
一人知己死不恨，区区此意安可忘。
我皇献寿长秋宫，诏书捧出蓬莱殿。
解泽宏敷万国欢，恩膏须使蛮方遍。
冠盖煌煌四牡驰，羡君坐策临邛传。
郁林父老困兵革，初列编氓称郡县。
天生旌节使臣威，尉佗不敢仍南面。
明珠翠羽贡王庭，玄龟象齿纷来献。
鹧鸪南山毒雾垂，猩猩昼立猿声悲。
伏波铜柱今在不，武溪之笛饶哀思。
岭南少人多怪石，子文自此当幽奇。
尹生今为二千石，与尔同门兄弟为⑴。
尊酒相于傥问讯，念余脱械当何时。
北雁如经湘水回，因风且寄南征诗。
⑴ 尹蓂阶为粤西太守，施之同门友，与余善。

钱黍谷画兰歌
性本爱幽兰，常欲制为佩。
得作江南游，芳菲日相对。
晨夕卧其下，怡情惟灌溉。
惜哉中弃捐，官贫莫能载。
钱郎赠我白团扇，䌽毫善写沅湘态。
烟姿雾质半空濛，墨气淋漓羞粉缋。
我闻画兰如画眉，最难髣髴双螺黛。
钱郎本自江海人，能事相成盖有因。
坐拥婵娟称畏友，牙签斑管常随身。
羸马归来爽鸠署，美人当镜生微颦。
骕骦之裘脱酤酒，清樽对雨花开晨。
幽窗小鬟擘笺待，玉台高咏声何新。
雪儿十五能吴歌，更解丝桐妙入神。
箜篌一曲歌一阕，流光宛转飞梁尘。
绾袖濡毫染麝煤，紫茎䌽叶交纷纶。
婉娈能令卉木荣，九畹开遍无冬春。
珍重古人交谊好，相思千里遗芳草。
裋褐逢君宛洛间，抵掌论文非不早。
便留此幅付添丁，大璐明珰信非宝。
箧有吴江一匹练，砑光不减鹅溪缟。
东轩茶熟莺正啼，乘兴还须为余扫。
何用重询屈大夫，看取文君作腹稿。

米吉土生孙歌兼贺紫来进士
米侯多男人所羡，三郎早被吴公荐。
天子赐对蓬莱宫，宫娥亲涤蟾蜍砚。
词赋已传天下口，更以深心托柔翰。
写罢鹅群染云族，远祖南宫近光禄。
弓冶相承笔有神，虎攫蛟蟠生鹘速。
妙解长康入三昧，醉洒羊欣裙几幅。
慈仁阁下松风凉，论文高憩支公堂。
我曾许汝非凡骨，騊駼今已淩康庄。
米侯挂冠前岁始，环堵萧条却车轨。
菊篱松径陶徵君，白麟奇木终童子。
平头奴子喘汗趋，君家宅第悬桑弧。
吾侪缔交阅三世，红颜那不成老夫。
捋君须，酌君醴，为君高歌还拊髀。
愿假数年各强健，记取今朝看靧洗，人誇虎儿做小米。

古银槎歌
我有匣中银凿落，碧山山人手所作。
背镂至正壬寅字，点画形模今宛若。
断节枯根纷错纠，中有仙人博望侯。
衣冠甚古须髯苍，飘飘一似乘孤舟。
肘后惜无筇竹杖，袖中或有安石榴。
人言八月泛天汉，支机石畔逢牵牛。
奇事流传见图画，鍊师何意穷雕锼。
当年亲致汗血马，饱历条支经大夏。
安知骨貌久销歇，供人把玩充杯斝。
金人已去柏梁台，玉液常沾白莲社。
嗟我瓠落沟断同，潦倒赖尔衰颜红。
有酒如渑不称意，欲求仙术寻壶公。
跳身此槎之腹中，穷源再入冯夷宫，为侯改号鸱夷翁。
胡为低眉偃蹇在尘世，枕蛟骑虎愁吾躬。

病榆行
天上白榆星历历，何年堕地参天长。
扶疏不啻百岁外，轮囷已过十围强。
三春耻共桃李华，青帝敕与钱作花。
谁铸五铢及缳眼，千缗万缗条枝斜。
松柏虽称卉木宗，让尔多藏为素封。
借荫纷纷来众鸟，趋炎日日聚游蜂。
狂飙捲地雷霆迅，烈火燔身半为烬。
枯槎无复挂青蚨，霜皮那得疗饥馑。
莺燕飞飞逝莫留，心空节断巢鸺鹠。
匠师屡过未肯顾，樵客操斤将见求。
繁华衰瘁才弹指，代谢千秋共如此。
君不见蜀道当年属邓家，坐拥铜山终饿死。

蟋蟀吟
星晰晰，风凄凄，银釭欲灭络纬啼。
一听搅人眠，再听沾人衣。
朦胧不复辨虫语，哀鸣疑是杞梁妻。
蜾裸在桑蝉在柳，尔独何为床下栖。
我闻蜀帝之魂化为鸟，伯奇冤愤为伯劳。
放臣逐子，弃妾怨友，形体有时灭，精诚郁难销。
尔岂积怨深痛之所感，胡为乎迎霜泣露而悲号。
乍长鸣，忽短歌。
草根趯趯群相和，羽声断绝商声多。
客子无衣不能饭，嗈嗈况有南飞雁。

九哀歌

其一
有兄有兄伯与仲，时人谬比颍川凤。
仲兮衔冤发愤死，广柳车中一长恸。
伯兮衰老遘谗贼，齿牙落尽眼复瞢。
藁葬圜扉席作棺，刍车麦饭谁为送。
死而为厉魂安归，披发叫天天欲动。
鹡鸰分飞雉在罗，啼乌哑哑惊宵梦。
呜呼一歌兮心烦忧，白骨何时还首丘。

其二
有嫂有嫂幼哺我，见我名成喜则那。
半夜鸺鹠屋上啼，烈泽焦原因爝火。
苍蝇但欲饱人肉，流血十指连双髁。
娣姒茕茕称未亡，宅为牢狴层层锁。
菅麻久换绿罗裙，藿藜堪抵明珠颗。
虽无儿女共牵衣，婢妾哀哀饥且裸。
呜呼二歌兮风凄凄，天门咫尺回金鸡。

其三
有女有女隔乡县，十年不见阿爷面。
外孙大者已总角，孝经鲁论皆能遍。
钱塘署中闻祸作，痛杀衰翁与佳倩。
间道殷勤遣仆来，念我无衣复无膳。
山桑之丝织者谁，兰闺手纴机中线。
吾衰已抱中郎恨，况复颠连遘天谴。
呜呼三歌兮百忧攻，何由得似淳于公。

其四
有妇有妇勤纺织，薄宦驰驱到江国。
突如其来缇骑至，举家相对无人色。
小臣系累罪所当，何意妻孥辕亦北。
寸帛铢钿不着身，罗网高张何处匿。
穷愁慰藉叔与兄，兄也客死悲殊域。
老母眼枯双耳聋，坐起相依视眠食。
呜呼四歌兮不忍言，书空咄咄声还吞。

其五
有妹有妹寡且孤，夫亡翁死留二雏。
不吊于天霜雪酷，掌中忽碎青珊瑚。
大男伶仃陷罗织，可怜已作髡钳奴。
腴田高厦不自保，他人入室吹笙竽。
父兮母兮生我时，爱之不异明月珠。
夜台有书不得寄，知我如此颦双矑。
呜呼五歌兮心断绝，暮雨秋虫共幽咽。

其六
有侄有侄方稚齿，长是弟男幼兄子。
两世三人共我身，拊摩忍别非毛里。
鸱枭鸱枭尔何苦，破巢毁卵心无已。
敲残血肉呼苍天，肯使家声玷青史。
痴儿娇小废笔墨，但索枣梨弄秋水。
呜呼六歌兮鼻酸嘶，尔父不瞑在黄泥。

其七
有甥有甥瘦茕茕，跣足履霜半面黥。
赭衣相对不复识，问答甫毕中心惊。
古云宅相理或有，今何憔悴昔何荣。
主人居汝为奇货，不遣牧马佣书轻。
岂知故国桑田改，甲第虽存主已更。
我躬不阅三党尽，何人赎汝归柴荆。
呜呼七歌兮涕滂沱，渭阳之情痛若何。

其八
有仆有仆困蜂虿，十人九人遭系械。
僵尸累累化青燐，存者支离人鬼界。
敝庐封锁陇亩荒，禾黍无收长蒲稗。
老稚三五伴吾居，丧家之狗霜中薤。
饥来并日不一饱，尔是官身那肯卖。
西园锦树郁青葱，繁华几日高柯坏。
呜呼八歌兮搔白首，劳汝曾无一杯酒。

其九
我生之日月在箕，𧬈訾屡觏今倍奇。
下吏羞称牛马走，遣忧惟诵豺虎诗。
方良载鬼魑魅笑，侃侃对簿无挠辞。
皇天后土实降鉴，臣体可亏名不亏。
皋陶曰杀尧曰宥，高高者天听乃卑。
七尺幸存系一发，不然若敖将馁而。
呜呼九歌兮肠九回，我见白日死不哀。

奉和钱玉章雨后见怀之作
羁栖盛夏如寒谷，泪化愁霖千万斛。
何人唤起潭底龙，顾我已似庖中鹿。
尧曰宥之不待三，臣今老矣将及六。
雌蜺半灭乳燕飞，愿得衔泥向君屋。

稨豆花
美人楼阁临秋水，爱种幽兰纫香芷。
盲风害雨崇朝集，紫茎堕地红蕖死。
数椽茅屋野人家，鸡犬依依静不哗。
墙头稨豆无人采，青子累累红白花。


关山梦
关山上与星辰逼，鱼贯猿梯费攀陟。
如歌如哭石泉声，半紫半黄秋树色。
十年驱马赋西征，曾共西岩麋鹿盟。
今日烟霞生枕上，乘风欲去吹瑶笙。

渔家词
南阳之南峄山北，男子不耕女不织。
伐芦作屋沮洳间，天遣鱼虾为稼穑。
少妇能操舴艋舟，生儿酷似鸬鹚黑。
今秋无雨湖水涸，大鱼乾死鲦鳅弱。
估客不来贱若泥，租吏到门势欲缚。
烹鱼酌酒幸无怒，泣向前村卖网罟。

夏日过广慧庵作呈米吉土
同州刺史延陵君，于此觞客当宵分。
梨园子弟梁玉班，歌喉婉转遏行云。
是时新经乱离后，吾侪尚得衔杯酒。
老僧借我精蓝居，梵呗书声满林薮。
君家诸子鲤庭趋，竞爽复与王郎俱。
更端设问悦以解，听我挥麈谈黄虞。
奇文一出恣欢叹，每到平原欲焚砚。
自从割席各成名，贵不如人亦不贱。
尚书父子践三台，雯也天驷行天街。
蜀道之难在跬步，先生因赋归去来。
雨馀并马款双扉，影堂寂寂流尘飞。
天外碧云自缭绕，阶前红药徒芳菲。
高座欣然具五簋，认是焚香旧童子。
惊心十载刹那间，荣瘁升沉一弹指。
最爱青青双桧树，几度摩挲不忍去。
月出堪思抱膝时，莺啼似识闻歌处。
绿邸朱轮未可亲，缁衣白社近为邻。
谁怜华发沧洲客，饱看玄都观里人。

舟中怀米吉土作长歌寄之①
① 吉土丧偶，博访名姝。吴门钱氏，闻吉土名，归之。
二十年前识君面，众中一顾能知琬。
把臂登楼恨见迟，白皙红颜俱弱冠。
君家居近宣武门，过从往往罗诸昆。
石丈斋头风崒嵂，有时醉卧梅花根。
灯市归来雪盈丈，下马天街欢拊掌。
乱踏琼瑶贴地眠，千金不惜王恭氅。
自伤忧患一身经，回首常时涕泗零。
杀机岂为题鹦鹉，蔓引尤怜到鹡鸰。
故人唁我更名姓，欲语吞声不敢竟。
一朝阊阖放金鸡，狂呼稽首天王圣。
华发相看老更亲，更生不死郑虔贫。
西郊芳草梨花岸，南陌春风明月轮。
避地从来称辇下，一枝喜近陶公舍。
破帽何妨醉尉嗔，青鞋屡向山僧借。
安知此福亦难消，又看钱塘八月潮。
穷巷闭门愁阒寂，扁舟冲浪叹萧条。
欲行不行心断续，琴歌牧犊朝飞曲。
吴姬新寡茂陵居，皓齿明眸美如玉。
窥君久矣君莫辞，好将䌽笔画蛾眉。
双鲤封题螺子黛，归来重补定情诗。

三犬行
君不见堵侯义犬天下无，霜毛黑质形于菟。
兽三为群绕环堵，一闻剥啄声号呼。
主人于䰄出迎客，摇尾屏息来座隅。
寒暄问答各有以，主人顾犬良嗟吁。
自言搴帷过通肆，狗屠牵犬犬惴惴。
俸钱赎归事偶然，儿童解缚官厨饲。
夜绕周庐共践更，奴子苍头得饱睡。
自从解绶伤羁旅，我突不黔愁糗糒。
吏人鸟散呼不来，重鋂零落韩卢泪。
支离幸免腰如磬，稂莠蟏蛸满三径。
西邻豪华竞田猎，择人而事惟汝听。
犬虽不言对以臆，乐饥甘守莱芜甑。
出随羸马入衔衣，长贫我亦心为定。
客闻兹语涕如泻，对此髬髵不忍咤。
多少人伦怀二心，至交卖友生妻嫁。
子密不义封通侯，豺虎肝肠人面假。
朝蒙濯溉暮弯弧，丹鸡白狗胡为者。
堵侯大笑酒复醺，为犬作传留奇闻。
君有敝盖幸无弃，豢养终始当殷勤。
万一饥寒有一毙，埋向昆山黄耳坟。

琅琊公子歌为奇玉宗兄作
琅琊公子吾家彦，少年作赋灵光殿。
稷下诸生望后尘，千里骅骝扫飞电。
拜前拜后两中丞，谠论家声九重羡。
豪贵争回御史骢，顾厨竞识中郎面。
贱子肩随朱雀桁，骏马轻裘共欢燕。
黄尘碧海事须臾，太息今为辕下驹。
官舍那能生苜蓿，俸钱空自羡侏儒。
进学解成长乞米，答鬓戏就还覆瓿。
我来君已撤皋比，斋夫行炙儿童趋。
昨日铨曹下除目，蜀道蚕丛愁匍匐。
白帝城边杜宇啼，黄牛峡里苍猿哭。
锦城虽乐不如归，折腰况复谋饘粥。
饮君白玉瓯，携手登高楼。
劝君且作西南游，丈夫足迹须令九州遍，安能效儿女子深闺局束怀故丘。
古人成名半丞尉，猗嗟天驷随旄牛。
此地由来盛方物，小弟因君有所求。
扶老但需筇竹杖，得时且寄海东头。

王郎行为王会畴孝廉作
吁嗟乎，我生之后汉叶微，开元盛日无由见。
枉矢妖弧带玉除，三川奕奕腾雷电。
世俗崔巍太行险，人情预逐桑田变。
生死谁论范式交，要盟竟袭陈馀传。
肝胆楚越安足论，平生雅与王郎善。
王郎磊落慷慨姿，少年早领吴公荐。
醉后能弯繁弱弓，彩毫劲敌忘归箭。
畴昔论文沧海曲，气酣笑指银河转。
怜余空负骕骦毛，盐车已老霜蹄倦。
青鬓虽无青眼存，寸心耿耿明如练。
燕市同衔鹦鹉杯，悲歌不见芙蓉殿。
金羁翠袖翩翩客，平明入侍承华宴。
青骢去踏绿杨花，珊瑚鞭影人争羡。
向平骄语徒虚耳，谁道繁华不如贱。
王郎拔剑绕柱呼，起视残星半欲无。
自言恐蹈周颙诮，劝我休嗟辕下驹。
春莺相待且归去，明日跨驴访钓徒。

听钟鸣
余览北魏诗有萧综《听钟鸣》《悲落叶》二篇，词甚悽惋。彼以贵藩播越，不失显膴，然尚内不自得，有忧生飘泊之嗟，矧余羁囚，日与法吏为伍。每当宵箭将终，晨钟发响，凄戾之音，心飞魂慄。讵必听猿而涕下，闻琴而累歔哉？岁时晼晚，庭树萎然，爰效其体，以识余之愤懑焉。
听钟鸣，所听非一声。
一声才到枕，双泪忽纵横。
白头老乌作鬼语，群飞哑哑还相惊。
明星落，悲风哀。
关山宕子行不返，高楼思妇难为怀。
何况在罗网，夜半闻殷雷。
无糜复无褐，肠内为崩摧。
听钟鸣，心独苦。
狱吏抱钥来，不许吞声哭。

悲落叶
悲落叶，落叶纷相接。
无复语流莺，飘摇舞黄蝶。
朝如繁华之佳人，夕若蘼芜之弃妾。
因风起，从风飞。
放臣羁客那忍见，攀条揽扼空沾衣。
徘徊绕故枝，柯干长乖违。
凛凛岁云暮，此去将安归。
悲落叶，伤心胸。
愿因征鸟翼，吹我到乡中。

栈道平歌为贾胶侯尚书作
君不见梁州之谷斜与褒，中有栈道干云霄。
仰手可以扪东井，下临长江浩汗汹波涛。
大禹胼胝恐未到，帝遣五丁开神皋。
巨灵运斧地维绝，然后南通巴蜀西羌髳。
蛇盘萦纡六百里，千回万曲缘秋毫。
悬车束马弗可以径度，飞腾绝壁愁猿猱。
汉家留侯真妇女，烈火一炬嗟徒劳。
噫嘻乎！
三秦之人困征戍，军书蜂午如猬毛。
衔枚荷戈戟，转粟穷脂膏。
估客尔何来，万里竞锥刀。
须臾失足几千仞，猛虎蝮蛇恣贪饕。
出险酾酒始相贺，燐燐鬼火闻呼号。
泰运开，尚书来，恩如雨露威风雷。
一呼集畚锸，再呼伐薪柴。
醇醯浇山万夫发，坐看巉岩削尽为平埃。
噫嘻乎！
益烈山泽四千岁，火攻莫救苍生灾。
昔也商旅鱼贯行，今也不忧狼与豺。
昔也单车不得上，今也康庄之涂可以走连䡨。
僰童巴舞贡天府，桃笙賨布输邛崃。
歌《豳风》，击土鼓，贾父之来何晚哉。
丰功奕奕垂万祀，经济不数韦皋才。
中朝衮衣待公补，璿玑在手平泰阶。
西望剑阁高崔巍，侧身欲往空徘徊。
大书深刻告来世，蛟龙岌嶪磨青崖。
金穿石泐陵谷徙，我公之功不与伏波铜柱同尘埋。

上方寺书见我上人壁

其一
自我辞乡邑，望舒六七圆。
客心畏春草，堕泪梅花前。
有时出东郭，乃至招提边。
忽如久行旅，还见旧山川。
柴门频散步，竹屋恒独眠。
夜雨声萧萧，孤灯寒悄然。
彷佛若有悟，欲言未可宣。
微闻古佛语，万象如浮烟。

其二
鄙人寡静气，闻道苦不早。
荏苒尘鞅中，晼晚忽已老。
晨兴揽明镜，面目难复考。
予发未及华，雕落如蓬葆。
意者造物心，髡之事幽讨。
大师休惠俦，天机秉要渺。
默然磬声寂，微语起枯槁。
飞飞两白鹤，日夕虚廊绕。
愧此欲终栖，松花饭可饱。

寄李宝应叔则
孔鸾不妄集，翔鸣必梧楸。
志士惜羽仪，委身良有由。
壮哉张子房，毁家为仇雠。
报韩乃事汉，功名拜留侯。
丈夫志贵成，豫让翻足羞。
关中有李子，仗剑东南游。
其志岂徒然，徘徊空道周。
湖干领簿书，顾予心悠悠。
登楼划然啸，夜静鱼龙愁。
酒酣发濡墨，挥洒皆银钩。
四座歌且叹，况乃闻箜篌。
贱子秉微尚，间关非有求。
慰意謦欬间，是夕缓羁忧。
归来缠旧疴，偃蹇依荒丘。
时命不我与，躏茧将谁尤。
淮水日悠缅，梦想在方舟。
南征多飞鸿，矫若轻云浮。
燕雀虽满目，啁啾安足谋。

春日曹侍御秋岳斋中社集
飘风振修翮，巨壑寡纤鳞。
下士怀蓬蒿，栖若田间鹑。
京洛盛才彦，珥貂皆俊民。
王路廓以清，朱凤歘然臻。
金张初列第，崔蔡方卜邻。
哲人会休浣，为乐惜良辰。
清商扬素徽，天采乱华茵。
置酒临广衢，逍遥跂长津。
日晏青门道，柴车何辚辚。
健儿射猎归，割鲜染朱轮。
惊沙莽的皪，栝柏斧作薪。
我心怀悱恻，太息难重陈。
沉思渺难理，感慨非一伦。
常恐年运往，奄忽随飙尘。
阳乌厉归翼，矫矫安能驯。
庶以瑶华音，慰此长苦辛。

清明日孙介黄吏部招同赵韫退常博分韵
玉衡指东陆，百卉繁以滋。
泽兰被广薄，菉藻散华池。
仓庚语犹涩，卷耳纷已披。
啸侣未易谐，良辰方及兹。
虚堂絙瑶瑟，左右陈尊彝。
徘徊望双阙，宫雉郁参差。
班马呼其群，日夕清笳吹。
明月足感人，矧伊怀轻飔。
侧想钟陵晏，宛彼清江湄。
朱楼夹回沼，翠筱相因依。
复此山公酌，接䍦归倒持。
俛仰若崇朝，青曦已载移。
余发如枯桑，安比垂柳丝。
朝为燕雀翔，暮与黄鹄随。
怆矣远游子，时畏春风欺。

旌旗别业
结庐在山足，山势如垂斿。
相与共昏晨，数过成远游。
閒身会有时，遂得恣遐搜。
披翳宿察莽，脱叶行复勾。
春风蛰树中，怒发不可揫。
荆榛荒有绪，篁笮回相缪。
红者为橡叶，黑者如添髹。
白日无旷照，细泉多奔流。
时闻骤雨过，出门听已收。
坐卧荒草间，飒然疑凛秋。
皋陆乱云气，松脂何油油。
樵人照径归，馀烟及衾裯。
因怀山木篇，明膏叹庄周。
逝将从兹去，庶令夙疾瘳。

寄怀耿徂徕
长离奋层霄，葳蕤振修翮。
琅玕不妄餐，矧乃玩松柏。
伊人实孤骞，屏居谢人迹。
晦此清庙姿，俨然天竺客。
畴昔展佳觏，相将卧瑶席。
秋池散芙蓉，白露鸿飞夕。
清言接曙钟，众中见影只。
岁月何晼晚，朱明时复易。
冉冉怀百忧，垂老嗟物役。
揽衣步中逵，荒途渺阡陌。
大江日夜流，东归竟安适。
惆怅秣陵山，何由理轻策。

寄融默上人
我梦敬亭好，烟月空濛濛。
尝思谢簪组，结庐白云中。
况闻休上人，振锡双溪东。
清言领众要，豁达披群蒙。
虽怀出世姿，雅慕平原风。
行年方及艾，丹颧如霜枫。
方舟限河梁，目断南飞鸿。
营营婚宦间，蹉跎误微躬。
绳床如可接，何以觉余恫。
江天暮徙倚，素心幽磬通。

报李溉林明府
皖城黑子邑，城郭无百廛。
往在太平日，井税恒苦愆。
矧乃困兵革，蓬蒿盈中田。
吾友燕赵豪，射策当少年。
剖符近三载，不施朴与鞭。
昔时半流亡，负子亦来旋。
努力事耕作，桔槔声相连。
东菑劝稼归，时弄三两弦。
素书不我遗，言发枞阳川。
荈香方及摘，竹簏青丝缠。
置我白玉碗，酌用始溪泉。
感君此幽意，三复瑶华篇。
黄鸟眷俦匹，飞鸣何翩翩。
离忧杳江浒，寄言永慎旃。

感怀

其一
唶唶一双鹊，乳子青槐梢。
雄鸠尔何厉，夺彼新营巢。
翮短力不抗，绕树空呶呶。
眷我蓬室居，亦在东山坳。
十年滞行役，风雨漂重茅。
鼫鼠一不熏，跋扈今如猫。


感怀 其二
重门昼击柝，栝柏肃以阴。
朔风鸣枯条，落日鸱鸮吟。
我来宁不久，仓庚翔中林。
晨兴驱老仆，粥卖及衣簪。
含情望其至，跫然闻乡音。
好言相慰藉，浊酒三四斟。
亮知非骨肉，聊用开吾襟。

其三
小草生幽崖，何时晞阳春。
菤葹抱苦心，鹖鸟思天晨。
圣皇布嘉德，惠鲜哀茕民。
玺书贲原隰，六辔交駪駪。
眚灾荷解网，遗此粪土臣。
荆玉苟未剖，孰能别伪真。
曜灵回馀光，我生岂终沦。
斯言还自慰，掩泪鼻酸辛。
录者按：稿本作《感怀》十二首，其一、三、五、七为《庚寅狱中感怀（四首）》，其二、四、六、十、十一为《感怀（五首）》，此为其八、九、十二。

简郭辉竹（时在南镇抚狱中。）
浮生困罻罗，忧患何时息。
虺蜴充交逵，厥心竟安极。
玄冬我来兹，倏忽朱明逼。
饥寒病所入，僮仆有倦色。
良友偕余兄，琅珰赴京国。
躏茧二千里，肉瘦肌肤黑。
哀猿在槛中，悲鸣望同杙。
讵意若卢扉，遥遥限南北。
鬼神杌命穷，怒我恐不尅。
前者对簿时，乍见不相识。
徒隶肆嗔唱，欲语何由得。
昼长夜苦永，倾耳问晷刻。
申情寄宵梦，既寤难复忆。
明明我无辜，忧来转回惑。
何当曦朝阳，短狐遂潜匿。
长啸归东皋，行行刈秋穑。

丁野鹤见慰之作
昔送故人归，桑乾冰未结。
今见故人来，杨花已飞雪。
矧余婴毕罟，寝处伴金铁。
岂乏风雨交，音书久断绝。
姓名忽不祥，见者需桃茢。
君也挈壶餐，微服践狱闑。
问我坐何辜，未语已呜咽。
惊定稍开尊，鲑菜不为媟。
垒作作匡床，敝席久无蔑。
布衾欲浣濯，半为苍鼠齧。
羁客喜新闻，促膝幸详说。
圣人开总章，六服仰明哲。
畴咨及岳牧，夔龙方就列。
司刑戒明允，尔冤会终揭。
夏后鼎未沦，须麋鉴饕餮。
抃手聆斯言，浊醪骤云竭。
望望不敢留，夕阳半明灭。
吏来校晚囚，累累鸡栖桀。
哀角四五吹，更筹倏复阕。
贯索一何明，南箕噏其舌。
犹端浩纵横，嗒然内如爇。

王胥庭检讨初度
威凤衔灵图，䌽翮何翛翛。
容裔天津侧，奋飞凌丹霄。
一鸣谐律吕，再鸣中箫韶。
自非轩皇代，兹音閟以寥。
彼美信无度，弱龄膺嘉招。
阿阁白玉阶，珠树琅玕条。
柏梁赋诗毕，先后扬銮镳。
都人识马步，紫骝瘦不骄。
上堂拜家庆，满座罗簪貂。
但称先民言，履盛贵无恌。
循墙兹益恭，令闻广且昭。
顾予多蹇步，夙昔怀久要。
徘徊守苴泽，云汉方迢遥。
愿言崇明德，黼黻重华朝。
垂辉被金石，庶以卑松乔。
投翰布此章，愧匪英琼瑶。

柬赠既庭宗弟方举孝廉
炎方有奇树，其名曰交让。
荣悴相因依，霜雪宁殊状。
吾宗盛才杰，伊人实俶傥。
怀古发奇书，英词振高唱。
吴门有顾雍，汝南得应玚。
畴昔结绸缪，托意青霞上。
吹箫弄白云，乘月凌孤嶂。
胜游缅虎丘，幽期阻雁宕。
曰余婴祸罗，微躬忝厚谤。
淄渑谁见明，廷尉未奏当。
射影蜮偏工，樊笼雉不王。
穷愁勉著书，诗成辄覆酱。
物理弃衰贱，交情视纤纩。
同姓古所敦，此道今孰尚。
君来京府辟，逢人问无恙。
痛哭荆高楼，两情含悽怆。
孔翠在烟霄，羽翮已高飏。
赵璧本无双，秦城讵云偿。
最哉崇令图，以酬明主贶。
葛藟有本根，富贵勿相忘。

寄谢傅慎和同年
昔余奉简书，滥竽明江上。
君亦筦水衡，旌旗出相望。
猗嗟命不犹，日与豺狼傍。
逢怒既狺狺，伪喜亦怏怏。
弗忍其噂沓，中怀忽如创。
不闻白苧歌，竟辍青山舫。
之子尚含弘，冲襟表渊量。
酒酣悲歌发，真气何肮脏。
予也多褊心，磊坷负兹谤。
朱并亦何人，飞章实无妄。
沉闭若卢扉，生躯纳幽圹。
旧交半零落，缓急谁能仗。
司马传货殖，三覆馀深怆。
前月把君书，泪痕欲波浪。
问我食无糜，念我寒无纩。
囊中金错刀，旦夕将予贶。
饿隶宁复忧，聊以慰饥吭。
解骖归越石，缨冠脱叔向。
此事已千年，此道未云丧。
雨雪冀音徽，颂言倚惆怅。

题双松图为苍昆寿
少室峰头松百丈，虎攫龙蹲气萧爽。
老干时停缑岭云，高柯欲拂仙人掌。
汉苑秦封岁月遥，亭亭忽作赤城标。
金箱玉笈谁能识，知有前身王子乔。

来悦楼歌为吴伯成明府作
吴侯卓荦古无亚，彩笔纵横复能射。
翁归夙兼文武才，烹鲜小试龙山下。
共道河阳借寇恂，伫看北阙徵黄霸。
政成无事印床间，散帙燔香自多暇。
直置衙斋古丽谯，上雨旁风画栋挠。
公曰改之民子来，崔巍杰阁凌云霄。
父老纵观叹且喜，远从百里负儿曹。
兕觥旨酒介寿毕，我侯赐酺醉香醪。
四野虽肥令君瘦，露冕行春憩清昼。
桴鼓无惊农宴眠，讼庭绝迹忘争斗。
卧看绣拱出云祥，坐对绮窗横列宿。
珠履三千倒玉樽，金壶十二传银漏。
斯楼下瞰芙蓉湖，陆羽之泉天下无。
解带登临聊骋望，烟霞出没峰峦纡。
频年大有不胜书，吏人那复烦追呼。
安得当时顾虎头，四壁画绘豳风图。
昭代方行久任法，愿公且缓朝天凫。
君不见汉贾综，民间生子以为父。
由来循吏多遗迹，蔽芾勿剪甘棠树。
素榜银钩手自书，康熙丙午某所作。
盛事风流百世传，徐州黄楼何足数。
扁舟欲去且徘徊，他日重来为君赋。

题苍松黄鹤图为佟寿民方伯寿
大禹作贡首具区，厥赋上上田泥涂。
筱簜瑶琨入筐篚，香粳橘柚输天庾。
神京储糈百馀万，何一不给东南隅。
军兴蜂午转饷亟，司农羽檄严追呼。
吴侬重困歌星罶，蚕女泪化鲛人珠。
行省中书制须变，平割幅员分赤县。
疆界依然识阖闾，持筹谁可方刘晏。
分陕由来简世臣，廷论推公帝称善。
我公再拜夕饮冰，茧丝尽罢三农便。
平准岂屑计然书，轻风并却胡威绢。
吴趋士女旧繁华，弦管楼台亿万家。
召伯来苏恨犹晚，祗今膏雨遍桑麻。
委蛇退食应多暇，散帙投壶早放衙。
金樽白苧常留客，画舫青油问馆娃。
君家象笏满床掷，甲第辉煌列朱戟。
第五名齐骠骑贤，黑头朱芾黄金舄。
序界清和月正朏，父老熙熙走阡陌。
兕觥共介万年觞，快逢嵩岳生申夕。
我闻震泽之中饶奇峰，善卷古洞留仙踪。
羽人变化未可测，或乘黄鹤骖苍龙。
谁剪寒涛泻琼玉，天台五粒纷蒙茸。
洪崖子，浮丘公，为君把赠青芙蓉。
且调玉烛苍生愿，未许方壶伴赤松。

寿张升渠
昔年跃马燕昭台，骅骝蹀躞风云开。
把臂登楼发狂啸，玉山倒映芙蓉杯。
别来南北音尘隔，愧我形容已颁白。
君侯隼旟专城居，画戟朱幡二千石。
建业争攀郭贺车，茸城双秀张堪麦。
忆昨相逢放鹤亭，青翰之舟为我停。
才说离愁星欲曙，却怜憔悴眼还青。
春风骀荡花烂熳，太守悬弧设高宴。
莺声催歌雪儿歌，驼峰美并江瑶馔。
还闻父老扶杖过，儿童连袂歌五襦。
为公起舞红氍毹，酌彼兕觥乐且都，使君高义古来无。

胡去骄生日并举二子歌
考亭既往不复作，大义微言转寥落。
薪火相传薛与王，学者粗知法濂洛。
二百年来吾道衰，狂澜汩汩须疏瀹。
武陵夫子人中龙，拓开万古之心胸。
殿上谈经至尊羡，夺得公卿席几重。
圜桥观听屦千百，大叩大鸣如金镛。
皋比重开悯忠寺，一朝折角惭充宗。
入典南宫先自誓，午夜焚香祈上帝。
彻闱一榜尽单寒，陶谷儿郎翻下第。
行路皆言丞相嗔，闭门不屑平津势。
彼妇之口善谣诼，嫉公真似眼中翳。
拂衣长啸谢诸生，去国何妨微罪行。
共惜广州官不进，窃喜法言书已成。
赐环伫望登三事，幻梦谁期奠两楹。
君家兄弟三珠树，吊影茕茕半童孺。
愧我空衔国士恩，昊天欲报嗟迟暮。
握别长安君未婚，小弟六郎惊已娶。
今年邂逅鱄诸里，庆我更生兼举子。
寒灯熠熠夜连床，麈尾高谈见深旨。
九峰父子自渊源，鲤庭衣钵今传矣。
雨雪霏霏鸿雁天，揽揆初度正丁年。
黄耳传来一双鲤，报道充闾弧矢悬。
晬盘将届书方达，漂泊相看剧可怜。
解我黑貂裘，为君酤酒沙棠舟。
唤取吴侬吹玉笛，醉卧生公台畔之高丘。
一歌凤将雏，和鸣声啾啾。
再歌白铜鞮，愿君延年乐千秋。
君不见双丸昼夜无停织，少壮还须自努力。
难登禹穴探藏书，归来奇字应同识。

苦寒行

其一
呜呼玄冥何不仁，冬来巧助天为疟。
朔风惨淡吹枯桑，一夜寒威冻杀鹊。
客子胡为怀苦辛，微躯累累婴关索。
黑羊之裘裁至骭，毳毛落尽将为鞟。
更长烛短万感集，手足欲僵眠复作。
老奴鹑结冰在须，撼之不动睡如貉。
君不见人家丝管夜未阑，氍毹翠被犹嫌薄。

其二
去年冬至无尺雪，今年立冬雪盈尺。
男儿那得效蛰虫，羁栖已逾期三百。
长安煤价颇不溢，空囊萧涩何由索。
多病支离人鬼关，船板为床况无席。
友人伴我抵足眠，布衾如铁摩其脊。
群星错落霜满天，猗嗟今夕诚何夕。
君不见昨日秋官呼晚囚，朝来已作沟中腊。

神鸦行
汉江春水波澄澄，鹢首上与蛟龙兢。
邬家穴连富池口，群鸦来集呼其朋。
鸣声哑哑类巫觋，或云此物神所凭。
送往迎来有疆界，驰驱不异尉与丞。
长年三老缪恭敬，豚肩生切纷肴烝。
得食高飞去复返，须臾餍跃还相矜。
就中三五喜蔬食，前身岂是匡庐僧。
山鸡白鹇盛文采，所悲罗毕愁苍鹰。
岂若尔曹享安饱，虞人不敢施长矰。
我闻君山之神尧二女，湘娥灵爽古所称。
估客椎牛荐芹芷，神鸦千百常飞腾。
帝子何年始分命，附庸此土誇邹滕。
安得送我过西塞，长风一夜达江陵。
黄牛白狗在咫尺，一杯酬汝勿汝憎。

车水湾作
疏雨夜霏霏，江流春涣涣。
樯乌无定吹，沿洄触崩岸。
挂席方南浮，回桡复北乱。
遥见牵舟人，细似沙中雁。
芳草不受履，澄波斯可盥。
猗嗟行路难，兹焉得萧散。

宜都阻雨入夜始霁自荆门虎牙山而上群峰络绎险怪万状蜀江之奇自此始
舣舟背山郭，寒雨方凄凄。
爱此澄江水，色映青玻瓈。
北岸殊不然，一石五斗泥。
同流判清浊，势与泾渭齐。
宵分星汉出，捩柁鸣晨鸡。
虎牙既雄亘，荆门不可梯。
群峰互方圆，参差璧与圭。
层巅挂飞梁，千仞垂虹蜺。
石子何磊磊，往往绝径蹊。
榜人半赤脚，重茧如马蹄。
小子但果腹，歌啸忘酸嘶。
嗟予怀寸禄，远适瞿唐西。
巫山渺安极，巘崿方端倪。
晨夕展游眺，童稚相提携。
快哉篷窗内，偃息成幽栖。

泊舟夷陵作
百丈挽孤舟，譬诸禦勍敌。
黄头运长篙，森然列矛戟。
伐鼓以为节，进止有成画。
喧呼殷雷霆，鱼龙应辟易。
草间觅微路，蜿蜒入山脊。
蜀儿誇身手，攀缘类蜥蜴。
乘风张素帆，眩目失青壁。
蒙茸岩际花，斑驳沙边石。
小市闻鱼腥，近郊留虎迹。
夷陵楚西门，历年困兵革。
黄牛未百里，江流疾如射。
云岑莽亏蔽，波涛相委积。
芜没明妃村，苍凉屈原宅。
景物足流连，畏此简书迫。
浩歌对鸥鸟，俯仰悲行役。

南津关（即西陵峡。）
奋棹入西陵，实惟三峡首。
耳目霍然新，乾坤划初剖。
巴江万里来，莽莽开户牖。
大禹驱龙蛇，群峰俨趋走。
锦屏百叠张，翠壁千寻陡。
崖谷异昏明，亭午气如酉。
羃䍥青萝幽，茏葱白云厚。
绘事让鸿蒙，天然色丹黝。
怪石何时崩，雷文辨蝌蚪。
长年告中饭，步屧坐林薮。
苔荒杖屡危，径仄趾相蹂。
抨弓落雉媒，垂纶出鱼舅。
挥杯劝吾侪，此乐良非偶。

黄茅滩
群山夹江流，其形如囊橐。
缅想太古前，神工劳斧削。
直下塞坤维，高空插冥漠。
崩浪屡洄漩，层峦迭参错。
罨画象楼台，岧峣类城郭。
翠含青黛光，白者为粉垩。
沿回路已穷，侧转忽开拓。
烟际见渔舟，遥遥一秋箨。
涉险却恬嬉，胜赏反惊愕。
浑似逢异书，披览得约略。
行行止三舍，樵爨倚山脚。
方音闻鹧鸪，暝色下猱玃。
汹汹怒涛哀，袅袅山泉弱。
兴来抽短毫，庶几慰飘泊。


黄金藏
仙人好楼居，危椒结云屋。
人言翠微里，缥缃满金椟。
中有三坟书，倚相未曾读。
我心增烦纡，思欲发其簏。
岩扉閟不开，神物有宣蓄。
水边岚气浮，石上波痕蹙。
盘涡万车轮，雷电未为速。
俄瞻白日光，稍喜见皋陆。
舣棹避潜蛟，穿林响麀鹿。
平生怀远游，垂老向巴蜀。
寓目欢妻孥，戒心及童仆。
何事慕公卿，穷年饱粱肉。

黄陵庙
扁舟溯黄陵，山川忽平衍。
有如太史迁，文章格一变。
远岫接青冥，回冈雅葱茜。
悬泉界诸峰，晴空摇素练。
沙头露鸱尾，朱甍抗山殿。
再拜陈江蓠，牲牢表禋荐。
其神俨王者，绣裳冠皮弁。
当年佐神禹，随刊拯昏垫。
遗形犹髣髴，驱牛负刀剑。
事与化熊同，世本阙编撰。
呜呼夏后时，龙蛇充把玩。
有穷射九乌，毛羽落金箭。
磨洗武侯碑，传闻岂荒谚。
秉烛听江声，徘徊至申旦。

空舲峡
三日行恶滩，魂惊面多垢。
忽见翠芙蓉，高撑干列宿。
白帝飨钧天，兹焉为苑囿。
绛阙金银台，故遣熊罴守。
嵯峨削碧城，灿然出新甃。
鬼神逞馀巧，能事有雕镂。
或如古鼎彝，诘曲横篆籀。
或如帅武臣，羽林擐介胄。
西南八九峰，婵娟舞罗袖。
岩端结石芝，古铁开三秀。
微风吹绿波，片片龙鳞绉。
客心澹容与，瞻望屡回脰。
新月出层云，吾其听哀狖。

叹息
鼍鼓乱滩声，喧豗聒人耳。
鼓声有时绝，滩声何日止。
朝暮见黄牛，相去不盈咫。
性命托最能，艰危暂依倚。
健儿狎鱼龙，出没洪涛里。
登登践乱石，猛兽砺其齿。
俛视后人颈，仰接前人履。
带屦洗泥沙，流血殷双趾。
裹盐进粗粝，往往争箸匕。
酬汝愧椎牛，村醪味匪旨。
拜跪倾瓦盆，沾醉有深喜。
晨星光摇摇，长竿刺烟水。
我仆方晏眠，呼之未肯起。
叹息复叹息，此辈亦人子。

捕鱼行
新滩之险天下无，瞿唐以东称畏途。
波涛壁立走雷电，下瞰疑是蛟龙都。
骤窥澒洞破心胆，坐观苓箵成欢娱。
渔人取鱼逐滩响，不劳乌鬼家家养。
年年巴蜀雪消时，千百为群鱼大上。
喷珠跋扈气成龙，触石惊跳力如象。
腾身争欲挟云飞，红鬐翠鬣翻银浪。
死生祸福只须臾，早见修鳞出罾网。
已困泥沙尾尚摇，半衔苇索头还抢。
宁论鰋鲤与鲦鲿，百钱贱买充糇粮。
不分流膏兼饲犬，可怜登俎共牴羊。
我行见此欲掩鼻，鲍鱼之肆古所伤。
落日回舟召亲友，吾侪幸脱鲸鲵口。
计日应尝丙穴鱼，为君满酌郫筒酒。

新滩歌
江水远赴瞿唐门，建瓴而下势欲吞。
东过秭归峡逾逼，双崖突起成藩垣。
神龙在槛虎被缚，自然挐攫还腾奔。
巨石中央列戈戟，云霾雨蛰磐孤根。
潆洄未肯注东海，朝宗讵识天王尊。
天吴九首作窟宅，当年割据哀公孙。
老蛟昼号猿夜啸，估客万里伤心魂。
疑是共工怒，头触昆崙折天柱。
又似樊将军，毛发冲冠皆倒竖。
丛祠血食饱淫昏，开凿无人念神禹。
岸边林立黄头儿，负戴装囊半村女。
攀萝扪葛胜丁男，头上银钗已非古。
行旅纷纷学鱼贯，邻船隔舫更相唤。
一舟才过万人呼，沙头杂坐忘餐饭。
西来𦨴艚去如箭，死丧之色人人面。
涛声断处即安澜，咫尺分明割乡县。
舟人酾酒妻孥喜，历尽惊湍观已止。
艰危莫漫数黄牛，鹿角狼头曹桧耳。

峡中山水歌
我读陆游入蜀记，拟到峡中当续笔。
自从下牢至空舲，瑰伟离奇写不出。
此事无过柳柳州，钴鉧潭古愚溪幽。
惨澹经营小丘壑，假令见此须神愁。
开辟以来具图画，北苑营丘兼马夏。
日光动摇翠作波，微雨乍收墨初泻。
万里江流何滚滚，元气苍茫势将尽。
乃知匠者非偶然，玉柱银房借粉本。
虎攫龙蹲露牙爪，倏尔婵娟弄妖姣。
化工狡狯无不为，肯使丹青留剩巧。
安得结庐长卧此，山则真山水真水。

东瀼
少陵客夔州，垂老厌奔走。
扁舟欲东下，悦怿此林薮。
高人重扫除，况乃栖遁久。
生趣胜同谷，长镵免自负。
菜把给园官，高栋斩桤柳。
种橘近千株，粳稻颇栖亩。
告归涕涟如，托赠南卿有。
往在绍兴年，故券犹未朽。
江山屡代谢，萧条戎马后。
茅茨四五家，人虎半相守。
不知古草堂，更落几人手。
披榛访遗迹，欹侧剩杵臼。
峡人类獐鹿，谁能记诗叟。
公魂如可招，归来饮卮酒。

天柱峰歌
孤峰突起何巑岏，下临江水清且寒。
拔地涌出翠菡萏，梢云戌削青琅玕。
欲系扁舟暂容与，橹急涛惊不能语。
夜半空山霹雳声，恐作蛟龙却飞去。

三峡猿声歌
我行三峡里，不见啼猿至。
似闻游子来，前期远相避。
语云猿声峡中作，过客闻之泪双落。
我疑此语颇不经，勿乃前人聊戏谑。
池上蛙鸣可以当鼓吹，何独于王孙之啼兮，怅于邑而错愕。
将谓猿声哀，君不见雪浪如山万马来，盘涡激转成殷雷。
将谓猿声苦，君不见山魈夜号兮昼啼虎，饱人而嬉兮嗔且怒。
上有巉岩峭茜之青山，下有稽天浸日之洪涛兮，羌澎湃而潺湲。
熊罴蹲踞兮蛟龙屈蟠，岂可无此苍髯碧目而累累兮，奔腾联臂于其间。
云门之瑟空桑琴，阳阿激楚流哀音。
朱唇皓齿歌绕梁，忧来亦足伤人心。
吾欲召冯夷击鼓兮，鲛宫贝阙方沉沉。
微风起兮水涟漪，月初朏兮不盈规。
安得山灵为我呼汝出，百群倒挂虬松枝。
一声振林壑，二声解人颐。
三声起舞欲相和，痛饮不辞金屈卮。
僰僮賨舞久寂寞，方音聊代巴渝儿。
梅花落羌笛，园客弹哀丝。
不如空山风雨夜，清商变徵随天机。
寄语往来万里之客勿嗟咨，猿声猿声何足悲。

下崖寺
春山晓逾妍，滩声夜来善。
爱此岩窦奇，天作优昙院。
崩剥百佛身，僧徒鹿麋散。
龙象委碧苔，山鸟相与唁。
悬泉百馀尺，洞口落飞霰。
雾交璎珞垂，电影珠矶乱。
跻险忘履穿，坐久凭衣溅。
涧道泻哀响，归舟有馀恋。
何当炎暑时，高卧桃枝簟。

云阳道中作
放棹白帝城，圆月哉生魄。
天地忽开通，山川饶蕴籍。
雪山雪始融，江涨凡数尺。
王程顾已违，宁免考功责。
布帆卷复张，邮签不盈百。
沿岸见废墟，瘦田失阡陌。
渔灯乱鬼火，髑髅草间白。
鸠形半妇女，腰镰刈新麦。
胡不待其黄，饥来不遑择。
父老前致辞，衣穿多露脊。
正供却易输，诛求苦络绎。
府吏昨夜去，沙上马蹄迹。
遗民困茧丝，祸乃甚刑辟。
使君衔命来，何以救焚炙。
嗟予忝上官，对汝觉颜赤。
近闻幕府贤，下令减征役。
化瑟已更弦，鸿雁有安宅。
敢不自黾勉，毛发庶裨益。
太息此烝黎，中夜转跼蹐。

九堆子怪石歌
女娲补天灰未冷，星落三巴作藩屏。
巫峡嵌空泄元气，赋就轮囷复粗猛。
混沌中央迄未凿，石不能言怒相逞。
儿孙臃肿附其旁，指有骈枝项生瘿。
雄虺九头夔一足，当年图入梁州鼎。
维摩空中狮子坐，一万二千各驰骋。
江流东下势莫当，戛击波涛真骨鲠。
君不见秦时李冰守成都，腰间白绶狂澜徂。
厌胜刻作三犀牛，勿乃借尔为形模。
江神至今遵誓约，不似河伯骄蹇长奔趋。
清淮助虐民其鱼，宣房未塞愁须濡。
苍水使者在泥滓，楗石如山万丁死。
李寻贾让策纷纷，强止儿啼啼不止。
安得五丁鞭汝长淮西，百川灌注分疆畦，城郭不见鲛人栖。
天子无劳沉白马，诏书罢筑黄金堤。

白帝城怀古
炎精中绝群雄起，赤眉之后有更始。
上邽小吏广涉俦，夜郎自大称天子。
坐拥牂牁连越巂，襟带纵横万馀里。
隗嚣杖策亦人豪，虎视中原作唇齿。
莽新恶逾亡道秦，谶符白水开真人。
昆阳城下鬼神泣，犀象股慄妖星沦。
父老重瞻夏少康，玉步未改钟虡新。
西河窦氏早归命，金貂累叶称纯臣。
伏波将军游说客，不以干戈先玉帛。
鸾旗左纛交让冠，边幅空修类巾帼。
井蛙之喻近儿戏，片言已夺公孙魄。
或言函谷一丸封，虎牙高峙谁能攻。
势去英雄不自料，连鸡破竹难相容。
人情得陇复望蜀，义旗已指巫山峰。
刺客连宵杀汉将，身死社稷为鬼雄。
乘裸人去邈千载，江流东下声淙淙。
江水淙淙烟漠漠，古堞参差崩且落。
君不见永安宫殿久荒凉，顾命殷勤宛如昨。
谯周降表出成都，安乐乡公甘面缚。

石子诗
苏公吾郡归，袖中多异石。
作诗傲米颠，珍重等球璧。
至今弹子矶，琅玕照沙碛。
牧儿竞采掇，盈筐翻弃掷。
我行渺万里，峨眉访遗宅。
江边何磊磊，五色纷相射。
兴来忘朝饥，杖藜事探索。
辨晰穷秋毫，快心矜一获。
红乃亚火齐，羊肪未为白。
盘屈鸟兽形，澹荡云霞迹。
客装讶暴富，讵羡波斯舶。
贮以古定磁，宣和锦为藉。
物为悦者容，磨洗转光泽。
坡公如可呼，连城肯轻易。
瑰玮岂尽收，遇合悲今昔。
膏肓坐疏懒，垂老增一癖。
他日朝京师，持以作私觌。

忠州作
客行二月三月时，眼底千山万山影。
黄昏系缆蔓子城，犬吠鸡鸣隔峰顶。
盛时烟火万人家，几家幸得存腰领。
郫筒酒味苦酸涩，伞子官盐初出井。
箐林昼黑杜鹃啼，哀哀寡妇同悲哽。
欲叫天门亟上书，赐复十年小臣请。

天生桥歌
天台石梁百馀丈，缥缈丹梯不可上。
匡庐瀑布垂云端，银河倒挂千岩间。
苧溪之水西北来，发源月窟何雄哉。
骊龙正睡老蛟蛰，何人鞭起生风雷。
雪山峨峨仆冰柱，冯夷怒击灵鼍鼓。
六鳌鼻额高崔巍，溅玉霏珠自吞吐。
虹桥横跨出天然，元气浑茫绝斤斧。
奔涛忽断咽不流，下穿双穴如咽喉。
须臾溃决势莫禦，动摇林壑风飕飕。
万钧强弩齐注射，骅骝顿掣金络头。
我来濯缨还洗耳，酌之不异中泠水。
猿啼虎啸车马绝，可怜汩没空山里。
噫嘻乎！
古来贤士轗轲亦如此，必逢困阨声名起。
屈子《离骚》马迁《史》，不得其平应尔尔。
残月辉辉搅醉眠，犹觉泉声撼窗纸。

词
梦江南

其一 湖上早春
郎有约，草草画双蛾。
行到西陵松柏下，游人争似蜜蜂多。
偷眼送春波。
王阮亭曰：以蜜蜂比游人，新妙欲绝。

其二 湖上早春
妆阁外，一带绿杨烟。
冶叶倡条今尽矣，春来那得到三眠。
何处系郎船。
尤悔庵曰：寄慨无限。

忆王孙 菊花有名二乔者，一朵中紫白各半，盖异种也
前身曾喜嫁周郎。
近托柴桑处士庄。
姊妹争如斗草强。
效鸳鸯。
偷得徐娘半面妆。
宋既庭曰：用半面妆事，天然确妙。

忆王孙

其一 闺怨，四首
丝丝娇柳逐风斜。
晓日朣胧掩碧纱。
强起还慵理鬓鸦。
白杨花。
犹自多情入妾家。
王西樵曰：情味俱在，「犹自」二字，虚处著神。

其二 闺怨，四首
越来溪上采莲舟。
偷照蛾眉向浅流。
女伴相呼怕举头。
羡沙鸥。
飞去飞来只自由。

其三 闺怨，四首
儿家门对白蘋洲。
夫婿经年事远游。
杨柳青青古渡头。
恨轻舟。
不载郎归载妾愁。
周广庵曰：古雅浑成，风人之旨，乐府之格。

其四 闺怨，四首
空房胆怯梦多讹。
长向花前敛翠蛾。
幽恨诗成懒去歌。
背吟哦。
闷倚朱栏教八哥。
董榕庵曰：婉媚词。如闻莺语花梢，不意从铁肝写出。

如梦令

其一 离情，四首
刚到凤凰台上。
无那骊驹三唱。
愿作博山炉，魂逐沈烟游飏。
罗幛。
罗幛。
高筑愁城千丈。
曹顾庵曰：罗幛筑愁城，从来未有人道，是无聊情至语。

其二 离情，四首
织女黄姑月月。
偏受天公磨折。
正尔拜双星，蓦地燕南越北。
新月。
新月。
乍缺乍圆似妾。

其三 离情，四首
小胆空房多悸。
那更乌啼蛩嚏。
帘捲看银河，心与繁星俱碎。
红泪。
红泪。
长浸合欢翠被。
周釜山曰：情至语，却极香艳。古乐府「泪落枕将浮，身沉被流去」，语非不佳，觉太尽矣。

其四 离情，四首
别后云鬟慵整。
蛛网鞶囊金镜。
罗袜步空阶，几曲雕栏独凭。
花影。
花影。
满地月明清冷。
程鹤湖曰：四首警脆松圆，压倒绿肥红瘦。

长相思 吴门夜泊
大江东。五湖东。
地主今无皋伯通。谁人许赁舂。

听来鸿。送归鸿。
夜雨霏霏舴艋中。寒山寺里钟。

生查子 春闺（俱戏用药名。）
别日杏初红，新来黄白瘦。
栀子几时回，验取丁香扣。

兔丝蔓已长，枳壳花开又。
结哽画双蛾，青黛眉儿皱。

生查子 夏闺
二月算当归，于今将半夏。
谁与醉菖蒲，芍药吹残也。

啼鸟宿纱窗，清泪珍珠泻。
红豆尽抛残，笑把林禽打。

生查子 秋闺
凉夜正悬参，贪看牵牛卧。
欲睡复防风，故纸窗棂破。

晓起郁金堂，篆袅沉香钵。
纤手泛茱萸，满地黄金涴。

生查子 冬闺
人言欢欲来，续断尨儿吠。
寒夜转相思，相思增五倍。

侬似款冬花，心为檀郎翠。
十斛买香醪，此夕因沉醉。
董苍水曰：从来用药名者，那能如此熨贴，如此香艳？

生查子 暮春将半，桃花始开
梅花开已迟，却恨桃花晚。
把酒问花神，何事今春懒。

春风如画工，粉黛凭深浅。
花是女儿家，迟早由他遣。
张稚恭曰：新意创获，百思不及。

生查子 鞦韆
仙仙蝴蝶衣，窄窄檀香板。
纤体欲飞飏，只恨春风软。

春葱玉指柔，香汗罗襦满。
侍女笑相扶，倩把云鬟挽。
尤悔庵曰：盘中舞遂有留仙裙带，何物架上人，乃得留仙词句耶？

点绛唇 刘峻度席上听女郎度曲
子夜清歌，隔帘疑在青天外。
琼箫玉管。
莫把莺喉碍。

纱帽笼头，卸却残妆戴。
娇羞坏。
广场无奈。
初学男儿拜。
周广庵曰：韵脆手松，片语欲绝。描神处似韩仆射《夜宴图》。

点绛唇 简陆元见徵士
牧竖樵儿，斧斤渐逼筼筜谷。
梅花有福。
逃入幽人屋。

甫里先生，邀我供茶粥。
频来熟。
丹经同读。
床下眠麋鹿。

浣溪沙

其一 题余澹心五十小像
白发平头五十人。
依然居士净名身。
盟鸥狎鹭有谁嗔。

伯玉行年非已断，少陵垂老懒逾真。
冶城花月乐千春。

其二 题余澹心五十小像
白发平头五十人。
洪厓拍手笑相亲。
会须骑鹤访三神。

为爱烟波来甪里，肯将名姓谒平津。
莫釐峰下且垂纶。

其三 题余澹心五十小像
白发平头五十人。
布衣曾未染京尘。
往来求仲不嫌频。

斗鸭栏边芳草合，凤凰台畔柳条春。
批风抹月葛天民。

浣溪沙 其四 题余澹心五十小像
白发平头五十人。
疏狂聊以乐天真。
四时佳气在君身。

桃叶渡头双桨在，樵青歌罢调方新。
为君满引莫逡巡。
程鹤湖曰：余曩亦次四首，当由未见秦王耳。

浣溪沙 芳草
乍暖犹寒二月天。
玉楼长抱博山眠。
沉香火冷少人添。

残雪才消春鸟哢，画阑干外草芊绵。
几时青得到郎边。
王西樵曰：末语轻俊，胜于「一路青青直到家」。

卜算子

其一 榆荚钱
良冶让天工，不怕铜山匮。
铸就青蚨亿万缗，乱向枝头寄。

鹅眼易飘零，贯朽还垂地。
欲付新丰旧酒楼，少个开元字。
王阮亭曰：晋人咏金钱花诗「漫向人前逞颜色，不知还解济贫无」，无此蕴藉。

其二 榆荚钱
不见鼓洪炉，但见泉刀泻。
袅袅垂杨欲聘梅，千万春风价。

撒漫古城边，暴富田翁舍。
斗草儿童扑满输，一掷斜阳下。

其三 榆荚钱
宜向库中藏，却向林端挂。
荡子东君不作家，散作莺花债。

万选绕丛悬，赤仄连青霭。
满地残英谁主人，贱把春光卖。
邹程村曰：「荡子东君不作家，散作莺花债。」巧极妙极！何物文心，狡狯乃尔？

其四 榆荚钱
花作五铢衣，偏被桃花哂。
女伴閒将归信占，恨杀无凭准。

树也有贫时，俄看枝头窘。
不信东风解爱钱，一夜偷将尽。
陈其年曰：无限风流，觉孔方阿堵元属本人侩父，非关肉好。

采桑子

其一 赠歌者陈郎并柬西樵
樱桃时节樱桃郑，改作崔徽。
夺得鸾鎞。
轻燕翩翩掌上飞。

红牙按罢黄金缕，卸却罗衣。
一段娇痴。
羞杀西楼穆素辉（是日演《西楼记传奇》。）。

其二 赠歌者陈郎并柬西樵
灯前倦倚娇无力，臂作匡床。
重理清商。
一串骊珠绕画梁。

暮云朝雨今宵梦，错赋催妆。
何物王郎。
醉里温柔更有乡。
周釜山曰：二乡亭又添一乡，何必更求白云乡耶？

采桑子 舟中见雁有感
今春曾送回乡雁，欲赋归欤。
欲赋归欤。
为报闺人扫敝庐。

今秋又见南飞雁，岁聿其除。
岁聿其除。
却悔今春枉寄书。

采桑子 梅花
试将风格閒评品，谁得相宜。
谁得相宜。
除却湘妃定洛妃。

枝头只许栖幽鸟，燕子来迟。
燕子来迟。
不见云英未嫁时。

减字木兰花 招友人游湖
孤山之下。雨中正好看花也。
待得晴时。杏嫁梅娠绿满枝。

空囊乌有。三百青铜难贳酒。
亟典春衣。莫待东君致政归。
杜茶村曰：「东君致政」四字新极，从来送春诗所未曾道。

菩萨蛮

其一 闺情（再用药名。）
桃腮杏靥春风面。车前马上曾相见。
蝉鬓退鸦黄。氤氲苏合香。

泪光云母惨。絮絮灯心短。
螺黛麝兰膏。凭谁赠阿娇。

其二 闺情（再用药名。）
天门东畔天涯远。摧残豆蔻香痕浅。
懊恼不留行。连敲砧杵声。

细心挑锦字。远志侬愁记。
翠钿共犀梳。封题好寄奴。
方楼岗曰：组织精工，笔端应有天孙机杼。

清平乐 春怨
杨花飞雪。
荡子心肠铁。
恨煞嫦娥圆复缺。
不管人间离别。

怕簪碧玉搔头。
妆成懒下朱楼。
楼上衔泥双燕，呢喃似替人愁。

清平乐 辇上故人有为予劝驾者，作此词谢之
鼠肝虫臂。
总是君王赐。
一曲狂歌千日醉。
管领鸥班鹭队。

故人天上吹嘘。
劝予重整簪裾。
只恐中山毛颖，于今老不中书。
严灏亭曰：寄语广平，中书堂待君押字，莫逐鸥班、辞鹓序也。

忆秦娥 秋感
梧桐落。
秋来客睡何曾着。
何曾著。
万家砧杵，月明乌鹊。

人间信有风波恶。
纷纷世俗成轻薄。
成轻薄。
五陵衣马，少年同学。

忆秦娥 有忆
朱阑畔。
莫愁娇小曾相见。
曾相见。
翠蛾羞敛，半遮团扇。

画梁依旧巢双燕。
藏鸦几度垂杨换。
垂杨换。
桃花临水，那时人面。

忆秦娥 春闺
春如绣。
衔泥燕子黄昏后。
黄昏后。
爱他双影，妒他双宿。

匆匆过了梨花候。
池塘不耐东风骤。
东风骤。
吹将波影，学人眉皱。
诸乾一曰：眼前景致，口头语，一经先生点拨，便推陈出新，真是化工手。

阮郎归 春闺
越瓯犀液试新茶。
困来眠碧纱。
梦中何事独长嗟。
梅香猜着些。

呼女伴，踏晴沙。
柳梢啼暮鸦。
绣裙偏爱合欢花。
来生得似他。
蒋虎臣曰：深浅得中，声情俱肖周、柳轻俊之作。

摊破浣溪纱 西溪访陆处士作
三月杨梅正作花。
板桥欹侧俯晴沙。
閒觅柴门无径路，柳阴遮。

燕子匆忙营社稷，蜂儿辛苦作官衙。
问着山翁都不识，野人家。
尤悔庵曰：「燕子」一联如少陵以物入万情甘苦，而代为语言。

眼儿媚 忆故园作
朝来沽酒典春衣。
梅子雨初肥。
杜鹃言语，枝头教诲，道不如归。

十年踪迹沙鸥是，负却旧渔矶。
邻翁相候，山间茅屋，松下柴扉。

西江月 索林铁崖侍史絮铁不见，作此嘲之
阅尽古今侠女，肝肠谁得如他。
儿家郎罢太心多。
金屋何须重锁。

羞说馀桃往事，怜卿勇过庞娥。
千呼万唤出来么。
君曰期期不可（林口吃，故云。）。
董苍水曰：不见狡童，乃见老铗，一结堪为绝倒。

西江月 秋花有名粉茉莉者
姑射山头冰雪，仙人散作云霞。
嫣红姹紫让夭斜。
略似文君新寡。

最爱章江木本，居然压倒群葩。
娇香冷蕊较争些。
婢学夫人其亚。
方邵村曰：文君新寡，状其姿容；婢作夫人，第其品格，无不精确。

西江月 无题
倾国先呈皓齿，灵心暗托瓠犀。
麝兰香沁茗瓯时。
中有醍醐妙理。

春笋纤纤半露，灯前低敛蛾眉。
禅心果否絮粘泥。
珍重阿难戒体。

西江月 舟中见丽人
渌水芙蓉掩映，青蛾欲展还颦。
琉璃千顷碧无痕。
怎敌横波一寸。

画舫摇摇近岸，岸边偷觑防嗔。
长年何幸得相亲。
半晌输他福分。
诸乾一曰：温柔旖旎，得《闲情》一赋。

西江月 钱唐门外作
白马千群浪涌，银山万叠天高。
钱唐潮似广陵潮。
近日潮声草草。

往昔绿阴黄鸟，于今野水红桥。
西陵松柏久萧条。
何处孤坟苏小。
方楼岗曰：「草草」二字用在潮声上，生新得妙。

西江月 二男阿环，日者家云长当学武，三男阿端，以五月五日生，忽届晬盘，口号志喜
只合呼他豚犬，漫誇图画麒麟。
与儿戏戴小纶巾。
果否提戈取印。

莫学王家镇恶，争如齐相田文。
敢期他日大吾门。
孝弟耕田本分。
宋既庭曰：真气盎然，流露笔端。

西江月 久客杭州，归云间度岁，儿辈竞索衣帛，作此自嘲
老去霜颠种种，归来绣褓重重。
辛盘银烛画堂中。
第一生平好梦。

争学传柑索枣，挽须交问衰翁。
空囊更比少陵穷。
那有天吴紫凤。

醉花阴 闵园
雨馀天似柴窑碧。
修竹穿篱出。
满地碎秋声，白鸟青虫，生长芙蓉国。

森然奇鬼池边石。
红叶缠青壁。
屐齿竟忘归，醉倚层楼，三弄枫林笛。
董榕庵曰：写景森寂，琢句奇创，不似人间手笔。

南歌子 南园牡丹始开，吴六益、董苍水过饮，薄暮方归
碧沼看鱼媵，雕栏放鼠姑。
君来拍手唱乌乌。
恰好枝头啼鸟、唤提壶。

嫩白全羞粉，嫣红半点朱。
醉眠堪卧锦氍毹。
偏要戴花归倩、细君扶。
周广庵曰：胸有智珠，涉笔便趣，不同人牙后慧。

浪淘沙 昭君套
宜伴铁兜牟。
却在妆楼。
文姬遗制尚风流。
扶上云鬟频熨贴，紫玉搔头。

临镜转含羞。
笑展双眸。
起来呵手戏藏阄。
密语檀郎低附耳，底是温柔。
陈其年曰：丽情隽舌，令人魂消。
王阮亭曰：温飞卿《锦鞋赋》无此香艳。

浪淘沙 秋旅
风雨十分骄。
怒似江潮。
愁来我欲睡乡逃。
促织多言偏不允，枕畔叨叨。

强半客僧寮。
琴剑萧条。
一枝难稳愧鹪鹩。
来岁西窗须记取，莫种芭蕉。
周釜山曰：如怨如慕，写尽无聊之状。

浪淘沙 扬子中流望金山北面
谁削玉嶙峋。
千尺云根。
蛟龙深护海西门。
金碧楼台青黛树，小李将军。

雁影落纷纷。
唤起江豚。
钟声两岸客边闻。
登陟不如遥望好，倒影斜曛。
杜茶村曰：比唐人张祜诗何如？较量工力，定当后来居上。

浪淘沙 《湖上三舟图》成寄执玉奉常、西樵吏部
何处觅星槎。
且住为佳。
张融岸上屋堪赊。
同在白鸥乡里宿，迭作邻家。

有约看朝霞。
每到栖鸦。
南屏寺外藕初花。
荡桨归来惊宿鹭，触破窗纱。
尤悔庵曰：飘飘欲仙，令人神往。

鹧鸪天 赠说书韩修龄
豹尾班中侍从频。
滑稽似尔绝无伦。
投壶那得天颜笑，只为诙谐郭舍人。

枫欲落，雁来宾。
芜城明月恰逢君。
开元供奉今谁在，抵掌雍门泪满巾。

鹧鸪天 贺相者陈我白生子
闻道明珠入掌中。
充闾佳气霭融融。
君家妙手如唐举，摩顶何须宝志公。

金作埒，玉为骢。
凤毛五色自超宗。
弄璋错写休辞罚，试听啼声问阿翁。

鹧鸪天 同人约看玄墓梅花，以雨不果，返棹云间，阻风四日，舟中拨闷，戏呈吴仲徵广文
邓尉梅花二月天。
欲携竹杖醉花边。
无端甲子冥冥雨，不为游人巧作缘。

三泖路，九峰烟。
石尤风起缆难牵。
轻帆半幅如飞鸟，羡杀东来鸭嘴船。
王西樵曰：末联俊绝，词中有画。

鹧鸪天 题樊会公小像
曾向车中看璧人。
金丸珠勒冶城春。
祇今老作青溪长，犹是当时折角巾。

姿卓荦，骨嶙峋。
画师摩诘是前身。
知君埋照饶深意，新筑糟丘号酒民。

鹧鸪天 题佟寿民方伯《三世图》
作砺为舟社稷臣。
衮衣应许近星辰。
黑头宰相黄扉客，曾是维摩座上人。

锵剑佩，握丝纶。
安排图画到麒麟。
梦回须记青莲句，金粟如来是后身。

鹧鸪天 遣怀
咄咄书空唤奈何。
自怜身世转蹉跎。
长卿已倦秋风客，坡老休嗔春梦婆。

朝梵夹，暮渔蓑。
閒中岁月易消磨。
谁言白发无根蒂，只为穷愁种得多。
季沧苇曰：一片性灵，绝去笔墨畦径，必传之作。

虞美人 赋得「远游长儿子」
殊方流落频生子。舐犊真堪喜。
寻医觅乳费商量。何况他年婚嫁为他忙。

生长东吴同燕旅。不解齐人语。
故园犹有旧柴桑。待得青春作伴好还乡。

虞美人 看花作
朱朱粉粉东风面。一夜开将遍。
花神料得是针神。绣出枝枝叶叶一番新。

黄鹂似向风姨诉。莫把花枝妒。
赵家姊妹易相嗔。试看南枝如笑北枝颦。
冒辟疆曰：机韵鲜妍，声调流美。

虞美人 遣怀
一从勘破邯郸梦。遇饮长须痛。
醉乡只道可藏愁。却被塞鸿呼起又从头。

吴头楚尾经年寓。岸上牵船住。
非关王粲怯登楼。自来吾家家法善悲秋。
邓元昭曰：命意选言，琢句鍊字，俱见化工。

虞美人 过锡山秦园访留仙太史不遇作
辟疆园傍春申曲。翠壑喷哀玉。
画桥宛转客来稀。惊起一双鸂鶒破烟飞。

钓船空系垂杨下。兴尽须归也。
蒋家新酿不曾酤。却笑酒杯也似故人疏。

鹊桥仙 井蛙
草际持颐，泥中齧齿，别号虫中裸族。
一讴群和为公乎，偏则向、人前怒目。

雄踞东陂，长吟下里，宛矣公孙在蜀。
董生何事懒窥园，看不耐、汝曹边幅。
周广庵曰：骂得毒，太难为蛙矣，其如跳梁缺甃何？

鹊桥仙 长安邸舍初罢稽勋作
钧天在耳，晨开阊阖，无奈浮云蔽日。
嵇康曾答巨源书，道臣也、不堪有七。

玉珂雕马，莫来莫往，尽是平生胶漆。
孝标著论一何愚，笑劝百、何曾讽一。

鹊桥仙 雨中宿笑隐庵，示笑鲁和尚
沙鸥睡稳，雨声惊起，竹里双扉开阖。
南屏一缕白云生，早失却、雷峰残塔。

青苔妨屐，黄柑伴茗，松老应同僧腊。
西风萧瑟舵楼寒，向弥勒、龛中下榻。
方邵村曰：南屏二句，妙景入画，只恐画不就耳。

鹊桥仙 寓园海棠
东君忒巧，调朱搓粉，绣出红霞几幅。
朝来细雨一丝丝，似妃子、温泉初沐。

风前欲语，烟中如睡，只合锦禽双宿。
枝间啼罢不来巢，燕燕说、莺莺无福。
余澹心曰：锦心绣肠中吐出，字字灵举，迥然冶艳纤秾之外。

鹊桥仙 五人墓
扬旗击鼓，斩蛟射虎，颅碎黄麻天使。
鱄诸匕首信豪雄，笑当日、一人而已。

华表崔巍，松杉森肃，壮士千秋不死。
从来忠义出屠沽，惭愧杀、乾儿义子。
张稚恭曰：当日之吴，止鱄诸一人，见今日五人之盛，若彼乾儿义子，则不知几何人矣。可叹！可叹！

蹋莎行 雁
枫落潇湘，云深幽冀。
霜风吹老芦花穗。
捣衣时节却飞来，一声方断千行泪。

带雨还飞，飘零无次。
萧萧清影和云坠。
郎边莫道少书来，长空写尽相思字。

蹋莎行 虎丘试剑石
光淬芙蓉，魂惊魑魅。
青苔石上娲皇泪。
自从双剑作龙飞，空闻白虎眠幽隧。

歌舞方酣，越人兵至。
水犀惊醒夫差醉。
鸱夷葬后馆娃空，镯镂似比干将利。
严濑亭曰：骨韵声光，直摩坡仙、后村之垒。

临江仙 曹顾庵归自楚中，闻余在白门，不及晤而去，留书为别，赋此词奉答
忆在劳劳亭上别，吴江三落丹枫。
洞庭西望水连空。
共谁歌赤壁，高唱大江东。

准拟开樽还痛饮，小楼同听疏钟。
布帆归去似飞鸿。
寄将黄雀鲊，须趁鲤鱼风。
尤悔庵曰：豪迈俊逸，兼而有之。

临江仙 艾石五兄纳姬白门，善解琴书，携之入蜀，催妆赋此
桃叶桃根艳冶，巫山巫峡嶙峋。
高唐云雨昔曾闻。
赋才今宋玉，臣梦果然真。

十样眉誇螺黛，七弦琴拂龙唇。
薛涛笺写洛川神。
小窗图笔阵，亲学卫夫人（侄妇姜临池最工，故云。）。

临江仙 赠少年客
韦曲城南天尺五，翩翩公子豪奢。
小平津外绿杨斜。
金鞍雄百骑，蛮鼓醉三挝。

一掷枭卢输百万，吴钩光闪龙蛇。
春衣夜宿杜陵花。
情人刘碧玉，侠客鲁朱家。
闵宾连曰：英词雨集，妙句云来，无一意一字不稳，所以为难。

唐多令 孤馆
窗外雨澌澌。
凉飙戛竹枝。
赖征鸿、唤起魂痴。
安得波斯千里镜，重照见、晓妆时。

孤馆被秋欺。
啼螀搅梦思。
写离愁、空费乌丝。
纵有金针五色线，穿不起、泪珠儿。
董榕庵曰：情切而意深，又能自出机杼。

蝶恋花 桃叶渡旧用小舟，乱流而济，今易以桥，往来差便，而名实不副，虑往迹之湮也，作此词
一曲清淮围画阁。
桃叶桃根，髻子新梳掠。
不畏风波江上作。
长篙自有王郎捉。

谁向津头施略彴。
高架虹梁，偃卧青龙角。
寄语黄姑依样学。
填河不复劳乌鹊。

蝶恋花 相思鸟
两两文禽长并宿。
浅碧殷红，毛羽如新沐。
共命迦陵真眷属。
雕笼合用连枝木。

飞去衔花归啄粟。
雄往雌来，似恋黄金屋。
毕竟斑鸠鹰眼毒。
晴时相唤阴时逐。
王西樵曰：妙句天成，荔老以词咏物，当与杜五言律并传。

蝶恋花 闺中秋月
恨煞广寒宫里兔。
闯入纱窗，无计驱他去。
若是嫦娥怜妾苦。
只应长伴愁人住。

无奈团圆才十五。
渐渐亏来，做出愁眉妩。
说向天边儿女语。
人间薄命侬和汝。
周广庵曰：胜情妙绪，触毫便成绝唱，纤媚粗豪俱伧父矣。

蝶恋花 旅月怀人
月去疏帘才数尺。
乌鹊惊飞，一片伤心白。
万里故人关塞隔。
南楼谁弄梅花笛。

蟋蟀灯前欺病客。
清影徘徊，欲睡何由得。
墙角芭蕉风瑟瑟。
亏伊遮掩窗儿黑。
曹顾庵曰：感得芭蕉遮掩，为一片伤心白故也，细不可言。

蝶恋花 送春
借问东君何所似。
骀荡风流，性格如游子。
才过清明兼上巳。
瞥然兴尽思乡里。

万树娇红千树紫。
那忍相抛，便付东流水。
春风也恐多情死。
杜鹃声里潜归矣。
龚芝麓曰：想峰缥缈，从来送春词，当以此为压卷。

一剪梅 梅花
浅碧深红拥素裳。
楚楚晨妆，澹澹残妆。
霜姨雪姊伴昏黄，月在回廊，影在回廊。

寂寞孤山处士庄。
漠漠湖光，剪剪云光。
思量谁得配孤芳，风袅兰香，篆袅沉香。
周釜山曰：洗净铅华，独标素艳。

一剪梅 梨花
静女仙姝澹不群。
猜作湘君，唤作文君。
软风娇雨护香温，朝展眉痕，夕带啼痕。

欲谢还开映水纹。
开是停云，谢是行云。
几枝斜倚绿杨村，莺也销魂，燕也销魂。
董苍水曰：如绣屏斜倚，旖旎动人。

一剪梅 思家作
飘泊东南剧可怜。
朝采菱船，暮打鱼船。
愁中看遍好山川，莺脰湖边，罨画溪边。

问余何日赋归田。
说道今年，又是明年。
故园消息久茫然，春燕来前，秋雁来前。

破阵子 关山道中
拔地千盘深黑，插天一线青冥。
行旅远从鱼贯入，樵牧深穿虎穴行。
高高秋月明。

半紫半红山树，如歌如哭泉声。
六月阴崖残雪在，千骑宵征画角清。
丹青似李成（李营丘有《关山图》。）。
王阮亭曰：李营丘图只好写景，能写出寒泉画角耶？王摩诘诗中有画，荔老词殆胜之。

苏幕遮 过广陵赵都宪故居，怀友沂中翰，泫然而作
竹西亭，歌吹地。
廿四桥头，曾系青丝骑。
座上秋娘兼季次。
侠客名姝，夜夜春风醉。

孝廉船，丞相第。
弦管凄凉，苔老朱门闭。
燕子新从王谢例。
太息回车，无限羊昙泪。
周广庵曰：无限悲凉，王谢家燕用一「例」字，不觉破涕为笑矣。

感皇恩 冤系二年，一朝解网，感荷天恩，歌以代泣，时癸卯十一月朔三日也
雪窖与冰天，孤臣泣血。
鱼钥沉沉隔双阙。
修罗劫满，等到乌头如雪。
九重消息好，皋陶曰。

幡下驺虞，鸡竿载揭。
喜极沾巾转呜咽。
妻孥相告，今日鹤鸣于垤。
黄粱刚梦醒，炊还热。
宋既庭曰：昌黎拘幽之妙，只是感而不怨耳。

旧雨来（自度曲） 客金陵，雨中作
曾记当年雨后，门前冠盖客，一何多。
银烛西窗萤火乱，听枯荷。
直到晴时方去，湿鸣珂。
今日雨声犹昨，萧条三径里，有谁过。
料得故人无疾病，却因何。
只把天公埋怨，太滂沱。
余澹心曰：旧雨不来新雨来，无限感慨，虽然，当亦自有慰我停云者。

千秋岁 为吴门袁生题《霜哺篇册》
袁生至孝。
乡国人争道。
身既隐，亲将耄。
鸳雏依膝下，瑞映金光草。
五十载，慈颜今日方成笑。

殊有超宗肖。
骨相生来好。
竹马戏，斑衣导。
骅骝驰上苑，圭璧登天庙。
羡只羡，重堂百岁丸熊教。

风入松 淳于棼墓
大槐安国旧邦基。
蚁垤尚累累。
麒麟高冢祁连象，繁华梦、一枕龟兹。
为问秦楼公主，琼箫曾否相随。

朱轓皂盖画熊旗。
千里罢征鼙。
策勋带砺今何在，羊开府、身后同悲。
吾欲题君隧道，南柯太守之碑。

风入松 访张瑶星于松风阁不遇
雨花台畔访柴荆。
匹练大江横。
钟山紫翠斜阳外，虬龙影、几阵松声。
曾共庐山高衲，小楼明月吹笙。

短筇重过石头城。
怀旧不胜情。
徵君旧刹栖霞寺，梧桐老、白鹤相迎。
为道二乡居士，来寻三影先生。
张稚恭曰：金吾高遗之致，得此词，益当千古矣，文章岂小道乎？

满路花 胭脂井
红牙歌玉树，翠袖翻金缕。
临春梳洗罢、调鹦鹉。
陈家狎客，惯把江山赌。
楼船天堑渡。
床下军书，锦笺催写新句。

旧宫眢井，栏外青苔古。
明眸秋水绿、为黄土。
海棠花落，一片胭脂雨。
环佩归何处。
泉下芳魂，至今遗恨擒虎。
陈其年曰：可笑处极其可笑，可怜处极其可怜，真化工手也。

千秋岁引 题《长松柱石图》，为李含馥运长寿
怪石眠云，孤松偃盖。
亭亭千尺连青霭。
五粒曾沾仙掌露，一拳欲下南宫拜。
谪仙人，元是李，蟠根大。

伊吕功名方未艾。
何事丹砂勾漏外。
邓禹封侯喜将届。
梦松之占今验矣，黑头堪羡风云会。
紫泥书，丹山凤，衔来快。

意难忘 为施校书宛西作
洗尽铅华。
记苧萝西畔，曾浣溪纱。
徵歌莺语滑，学舞燕飞斜。
携暮雨、掩朝霞。
别馆贮娇娃。
采莲歌、魂销千载，何况夫差。

婵娟偏在君家。
羡朱楼罨画，杨柳藏鸦。
鹍弦时一弄，羯鼓醉三挝。
无限恨、向梅花。
清泪染琵琶。
待学他、鸱夷少伯，共泛仙槎。
余澹心曰：依稀似笑，彷佛闻香。

满江红 燕台怀古
易水东流，与西去、荆卿长别。
祖帐处、三千宾客，衣冠如雪。
督亢图中雷电作，咸阳殿上襟裾绝。
恨夫人、匕首竟何为，同顽铁。

渐离筑，笙歌咽。
博浪铁，车轮折。
纵奇功未竟，祖龙褫魄。
一死翻令燕国蹙，九原悔与田光诀。
叹千年、寒水尚萧萧，虹霓灭。
龚芝麓曰：边笳塞笛，音节悲壮。

满江红 王西樵客游武林，曹顾庵赋词志喜，属予和之
花落钱唐，江流阔、潮痕初涨。
问足下、何由至此，布帆无恙。
倏尔波涛如梦里，跫然屐齿来天上。
恰湘湖莼菜十分肥，为君饷。

西湖畔，春波漾。
疏柳外，归樵唱。
有青油画舫，乌程佳酿。
风暖遥传灵隐磬，天晴急策韬光杖。
倚危栏、百尺看银塘，龙蛇状。
尤悔庵曰：飘响若天风环佩。

满江红 予与顾庵、西樵皆被奇祸得免
痛定追思，瞿塘峡、怒涛飞涨。
叹北寺、皋陶庙侧，何期无恙。
庄舄悲歌燕市外，灵均憔悴江潭上。
问绨袍、高谊有还无，谁曾饷。

愁万斛，东流漾。
五噫句，舂间唱。
恨埋忧无地，中山须酿。
故态狂奴仍未减，尊前甘蔗还堪杖。
笑邯郸、梦醒恰三人，无殊状。
周釜山曰：悲歌慷慨，旁若无人。

满江红 西樵以南徐游览诸作见示
北固城头，兼天涌、银涛奔涨。
登览处、频经战伐，金焦无恙。
鼓枻鼋鼍深窟畔，振衣鹳雀危巢上。
手摩挲、瘗鹤古残碑，为余饷。

弓样月，波中漾。
欸乃曲，桥边唱。
望乡心倍切，浓于春酿。
禽庆欲偕名岳屦，李邕幸免金吾杖。
笑马迁、货殖强裁书，无聊状。
陈其年曰：气雄险而韵深稳，少陵歌行擅场处也。

满江红 西樵长斋佞佛，但不戒酒
春色阑珊，繁花谢、红销绿涨。
山一似、西施瘦损，捧心微恙。
堤上长吟苏白句，楼头高话羲黄上。
喜清斋、久已绝猪肝，何须饷。

风乍捲，轻绡漾。
烟欲暝，金衣唱。
爱信陵作达，沉埋醇酿。
禹穴天台春正好，裹粮且办青藤杖。
倩君侯、䌽笔代丹青，云霞状。
曹顾庵曰：元人评费唐臣如三峡波涛，宫大用如西风雕鹗，荔裳可谓兼之矣。

满江红 刀俎馀生，欲断荤者数矣，奈茹素辄饥，故篇中及之
伏枕吴山，羁愁共、桐江春涨。
喜邂逅、客星忽聚，酒徒无恙。
杨恽南山歌太苦，邹阳北阙书难上。
向精蓝、深处问枯禅，伊蒲饷。

双燕外，游丝漾。
六桥侧，红牙唱。
惜杜康骨朽，无人能酿。
我愧老饕难戒肉，君方强健何须杖。
看白衣、苍狗任他忙，浮云状。
方邵村曰：历落痛快，妙在直露本色。天下有心人，千古伤心人，同欲曼声满引。

满江红
吾道榛芜，狂澜倒、百川争涨。
赖砥柱、君家伯仲，安流无恙。
龟策何劳詹尹卜，龙矕远过黄初上。
况陈思、才藻气如虹，诗堪饷。

请室耗，心旌漾。
击瓦缶，乌乌唱。
看霜侵两鬓，穷蒸愁酿。
放逐谁怜亭伯困，登临愿借卢敖杖。
坐西窗、剪烛话通宵，悲欢状。
严灏亭曰：麻姑撒米，粒粒成珠，词家用笔之妙，亦复如此。

满江红 铁崖、顾庵、西樵、雪洲小集寓中，看演《邯郸梦传奇》，殆为余五人写照也
古陌邯郸，轮蹄路、红尘飞涨。
恰半晌、卢生醒矣，龟兹无恙。
三岛神仙游戏外，百年卿相蘧庐上。
叹人间、难熟是黄粱，谁能饷。

沧海曲，桃花漾。
茅店内，黄鸡唱。
阅今来古往，一杯新酿。
蒲类海边征伐碣，云阳市上修罗杖。
笑吾侪、半本未收场，如斯状。
张稚恭曰：于大地梨园中觅小休歇，固宜作如是观。

满江红 招隐也
归去来兮，东皋下、锦秋湖涨。
有不腆、敝庐海曲，年来多恙。
避地人辞金马后，游仙伴我方壶上。
羡冰桃、火枣大如瓜，麻姑饷。

微雨过，清溪漾。
行乐耳，提壶唱。
喜儿童学灌，山妻能酿。
处士三间容膝屋，仙人九节齐眉杖。
恨衰年、脚疾耳将聋，新来状（锦秋，湖名。）。
董苍水曰：较宋人壶山居士诸词更为高旷。

满江红

其一 赠赵千门谪官武陵
竹马鸠车，游嬉日、追随里巷。
九万里、风抟羊角，相期同上。
作赋无过潘岳敏，论年颇愧袁丝长。
记蜃楼、影里望蓬莱，心何壮。

八叉手，谁能两。
三舍退，予非让。
惜娥眉嫁晚，仙宫蕊榜。
一柱观头堪拄笏，匡庐飞瀑三千丈。
羡滕王、高阁醉凭栏，王恭氅。
周广庵曰：绛云在霄，卷舒自如，陶公之诗品，亦宋公之词品也。

其二 赠赵千门谪官武陵
古郡洪都，平反借、经纶妙手。
游刃处、昆刀并剪，氓冤立剖。
诘曲羊肠真险绝，蘼芜何事捐新妇。
叹樽前、涕泪染琵琶，青衫袖。

湖水畔，吴山岫。
白傅再，髯苏又。
更穷愁诗好，外孙齑臼。
长笛倚楼谁解道，旗亭歌遍诸伶口。
向六朝、烟雨晚寻春，从君后。

满江红 小女归次淮北，举第三子，真州闻报，口占志喜，寄五文婿
齐女门前，送归鹢、心旌摇漾。
忽报道、石麟坠地，言观其韔。
阿大中郎谁得似，吾家宅第非虚相。
羡鸠车、竹马烂如云，乌衣巷。

驹千里，龙媒贶。
喷朱汗，精俶傥。
喜元灯耿耿，后来能亢。
蚌老胎珠应有验，渭阳滚滚肩相望。
伴老夫、醉里蹋青山，扶筇杖。
吴六益曰：神似幼安。

满江红 赠既庭弟
玉磬山房，西窗下、论文剪烛。
儿女辈、挽衣问讯，酒浆相续。
往事堪惊如噩梦，新愁欲话难更仆。
怅登山临水送将归，吾家玉。

春草句，劳心曲。
隋苑外，逢南菊。
叹雪中鸿爪，去来何速。
才子从来悲失路，斯人岂合栖空谷。
约明春、邓尉看梅花，支公屋。
王西樵曰：昔人评少陵《所思》《宾至》诸律，清空一气如话，故当以目此词。

满江红

其一 题尤展成小像
赋奏淩云，真才子、至尊亲许。
长太息、文章憎命，骅骝失主。
放逐身随麋鹿伴，英雄志偃蛟龙雨。
记锦裘、跃马出榆关，题诗处。

白莲社，谁偕与。
石渠阁，曾凝伫。
且南窗寄傲，东篱高踞。
五岳梦游禽庆屐，三挝醉弄祢衡鼓。
笑韩陵、一片石崚嶒，差堪语。
杜茶村曰：酒酣耳热，一再歌之，不觉唾壶欲碎。

其二 题尤展成小像
陶令归来，三径外、栽松种柳。
遥集者、湘潭屈子，漆园庄叟。
木柄长镵常在握，竹皮圆笠新加首。
置斯人、一壑一丘间，然乎否。

白雪调，无双手。
晓风句，诸伶口。
但应门遣子，烹葵呼妇。
秘笈已窥林屋洞，新篘且醉兰陵酒。
问朱门、高盖几人存，东门狗。
程鹤湖曰：老气横九州，而音节圆美，又如弹丸脱手，书家所谓纯绵裹铁，最是经奇。
方楼岗曰：笔歌墨舞，泉注云流，洵词家乐事。

满江红 贺冯郡丞公子秋捷
甬上簪缨，羡家世、夔龙相继。
歌颂遍、青州父老，白门子弟。
共道平反阴德盛，高车驷马于公第。
果仙郎、高折一枝归，瑶台桂。

丹凤翮，青麟罽。
龙为友，神英锐。
看追风蹑电，腾骧天际。
射策江都偕计日，论年高密封侯岁。
问传胪、第一属何人，冯当世。
张稚恭曰：凤翥龙翔，翩翩霞举。

满江红

其一 李方山归自滇中，喜而有赠
西子湖边，送君日、杨花飞雪。
一万里、蛮烟瘴雨，朱门空谒。
雁字不传滇海路，芦花正映清溪月。
向莫愁、村畔话离愁，真奇绝。

磨盾志，空悲咽。
题柱愿，难消歇。
惜白头成错，六州之铁。
乡里儿童偏面冷，丈夫拓落因肠热。
取囊中、诗卷共青萍，灯前阅。
尤悔庵曰：壮怀激烈，豪兴淋漓，胜读魏武《龟虽寿》诸篇。

其二 李方山归自滇中，喜而有赠
抱瑟归来，叹游子、飘零南国。
君贺我、商瞿有子，狂歌浮白。
大者才能呼父执，黄鸡绿酒娱今夕。
但无如、琼树倚阶前，誇双璧。
吹玉笛，长干陌、携蜡屐，江淹宅。
曰身将隐矣，北山之北。
远害且寻麋鹿伴，那能老作诸侯客。
况竹溪六逸尚堪招，徂徕侧。
蒋虎臣曰：兴酣落笔，文情相生，自觉姿趣横溢。

满江红 寿方（时年五十有一。）山
齐鲁之间，许君是、须眉男子。
歌伏枥、壮怀消减，肉生双髀。
草檄百蛮功未展，裹粮五岳游方始。
算春秋、三万六千场，平分矣。
鸿鹄志，谁能拟。
姜桂质，终难徙。
肯随他、踰淮卢橘，化而为枳。
孔北海豪杯斝在，孟东野老诗篇美。
倚江楼、秋夜共吹箫，鱼龙起。
陈其年曰：沉郁顿挫，渭南、稼轩之间。

满江红 从姜九绮季索画
公子才华，问骠骑、何如第五。
几席上、千岩万壑，丹青佳谱。
不分胸中藏岳渎，无端笔底惊烟雨。
叹虎头、神妙米公颠，今其伍。

神禹庙，松杉古。
西子里，荆榛莽。
记兰亭曲水，依稀曾睹。
拙官长惭疏屐齿，后游恨不生毛羽。
爱云门寺与赤城霞，须君补。
周广庵曰：画师词客，宿世前身，殆兼而有之。

满江红 旅夜闻蟋蟀声作
试问哀蛬，缘底事、终宵呜咽。
料得汝、前身多是，臣孤子孽。
青琐闼边璎珞草，碧纱窗外玲珑月。
况兼他、万户捣衣声，同凄切。

梧叶落，西风冽。
莲漏滴，征鸿灭。
似杜鹃春怨，年年啼血。
千里黄云关塞客，三秋纨扇长门妾。
背银釭、和泪共伊愁，床前说。
宋既庭曰：铁马金戈，取其激越，为微物生色矣。笑臣孤子孽，又何奇创，直令石破天惊。

满江红 有感
白眼看人，谁作俑、嗣宗为虐。
从此后、争相模仿，传来衣钵。
许史府中饶结驷，翟公门外堪罗雀。
把乘车、戴笠旧时盟，成高阁。

交通丧，多轻薄。
思管鲍，何由作。
笑云翻雨覆，一丘之貉。
对面九疑谁得料，填胸五岳安能凿。
愿休将、腐鼠吓鹓雏，翔寥廓。
曹顾庵曰：嬉笑怒骂，觉朱公叔、刘孝标尚未见沉著处。

汉宫春 秋日同姜如农给谏散步城隅，欧阳公集有《真州东园记》，此其遗址也
白露苍烟，忆醉翁椽笔，曾记东园。
高台画舫安在，风物依然。
重阳近也，觅黄花、共倚危栏。
枫林外、澄江如练，寒鸦千点飞翻。

颇怪并州旧尹，早莼鲈梦断，偃卧丘樊。
故乡乌衣门巷，衰草荒阡。
干戈满地，何从问、盘谷斜川。
君笑曰、无如此处，濠梁秋水之间。
王阮亭曰：抚今怀昔，人境俱远。
吴六益曰：芙蓉露下，杨柳月中，有此萧疏之致。

汉宫春 哭方尔止
吾友方干，果贫如赵壹，赋类相如。
平生傲睨成癖，偏爱狂奴。
卢龙塞上，践冰霜、曾策疲驴。
堪下酒、滦河鲜鲫，君言胜四腮鲈。

犹记长干握手，贺更生再世，清泪沾裾。
何图此别千载，邻笛愁余。
传经有女，问何如、六尺遗孤。
肠断处、重开巾笥，未裁刘秣陵书（数月前，君有书见贻，未答。）。

双双燕 题佟汇白中丞《伯仲渔樵图》
皤然二老，似江左风流，惠连康乐。
纶竿七尺，雨笠风蓑同著。
长啸东临海若。
携手入、天台采药。
从公看弈仙家，拚取斧柯遗却。

行脚。
苍崖翠壑。
笑肩拍洪崖，弟酬兄酢。
山中留客，童子一双驯鹤。
休恋烟霞高卧。
看早晚、蒲轮西洛。
须倩妙手长康，重画麒麟高阁。
邓元昭曰：组织处天衣无缝，点缀处裴颊三毫。

高阳台 为朱鹤庵侍史王郎作
何处逢君，落花时节，嫩杨乍啭莺簧。
小阁深沉，鄂君绣被生香。
红牙按罢浑无力，倚东风、更换霓裳。
背兰釭，横波偷展，低问周郎。
东君为汝徬徨。
倩珊瑚作枕，玳瑁为梁。
海燕同栖，一时娇艳无双。
从此蛾眉参意画，应见惯、不辩鸾凰。
漫猜他，佳人碧玉，夫婿王昌。
方邵村曰：如日初东，妙于咏赞，此集六朝三唐之腴脔矣。

念奴娇 郭璞墓
弘农太守，挽羲轮三舍，乃心王室。
龟策如神撩虿尾，臣命尽于今日。
气作长虹，魂归华表，骨葬金鳌脊。
冯夷舞罢，数声欸乃渔笛。

安得温峤怀中，通天犀借我，下窥龙国。
江左夷吾今在否，石马沉埋荆棘。
铁瓮旌旗，金山钟磬，阅尽兴亡迹。
中泠满酌，一帆高挂遥碧。
周广庵曰：当令冯夷击鼓，龙女吹箫，以助其音节。

念奴娇 重过汪氏荣园
辟疆池馆，是谁剪、瓜步江流馀沚。
放逐馀生双不借，重看水穷云起。
怪石㟏岈，孤亭窈窕，萝薜藏山鬼。
行行且止，呼童为摘苍耳。

堪叹沧海桑田，洛阳金谷，转眼荆榛里。
舞榭歌台真可惜，愁杀乌衣燕子。
百顷清潭，十围灌木，桐又生孙矣。
故人携手，为言树犹如此。
周釜山曰：沉郁顿挫，意态横出。

念奴娇 九日王西樵、姜如农、程穆倩、王尔调、家伯献登慧光阁
昔人多事，把今日、名以佳名重九。
青女连宵渲染作，浅碧深黄林薮。
杰阁千寻，长江一泻，瓜步晴如豆。
帆樯飞下，夕阳还系堤柳。

休问高会龙山，参军同幕府，其人存否。
古往今来属我侪，复共天涯杯酒。
目送飞鸿，诗成戏马，莫放持螯手。
远公微笑，醉中应恕狂叟。
董苍水曰：一幅著色江天秋眺图，看其皴法，有远近浅深之妙。

念奴娇 馆金陵驯象门，今廿有二年，孙道宣以词见示，赋此
长干西畔，记鸦藏新柳，朱楼之下。
问是庐家年十五，娇小莫愁未嫁。
鹦鹉笼边，侍儿教演，曾把髯奴骂。
鞦韆时节，玉箫声在帘罅。

惆怅司马清狂，横琴三弄却，凤求凰也。
鼙鼓朅来人世换，都付水流花谢。
修竹依然，画栏何在，俯仰馀悲咤。
唾壶敲缺，不禁清泪如泻。
董榕庵曰：风流旖旎中有俯仰雄豪之致。

念奴娇 丙午小春，善伯、希韩招诸同人，宴集红桥之韩园，分韵
玉钩斜畔，最伤心、游子断肠难续。
佳丽繁华谁领略，惟有清狂杜牧。
我辈重来，为欢苦短，急办三条烛。
天寒木落，佳人同倚修竹。

况乃词客都豪，雍容车骑，落笔云烟簇。
乐莫乐兮今夕会，莫学阮公痴哭。
绿酒黄橙，银筝翠袖，偷送初成目。
朦胧别后，知他何处金屋。
秦留仙曰：上半阕朱楼碧草，烟雨迷离，下半阕堕珥遗簪，惊心动魄。

水龙吟 乙巳除日得家报，新置木峪山庄，慨然有终老之意，喜而赋此
几年鼎镬风波，赋初衣、菟裘才筑。
白云万叠，苍松千笏，清溪一曲。
归去来兮，临流设钓，登山驱犊。
谢邻翁问讯，丁宁寄语，第一事、多栽竹。

人世竟同蕉鹿。
梦惊回、黄粱方熟。
天公赐与，一丘一壑，数椽茅屋。
急办长镵，早营圆笠，乐吾盘谷。
笑三闾多事，此身将隐，何劳龟卜。

贺新郎 为杨汉人纳姬作
宝镜娇鸾舞。
恰兰舟、迎来桃叶，香凝金缕。
八月广陵秋色好，吹上远山眉妩。
问今夕、三星在户。
廿四桥头明月在，倩红牙翠管翻花谱。
情定句，为郎补。

妆成倦倚梅花坞。
问檀郎、未谙心性，偷询鹦鹉。
咫尺蓬山谁得到，长是君家为主。
算只有、信陵公子。
一片雄心无处寄，向温柔队里寻乡土。
歌且醉，戍筹五。
董苍水曰：情语出新，豪语兼韵，周、柳、辛、刘，一时却步。

贺新郎 萧山任干之成进士归里，作此词以赠之
我爱任公子。
把珊瑚、纶竿垂处，六鳌连起。
三百人中君最少，赋奏天颜有喜。
暂劳汝、烹鲜妙指。
杏苑看花青丝骑，欹帽檐、蹋遍长安市。
喧骤贵，洛阳纸。

宫袍昼锦高阳里。
恰湘湖、莼丝正熟，故人来止。
一笑登堂开家酿，盘有青梅朱李。
鸡再唱、老夫醉矣。
万里长风方破浪，羡龚黄、事业从兹始。
天下士，独卿耳。
王阮亭曰：华贵中更得宕逸如许。

贺新郎 为侍御杨琢庵题像
野鹤昂藏意。
是当年、弹文柱后，杨球司隶。
骢马连钱霄汉上，骑出五侯争避。
谁信道、蛾眉见忌。
飘泊东南天地外，长五湖、不待官家赐。
逢醉尉，防其詈。

虎头妙笔真无二。
写元龙豪举，不似三闾憔悴。
历遍九州夷险路，惟有醉乡堪寄。
更许我、入林把臂。
二八婵娟弹锦瑟，倩尊前、暂搁英雄泪。
歌既阕，唾壶碎。
彭羡门曰：五岳方寸，历落激昂，露尽英雄本色。

贺新郎 吴园次太守五十初度
园次吴君，延陵华胄，姑射仙姿。艺苑笙簧，执珠盘之牛耳；岩廊圭璧，羡玉署之凤毛。黄麻紫綍，领丝纶密勿之班；皂盖朱轓，在山水清幽之地。威行破柱，聿害马之先驱；惠洽穷檐，见飞鸿之爰集。跂彼织女，七襄弗困于茧丝；嗟我农人，万井无悲于星罶。行春劝稼，不惊鸥鹭之乡；载酒看云，遍践麚猿之径。郑当时之好客，邑有飞邮；范史云之饮冰，釜无馀粟。洵哉才望兼收，政称廉卓；风流嗣美，吏号神仙者也。节届迎长，公为始满。无疆遐算，随宫缕以俱添；有美一人，采民风而偕乐。逢斯令序，应南极之星辰；跻彼公堂，进前溪之歌舞。某偶因览胜，暂维雪夜之舟；幸与论文，屡跋萧斋之烛。言观父老，饫闻献兕之歌；滥厕宾朋，聊展放鸠之悃。敬陈下里，以侑一觞。
山水菰城好。
算从来、风流刺史，柳颜双表。
君自玉皇香案吏，谪向方壶员峤。
隼旟至、豺狼立扫。
鸣鼓放衙无个事，对堂中、六客摅长啸。
谁唤起，孙莘老。

骈阗士女欢相告。
道吾君、今年称艾，朱颜弥皎。
百榼千觚齐拜舞，不似醉翁潦倒。
佳客有、邹枚颜鲍。
洗盏高台临翠巘，任觥筹、历乱霜天晓。
何足羡，中书考。
余澹心曰：吴吴兴赠言，纷于玉屑，若兹定当压卷，如「黄河远上」，借发双鬟。

贺新郎 题《松鹤图》为金镇远宪长寿
甲第谁能亚。
一堂中、谢家珠树，鲍家骢马。
善体重华钦恤意，清问先于矜寡。
早贯索、光芒退舍。
父老扶筇来献兕，道驺虞、幡下无冤者。
天赐与，万间厦。

蹁跹双鹤孤山下。
似君侯、雄姿磊落，风期潇洒。
松底茯苓千岁外，堪佐锦堂杯斝。
且莫把、玉山颓也。
三竺六桥新雨后，恰笙歌、画舫公馀暇。
游秉烛，留佳话。
曹顾庵曰：有此白雪以侑青樽，谁云朱绂不宜红唱？

贺新郎 方绣山同年长郎新娶
海燕雕梁语。
认乌衣、旧家宅巷，双栖偕旅。
小谢翩翩如逸少，千里骅骝初举。
羡孔雀、屏风开处。
家在凤凰台畔住，紫鸾车、簇拥吹箫侣。
天付与，玄霜杵。

阿翁早解渊明组。
记摩挲、掌中英物，石麟誇汝。
佳妇佳儿双白璧，诗奏兰陔华黍。
刘表男儿才尺许。
欲倩蹇修他日后，卜西邻、勉娶田家女。
呼老友，烹肥羜。
宋既庭曰：意到笔随，有因方成圭、遇圆成璧之妙。

贺新郎 杨商贤病起话旧，赋此志感
吾辈今衰也。
忆当年、偕游诸子，天街跃马。
跋扈飞扬惊四座，况有祢衡善骂（谓青蚓也。）。
同酹酒、昭王台下。
袒裼高楼呼五白，和悲歌、旁若无人者。
怀古昔，追风雅。

回头万事成飘瓦。
况新来、友仁凋丧，船馀书画。
恻怆山阳思旧赋，邻笛何堪中夜。
算只有、穷愁东野。
桃叶渡头聊卜筑，问秋娘、尚复能妖冶。
君不语，泪盈把。
严灏亭曰：慷慨激楚之音，俯仰悲身世，溪风为飒然矣。

贺新郎 登燕子矶阁，望大江作
绝壁衔飞阁。
倚寒空、嶒嵘窈窕，是谁雕琢。
六代兴亡如逝水，烟冷千寻铁索。
梦不到、乌衣帘箔。
结绮临春歌舞散，大江流、尚绕青山郭。
悲自语，檐边铎。

滔滔东下风涛作。
俯层栏、鼋鼍出没，雪山喷薄。
况是清秋明月夜，何处楼船吹角。
早惊起、南飞乌鹊。
估客船从巴蜀下，看帆樯、半向青天落。
吾欲醉，骑黄鹤。
程鹤湖曰：《关山曲》之壮，《河满子》之悲，试合作曼声，鱼龙尽涌，不数少陵《登塔》《秋兴》诸篇矣。

沁园春 诮白髭
叹息吾衰，两两三三，霜雪盈颏。
怪素丝若练，偷描病态，银茎如戟，硬作愁媒。
面目生疏，主人讶客，何所闻而不速来。
还防汝，□入宫见妒，朋辈嫌猜。

况逢贝锦蚊雷。
更颠倒雌黄蛇与虺。
叹黑云突起，九阍难叫，青蝇欲吊，只影堪哀。
不自我先，不自我后，汝乃乘危利我灾。
炎凉态，笑星星髯也，果小人哉。
杜茶村曰：似漆园寓言，嘲弄俱有至味，有妙理。

沁园春 代髭问答
兀坐支颐，童子前来，再拜致词。
告先生颊上，荒芜不治，非其种者，锄而去之。
鼻垩须斤，眼翳须刮，兰茝当门亦见籽。
先生曰，姑徐徐点染，化白为缁。

须言君请无疑。
念交绝何须口有疵。
试数君素友，丹鸡白水，岁寒有几，能比松枝。
我独怜卿，卿何弃我，患难周旋不暂离。
吾知愧，谢叟诚长者，下榻于兹。
曹顾庵曰：似谐似讪，欲哭欲笑，滑稽慷慨，辛稼轩不得独擅千古。

沁园春 题李考叔闻鸡起舞小像
有客于䰄，长剑巍峨，殆奇士欤。
忆请缨北阙，曾驰鹿塞，上书幕府，亲历无闾。
伏枥兴嗟，投竿空老，三竺桥边有敝庐。
杯阑后，任唾壶敲缺，一枕蘧蘧。

当年士稚何如。
试酹酒荒原吊望诸。
叹元龙湖海，徒眠高阁，侯王甲第，懒曳长裾。
击筑狂歌，登楼悲愤，变作银钩虿尾书。
掀髯笑，倩羊欣白练，挥洒无馀。
王阮亭曰：金鞭紫陌，蹀躞从容。

沁园春 同缪湘芷前辈及王仲昭诸子看郭园牡丹
惆怅梅花，几日飘零，青子累累。
喜盈盈欲笑，洛川游女，亭亭未嫁，溪畔西施。
狡狯东君，揉铅搓粉，倾国妆成第一枝。
端详处，待绿烟灭后，明月来时。

丁宁再拜封姨。
向锦石雕栏好护持。
羡池边嬿婉，一双燕子，香中眠食，百队蜂儿。
座客皆豪，主人拚醉，争看山公倒接䍦。
重游数，教柴扉休掩，来往无期。
陈其年曰：的是沉香亭语，移借别样花神不得。

沁园春 程穆倩六十初度，作《木兰花慢》自寿，中借禽虫为喻，索题赋此
何以觞君，非狷非狂，石户之农。
更高怀磊磊，如求旦鸟，孤踪踽踽，号可怜虫。
六十平头，自嘲自寿，炙毂雕龙总未工。
斯人也，信谐方曼倩，癖似张融。

寓言十九朦胧。
笑蜾裸鹪鹩趣不同。
看华胥世界，魂游燕国，南柯太守，腹坦槐宫。
铜雀崔巍，金貂富贵，乌有先生亡是公。
三杯后，任蛮争角左，虱走裈中。
董苍水曰：鼠肝虫臂，达人大观，极笔墨游戏之乐。

沁园春 题陈其年乌丝词
天上张星，游戏人间，我幸见之。
羡高阳里第，门才旋马，西园公子，赋必探骊。
八斗才华，五陵逸气，齑臼争传绝妙辞。
旗亭上，有诸伶按拍，玉笛金徽。

奚囊白雪霏霏。
信此曲从来和者稀。
似秦邮太史，风流旖旎，渭南老子，浑脱雄奇。
扬子涛深，洞庭月冷，应有鱼龙骇且飞。
观止矣，待曹王敌手，险韵重题。
吴园次曰：髯之轶伦绝群，于此可见。

沁园春

其一 题孙坦夫想想园，二首
达者庄生，寓言十九，天地蘧庐。
叹世人劳攘，求田问舍，经营惨澹，种柳栽蒲。
金谷豪奢，平泉佳胜，鱼鸟楼台总画图。
今安在，见雕梁去燕，寒树啼乌。

先生晚狎樵渔。
早悟却浮生是梦欤。
看朱甍画栋，都成泡影，丹丘碧海，随处吾庐。
结构徒工，后人诮拙，千顷何须觅木奴。
非非想，向羲皇高卧，彭羡为徒。
董苍水曰：达观名言，信手拈出，如麻姑撒米，粒粒成珠。

沁园春 其二 题孙坦夫想想园，二首
乌有园林，幻耶真耶，其如墨庄。
问陈家结绮，空馀眢井，隋宫锦树，但有垂杨。
孝子追思，悲深肯构，杖屦依稀不暂忘。
归来些，在阆风之圃，广漠之乡。

谁言大壑舟藏。
况电马飙车鲜定方。
譬生前嗜芰，无忘屈到，没而尸祝，不替庚桑。
神所冯依，精魂来往，月榭风轩白石床。
真佳话，似桃源鸡犬，未是荒唐。
周广庵曰：前首想园，后首想想园，前述达人之幻，后述孝子之思，直是两篇大文章，不仅作诗馀看也。

沁园春 题陈希夷大书寿字，为同年张蓼匪祝
西岳崚嶒，有仙人高卧，曾跨青牛。
见山荪亭畔，苍苔石室。
云台观里，素榜银钩。
夭矫游龙，蹁跹舞凤，笔阵钟王未可俦。
装潢了，向锦堂高挂，第一箕畴。
使君文采风流。
赋归去来兮尚黑头。
羡玉燕开祥，前身昴宿。
金貂累叶，家世留侯。
甲子初周，须眉未艾，种菊栽松乐事稠。
将进酒，唤希夷睡醒，同醉金瓯。
方楼岗曰：琅函秘检之一则。

沁园春 题陈蛰庵《三一一三图》
所谓伊人，玉貌颀然，碧瞳紫髯。
羡荷裳蕙带，五陵公子，黄冠葛屦，丈室瞿昙。
鹤立仙姿，虎头妙笔，颊上添毫一二三。
参同契，任洪崖把臂，弥勒同龛。

飘萧素发鬖鬖。
似柱下犹龙问老聃。
向世出世间，先窥太极，用无用处，椎破连环。
形影交忘，画图三昧，白板枯禅不待参。
从君老，愿担簦五岳，结制精蓝。
张稚恭曰：閒情淡趣，超然笔蹊墨径之外，自是君身有仙骨耳。

沁园春 题王婿五文小像
楚楚王郎，有美清扬，杂佩琼瑛。
羡白玉床边，右军坦腹，乌衣巷口，小女提罂。
三十年来，居诸荏苒，惊见儿曹项领成。
还听得，惹旁人争说，玉润冰清。

更怜磊落英英。
似遏末封胡旧有名。
喜蜡屐重来，同探禹穴，貂裘垂敝，且住吴城。
伏枥悲歌，题桥壮志，千里骅骝待一鸣。
吾衰矣，赖门楣有客，归老柴荆。
邓元昭曰：曲折匠心，抑扬合节。

水调歌头 祝查伊璜七十
卮酒为君寿，四座请无喧。
岁星应是方朔，聊复谪人间。
叹息佳人空谷，天遣平章风月，虾菜五湖船。
月下雪儿唱，新谱小游仙。

泛沧海，窥禹穴，梦邯郸。
绿瞳华发，先生骨貌转翛然。
放迹烟霞之外，高卧羲皇以上，笑拍葛洪肩。
莫向方壶去，少驻一千年。

风流子 赠刘峻度兼送令弟彦度孝廉公车北上
竹西歌吹地，樊川客、杜牧擅风流。
问坛坫主盟，谁操牛耳，孝标苗裔，豪迈无俦。
身将隐、簪裾如敝屣，丘壑信优游。
二八莺喉，娇歌子夜，十三雁柱，低按凉州。

兰亭高会罢，纱窗频剪烛，历乱觥筹。
为道须眉如此，笑拂吴钩。
叹锦瑟华年，是乡堪老，青州从事，此外都休。
更喜火攻阿弟，五凤能修。

满江红 拜方正学先生祠
木末亭边，听山鬼、啾啾宵哭。
阳九厄、衣冠道尽，伤哉臣仆。
七国肯因晁错解，先生祸比温舒酷。
讶当年、碧血溅蘼芜，今无绿。

鱼服泣，君主逐。
瓜蔓杀，门生族。
叹诗书种绝，何人能续。
简牍空馀南史恨，松杉已见长陵秃。
酹荒祠、灯火尚青荧，金瓯覆⑴。
⑴ 《汉书》：「人皆三族，王温舒五族。」先生噀血禁庭，至今地无春草。

满江红 赠江都令轩辕汶湄
谁赋芜城，到今日、堪悲鲍照。
凋瘵后、急须和扁，刀圭立效。
御马善称东野毕，投巫人羡西门豹。
有淮南、父老诧河清，如公笑。

书下考，仍长啸。
辞五斗，从吾好。
忽九霄丹凤，衔来温诏。
旷典河阳容借寇，提封古驿原名邵（邑有邵伯驿。）。
问悬鱼、挂壁尚依然，庖丁道。

青玉案 何匡山斋中牡丹将放，作此词问之，兼索其酒
玉环飞燕方娇小。
看叶叶、轻霞袅。
蛱蝶蜂儿忙在晓。
带露含啼，临风偷笑。
莫待都开了。

花神欲酹须醇醥。
最爱君家曲生好。
早起衣裳浑欲倒。
画栏凭处，提壶频唤。
愿作花间鸟。

浪淘沙 无题
何处可销愁。
乡是温柔。
梦为蝴蝶入西楼。
生怕玉人珊枕上，带怒佯羞。

残月挂帘钩。
被冷香篝。
笑看织女与牵牛。
脉脉银河才咫尺，不驾轻舟。

忆王孙

其一 赋得「不曾真个也销魂」
花枝袅袅玉亭亭。
云母窗深倚翠屏。
消得横波目乍成。
负卿卿。
帐底分明隔锦城。

其二 赋得「不曾真个也销魂」
吾家宋玉自多才。
曾赋高唐神女来。
赚得襄王梦不回。
楚阳台。
幻雨荒云总费猜。

其三 赋得「不曾真个也销魂」
青山层叠水潆洄。
千树桃花绕涧开。
刚进胡麻饭一杯。
问天台。
知否刘郎敢再来。

沁园春 张黄门枚庵招饮郊园，感旧而作①
① 君有幼子，最爱吾儿，亦吴姬出也。
把酒花前，俛仰乾坤，犹剩吾曹。
忆西清奉引，曾陪汲黯，南冠憔悴，同祭皋陶。
谏草空焚，钓竿长把，三径荒芜仲蔚蒿。
长安道，叹东门黄犬，几度悲号。

于今华发萧萧。
但痛饮狂歌兴未消。
向莲社参禅，无人能解，醉乡娱老，有脱而逃。
白眼看他，飞扬跋扈，蜾裸螟蛉之二豪。
三年后，看两家儿子，谁似枚皋。

沁园春 金公调贤而隐于医，有园林竹石之乐，年已逾六，新纳一姬，先生素患头风，作此词嘲之
柳暗柴门，苔深竹径，芍药初红。
羡烟霞高卧，结庐水曲，鹿麋为伴，避世墙东。
女子知名，儿童拍手，笑指韩康药满笼。
吾何幸，向绳床丹灶，镇日相从。

朝来睡起初慵。
恰神女飞来第几峰。
看博山炉底，双眠翡翠，绿纱窗外，并蒂芙蓉。
我辈钟情，温柔堪老，鹤似精神玉似容。
催妆赋，校陈琳檄草，立愈头风。

鹧鸪天

其一 陈叔明行年七十有三，宰高其谊，聘为乡饮，介宾固辞不就，其殆隐君子之流欤
谁守柴门是野鸥。
花边荼臼竹间楼。
古人偏爱陶元亮，祭酒咸推陈太丘。

九节杖，一扁舟。
布衣焉敢谒诸侯。
老人未鲠何须祝，且往前村饭㹀牛。

其二 陈叔明行年七十有三，宰高其谊，聘为乡饮，介宾固辞不就，其殆隐君子之流欤
俛仰乾坤一草亭。
科头箕踞眼还青。
休妨南郭先生睡，不羡东吴处士星。

泥药灶，护花铃。
春来蜂蝶共经营。
儿孙功课无他事，熟读龟蒙耒耜经。

其三 陈叔明行年七十有三，宰高其谊，聘为乡饮，介宾固辞不就，其殆隐君子之流欤
门外垂杨隐钓船。
醉来留客大床眠。
风前铁笛谁三弄，壁上雷琴剩一弦。

颜沃若，室萧然。
盟鸥狎鹭费周旋。
笼中娇鸟歌偏好，辛苦教成十二年⑴。
⑴ 鸟名秦吉了，先生豢养有年，纵之不去，人曰此寿鸟也。

满庭芳 贺汪于梧举第十一孙
圃号秋霞，人如琼树，新来鹤发鬖鬖。
华封人祝，惟尔一身兼。
佳气充闾瑞霭，石麟降、蓬矢新添。
孙枝好，荀龙有八，薛凤又成三。

华堂临曲水，阶翻红药，杯映银蟾。
更高烧华烛，低按鹍弦。
此日书祥太史，报君家、象纬频占。
分汤饼，花前起舞，词客老江淹。

离亭燕 题胡履泰小像
野鹤翩翩閒雅。
风度如君潇洒。
白眼科头天地外，此意无人知者。
何处觅行踪，长在远公莲社。

孝笋曾生堂下。
旦晚徵书来也。
布袜青鞋游五岳，懒问向平婚嫁。
若个写丹青，应是将军曹霸。

念奴娇 高邮怀秦少游
武安湖畔，问当日秦七，遗踪何处。
水齧城根葭苇乱，鹅鸭纷纷无数。
词客云亡，无人解道，山抹微云句。
停桡沽酒，一樽欲酹君墓。

乐府名擅无双，乌丝写罢，檀板歌金缕。
同调东坡居士在，高唱大江东去。
红豆抛残，白杨凋尽，郭外渔舟鼓。
流萤千点，月明还绕烟树。

沁园春 送孙无言归黄山
镇日思归，临水登山，云胡不归。
羡君诚高士，堪五湖长，予其逋客，愧北山移。
结遍贤豪，厌闻歌管，十载扬州梦已非。
家何在，有珠帘云海，雪窦烟扉。

年年车马逶迟。
空折尽隋堤柳几枝。
笑故园三径，桂兰频老，层峦万叠，猿鹤长啼。
或问先生，笑而不答，待满词人饯别诗。
真归矣，任山灵见诮，百罚奚辞。

贺新郎 将发广陵，黄仙裳以诗来索赠，作此词答之
双桨将鸣也。
投半刺、汝南叔度，丰姿閒雅。
倒屣延君居上座，谈笑风生朱夏。
长太息、娉婷未嫁。
袖出明珠三百斛，是元和、而上开元下。
堪把臂，远公社。

相思久矣相逢乍。
立斯须、回帆羯鼓，为君重打。
同学少年多不贱，强半五陵衣马。
谁信道、黄钟喑哑。
载酒陈琳荒冢畔，是当年、曾遇知音者。
千载后，尔其亚。

满江红 题郑古遗小像
白皙虬髯，论标格、鸡群之鹤。
堪想像、虎头椽笔，解衣盘礴。
剧孟差堪为伯仲，幼舆暂许栖丘壑。
怪新来、金甲绿沉枪，浑抛却。

桥上叟，曾相约。
囊底智，今何若。
任花眠柳醉，风嘲月谑。
方外求羊随杖履，禁中颇牧思韬略。
看他年、长剑倚崆峒，图麟阁。

水调歌头 题《乔松柱石图》为蔡魁吾先生寿
谁写翠虹影，腾攫上轻绡。
祇应西岳峰顶，仙掌共高标。
下有茯苓千岁，阅尽秦封汉代，甲子等昏朝。
彷佛度清籁，中夜奏箫韶。

荣三秀，擎五粒，势岧峣。
龙门岌嶪，穹然东控海门潮。
已兆松生腹上，伫起东山安石，玉烛待公调。
寿域九州遍，方许访王乔。

蓦山溪 题戴葭湄画赵阆仙小像
乌衣王谢，两世交情好。
记在莫愁湖，把君手、方成一笑。
风流张绪，杨柳正三春，看玉树，送仙舟，沿岸人围绕。

虎头妙笔，宛尔丰神肖。
金粟应前身，早朝回、翛然学道。
高横麈尾，衣带御炉烟，须认取，画图人，直历中书考。

贺新郎 为龚芝麓先生寿
白雪诗盈卷。
笑微躯、未堪众嫭，几从严谴。
公也缨冠骖欲解，知己感恩双泫。
身已似、三眠残茧。
洛下重来刘梦得，问种桃、道士花深浅。
陪剑履，两眉展。

丹心皎皎风雷显。
佐天家、醴资曲糵，医需和扁。
社稷臣元推汲黯，过眼白衣苍犬。
请礼数、今宵都免。
龙马精神方健在，补宗彝、藻火垂虞典。
歌进酒，烛频剪。

摸鱼儿 采石吊李太白作
问青山、谪仙安在，招魂来下员峤。
沉香亭畔挥毫处，犹忆太真微笑。
鲸背好。
彷佛有、文狸赤豹为前导。
宣城谢朓。
赋佳句惊人，澄江如练，千载可同调。

蚕丛路，屐齿当年曾到。
□□□□□□。
羊肠诘曲今犹昔，为我再歌蜀道。
停兰棹。
君不见、浣花溪上空萝茑。
吾将洒扫。
唤起杜陵翁，峨眉山月，中夜闻长啸。

鹧鸪天 官牌夹作
细雨浓烟彴略横。
渔灯几点灭还明。
山如好友初谋面，路似生人未识名。

风力缓，布帆轻。
橹声伊轧杂鸥声。
画师纵有王摩诘，一片空濛写不成。

鹧鸪天 正月既望，泊舟三江口，同诸兄暨儿辈观楚人演剧赛神，归来小饮，漏下三鼓始罢
且系兰舟上小坡。
閒看村社杖横拖。
数家白板鱼鳞屋，几道青渠燕尾波。

灯烂熳，舞婆娑。
朱颜暂借酒微酡。
小儿何似香山妪，爱听衰翁赤壁歌。

六言诗
六言杂感十六首

其一
六言诗
乡信久无白雁，边楼惟有黄云。
试问陇头迁客，何如宕子从军。

其二
六言诗
世事云翻雨覆，功名水到渠成。
塞马去来无恙，楚弓得失休惊。

其三
六言诗
仕农毕竟谁优，两者徘徊未果。
今之从政殆而，惟有蚓而后可。

其四
六言诗
窃钩自古有诛，不谓悬之令甲。
首阳若戴乌纱，薇蕨将无枉法。

其五
六言诗
小阁乍晴乍雨，愁怀或哭或歌。
一枕大槐安国，白衣苍狗由他。

其六
六言诗
班女方悲团扇，昭仪却闭空宫。
自古蛾眉难画，漫誇谁拙谁工。

其七
六言诗
长安万事如奕，旧谱翻来更新。
闻道崖州编管，濒行却画麒麟。

其八
六言诗
李广坟边吊古，归来怀抱纵横。
恨杀陇川酒薄，浇愁只到三更。

其九
六言诗
拙性鼎还吾鼎，微官觚而不觚。
专敕居然一将，部曲未满百夫。

其十
六言诗
骑省十年不调，中郎一岁三迁。
鹏鴳但知互笑，夔蚿不解相怜。


六言杂感十六首 其十一
六言诗
雪后卦台遗迹，微茫尚辨乾坤。
一自羲皇多事，谁为混沌称冤。

其十二
六言诗
闭阁焚香兀坐，支颐读史三过。
陋矣江淹恨赋，古今奇恨还多。

其十三
六言诗
麋鹿秦山多有，鲂鳏渭水全无。
更恨不宜种秫，陶公酿酒何需。

其十四
六言诗
见说蒲稍天马，籋云汗血何稀。
不是龙媒已尽，今之相者举肥。

其十五
六言诗
岁月逢迎使者，往来不解征鞍。
试向邮亭借问，几人新斩楼兰。

其十六
六言诗
鸟鼠尚然同穴，蜾蠃也自宜男。
蛮触不知何事，角端大战方酣。

孙晦生至永偶成六言四绝句为赠

其一
六言诗
久别方悲离索，相逢莫叹蹉跎。
为问青山无恙，惊看华发谁多。

其二
六言诗
涤器长卿已老，临邛四壁依然。
莫向长门卖赋，于今狗监无权。

其三
六言诗
心事曈曈皎日，故人落落晨星。
纵有香山雅会，其如杖屦伶仃。

其四
六言诗
陶令久无宦志，烦君归语鸬鹚。
尤恐邻人未信，示以归去来辞。

告齿六言戏用成语

其一
六言诗
礼乐吾从先进，松柏人称后凋。
胡为中道弃予，不随曳杖逍遥。

其二
六言诗
舍鱼而取熊掌，食肉岂须马肝。
未见秦庭逐客，奈何陶令辞官。

其三
六言诗
贫贱人之所恶，陈蔡皆不及门。
莫怨畜我不卒，汝于知己少恩。

其四
六言诗
吉语唇亡齿寒，老态捉襟露肘。
饮食鲜能知味，太息微君之故。

其五
六言诗
出门当复何之，少坐吾当语女。
伏波穷且益坚，长孺麾之不去。

其六
六言诗
堪叹晨星落落，愿留夏屋渠渠。
纵使同归于尽，犹似我生之初。

其七
六言诗
持粱刺肥如梦，放饭流歠可嗟。
老之将至云尔，万钟于我何加。

双陆

其一
六言诗
犀首方归函谷，唐蒙又出巴丘。
一局樽前胜负，分明六国春秋。

其二
六言诗
单骑逃还灞上，两军对垒鸿沟。
当局沉吟袖手，点筹赖有留侯。

其三
六言诗
秋雨萧萧无赖，小窗聊破閒愁。
醉里策勋第一，笑看博陆封侯。

双陆 其四
六言诗
瘴疠辰征洱海，清霜夜渡临洮。
借问牧猪奴戏，何如汗马功劳。

其五
六言诗
许史豪华安在，珠玉绮罗雨散。
悔不生前纵博，一掷输他百万。

放言

其一
六言诗
封爵年齐邓禹，娶妻颜如丽华。
侠客生前剧孟，门人死后侯芭。

其二
六言诗
臃肿樗因幸免，长喑雁乃遭烹。
物理如何齐得，野人敢问庄生。

其三
六言诗
贾谊上书太息，李蔡为人下中。
烂羊头客作尉，不龟手药偏封。

其四
六言诗
大千世界浮沤，造化小儿游戏。
谁教玉女投壶，博得天公长醉。

其五
六言诗
堪羡信陵公子，笑谈立却秦军。
坐有佳人醇酒，归来高卧夷门。

其六
六言诗
尚忆悲歌燕市，谁怜憔悴江滨。
漫说贫元非病，方知老不如人。










七言律九十首







五言排律十三首







七言排律一首









七言绝三十三首










六言绝二十一首








