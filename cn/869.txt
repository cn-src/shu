随园随笔 - (清)袁枚
　卷一　諸經類
　卷二　諸史類（上）
　卷三　諸史類（中）
　卷四　諸史類（下）
　卷五　金石類
　卷六　天時地志類
　卷七　官職類（上）
　卷八　官職類（中）
　卷九　官職類（下）
　卷十　科第類
　卷十一　各解類
　卷十二　典禮類（上）
　卷十三　典禮類（中）
　卷十四　典禮類（下）
　卷十五　政條類
　卷十六　稱謂類
　卷十七　辨訛類（上）
　卷十八　辨訛類（下）
　卷十九　存疑類
　卷二十　原始類
　卷二十一　不可亦可類
　卷二十二　應知不知類
　卷二十三　不符類
　卷二十四　詩文著述類（上）
　卷二十五　詩文著述類（下）
　卷二十六　古姓名類
　卷二十七　雜記類
　卷二十八　術數類




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






随园随笔 - (清)袁枚



笔记，二十八卷，清袁枚撰，读书笔记的考据，卷一　诸经类 卷二　诸史类上 卷三　诸史类中 卷四　诸史类下 卷五　金石类 卷六　天时地志类 卷七　官职类上 卷八　官职类中 卷九　官职类下 卷十　科第类 卷十一　各解类 卷十二　典礼类上 卷十三　典礼类中 卷十四　典礼类下 卷十五　政条类 卷十六　称谓类 卷十七　辨讹类上 卷十八　辨讹类下 卷十九　存疑类等等。





卷一　諸經類


經文異同

《說文》所引經書與今本殊，如「觥飯」為「侊飯」，「服牛」為「葡牛」，「其文蔚也」為「斐也」，「乘馬班如」為「驙如」，「新台有泚」為「有玼」，「既伯既禱」為「既礻馬既禂」，「天地絪縕」為「壹壼」，「教胄子」為「育子」，「嘽嘽」為「疒多疒多」，「殿屎」為「唸屍」，「荷蕡」為「荷臾」，「赤舄几几」為「掔掔」，「伯冏」為「伯■」，「費誓」為「粊誓」，「平秩」為「平豑」，「斷斷兮」為「■■兮」，凡如此類，不一而足。《禮記•郊特牲》以「鄉人儺」為「鄉人礻易」。仲長統以「風乎舞雩」為「諷乎舞雩」。《是齋日記》以「浴乎沂」為「沿乎沂」，「夫人自稱曰小童」為「小妾」。梁武帝以「宰予書寢」為「畫寢」，古「書」字即「畫」字，齊地無書，《孟子》「宿予書」，即畫也。韓愈《論語注》以「吾以汝為死矣」為「吾以汝為先矣」，「以杖叩其脛」作「指其脛」，「硜硜然小人哉」為「硜硜然之人哉」。《史記注》「楚狂歌而過孔子之庭，孔子下欲與之言」，下者，下堂也。「與之庾」當作「■」，與「籔」同。《漢書注》以「豔妻」為「閻妻」。蔡邕碑「三歲貫汝」為「宦汝」。《爾雅注》「傷如之何」為「陽如之何」。虞翻以康成不識古卯字，誤以「柳穀」為「昧穀」。蔡邕以「五更」為「五叟」，「御妻」為「御妾」。王充以「舊云刻子」為「舊云孩子」。《考靈耀》以「文思安安」為「晏晏」。《石經》以 「三嗅」為「三戛」，又為「三噫」，「明夷左股」為「左般」，「箕子」為「根滋」，「執禮」為「藝禮」，「翦商」為「戩商」，「肥遯」為「飛遯」；以《無逸》「高宗享國五十有九年」為「高宗享國百年」。《集韻》以「鏗爾」為「愌爾」，「壹戎衣」為「殪戎殷」。《古文論語》「君子不以紺縓飾」，非「緅飾」 也，《爾雅》「一入謂之縓」是也。昌黎解「君子而不仁者有矣夫」為「君子而不備者有矣夫」。高麗本《論語集解》以「三月不知肉味」，「三月」二字乃「音」 字之訛。劉脩碑「恂恂如也」作「遜遜如也」，祝睦碑作「逡逡如也」。費鳳碑「涅而不淄」為「涅而不滓」。《論語》「居不容」，《唐石經》及《經典釋文》俱作「居不客」。唐司戶參軍郭京得王輔嗣手寫《周易》本，與今異者凡一百三處，如「即鹿無虞，何以從禽也」，「老婦得其少夫」，「君子以居德善風俗」之類。《論語問》「子西曰彼哉彼哉」，《廣韻》以為「佊哉佊哉」。《呂氏春秋》引《夏書》曰：「天子之德廣運，乃神乃武乃文。」引《商書》曰：「五世之廟，可以觀怪；萬夫之長，可以生謀。」與今本不同。《墨子•尚同篇》引《太誓》曰：「小人見奸巧，乃聞不言，發罪均。」今本所無。《孝行覽》引《商書》曰：「刑三百，罪莫重於不孝。」亦今本所無。徐廣以《皋陶謨》「擾而毅」為「柔而夔」，《玉篇》「夔，馴也」，即柔也。其他《史記》、《漢書》所引《尚書》與今異者百數十條，不勝摘錄。吳匏庵趙注《孟子》校本「公孫丑問伯夷、伊尹何如」，注云「伯夷之行何如」，下文云「不與伊尹、孔子同道也」，似正文不當有「伊尹」 二字。「予有亂臣十人」，《唐石經》無「臣」字。《左傳》蹇叔哭師曰：「孟子，吾見師之出，而不見其入也。」《石經》以「孟子」為「孟兮」。

經注迂謬

經注迂謬者，鄭康成為甚。孔融執子孫之禮以事康成，猶不信郊天鼓必用麒麟皮之說，以為康成名重，故多臆說。若郊鼓必用麟皮，是寫《孝經》必用曾子家竹簡也。虞翻亦極言其紕繆，故駁正康成一百八十事。後魏王肅尤多駁正。而唐人孔穎達為之作疏，則附和穿鑿，一字不敢置議矣。孔穎達本王世充舊臣，見其解卑陋可想。同官博士馬嘉運亦時時駁之，俱載本傳。余為抉摘其可笑者，如注「胡然而帝也」云：「帝，五帝也。」《孔疏》便引靈威仰、赤熛怒以實之。注「曾孫來止，以其婦子，饁彼南畝」，謂即曾孫之王后太子也，成王勸農，必與王后太子同行。王肅疑之，而《孔疏》遂言聖人制禮，與日月同昭。明明周有平王，而《召南》詩「平王之孫」，必以為平正之王，乃武王也。明明周有成王、康王，而《周頌》「成王不敢康」，必以為成者，成此王功，非成王也；「不顯成康」，以為成安祖考之道。改前王諡法，以遂其私說。注「雍雍在宮」，雍，辟雍也。「不諫亦入」，謂入宗廟也。兩虛字作實字講。「亦既覯止」，為男女構精之構。「五日為期，六日不詹」，為妾年未五十，必與五日之御，婦人過五日，必有思男子而不得之病。注「左之左之」，為陽道，朝祀之事；「右之右之」，為陰道，喪戎之事。注「言從之邁」，言將自殺以從之。注「見乎著龜，動乎四體」，謂四體即龜之四體也。注「三以天下讓」，謂泰伯逃去為一讓；太王薨，王季訃泰伯，泰伯不奔喪為二讓；斷發文身為三讓。注「三英粲兮」，以剛克、柔克、正直為三英。何晏以「必也正名乎」謂正百物之名，皇侃引魯君假馬之名以證之，康成則以為《字義》引《禮記》「百名以上則書之於冊」是也，二說於夫子「必也」二字口氣不協。余意自以朱子之說為近。注《明堂位》「天子負斧扆而立」，天子，周公也。不稱其攝，直云天子，並云其冕十有二旒，且曰魯之王禮也，天下傳之久矣，君臣未嘗相篡也，禮樂未嘗相變也。注「君子不盡人之歡」，歡為飲食；「不竭人之忠」，忠為衣服。注「夢齡」事云：「文王以尤勤損壽，武王以安樂延年。」注「大德敦化」，指天子；「小德川流」，指諸侯。注《蒹葭》，謂刺秦襄公不行周禮。注《角弓》，毋，禁辭。毋從女，象有奸之者，禁令勿奸，故毋為禁詞。一切「碩人」作大德解，而獨以《白華》「碩人」為妖大之人。注「齊子豈弟」為即「齊子發夕」 之義，訓為闓明發行。而又引《古文尚書》以「弟」為「■」，必欲翻《毛傳》樂易之說，謂與他「豈弟」不同。注「昏椓靡供」，以椓為椓女子之陰。此乃《景十三王傳》中事，三代上無此刑。注《庭燎》謂刺周不設雞人之官。注《東方未明》，謂挈壺失職。注「纖纖女手」，以為未三月廟見，故不稱婦。注：「目上為名，目下為清。」然則「美目盼兮」，盼又是何物？注：撰幾為「有馮」，佐食為「有翼」。然則下文「有孝有德」，又引何禮？注「粵若稽古帝堯」，以古為天，稽古者，同乎天也，尤屬可怪。注《禮記》「天子一食」，言天子必待勸乃再食。何作偽至此！注《周禮》袞冕用玉二百八十八斤，若如此，則天子之頭不勝其重。注夏至祀地示必服大裘，若如此，則天子之身不勝其暍。注喪禮含殮用米二升四合，君大夫口含粱稷四升，如角柶不能啟其齒，則鑿屍頰一xiao穴而納之。為子孫者不應悖亂至此。注《論語》「皆不及門也」，謂不及仕進之門而失所也，殊非聖人語氣。其他可笑者，毛萇、馬融、趙岐、何休、啖助、虞翻諸人俱不能免。《文王在上》一詩，《毛詩》以為文王受命而作。然則文王生而諡文乎？自以為於昭於天乎？馬融注文祖為天，天有文故也，亦屬牽強。趙岐序《孟子》七篇，取以七者，天有七政故也；取以章二百六十有一者，三時之日數也；三萬四千六百八十五字者，可以行五常、施七政，故法五七之數而不敢盈也，何穿鑿乃爾！注「望道而未見」，言文王為殷祿未盡，故望紂而不敢誅。注「遁詞」即秦客之廋詞，與「知言」之旨毫無關涉。《禮統》：「夏曰清台，殷曰神台，周曰靈台。」何休以為質家具天而王，天神稱清；文家具地而王，地祇稱靈。又曰質家立世子弟，文家立世子子，不知所本何書。莊公元年經書「夫人孫於齊」，因上文甫書「公與夫人姜氏如齊」，故僅書「夫人」，不稱「姜氏」，省文也。閔二年「夫人姜氏孫於齊」，去莊公二十四年「夫人姜氏入」，已隔遠矣，不得不著「姜氏」以表之。休遂謂殺夫罪重，故去姓；殺子罪輕，故不去姓。啖助以為齊太嶽之後而五石隕宋，象桓公卒，五子作亂也。宋將得諸侯而治五公子之亂，是鷁退不成之象，故後六年霸業退，象六鷁之退飛也，殊覺附會。孔父義形於色者，孔父之妻美而豔，古者大夫之妻，當乘車不令人見其面，今為華督所見，是其義從女色不形也，語義亦不甚明析。謝梅莊 「平王之孫，齊侯之子」注，以為平乎王之孫，齊乎侯之子。《履》「幽人貞吉」，虞翻曰：「在獄中，故稱幽人。『象曰：幽人貞吉，中不自亂也。』謂雖處獄中，終辨得正，故不自亂。」又「童牛之梏」，《鄭志》問：「木在足曰桎，在手曰梏，今何以別？」答曰：「牛無手，以前足為手，故曰童牛之梏。」解經至此，令人失笑。

經注平易

六經古注最平易者，如韓嬰說《黍離》，詩人求亡不得，中心憂懣，不識於物。視彼黍離離然，誤以為稷之苗，憂甚故也。王肅訓「學」字為誦習。「人不知不慍」，為人有所不知，則教誨之而不慍怒。「費而隱」，言世道違費則君子隱去。「天地位，萬物育」，直指帝王。顏師古以《甘誓》「戮」者，辱之為奴也，非族誅也。《毛傳》召公懼人因管、蔡事而傷兄弟，故作《棠棣》之詩。毛氏以「履帝武敏歆」，帝為高辛氏，蓋姜嫄從乎帝而見天也。歐陽、大小夏侯皆以《康王之誥》即《顧命》之下篇，猶之《舜典》即《堯典》之下篇，無姚方興大航頭所得二十八字也。孔氏注「納於大麓」，謂大錄萬幾之政，能調燮陰陽，故烈風雷雨勿迷人也。「無所取材」，謂無所取於桴材，以子路不解微言，故戲之。「朝聞道」，謂朝聞有道之世，則夕死亦可，蓋悲天憫人之意也。《說文》以寢衣為被，方於長一身有半相合。趙岐注「為長者折枝」，按摩也。以支為肢，方於長者二字有屬。注「大人者，不失其赤子之心」，即《康誥》如保赤子之意，言治民也。《毛箋》「不日成之」，言不與民立日限期也。《中庸疏》三年之喪，父母、適子、正妻也。不專主父母，故更云父、母以別言之。注「鄉人儺」，以為孔子慮驚先祖，故朝服，亦敬室神之禮也。「三嗅」，謂子路供雉，孔子但三嗅其氣而不食也。王伯厚以「矢魚」為射魚，引漢武射蛟為證。洪容齋以《小星》之詞即《殷其雷》之旨，蓋使臣宵徵，摒擋行李，不敢慢君命之意。不然則床帳衾裯，非一女子所能抱而來者。侯果以「朋盍簪」為冠簪之簪，少陵詩「盍簪喧櫪馬」已直用之。王明齋說「射侯」者，言矢至以此為侯，故古文作「醫」，像矢集布上之形。《禮記》、《考工》皆以射中為諸侯，然則天子士大夫竟不射侯耶？崔靈恩疏《周禮》云： 「禪讓之時，禮儀變更者少；革命之時，禮儀變更者多。所以新人耳目，此《周禮》之所由作也。」賈逵注「當仁不讓於師」，師，眾也。胡廷芳注「翦商」為戩商，戩，勤也。《爾雅》「翦、彗，勤也」，言太王勤勞以奉商也。馬周以犬馬有養主人子說，故疏稱「臣早失父母，犬馬之養已無所施。」《明堂位》云「山節藻棁」，是天子之廟飾。文仲以大夫而僭天子之禮，故譏之，與居蔡是兩事。毛西河言「樊遲請學稼」，是許行並耕而治之意，故夫子有「上好禮」、「眩好義」之言，若泛言為農圃，則下文無著落矣。包咸解「焉用稼」，言焉用教民稼穡也。《天香樓偶得》解「父母惟其疾之憂」，「父母」二字略讀斷，「其」字指父母言，言為人子者，首當以父母之疾為憂，蓋一則以喜、一則以懼之意。馬融則曰：「孝子不妄為，除疾病外，不使父母憂也。」又云「旅獒者，酋豪也。西戎無君名，強者為豪，蓋遣其豪來獻方物也，非獻狗也。」「五刑有服」，言畫衣冠而不犯也。顏息齊解「賢賢易色」，指妻也，重德不重色也。子夏此章兼論五倫，蓋夫妻、君臣、父母、朋友也。「學則不固」，固，陋也。能學則不固陋也。何休《廢疾》云：「疒既焚，孔子問傷人，不問馬。今《穀梁》以苞人民驅牛馬為輕，壞宮室斬樹木為重，是理道之不通也。」康成釋之云：「人民牛馬，雖苞雖壞之，後仍可歸還；斬壞宮室樹木，則不能復有宮室樹木矣，故以為重也。」《廢疾》引《運斗樞》曰「夏不田」，《穀梁》「夏田曰苗」，於義為短。康成釋之云：「之子於苗，選徒囂囂，此《毛詩》夏田之證也。」《膏肓》以《左氏》稱武仲為聖，為有戾於孔子，康成箴之云：「《左氏》此說，譏御叔之不學，非謂武仲之聖同孔子也。」《膏肓》駁《左氏》「年鈞以德，德鈞以卜」，以為「君之所立，人必從之，何事於卜」，康成箴之云：「《周禮》有『會群臣萬民而詢立君』一條，又安見其不可以卜耶？」袁清溪以「惟求則非邦也與」、「惟赤則非也與」皆夫子之言，非曾點問詞，蓋引求、赤以證哂由為其不讓，非為其為邦故也。若曾點問詞，則點固高士，不應屢解不明，若是之笨。清溪之說，本《論語》古注也。王厚齋注《葛覃》「言告師氏」，言《周禮》師氏率四夷之屬以守王之門外，故夫人歸，不得不告也。黃東發以《論語》「見其二子焉」句在「至則行矣」之下，方與「子路曰：『不仕無義』。」有交合。否則，子路無向空舍嘵嘵之理。「太師摯適齊」，皆紂時人。引《漢書•禮樂志》「紂作淫聲，樂官師瞽奔散」顏師古注：「即《論語》太師摯之屬。」曾幾解「戈不射宿」，言孔子不欲陰中人也。孫季昭解「哀公問社」，以為哀公欲去三桓，故問社者，問不用命戮於社之義。宰我勸之曰「使民戰栗」，孔子非之曰「成事不說」，言三桓之勢已成矣，不可咎其既往也。《白虎通》以《相鼠》之詩為妻諫夫也。錢辛楣少詹云：「子夏所引夫子之言：『死生有命，富貴在天。君子敬而無失，與人恭而有禮。四海之內，皆兄弟也。』六句皆夫子之言，與告子張問行、樊遲問仁兩節一樣語氣，惟『君子何患乎無兄弟也』，乃子夏足此一句，以曉司馬牛耳。」嚴冬友侍讀云：《孟子》公孫丑曰「今言王若易」應讀斷成句，下句「然則文王不足法與」文理才順。若「然」字連上讀，則《易然》二字不成文理。《中庸》「居上不驕」一節應在下節「吾從周」之下，「不驕不倍」與上文「自用自專」方有照應，與上「溫故知新，敦厚崇禮」一節毫不連貫也。張斗堂云：《論語》古注「其然」指「不厭」三句，「豈其然」指「不言，不笑，不取」。若依朱注，故作疑詞，則有涉油滑，非聖人口氣矣。《韓詩外傳》：《甘棠》之詩，因在位者不恤百姓耕桑，故憩甘棠而思召伯。王符以《行葦》為公劉澤及草木而作，《白虎通》以《相鼠》為妻諫夫之詩，《遁齋閑覽》以尾生即微生高，不知何據。

說經新奇

後世說經之新者，邢凱《春秋通論》以郭公為鳥名，即布穀也，引《公羊》以「戎捷」為「戎菽」作證。啖助、趙匡以左氏非人姓名，古帝王言則左史書之，故曰左氏，以為左丘明者，誤也。左丘明只作《國語》耳。毛西河以春王為春旺。馮山公以為文王自稱王而尊紂為帝，故祭公謀父稱商王帝辛，其他商王無稱帝者，此其證也。《凱風》詩朱子注：七子之母，不能安其室。本毛序也。然陶淵明為孟嘉作文云：「凱風寒泉之感，實傷厥心。」孟嘉之女，淵明之生母，引用《凱風》，殊不可解。郭琛以「震用伐鬼方」，震，摯伯名也，太任父也。「巧言令色孔壬」，壬即共工之名，與三苗、兜對稱。馬融以「百獸率舞」者，筍虡也，木獸也；「鳳凰來儀」者，笙之刻為鳳形者也，簫聲之和也。不然，焉有朝廟中百獸能來之理？程綿莊以為誅管、蔡者乃武庚，非周公也，故云「居東二年，則罪人斯得」，罪人者，武庚以管、蔡為罪人而誅之也。陳祥道言「《高宗肜日》，是祖庚祭高宗，非高宗主祭也。《屍子》以祖己有孝行，而高宗惑後妻而逐之。馬、鄭引之以注《肜日》，言高宗欲廢祖庚，立祖甲，故戒之曰「典祀毋豐於昵」也。「西伯戡黎」者，西伯是武王，非文王也。《甘誓》乃召六卿，古注天子六軍，六卿皆從。李子真以為此非《周官•塚宰》司空之六卿，天子別有六卿，若當用兵之時，塚宰不得統屬於大司馬。三山林氏頗是其說。劉質夫以「紀侯大去其國」，大，紀侯名也。鄒氏忠允以太姒為文王之繼妃，以《大明》詩曰「纘女惟莘」，纘，繼也；曰「伣天之妹」，明莘女之尚有姊也。羅泌《路史》謂易、彖、象以三物取名：易乃廬廛，彖是茅犀，象則取其身形相象而已。崔念謨以彖為豬喙。子夏傳以「井二射鮒」為井中蝦蟆。陸希聲以「震來虩虩」為蠅虎。焦弱侯以「元亨」為「元享」。宋翟公巽言《論語》「式負版者」，非版籍，乃喪服也。古者喪服有負版，綴於領下垂放，方尺有八寸，《服傳》所謂「負廣出於適寸」者是也。鄭注「負」 在背上，「適」辟領也。喪服前有衰，後有負版，左右有辟領。王文言曾點志於禮樂，將為舞雩之祭，所云「童」、「冠」者，歌童也。康成謂「詠而歸」作「詠而饋」，注：饋酒食也。又謂「山梁雌雉」，「梁」當作「粱」，孔子山行，見一雌雉食其粱粟也。歐陽詹以「片言可以折獄」乃夫子戒「由也率爾」之意，非許之之詞。曹操解「吾與汝不如也」，以為吾與汝皆不如顏淵也。《論語》「文莫吾猶人也」，晉欒肇《論語駁》云：「燕、齊以勉強為文莫，蓋春秋土語耳，猶之《漢書•江翁傳》『丘蓋不言』，齊俗以不知為丘也。」方密之注「沽酒」，苦酒也。《周•夏官•司兵》注謂《功沽上下》，疏：「沽謂粗惡者為下等也。」《方言》 「假、沽，惡也」，不與市脯同義。李穆堂解「鄭聲淫」作怗懘解，歷引經、集和《詩》之「淫威」，《左氏》之「淫於元枵」，《禮記》之「毋淫視」、「聲淫及商」，《孟子》之「淫辭如陷」，《晉語》之「底著滯淫」，《列子》之「朕之過淫矣」，皆不作男女媟狎解，況齊襄、衛宣、陳孔寧、儀行父之事，惟鄭鮮有聞焉，安得以聲淫為淫冶之淫乎？馬融解《論語》「為力不同科」為力役之徵有上中下三科也。程大昌解「子語魯太師樂」，乃大師，非太師也。《周禮•大宗伯》官有大師，有小師，以瞽為之是也。樂官不合有太師，猶之入海之少師陽，非微子所稱之父師、少師也。王弼以「竊比於我老彭」為二人，一老子，一彭祖也。或又以彭為彭咸者。王充《論衡》以仲弓為冉伯牛之子，故夫子有犁牛騂角之喻，傷其父之有惡疾而不能見用於世也。毛西河以今之五倫是《中庸》之五達道，非古之五倫；六藝即六經，非射、御、書、數也。晉欒肇以「予所不者」之「不」為否屈也，言我道之所以否屈者，乃天意也。鄭讀「舜生三十」為句，「登庸二十」為句， 「在位五十」為句。衛瓘讀「必有忠信如邱者焉」，「焉」字連下讀，言十室之邑，焉知不有如邱之好學者，蓋謙詞也。蔡邕以王道衰微，大臣知賢者隱遁，故歌《鹿鳴》，彈弦諷諫。《能改齋漫錄》齊人呼蚓為巨擘，故孟子罵陳仲子為蚓。

摘注《論語》

漢人注疏好臆造典故，然其時去古未遠，書籍猶多，所見比今人為博；且非典之典，業已二千餘年，則文中引用頗資博雅。王伯厚摘其引漢語者作《漢制考》，予亦雜摘數條，以新耳目。如《論語注》：父者，矩也；子者，孳也。神農以十一月為正，女媧以十二月為正。「帝出乎震」，帝，伏羲也。《論語隱義》注 「由也不得其死然」：衛蒯瞆亂，子路與師往，有狐黯者當師，曰：「子欲入耶？」曰：「然。」黯從城上下麻繩，鉤子路半城，曰：「為師耶？為君耶？」曰： 「在君為君，在師為師。」黯因投之，折其左股，不死。黯開城欲殺之，子路目如明星之光曜，黯不能前，謂曰：「畏子之目，願覆之。」子路以衣袂覆目，黯遂殺子。「子路從而後」注云：孔子至蔡，解於客舍。夜有人取孔子一隻屐去，盜者置屐於受盜家。孔子屐長一尺四寸，與凡人屐異。《生民》詩注，馬融則曰：帝嚳四妃，上妃姜嫄生稷，次妃娵訾生摯。當三妃生子時，姜嫄未生，故禋祀求子。姜嫄妊身之月，帝嚳崩，十月而後稷生，蓋遺腹子也。雖為天所授，以寡居而生子，為眾所疑，不可申說；知後稷之神奇必不可害，故特棄之，以著其神，堯知其然而聽之。《鄭箋》則云：姜嫄祀郊禖時，見大神之跡而履之，足不能滿；履其拇指之處，心體歆歆然，如有神道感己者也。於是有身而肅戒不復御，生子名棄。《孔疏》言聖人皆無父，稷、契皆感天而生。所以棄稷不棄契者，簡狄雖吞■，仍御於夫，其心自安，故不棄之耳。《鴟鴞》注云：武王有疾，周公揃爪投河，乃書而藏之記府。有人言周亂，公出奔楚，所云「罪人斯得」者，周公之屬與知攝者，周公出奔二年，盡為成王所得。公傷之，恐其刑濫，乃作《鴟鴞》之詩以貽成王。《白華》疏言褒氏在母腹四十六年而始生。《摽梅》箋言三十之男、二十之女，不待禮會而行之；十月男女同巷相從，夜績，女功一月得四十五日，有所怨則相作歌詩。里正男女年六十以上，其有辨護伉健者，官衣食之，使入民間采詩，移鄉遂以達天子，《漢書•食貨志》曾引之。毛公曰：「嘗之日蒞卜來歲之芟，獮之日蒞卜來歲之戒，社之日蒞卜來歲之稼，所以興來而繼往也。」《鄭箋》：舂之簸之，又潤濕之，使趨於鑿。疏稱粟一石為糲米六斗，舂糲一斗為稗九升，又去為鑿則八升，又去為侍御則七升，王所食也。米至侍御而細極矣。《毛傳》：凶年趣馬不秣，馳道不除，祭事不懸，大夫不食粱，百官布而不制，左右布而不修。《車攻》注云：田者，芟草為防，褐纏旃為門，裘纏質為■，間容握驅而入，擊則不得入。天子發後諸侯發，天子抗大綏，侯抗小綏。戰不出頃，田不出防。又：取禽獸，以左膘右腢之射中處，分上殺、下殺。面傷不獻，不殺降也；不成禽不獻，哀幼也。凡輦有一斧、一斤、一鑿、一梩，夏後氏二十人而輦，夏曰餘車，殷曰胡奴。《采薇》注云：西伯將遣戍役，先與之期以采薇之時。今薇生矣，先輩可以行也。《鴛鴦》章注云：古明王所乘之馬繫於廄，無事則委之以莝，有事乃與之穀。《甫田》詩注云：甫田，丈夫也，太古之世以丈夫稅田。「哆兮侈兮」注引顏叔子獨處，鄰婦遭雨室壞，趨之，叔子納之，使執燭。放乎旦而蒸盡，縮屋而繼之，自以為避嫌之不審矣。若其審者，宜若魯男子矣。孔穎達疏《關雎》云：舜不告而娶，故不立正妃，夏增以九女，殷增以二十七，為三十九人。箋《宛丘》章謂胡女大姬無子，而好歌舞巫覡。注「鞸」引孔安國云：古者佃魚不食，因衣其皮。先知蔽前，後知蔽後。後王易以布帛，而猶存其蔽前，即鞸也。注「妻舜」引《帝王世紀》云：舜三妃，娥皇無出，女英生商均，次妃癸比生二女，一霄明，一燭光。「文王受命」注引《元命苞》禹觀河，見長人。皋陶在洛，見黑公。舜為太尉，與堯坐舟中，見鳳凰含圖置軒轅前，黃帝再拜受之。湯登堯台，見墨鳥。文王坐靈台，見赤雀含丹書止於戶。武王伐紂，有白魚入舟，化為赤鳥，以穀俱來。「伐崇」注引《外傳》：天黿即女枵星，齊之分野，太姜之祖也。有逢伯陵者，殷之諸侯，封之齊地，逢公之死，其神憑焉。周出於姜姓，故為外祖所助。「遷社」疏云：湯伐桀時旱致災，明法以薦，猶旱至七年，故湯遷社，以周棄代之。欲遷勾龍，以無可代之者，於是乎止。「啟徵」注云：有扈氏為啟庶兄，賢堯舜而薄禹，以為不讓賢而傳子，故啟伐之。《說命》注云：傅說蒙胥靡之衣，入高宗之夢，云：「我徒也，姓傅，名說。天下得我者，豈徒也哉！」武丁悟而推之曰：「傅者，相也；說者，悅也。天下當有傅我而悅民者。」明以夢示百官，皆非也。乃使工寫其形，求諸天下，果見築者胥靡，衣褐露索，役於虞虢之間。「禹作司空」注云：堯時冬官為共工，知禹有聖德，必成功，故改名司空，以官名寵之，非常官也。至禹登百揆之任，舍司空之職為共工與虞，故曰「垂作共工，益作朕虞。」《洛誥》注引《書傳》稱周公將作禮樂，優遊之三年不能成，君子恥其言而不見從，恥其行而不見隨。將大作，恐天下莫我知；將小作，恐不能揚父功業。乃營洛邑，以觀天下之心。於是四方諸侯率其群黨各攻位於其庭。周公曰：「示之以力役且猶至，況道之以禮樂乎？」然後敢作禮樂。康成言太王遷岐，一年成邑，三年五倍其初。注「弼成五服」，以為禹之疆土三倍於堯。《尚書正義》曰：「舜耕歷山，夢眉長與發等。」 《宋書•符瑞志》曾引之。鄭康成解「四嶽」云：四嶽者，羲和、羲仲四人之子也，四人之子又為八伯。《盤庚》注言祖乙奢侈，乃謀徙湯之舊都，故首篇是盤庚為臣時所作，與《史記》云「盤庚崩後，百姓思盤庚，乃作《盤庚》三篇」之說不同。《周官》注引《緯舊》云：泰山失金雞，西嶽亡玉羊。「帝乙歸妹」注云：京房載成湯嫁妹之詞曰「無以天子之尊而乘諸侯」，故帝乙歸妹，子夏傳以為湯嫁妹也。《春秋》注引孔子云：「我志在《春秋》，行在《孝經》。」「九月大雩」注引古之人重請，請乎應上公，應上公者，古之神人，通乎陰陽者。其雩之祝詞曰：「寡人當死，百姓何謗？願撫百姓，以塞無狀。」魯郊以丹雞祝曰：「以斯翰音赤羽，解魯公之咎。」「西宮災」注云：魯僖公先娶楚女，而齊媵後至而脅之。故西宮災，乃楚女之怨氣。「季姬與鄫子遇防」注言魯季姬先配邾婁而淫鄫子，故二國交忿。宋襄為曹南之會以和解之，邾子不從，乃執鄫子而用之。「垂斂之盟」注言公孫敖會宋公盟垂斂者，誅商臣也。三諫者，月三日而成魄也。「孔子行」注：季孫三月不違，齊人歸鄆、讙之田，公受之，此違之驗。孔子曰：「三皇設言民不違，五帝畫像世順機，三王肉刑揆漸加。」「秦公子鍼」注云：秦嫡子生，不以名令乎四境，擇勇猛者而立之。古者諸侯出師，世子率輿守國，次宜為國者持棺絮從。「蔡封人」注云：封人無子，季次當立。封人欲立獻舞而害季，季避之陳；封人死，季歸，思慕三年，故《春秋》賢而字之。「大雩」注云：魯僖公放佞臣郭都等，理冤獄四百餘人，天乃大雨。注「吳入楚」引《書傳》云：散宜生等受學於太公，太公除師學之禮，酌酒切肺，約為朋友。又引《春秋說文》云子胥鞭平王屍，血流至踝。楚昭王將入海，父老曰：「以眾不如吳；以必死不如楚。」乃戰而勝，得以復國。《春秋演孔圖》孔子坐如蹲寵，立如牽牛。賈逵以為周諸侯分春夏秋冬四時來朝以助祭。馬融以為魯在東，春當朝，故祭禮但有夏礿、秋嘗、冬烝，而無春祠。《文王世子》注云：文王戒太子曰：「我終之後，但稱太子；河洛復告，遵朕稱王可也。」文王問太公用兵孰先，太公請伐密。管叔曰：「不可，其君天下之明君也，伐之不義。」太公曰：「臣聞先王伐難不伐易，伐逆不伐順。」遂伐密，密之人縛其君而來歸。《內則》注言諸侯取九女，兩兩而御，或三日，或四日。自后妃以至二十七世婦、八十一御妻，皆十五夕而御畢，以金銀進之，以銀鐶退之。《小星》疏云：五日之中，一夜夫人，四夜妾媵。夫人所專，不須設帳，帳為妾設也。望前先卑，望後先尊。望前最賤妾抱帳往，貴者抱之還；望後貴者抱帳往，賤者抱之還。何休亦以為夫人居中宮，少在前；左媵居西宮，右媵居東宮，少在後。《儀禮•覲禮》「偏駕不入王門」注言諸侯乘墨車以朝，而囚服以見天子。偏駕者，在旁之副車也。《中庸》「必得其位」注引《援神契》：孔子墨龍之精，不合代周家木德之蒼。「獲麟」注言血書於魯之端門，子夏往視之，化為赤鳥，文曰：「孔聖沒，周姬亡，周王為天囚。」孔子作《春秋》，卜得陽豫之卦，蓋夏殷之卦也。《孟子》注云：周公以為管叔弟也，故愛之；管叔以為周公兄也，故望之。「益烈山澤而焚之」注：益為堯之火正。「非禮之禮」注引陳質娶妻而長，乃拜之。 「西子」注言西子在吳過市，人求見者，輸一金錢。

《詩》有變頌

宋金華王柏謂變風、變雅之外，有變頌焉，《魯頌》、《商頌》是也。蓋本之唐成伯瑜《毛詩指說》。

主皮是射名

《儀禮•鄉射禮》：一曰和，二曰容，三曰主皮，四曰和容，五曰興舞。考《周禮》「射不主上，有禮乎？」非武射也，以禮射而貫革，所以異於古也。

三傳多古字

三傳多古字，余嘗戲集之：在《左氏》則告曰諗，答曰合，忿曰愾，教曰惎，毒亦曰惎，獲曰止，止曰屍，煮曰胹，磔曰膊，日晏曰籲，詈曰訽，恥亦曰訽，用曰由，畜曰褚，受曰贏，聚曰薦，取曰浚，埋曰側，懷胎曰震，與人相接曰際，傾曰摽，矢鏃曰匕，戲曰弄，愛馬曰弄馬，緩曰皋，貪曰愒，搦曰捘，擊曰盬，鹽亦曰鹽，野餞曰餫，毅然曰扌間然，縛曰麇，改曰霣，益曰豸，藏曰衷，又曰微，過曰汰，溺曰旋，又曰私，懼獲罪曰懼選，屢見曰驟見，改曰悛，誤曰頗，勝曰雋，行夜曰掫，敗曰替，擊曰抶，跛曰{輕足}，吐曰■，誑曰■，語曰咋，無準曰無藝，監功曰植，車耦曰淳，鍾列曰肆，悶曰瞢，修曰蕆，短牆曰隱，習曰貫，不善終而葬曰葬鮮，加鼎曰陪鼎，斷獄曰蔽，群至曰麇至，患賓曰慁賓，位次曰著，微細曰銳，水濁曰滋，繩曰約，中背曰麗背，當心曰龜，勿書曰籍，哭會曰幾，憂約曰隱，度高曰揣，度深曰仞，相土曰物。《公》、《穀》則狂曰■，無禮曰化，過曰跌，持曰摽，疾曰僂，服曰帖，豫曰踴，擊曰摮，誤曰傎，輿曰筍將，遽行曰鑿行，妹曰胃，更曰革，懼曰悕，<辶虎>曰迮，驚曰慬，刺曰迿，打曰捝，來曰登來。《國語》則視土曰<瓜見>土，享年曰登年，群好曰曹好，搏膺曰搯膺，無罪曰無郵，縛曰紡寧，入於恭曰陷，而入於恭尤曰兜，流涕曰洵涕，待曰須，斷曰契，作樂曰厲樂。

《公羊》之非

嘗謂柳子非《國語》不如非《公羊》，嘗偶摘之，如春王正月而以為黜周王魯，宋穆讓國而以為釀禍，叔術妻嫂而以為賢，許止弑父而有時赦，宋襄敗泓而以為文王之戰，祭仲廢君而以為合聖之權。於外大惡書，於內大惡諱，然則內之亂臣賊子無忌憚矣。賊不討不書葬，然則晉靈、齊莊皆暴露矣。子同生而以為病桓，則是直彰公縱夫人淫奔，而與大惡不書之說自相矛盾。諸侯不再娶，何以晉少姜卒，齊人請續婚，叔向為博物君子，不引不再娶之禮以辭之，而乃以喪辭耶？母弟稱弟，母兄稱兄，以同母弟加親於群公子，是知母不知有父也。仲嬰齊卒而謂弟可以後兄，是亂昭穆也。商人兄終弟及，皆君臣也，未聞有父子之稱。仲嬰齊與歸父皆大夫也，無君臣之分，可以有父子之稱乎？以為人後故不稱公孫嬰齊而稱仲嬰齊，然則襄公二十二年之叔老卒，彼又為何人之後而不稱其氏乎？以昭六年書仲孫何忌為譏二名，啟王莽禁二名之漸；以齊襄公復九世之仇為合禮，啟漢武開邊之禍；以天王出居於鄭為不能乎母，啟武后易唐之漸。實與而文不與，聖人不若是之舞文也。享國長故不為之諱本惡，享國短故為之諱本惡，聖人不若是之齷齪也。以諸侯未葬為稱子，則桓公十三年衛宣公未葬亦書衛侯，僖公二十五年衛文公既葬而盟於洮，反書衛子，何也？謂立子以長不以賢，則太王之舍泰伯立王季、文王之舍伯邑考而立武王，何也？以齊人執單伯、執子叔姬為道淫，不知行人者，官名也，不稱行人非貶也；稱子者，先公之女也，亦非少女而始嫁也。魯有送者，齊有逆者，單伯烏得而淫之？襄六年莒人滅鄫，《左氏》「鄫恃賂也」，謂恃賂魯而慢莒也。鄫滅而晉人且來討，曰：「何故亡鄫？」《公》、《穀》兩家以為立異姓故曰滅鄫，蓋惑於昭四年「魯又取鄫」一節而曲解之，不知取即取之於莒也。立甥非禮，而竟以為滅國，亦斷無此書法。《北史》載劉蘭毀《公羊》，見公羊白日現形，祟蘭而卒。餘毀《公羊》殆三十年，何其鬼之能靈於昔而不靈於今耶？

《穀梁》之非

《穀梁》紕繆處稍遜於《公羊》，而亦不少。其可笑者，杞伯姬遇於防，謂僖公愛女，使自擇配，已近鄉曲小說家矣。魯桓子同生，曰「疑故志之」。此即王莽幸增秩懷能生男，皆置新郡之意，乃是後世小人心事，豈有聖人於君父而有此書法乎！朱竹以為書子同生者，正斷定為魯公之子，以同生十二年而桓公始會齊侯於濼，遂與姜氏如齊，足信會濼以前文姜並未至齊，故特書之以明其為魯君之子。此說正與《穀梁》相反。《毛詩》「展我甥兮」，《毛箋》明其非齊侯之子，亦此義也。許止弑君，以為不嚐藥。按《左氏》以為飲許止之藥而卒，故曰弑也；又慮其為藥誤，而非有心於弑，故曰盡心力以事君，舍藥物可也。如僅僅不嚐藥，何得直以弑書？

《公羊》、《穀梁傳》皆姜姓所作

周青原曰：公羊齊人，名高；穀梁魯人，名赤。自昔云然。惟羅泌《路史》謂二子之外，此姓罕見，公羊、穀梁切韻皆姜，疑是姜姓，一人作此二傳，假托兩人名耳。羅氏此說未免好奇，然鄭清之送新姜詩有「公、穀一人，其姓則姜」之語，朱竹贈姜開先詞亦用此事。

說《詩》同異

《關雎》一章，《毛傳》但言「后妃之德」，不言何人所作。劉向以為畢公作，謝太傅安以為周公作，朱子以為文王宮人作。太史公曰「周道闕而《關雎》作」，《漢書》曰「應門失守，《關雎》興刺」，《後漢書》曰「珮玉晏鳴，《關雎》刺之」，皆以為刺康王之詩。《史記》以箕子刺紂賦《黍離》，《毛詩》以為閔周室，《新序》以為衛公子壽傷其兄公子伋而賦，韓嬰又以為伯封不得於其父尹吉甫而作也。曹植《令禽惡鳥諭》引用之，又以為伯封思其兄伯奇受讒而作。《左氏》以《碩人》美莊姜之賢，而《列女傳》則云衛人刺莊姜之淫冶而作，姜聞之悔過改行。《毛傳》以《芣苡》為后妃之美，韓嬰以《芣苡》為夫有惡疾作，《列女傳》又以為蔡人作，刺夫也。《毛傳》以《雞既鳴矣》為思賢妃之詩，而韓嬰以為蒼蠅之聲，刺讒人之作，又一說刺襄公不早朝而作也。《毛傳》以《燕燕於飛》為莊姜送妾，《列女傳》以為定姜送婦作。《毛傳》以《行露》謂召伯聽訟作，而《列女傳》以為申女作。《毛傳》以《大車》為刺周大夫不能聽訟作，而劉向以為息夫人作。趙岐以《小弁》為伯奇之詩，《鴟鴞》為刺邠君之詩，不知何據。《毛傳》：《鹿鳴》宴群臣嘉賓也。《史記•功臣表》乃云「仁義不行，《鹿鳴》見刺。」《北史•韋安祖傳》：安祖感《鹿鳴》之詩而兄弟不忍獨食。則又不知何本。

《爾雅》之名以雅兼風與頌

焦弱侯曰：《爾雅》之傳《詩》，毛公固謂其然矣。《詩》有《風》、《雅》、《頌》而獨云《爾雅》者，《小雅》兼乎《風》，《大雅》兼乎《頌》。蓋詩之有體，猶樂之有音。《小雅》之體與音，《風》類也；《大雅》之體與音，《頌》類也。是故《爾雅》兼《風》、《頌》。

洪范是祭名

《尚書大傳》惟王后元祀，帝命大禹步於上帝，維時洪祀六沴，用咎於下。注：「用此時始大祀六沴之用咎於下者。」是洪范乃祭祀之名，猶之禫亦祭名，不止作喪服之漸淡解。







卷二　諸史類（上）


摘《史記》注

《史記》古注唐司馬貞作《索隱》，張守節作《正義》，裴駰作《集解》。其采取古書常摘出之，如引《龍魚河圖》云：蚩尤兄弟八十一人，並獸身人語，銅額，食沙。帝不能征，仰天而歎，天帝乃遣玄女下授兵符。引《山海經》云：帝令應龍攻蚩尤，尤請風伯、雨師以從。黃帝請下天女，降「魃」以止雨，雨止，乃殺蚩尤於凶黎之谷。引《帝王世紀》云：「帝夢大風吹天下塵垢去，有人持千鈞之弩驅羊。旦而占之，乃得力牧、風後。」「帝元妃西陵氏女，曰嫘祖，生昌意。次妃方雷氏生青陽，次妃彤魚氏生夷鼓。次妃嫫母班在三人之下。」「堯初生時，其母在三阿之南，寄食伊長孺家，故從母所居姓伊耆氏。」引《列女傳》云：「堯女長曰娥皇，次曰女英。」《大戴禮》作「女匽」。舜之親戚，謂象妹敤首等也。引《通史》云：「瞽瞍使舜滌廩，舜告二女，女曰：『鵲汝裳衣，鳥工往。』使舜穿井，舜告二女，女曰：『去汝裳衣，龍工往。』」引《列女傳》云：陶子五歲而佐禹。引《帝王世紀》云：「鯀妻修己吞神珠薏苡，胸坼而生禹。名文命，字高密。」引揚雄《蜀王本紀》云：禹本汶山廣柔縣人，生子石紐。辛壬娶塗山，癸甲生啟，娶妻二日而生子也。引《帝王世紀》云：「羿之先世掌射，帝嚳賜彤弓，封之於鋤。羿臂長，故以射聞。」「伊尹者，力牧之後也。」引《呂氏春秋》云：有侁氏采得嬰兒於空桑，後居伊水，命曰伊尹。尹，正也，非名也，湯使之正天下也。引劉向云：伊尹為湯言素王及九主之事。九主者，法君、專君、授君、勞君、寄君、破君等凡九品也。引《帝王世紀》云：紂倒曳九牛，撫梁易柱。妲己為有蘇氏女，見炮烙人則笑。引《六韜》云：紂為酒池，回船糟丘牛飲者三千餘人。烹伯邑考，食文王，曰：「誰謂西伯聖者？食其子羹尚不知也。」引鄭康成云：商容者，商樂官，知禮容，故今禮署號容台。引《地理志》云：傅險者，傅說所隱處也，故窟名聖人窟。孔安國云：傅岩有澗水壞道，商王使刑人胥靡者築之，說乃代胥靡築，以供食也。引《世本》云：公非、辟方、雲都、亞圉，皆太王祖也。而皇甫謐以為一名一字，止二人也。引劉向《別錄》云：鬻熊事紂，七十五諫而不聽。引《帝王世紀》云：昭王南征，楚王惡之，以膠舟迎王，至中流，王及祭公溺於水。其右辛餘靡長臂多力，遊水得王屍。引《周春秋》云：杜伯受誅三年，宣王田於圃，日中，杜伯起於道左，朱衣冠，射王，中心折脊而死。赧王為諸侯所逼，負責於民，乃上台避之，號避責台。引《博物志》云：徐君宮人孕一卵，以為不祥，棄之水。有犬鵠蒼銜卵歸，覆燠之，生兒，為徐偃王，有筋而無骨。鵠蒼臨死，生角為九尾，化為黃龍。引《錄異傳》云：秦文公伐雍南山梓樹，樹神畏披髮，故置髦頭。引《舒雅史纂》云：宋太丘社亡，亡者，自亡也，猶秦鼎之自飛也。引《茅盈內紀》曰：始皇三十一年九月，盈曾祖蒙於華山升天。童謠曰：「神仙得者茅初成，駕龍上升入太清，時下元洲戲赤城，繼世而往在我盈。帝若學之臘嘉平。」始皇聞之，方有神仙之志。引《陳留風俗傳》云：沛公喪母於黃鄉，為帝後以梓宮招魂葬，有丹蛇在水，躍入梓宮，其浴處有發，號招靈夫人。《集解》引《三輔故事》云：始皇時隱宮之徒至七十二萬，所割男子之勢高積成山。高祖被大創十二，矢石中通者四。卒以征英布，中流矢崩。引皇甫謐、應劭云：太公名煓，字執嘉。呂公名文，字叔平。亭長卒名弩父。引老子《道德經》注云：月中仙人宋無忌。《白澤圖》云：火之精曰宋毋忌，蓋火精也。引解道彪《齊記》云：古有日夜出見於東境，故萊子立城，號不夜城。引《風俗通》云：李冰為蜀守，江神取女二人，冰以己女與神婚，遂入江與神鬥。良久，有兩蒼牛鬥於江岸，夢中告主簿曰：「南向腰中正白者，我綬也。」主簿遂刺殺北面者。引《越絕書》云：吳王塚在猶亭西卑猶之右，夫差縊後，越王使干戈人以一土葬之。引馬融曰：蒼兕，主舟之官。王充以為水獸，九頭，故武王伐紂，軍中誓之以懼眾也。引《括地志》云：齊桓公塚在牛山。晉永嘉時發之，得石版、水銀池，有毒氣不得入；經數日，牽犬入之，得金蠶數十箔。人骨狼藉，蓋殉者也。引司馬彪曰：箕子名胥餘。夏侯玄曰：微子，仁之窮也；箕子，智之窮也。引千寶辨陸終氏剖坼而生曰：黃初五年，汝南屈雍妻王氏生男從右胳下水腹上出，數月創合，母子無恙。引宋均注《樂緯》曰：熊渠嫡嗣曰熊摯，有惡疾，別封於夔。引《春秋緯》云：蕭何感昴精而生。《楚漢春秋》高祖封張負為鳴雌亭侯。引《漢名臣奏》曰：武帝難河間五策，王悉條封，帝然忌之，曰：「湯以七十里，文王以百里，王其勉之。」王知其意，歸即宴樂以終，引姚氏《釋名》云「天子諸侯妃有月事者，以丹注面，令女史見之，不口奏」，《漢律》「見半變，不得侍」，《說文》：半，女汙也。引《外傳》云：孤竹君是成湯時三月丙寅日所封。夷、齊父名初，字子朝，姓墨胎。伯夷名允，字公信。叔齊名智，字公達。夷、齊，諡也。引《玄妙內篇》云：李母懷胎八十一年，歇李樹下，剖左腋生老子。引千寶《三日記》云：徵在生孔子空桑之地，今名空竇，在魯南山之空竇中。無水，當祭掃則有清泉出焉，祭訖泉枯。今名女陵山。魯得龜陰之田，築城以銘孔子之功，號謝城。引《琴操》云：孔子至匡郭外，顏淵舉策指穿垣曰： 「往與陽貨從此入。」匡人乃圍之，孔子援琴而歌，有大風擊軍士僵，乃免。引欒肇曰：「見南子」，即文王之拘羑裏也。「矢」，陳也，孔子為子路陳天命也。引《戰國策》云：豫讓刺趙襄子不得，請襄子衣而擊之，衣盡出血，襄子回輪而亡。引《燕丹子》曰：軻與丹遊東宮池，拾瓦投龜，太子捧金丸而進之。又共乘千里馬，曰：「馬肝美。」遂殺馬進肝。又美人鼓琴，軻曰：「好手。」遂斷手以玉盤進之。引衛宏《詔定古文尚書序》云：秦既焚書，乃密種瓜於驪山陵谷中溫處。瓜實，詔博士諸生說之，人言不齊，乃令就視，為伏機焉。俟諸生至，方相難不決，因發機而填以土，終乃相壓無聲也。今新豐縣溫湯之處號湣儒鄉。

世系難考

《史記》後稷至文王以十五世而衍為一千九十年，是六十始娶、八十始生子也；契至成湯四百二十年，業已十四世，是皆三十而娶、四十有奇而死也。魏收作《魏書》，自敘世系，以魏無知為七代祖，其中乃相去七百年，是收之祖宗皆百餘歲方生子也。凡如此類，可發一笑。

史家自序世系

《漢書•揚雄傳》序祖系最詳，亦仿《太史公自序》之體故也。後范氏之序班彪、《南史》之序沈約、《北史》之序李延壽，相沿為例，似屬不必。若因文人能自序得姓之詳，而為之備載，則不勝其煩。《南史》崔慰祖與仲弟書云：「常採《史》、《漢》所漏二百餘事，編纂成書，在廚簏中。」可見漢史所載正未詳也，何暇代人述祖系乎？惟《太戴禮•帝系》一篇最詳，足補《史記》所未有。

史遷序事意在言外

史遷序事，有明知其不確而貪所聞新異，以助己之文章，則通篇以幻忽之語序之，使人得其意於言外，讀史者不可無識也。即如屠岸賈一事，三傳所無。史遷不忍割愛，故《趙世家》入手即序鳥身人面之中衍，隨即序周穆王見西王母，以下將妖夢鬼神之事重疊言之，皆他世家所無也。若曰屠岸賈事之有無，亦如是云爾。《張良傳》曰黃石公，曰滄海君，曰赤松子，皆莫須有之人，以見四皓之傳聞，亦如是云爾。後人為之假造姓名，《陳留志》、《孔父秘記》所載互殊。任昉《文章緣始》以惠帝立四皓碑為人臣賜葬之始，俱附會之說。《通鑒》刪之，溫公可謂有識。碑云四皓為惠帝司徒，考《百官公卿表》惠帝時並無司徒之官。

史遷矛盾

辛壬癸甲，孔安國言辛日娶塗山之女，甲日往治水，啟生不入，言其勤也。太史公以為娶塗山女，四日之內生啟，故不入，是疑其妻而惡其子也。《秦本紀》言穆公以五羊皮贖百里奚，《商鞅傳》則言舉之牛口之下。《秦本紀》上文言武王誅惡來，下文則言惡來飛廉子也，早死。《周本紀》武王即位九年，祭文王之墓，然後起兵；《伯夷傳》則曰父死不葬。微子業已反縛矣，又牽羊，又抱祭器，是微子有四隻手也。武王伐紂，為救民也；何所怨毒而必三射之，且懸其首於太白之旗？操、莽之所不為，而聖人肯為之乎？歐公《帝王世次圖序》亦極言本紀世系之荒唐，如舜娶祖姑禹攝位時，以時考之，年只六歲。

釋《孔子世家》

王荊公譏史遷不宜列孔子於世家，以為孔子之道不因世家而尊。姜西溟以史遷列孔子於世家，非尊孔子也。遷之於晉則曰「嘉文公錫圭鬯，作《晉世家》第九」，於越則曰「嘉勾踐滅強吳尊周室，作《越世家》第十一」，於鄭、於趙、子韓皆然；而序孔子則曰：「周室既衰，孔子追修經術，以達王道，作《孔子世家》第十七」，其意諸侯之得世其家者，以其知有天子而能匡亂反正也；以天子之權歸之於周者，莫如孔子，故附《孔子世家》以明其始終為周之意。而尊周者諸侯之事，故上不得比於本紀，而下亦不夷為列傳也。羅堅甫云：「史公以陳涉為世家，列於孔子之後者，有深意焉。遷以秦燒《詩》、《書》，則孔子之道幾於墜地，涉與項羽獨能起而亡秦，以存孔子之道，故列勝於世家，而列羽於本紀。不然，隴上耕夫，何世家之有！」此說亦與西溟先生相發明也。

《史記》體例未備

《史記》有意為褒貶，如進項羽為本紀、陳涉為世家，而黜淮南、衡山為列傳是也。有隨意標題而心無成見者，如蕭、曹稱相國，而留侯、絳侯稱封爵；酈食其稱生，而石奮稱萬石君；魏公子稱信陵君，而平原君稱趙公子勝是也。蓋作史之初，體例未備。《北齊書》仿之，或稱高敖曹，或稱高昂；或稱邢邵，或稱邢子才；或稱楊愔，或稱楊遵彥；亦隨便書之。

班氏史例

班氏作傳，有於本傳不終敘之而終敘於別傳者，如張蒼、竇嬰等傳是也。有因一事相同而合序之者，如欒布被賣，季布亦被賣；張湯有賢子，杜周亦有賢子，故傳相聯而及也。有因其文詞相類而合序之者，如眭宏、夏侯、京房等是也。有為賢者諱而以過失散見於他傳者，如周勃之汗流見於《王陵傳》；霍光之不學無術，見於貢禹之譏武昭厚葬、蕭望之不肯露索是也。有為尊者諱，如戚夫人被殺，不載《高後紀》而載《外戚傳》是也。有以一人為主而以諸人附之者，如衛、霍後附以蘇建、李息等是也。有應入《藝文志》而不必入本傳者，如揚雄、相如之諸賦，史遷《論六家之要指》是也。有應入《郊祀志》而亦誤入本傳者，如匡衡、李尋之諸疏是也。他如楊王孫之裸葬，胡建之誅監軍，朱雲之折檻，梅福之掛冠，俱有獨行之意，故合為一傳。至於《宣本紀》乳皇孫者女徒趙徵卿，《丙吉傳》則以為郭徵卿。

《後漢書》誤仿《史記》

《後漢書》以董宣為酷吏，仿史遷以郅都為酷吏也，殊不知宣非都比。宣與周糸虧不過搏擊豪強而已，實一時之賢臣。史遷深惡都當文帝寬仁之後，首作悻悻舉止以結主知，以引後來寧成、義縱之朋類，故以為酷吏之冠，真良史垂戒之心，非范氏所知。惟《循吏》則專類古人而漢廷無一焉，雖以吳公、文翁之賢，寧見於《後傳》。且序酷吏必屢稱「天子以為能」，未免露謗書之意。或曰郅都不救賈姬，殊似正人，余答之曰：「此都之所以媚太后也，猶之高熲之斬張麗華，所以媚獨孤后也。卒之二人終得罪於兩後，小人枉自為小人。」或曰都不與臨江王筆，似非媚太后者，曰：「此都之所以媚景帝也。試觀田叔燒梁獄詞保全骨肉，豈非君子小人用心之別歟？都之言曰『亡一姬復一姬進』，固以人命為兒戲也，以此誘君心，君心尚可問乎！」

班氏有讖緯陋習

史遷作《高祖本紀讚》，以忠質立義，明乎繼三代者高祖也，最為得體。班氏遠引豢龍之劉累，以為漢承堯運；又於列傳中以韓瓊之貴本於周烈，杜延年之貴本於唐杜世祿，以霍光之貴為霍叔苗裔，皆染東漢人讖緯習氣。

《前漢紀》與《漢書》異同

荀悅《漢紀》與班氏《漢書》異者，如《漢書》詔稱骨肉之親粲而不殊，《紀》稱蔡而不殊。《紀》稱武帝立宛貴人昧察為王，《漢書》作昧蔡。葬主父偃者，《紀》稱孔奢，《漢書》作孔車。《紀》稱梁相有褚大通，通五經博士。《漢書•兒寬傳》「初，梁相褚大通五經，為博士，時寬為弟子。及御史大夫缺，徵褚」云云，是《漢紀》重一「通」字也。其勝《漢書》者，《紀》稱灌夫罵程不識不直一錢，田蚡曰：「君眾辱程將軍，獨不為李將軍地乎？李將軍者，李廣，夫素所敬也。」《漢書》刪此二句，則「為李將軍地」一語意不顯矣。「遼東高廟災，董仲舒家居，以為高廟不當居遼東，高圜便殿不當居陵，於禮不當立廟在外，像諸侯不正者，高園在內，像大臣不正者。」《漢書》刪此數語，而添入「其弟子呂步舒不知其師書，以為大愚」云云，然則其師書所說何語耶？

《後漢紀》與《後漢書》異同

袁宏《後漢紀》與范氏《後漢書》異者，如《孝和紀》稱梁竦與舞陽公主相罵，而《後漢書》則云與舞陽公主私相慶。《後漢書•董卓傳》但載卓廢宏農王，而《紀》則詳序王之不肯飲藥，與唐姬各唱歌一章，詞甚哀婉，有「天道易兮運何艱，棄萬乘兮退守藩」之語。李充薦士與鄧■，■勸食肉，充厲聲曰：「說士甘於肉！」此《後漢書》語也，《紀》則云充說海內隱士，頗多不合，■舉炙曰：「君宜及溫食之。」充受炙擲地，曰：「說士之樂，甘於啖啖！」《紀》稱太后使家舊往問鄧康病，宮中婢年長者自稱中夫人，康曰：「汝非我家婢耶？何得稱中夫人！」《後漢書》宮婢問康疾，自稱「中大人」，非「夫人」也。河南尹田歆問外甥王諶曰：「河南當舉六孝廉，皆得貴人書命，不宜相違，欲以五副之，舉一清名堪成就者，上以報國，下以托子孫。」諶薦種暠，曰：「洛陽門下吏也。」歆笑曰：「當得隱滯之夫，乃洛陽吏耶？」諶曰：「夫異士不居山谷。居山谷者，但其居處異耳，德未必有也；處人間而有異，而人不知，己獨知之，乃奇耳。」此數語覺曲折有味，《後漢書》刪之，曰：「山澤不必有異士，異士不必在山澤。」語雖練而味薄矣。惟刪去「托子孫」一句，使歆身分較高。又杜根諫鄧太后還政，太后怒，以絹囊盛根於殿，撲殺之。《紀》稱根先知之，召司撲者陰共為意，使不加力，故以撲輕得免。《後漢書》則云執法者以根知名，故私囑行事人不加力，遂得免，亦使根身分較高。

紀信不侯有說

人多疑紀信死不封侯為高祖寡恩，獨黃陶庵先生以為古無追贈爵之禮，漢去古未遠，故一切死事之臣，但封其子為侯，不追賜死者之爵，終西漢之世皆然，不獨信也。東漢來歙為人刺死，始贈中郎將、征羌侯，前此蓋未有也。周苛守滎陽死，子城封高景侯；酈食其使齊死，子疥封高梁共侯：亦皆封其子而不追封其父也。紀信之後無聞焉，其無子明矣。或以《呂後紀》襄平侯紀通為即信之子，不知通乃紀成之子，成從高祖入漢定三秦，戰於好畤死，非代高祖死之紀信也。

《後漢書》列傳載事不同

《楊震傳》云河間男子趙騰詣闕上書，指陳得失，帝失，遂收考詔獄，結以罔上不道。震上疏救之，帝不省，騰竟伏屍都市，事在安帝延光二年。後《張皓傳》云騰擊考，所當伏重法，皓上疏諫，帝乃悟，減騰死罪一等，事在順帝時。兩傳大相矛盾。

《史》、《漢》均非舊本

《史記》天漢以後褚少孫所補也。成帝時長安馮商待詔金馬門，受詔續《太史公書》十餘篇，後漢校書郎楊終受詔刪《太史公書》為十餘萬言，然則史遷之真鮮矣。《梁書•劉之遴傳》之遴得古本《漢書》，稱「永平十六年五月二十一日己酉郎班固上」，而今本無上書年月。古本以《序傳》為中篇，以表、志、列傳相合為次，《外戚傳》即次帝紀下。《淮陰讚》曰「淮陰毅毅，伏劍周章」，皆與今本不合。然則孟堅之真亦可疑矣。《蕭琛傳》宣城有僧齎一葫蘆，中有《漢書序傳》，曰「此是班固真本」，惜未載其文字。

古本《漢書》多偽作

梁劉之遴所引古本《漢書》，全紹衣以為偽造。《外戚傳》以元後與莽接有深意焉，必無升在列傳首卷之理。外戚不列陳、項之上，則諸王亦不次外戚也。

補《漢書》闕名者

《漢書》楊王孫，傳失其名，《西京雜記》「楊貴字王孫，裸葬」云云。又張崇文《歷代小志》文翁姓文，名黨，字仲翁，為蜀郡太守。又荀悅《漢紀》「壺關三老令狐茂上書」云云，《漢武故事》作鄭茂，皆足補班氏之闕也。

裴松之《三國志》補

裴松之補《三國志》，如駁辨官渡之兵數，核正黎陽之婚期，以蔡邕歎卓為誣罔，證孫郎襲許為乘時，俱極允當。補魏受禪讖書三萬餘言，及鍾繇殺鬼婦，蔣濟夢亡兒，掘地得范明友之奴等，事屬譎詭，似可不補。《張魯傳》注引《典略》「駱曜教民緬匿法」，緬匿法不可解。或是《抱樸子》介象蔽形之術耶？《後漢書•劉焉傳》注亦引《典略》，則刪去此語。

《三國志》疑義

《吳志•陸瑁傳》：「初，瑁同郡聞人敏見待國邑，優於宗修，惟瑁以為不然。」《魏志•王朗傳》注太祖嘲朗曰：「不能效君折粳米飯。」朗歎曰：「宜適難值！」太祖問：「云何？」朗曰：「如朗昔者，未可折而折；明公今日，可折而不折也。」《吳質傳》注太和中，質入朝，自以不為本郡所饒，謂司徒董昭曰： 「我欲溺鄉里耳。」昭曰：「且止，我年八十，不能老為君溺攢也。」此數條俱不可解。又賈逵貧，冬常無袴，過其妻兄柳孚宿，其明無何，著孚袴去，故時人謂之通健。「通健」二字亦不可解。

《晉書》之失

《晉史•孝友傳》以李密為冠，《忠義傳》以稽紹為首，是也。韋忠為劉曜盡節，何與於晉，而與劉沈、王豹並列乎？鄧攸諂媚權貴，棄絕天倫，是何人品；王宏川發婦人衵服於路，是何政體，而列《循吏傳》乎？《夏統傳》促數煩志，全是唐人小說，非史體也。韓壽附《賈充傳》中，言其卒且贈將軍，而《賈后傳》言其伏誅，自相抵牾。諸葛長民、劉毅、孟昶等皆有攘桓元之功，而傳中為宋高祖故，極言其凶邪，是誣善也。桓溫廢海西公王彪之，定廢立之謀，忘君臣之義，稱朝廷以此服之，是獎亂也。庾亮不入《外戚傳》，許旌陽、顧愷之、葛稚川不入《藝術傳》，俱不可解。至於賈充見鬼，阮瞻見鬼，王導見蔣子文，苻堅望八公山草木皆兵，以為王道子禱神之驗，則幾乎志怪矣。

《晉書》疑義

《晉書•何曾傳》都官從事奏曾華侈，以銅鉤黻引車瑩牛蹄。銅鉤黻不知何物。《皇甫謐傳》女有反賜之說。所反者何賜耶？《地理志》武皇帝受八堯之禪。八堯者何人耶？

六史疑義

《晉書•江霖阝傳》帝欲於殿前立鴻祀，鴻祀者何祀也？《唐書》開元二年宴侍老於含元殿，侍老者何老耶？《周書》有大呼藥、州呼藥之官。呼藥者何官耶？《北魏•李崇傳》相傳崔諶世有惡疾，以呼沲為墓田。呼沲者何地耶？東漢詔云「飛蓬隨風，微子所歎」，《晉書•樂論》曰「君子惡大淩之歌、北里之舞」，《隋書》帝紀曰「刑溏之所，文命動威；雷門之間，句踐戮卒」，諸所引用，俱不可解。

《宋書》之誤

沈休文《宋書》正道隆開■促戰以陣亡，不應入《恩幸》；沈攸之起兵伏誅，不應與魯爽、臧質同傳；又張暢諸傳俱稱北魏諸帝之廟號，休文南朝人，亦不應尊索虜若是。蓋沈休文《宋書》殘缺，後人取《南史》補入，故往往自相矛盾，張暢、張敷二傳其證也，已見朱氏《史糾》矣。《魏書》、《北齊書》均有殘缺，往往以《北史》及《高氏小史》補之，此非本書之失。

南北史體例之非

潘玉兒不入《后妃傳》，附見於王茂並茹法珍傳，以其亡國也，陳後主張妃何以又入《后妃傳》？江總不入《佞幸》，以其有文也，而戴法與頗有文詞，徐爰且通經學，又何以入於《佞幸》？寶志、慧琳，僧也，不應入《隱逸》，災祥謠讖應入《五行志》，不應附本紀。劉知幾《史通》歷數諸史長短，而絕不及南、北史，何耶？

高進之逸事見《三十國春秋》

余見高氏家譜載《三十國春秋》一則云：高進之沛國人，父瓚有拳勇，嘗送友人之喪，喪反，友妻為土宦所掠，瓚救之，殺七人而友妻亦刎頸死，遂亡命江湖。進之生十三年，母劉死，葬畢，走四方求父不得，乃謁征北將軍劉牢之。牢之高會，進之入幕，推上客，而踞其坐大飲嚼，一坐大驚。牢之揖客，問所長，進之曰：「善以計數中密事。」牢之問部下甲兵芻糧，進之布指算不爽，乃辟行軍司馬。居五日，進之曰：「劉公猜而不忍，怨而好叛，不去必及禍。」遂去之。與下沛薛彤為友，因薛父檀道濟，三人者志義相合，刑牲盟生死。從道濟征桓元，得首將王雅，敗桓兵於奔牛塘。又殺路雍岐，得天子旌節與桓所乘舟，事平以功讓道濟。及圍廣固，進之作攻具甚精巧，事平授廣固相。徐傳等謀廢立，招道濟，道濟謀於進之。進之曰：「公欲為霍光乎？為曹操乎？為霍則廢，為曹則否。」道濟驚問，進之曰：「公欲輔宋，則少帝不廢，琅邪王不立，天下非宋有也，故必廢。如欲自取，則長亂階，逢愚君，修德布惠，招羅腹心，天子非公而誰！故必不廢。」進之此時按腰間刀，伺道濟有異言則殺之。道濟趨下階，叩頭曰：「武皇帝在上，臣道濟如有異心，速殛之！」乃與進之定議，不為戎首，亦不相阻也。及謝晦反，兵銳，道濟憂之。進之詐道濟書致晦，與之連。晦喜，不設備，悉精銳蔽江下。進之遂間道入江陵，揚言曰：「檀江州率重兵敗謝晦於江中，斬其首以徇。」故晦黨聞之解體，部下閉門拒之，事平進之為司空參軍。後到彥之伐魏，知其名，乞與同行。進之告僕曰：「到公必敗，吾言則惑軍，否則及難。」遂請護糧，乃免。道濟晚年懼禍，其夫人劉遣婢問進之。進之曰：「道家戒盈滿，禍或不免，然司空功名蓋世，如死所，亦不相負。」夫人泣語道濟，道濟意狐疑。亡何，被收。道濟目光如炬，脫幘投地曰：「壞汝萬里長城！」薛彤曰：「身經百戰，死非意外事。」進之掀髯笑曰：「累世農夫，父以義死友，子以忠死君，此大宋之光。」坐地就刑，神色不變。進之無眷屬，僕魯健從進之死，故無收其屍者。薛彤下沛入，死後其子負骨歸葬，求進之骨不得，以其帶同父棺葬焉。後沈約修《宋史》附高進之、薛彤於《檀道濟傳》。

新、舊《唐書》得失

宋吳縝作《新唐書糾謬》，分二十目層層駁辨，是矣。然瑕瑜不可盡掩。若高祖起事太原，而本紀即總書某人據某處，則新書較舊書自具綱領。《高士廉傳》舊書攙入朱桃椎，《武后紀》舊書詳述侯祥穢語，以薛懷義入《外戚傳》，新書刪之，極為得體。封常清、高仙芝募兵關輔，戰周南市人之卒，原在哥舒敗亡之後，作史者自應列哥舒在前，方有眉目；不然唐府兵雖亡，廣騎尚在，何以草草如是？《新唐書》先列哥舒，極為扼要。然封常清臨死上表，敘潼關之情形，表不死之心事，情文悱惻，頗有可觀，而新書全刪之；張柬之駁進士王元感論三年喪，極有關係，而新書又刪之，誤矣。新書之不當刪而刪者，帝紀之誥敕也；當刪而不刪者，宰相之世系也。吳王為長孫無忌所陷，而舊書混書與房遺愛謀反伏誅，此不如新書之書殺荊王元景、吳王恪為得實也。凡改元者，新書竟稱元年，而舊書必稱永徽七年、顯慶六年，以見改元之並非正月，其或改於九月，或改於八月者，方得明晰，此不如舊書之精細也。

新書重復

新書《高智周傳》有相士論相一條，竟又見於《來濟傳》中，是復也。

新、舊《唐書》異同

新書房玄齡字喬，舊書房喬字玄齡。舊書子儀長六尺，新書子儀長七尺十寸。新書安樂公王方覽鏡畫眉，兵入被誅；舊書公主聞變，與武延秀閉門格鬥，良久始敗。新書不為龐勳立傳，附見於《康承訓傳》中；舊書亦不為龐勳立傳，附見於《張仲方傳》中。新書言桑道茂受朱泚官，而舊書言泚入長安城時道茂已卒。沈傳師言《天後紀》仍宜書中宗在房陵，仿《春秋》書昭公在乾侯之意，蓋駁吳競也，舊書載之最詳，而新書則不知此例。

《新唐書》硬刪文義強用僻字

《新唐書》自誇「文簡於初，事增於舊」，然硬刪舊文一二字，往往晦澀不通。除顧亭林《日知錄》所摘外，余又摘數十條。如孫可之書何易於云：故相裴公刺史綿州，嘗往觀其政，導從不過三人，其合易於廉如是。導從者，裴公之所從也，即黎干減騶之義也。《新唐書》引之而刪改曰：「導侍不過三人，廉約蓋資性。」則竟指為易於之導從矣。《蕭穎士傳》人勸其僕去，僕曰：「非不能去，但愛其才耳。」新書刪一「去」字，曰「非不能」，便不成句。《韋表微傳》表微以學者薄師道，不如聲樂賤工能尊其師，著《九經師授譜》抵其違。抵其違者，抵其違悖也，刪去「悖」字，便不成文。《李德裕傳》李宗閔、牛僧孺封直言策，痛詆當路，條失政。條者，條陳失政也，刪去一「陳」字，又不成文。《惠文太子範傳》明皇謂左右曰：「兄弟情天，至於我豈有異哉！趨競者強相附，我終不以為纖介。」纖介者，纖介之嫌也，去一「嫌」字，又不成文。《李忠臣傳》李諫德宗欲誅張涉曰：「陛下貴為天子，先生乏財非過也。」所謂先生者，天子家之先生也，刪「天子家」三字，則「先生」二字落空。《安祿山傳》祿山專進奇禽異物以惑帝心，而人不聊。不聊者，不聊生也，刪去「生」字，亦落空。凡列傳中如此類者不可枚舉。又好用《說文》奇字，自矜其博。《李密傳》「敖庾之藏，有時而賜」，賜，盡也。《溫彥博傳》「不逮再稘」，稘即期也。他如亭伯紛繷，雲理騫短，孔才堿貴，仲任瀧漉，蘊古挺切，陸贄蹈■，王■伾陋，真，皆割裂字義，有愧大家。







卷三　諸史類（中）


《新唐書•孝友傳》例可仿

《新唐書•孝友傳》先書其名通朝廷者姓名，分類而載，不載行事，其載小說而未經上旌者概不書。此亦簡便之一法。

李、郭事散見他傳

「李、郭同為牙門都將，兩不相能同盤飲食不交一言。及汾陽代安思順，光弼在麾下請死」等語，《新書》不載兩人本傳，而著於《高麗傳讚》中，為張保皋與鄭年故也。白望宮市之弊散見於《張建封傳》中，亦此例。

《五代史》持論太苛

《五代史》持論太苛，如元行欽首明嗣源之反，又殺其子從璟；與莊宗臨危誓發，志如皎日；莊宗死而出奔，豈無再圖匡復之意？卒罵明宗，折股而死，市人皆哭，真是顏、段一流。歐公以為「雖不屈而死，非其志也」。志之所在，公何以知之？烏震事趙王鎔，鎔為張文禮所弑，震討文禮，文禮執其母妻以招之，震不顧；文禮斷其手鼻，縱之震軍，軍中皆不忍視，震一慟而止，憤激自厲，卒破鎮州。歐公以為「不忠不孝」。夫委質事人，王陵、溫嶠、趙苞之事，皆事之無可奈何者也。忠孝不能兩全，君子必以一端與之，未始非善善從長之意，而歐公一筆抹殺，過矣。張憲涕泣而拒張昭遠，亦以出奔見殺，不得列於死事，然則季友出奔而《春秋》與之，陳文子出奔而夫子稱之，何也？

薛居正《五代史稿》與歐史異同

薛居正《五代史稿》久已不存，近日翰林在四庫分校者得觀《永樂大典》，乃捃摭成書，兼采《冊府元龜》、《五代會要》等編得一百五十卷，亦盛事也。中有與歐史不合者，如《唐閔帝紀》薛史作「明宗第三子」，而歐史作「第五子」是也。歐史《晉家人傳》止書出帝立皇后馮氏，薛史則云馮氏未立之先，追冊張氏為皇后，歐史所不載也。張萬進賜名守進，故薛史本紀先書萬進，後書守進；歐史刪去賜名一事，故前後遂如兩人矣。再歐史有改更薛史之文而涉筆偶誤者，如梁遣人至京師，本紀以為「朱友謙」，列傳以為「朱友諒」；唐明宗在位「七年餘」，而論讚以為「十年」之類是也。有沿薛史之舊而未及改正者，如吳縝《五代史纂誤》譏《杜曉傳》幅巾自廢不當云十餘年，《羅紹威傳》牙軍相繼不當云二百年之類是也。大抵薛之文筆平冗，不及歐之謹嚴。然而作在宋初，離五代不遠，事多詳備；且凡禮樂、職官之制度，選舉、刑法之沿革，亦頗有裨於文獻。將來必與歐史並存，如新、舊《唐書》之例矣。

《宋史》無識

邢昺為王欽若之黨；崔頌性鄙多疑，圬者治室，必以帛蒙其面孔，惟知乞金紫、私官錢而已；胡旦諂事宦者王繼恩，人品卑下，如此匪人，竟入《儒林傳》。程、朱弟子入《道學傳》，張栻亦入《道學傳》，而東萊、元定、二陸又入《儒林》，不知道學與儒林作何區別。李公麟並無著述，不過以善畫故入《文苑》，《文苑》中可容畫匠耶？錢辛楣先生亦云：《宋史》既倡為《道學傳》以尊朱子矣，而朱子之師如劉彥衝、胡原仲、劉殳中，反不得與焉。南軒與東萊俱為朱子友，而獨進南軒，黜東萊。程氏弟子首稱遊、楊、呂、謝，而與叔獨不與焉，以附出《大防傳》故也；然張不附於父而呂獨附於兄，何也？朱子門人多矣，獨進黃幹等六人，而蔡元定父子又擯之於道學之外，何也？予謂《道學傳》亦非有意尊朱子也，因熙寧有道學之禁，遂摘取二字為名，如《東漢》之《黨錮傳》云耳。

《宋史》繁蕪之故

人言《宋史》繁蕪，非其序事之冗也，蓋當時秉筆者雜取諸家行狀、碑誌而為之，多有不應載者。如郭密、李斌、趙舀等數十人，全無事業，又無關係，何必立傳？惟劉平、任福等傳，序事筆致頗有可觀。《桑懌傳》純用歐公本文，殊明潔。《張浚傳》用朱於所作行狀，失之濫矣。他如曲端之冤諱而不言；符離之敗歸罪於李顯忠，而為張浚出脫，皆可笑也。

《宋史》成於道學初熾時

《宋史》陸放翁為侂胄作《南園記》，士論非之；楊龜山受蔡京薦，胡安國受秦檜薦，而士論不非。豈蔡京、秦檜之奸減於侂胄耶？所以然者，侂胄得罪朱子故也。林栗議論侃侃，謝深甫一時佳士，王淮頗著賢聲，俱因與朱子不合，史臣遂與胡紘、鄭丙同傳；趙雄亦賢者，以抑張栻而與陳松同傳；皆非公論。蓋元人作史時，正道學之風初熾也。元尊朱子，至於呼太祖御名成吉思而祭，可以想見當時尊崇之過當矣。史彌遠所以不入《奸臣傳》者，以其能弛偽學之禁，故並其廢濟王事而諱之，不在本傳中。

《宋史》為賢者諱過

《宋史》仿《漢書》之例，為賢者諱過，如：周必大之附曾覿，不見本傳而附於曾傳中；寇準之詆訐求進，不見本傳而附於《宋白傳》及《宦者周懷政傳》中；蔡襄、張方平之傾蘇子美，不見本傳而附於《王拱辰傳》中；虞允文、梁克家兩本傳甚賢，而阿附外戚、排擯直言則見於蔡幼學、張栻傳中。

《宋史》矛盾

本紀岳飛討楊太，太赴水死，賊黨黃誠斬太首，挾鍾子儀、周倫詣都督府降；《朱皋傳》則云楊麼先舉鍾子儀投於水，繼乃自赴，皋投水擒麼。《王韶傳》附王厚，其載賜隴拶姓名，在未棄二州之先，《外國傳》及本紀所載，乃在棄二州之後。《洪皓傳》皓卒後一日秦檜死；《洪適傳》則云檜死，皓還道卒。《留從效傳》張漢思、陳洪進率兵劫從效遷東亭陳；《洪適傳》則云從效卒、洪適誣少子紹鎡以叛，執送江南。《張說傳》梁克家與張說議事不合，求去；《克家傳》則不言張說。《夏國傳》好水川之敗，死者萬三百人；《任福傳》則曰將校死者數十人，士死者六千人；本紀則曰諸將死者十四人。

《宋史》有三

儲同人曰：《宋史》有三：一時政記，一起居注，一日曆。兩府大臣撰時政記；三館應升之士修起居注；日曆即據前二書文學士修撰，而命宰相監修之，故歐公有《論史館日曆狀》。

《王旦傳》不得體

《宋史•王旦傳》稱其大度云：「旦不肯臧否人物。家人故意飯中投墨試之，曰：『吾今日不喜飲，可別具粥。』終不肯說明飯之不善也。」予戲謂再墨其粥，則旦將忍餓而終不言歟？孔子失飪不食，失時不食，必明其失飪失時所以不食之故，故弟子得以記之。孟子曰：「無是非之心，非人也。」在旦當日，或偶有此事未可知，而史家以此為美談，則可笑矣。

《元史》重復

《元史》諸帝本紀中載星災月食河決事已詳，而《天文志》、《五行志》又重載之。陰陽家推算重光有災，旃蒙長久，指武宗與仁宗也。太后頗惑其言，已見於《皇后傳》矣，又見於《康裏脫脫傳》中。帝問宋何以亡國，或以賈似道重文臣輕武臣對，已見於《世祖本紀》矣，又見於《董文忠傳》中。史天澤奏兵民之柄不可並居一門，已見於本傳矣，又見於《史楫傳》中。帝與趙子昂論葉李、留夢炎優劣，趙優留，帝優葉，已見《子昂傳》矣，又見於《葉李傳》中。倪哲篤欲錢鈔兼行，不分子母，呂思爭之甚力，曰：「我有三個字：『行不得，行不得！』」已見思本傳矣，又見於《食貨志》中。王著殺阿合馬事已見阿合馬本傳矣，又見於《張九思傳》中。

《金史》重復

《金史•張行信傳》言胡沙虎誅，行信上封事，載《胡沙虎傳》，可見一事之不宜兩載，此史例也；乃重復處不一而足。章宗李妃之冤見李妃本傳矣，而又見於《完顏匡傳》中。少監劉景因太府燒案牘兩月，取諸司賬簿補之，吏坐稽緩當得罪，景為之倒署年月，為馮六所告而誅，已見景本傳矣，又見於《孟浩傳》中。世宗稱王脩為老奸，一見本傳，一見《張大節傳》。承安五年天色陰晦，張萬奏咎因小人張煒等，一見本傳，一見《張煒傳》。舉一帝配天之禮，證三祖共配之非，一見《禮志》，一見《石琚傳》。哀宗入蔡事一見《烏古論鎬傳》中，又見《赤盞合喜傳》中。崔立惡浮劉豫而不入《逆臣傳》，何耶？

《遼史》名號互異

《遼•天祚帝紀》云：「以楊割為女真部節度使，即金之穆宗，其名盈歌。」《金史•世表》曰「南人稱楊割太師」，又曰「楊割號仁祖」。金代無號仁祖者，盈楊、歌割，由南北音訛耳。乃宋之楊淑妃再章惠太后，見《宋緩傳》，而淑妃本傳不載其諡。元之文宗名圖帖睦爾，而順帝至元五年詔內稱脫脫木兒。此詔四百餘言而文宗與順帝兩紀重書之。況文宗時固有萬戶脫脫木耳，知樞密院事，及荊王子脫脫木兒，奈何帝後之名號，在一史中猶互異若此！

《元史》成太速

《元史》自太祖迄寧宗十三朝之事，自二月至八月而書成；順帝時事，自二月至七月而書成。成之太速，故多論錯重復之病。《天文志》重述渾天、宣夜、周髀三家言；《禮樂志》抄寫《樂記》；《藝文》一志，竟忘編入。尤可笑者，專取八行狀、家傳全書之，而不加裁剪。其行狀、家傳，又多庸腐空疏，如今之時文樣子。《黃溍傳》云：「極天下之至博而參之以至精，譬之澄湖不波，一碧萬頃」，《揭奚斯傳》云「人才賢否，一律以是非之公，至於物論之不齊，必反覆辨論，以歸之於至當」，《歐陽玄傳》云「文章道德，卓然名世，羽儀斯文，讚衡治具，與有功焉」，此豈史傳之體裁乎？史臣宋濂、王禕自謂文詞過陋，有矣夫！

元赦書俚鄙

元泰定赦書云「有四個大幹耳朵，及軍馬達二國士，扶立了兩個哥哥，可憐見嫡孫裕宗皇帝長子」等語，皆侏亻離土俗之語，不知宋金華諸公何以不加修飾。

史家重復

《三國志》裴松之補《孫權傳》「鄭泉字文淵，願得美酒五百斛，四時甘脆置兩頭」云云，《晉書•畢卓傳》亦有此數語。是畢卓之襲鄭泉歟？抑《晉書》之襲《吳志》歟？《北史•徐之才傳》之才嘲狗云「為是宋鵲，為是韓盧」云云，《序傳》中又載為李神儁語。是徐之襲李歟？李之襲徐歟？《唐書》來濟、郝處俊、孫處約、高智周各言官位事，《來濟傳》載之矣，《高智周傳》又載之。《宋史•閻詢傳》詢使契丹，契丹導路者欲誇疆宇之大，故紆其途。詢曰：「從柳河至松亭，路豈不較捷耶？」契丹使者大驚。此《劉貢父傳》中事也，至《閻傳》又重載之。《穆衍傳》衍為華池令，有訟割牛舌者，某不服。衍命牛主歸，宰牛賣之。俄而有訴某私宰者，衍曰：「汝割其牛舌，又訴其私宰耶！」其人驚服。此《包拯傳》中事也，至《衍傳》又重載之。

史家率筆

《班史》最謹嚴，而《宣帝紀》云：「一時公卿大夫上下相安，莫有苟且之意也。」《傅喜傳》：「太后求稱尊號，使帝不得直道而行。」《酷吏傳》：「延年敏捷於事，雖冉有、子貢通藝於政事，不能絕也。」筆法冗而率。《南史》最雕繪，而《始興王濬傳》「其母又愛幸，文帝極所留心」等語，是何文法？《舊唐書》最華贍，而《元載傳》重復拉雜，「異樂名姝」四字，重累言之。陳壽《三國志》人皆稱其高簡，而《管輅傳》瑣屑繁冗，頗嫌詞費。《呂範傳》「州民陸遜、全琮皆修敬虔肅，不敢輕脫」，虔即敬也，肅即虔也，亦嫌重復。袁宏《後漢紀》馬援曰「臣與公孫述同縣，少有娛」；虞詡攻武都羌，敕曰「吾言強弩發」；鄭次都謂郅惲曰「子直心誠三代之道」云云，俱不成句法。

史家好言猥褻

羊後達劉曜語：「再醮之婦，媚其後夫，所謂閨房之內更有甚於畫眉者。」床笫之言不逾閾，史官何以知之？晉史書之，可謂無識。《晉書》鴆牛金是一事，夏侯妃通小吏牛金生元帝又是一事，《通鑒》合而一之，已屬可笑；楊妃洗兒事，新、舊《唐書》皆無之，而《通鑒》乃采唐人小說《天寶遺事》以入之，豈不知《天寶遺事》載張嘉貞選郭元振為婿，年代大訛，何足為信史耶？陳壽《三國志》既稱陳聲能執法繩孫皓寵妃所遣使人矣，又稱聲為倖臣。李延壽《北史》既稱辛德源與裴讓之均為名臣矣，又稱其相愛有龍陽之好；張雕武已入《儒林》矣，又稱其少時貌美，其師王元則愛之，教學尤勤。此三人者，使無其事，不可誣也；有其事，亦當為賢者諱，而況事跡黯昧，非史官所宜采錄。他如《金史•后妃傳》海陵語莎裏古真之言，《舊唐書•武后本紀》侯祥穢語，俱不必汙之簡冊也。

蕭穎士不知史例

蕭穎士論史，以《春秋》為正體，以《史記》為偽體，不知《史記》所本，本《尚書》也；《尚書》在前，《春秋》在後，豈《尚書》亦是偽體耶？劉向以左史記言為《尚書》，右史記事為《春秋》，是矣。皇甫持正作《編年紀事論》，以為「《春秋》非《左傳》則事不詳，荀氏為《漢紀》，裴氏為《宋略》，強欲仿《春秋》而遺失甚多，此子長紀傳之體所以不可廢」云云，此語蓋專為蕭氏重編年而輕紀事發也。古今正史著於錄者七十五家，九十六部，編年只四十一家，四十八部，何其盛衰之殊哉！亦以紀傳載一人之本末、一事之始終，易於瑰奇，人多樂觀；編年則比事屬詞，刪煩舉要，易於平實，人不樂觀之故歟？

子由《古史》最陋

蘇子由《古史》最陋。刪《黃帝紀》而增入醫家，刪《老子傳》而附入佛家。以光武為不如高祖，是拾馬文淵、石季龍之唾餘。以霍光為不能調護昭帝，是猶顏淵早亡，而責孔子不善教以養生也。光之不學無術，正坐使宮人著窮袴等事耳，乃以此責之，殊可笑也。

漢婦人封侯

按史有婦人封侯者。《史記•呂後紀》女弟媭封為臨光侯，呂媭即樊噲妻也。《漢書•蕭何傳》何薨，呂後乃封何夫人同為酂侯。

史書漏載

漢樂成侯丁義以劾欒大而誅，左馮翊宋疇以鳳下彭城，奏不為瑞而免，皆君子也。何以不為立傳，而僅見於《功臣表》中？唐有元正者，在河南幕府，全家死史思明之難，《唐書》不載《忠義傳》中，僅附見於其祖元萬頃之末。有畢炕者，守廣平，拒祿山，致赤其族，昌黎所謂「廣平之節如此，而子不荷其澤」是也，不載《忠義傳》中。望江令曲信陵之賢，非見於香山《秦中吟》，則竟湮沒矣。宋太祖陳橋兵變，有祗候班二卒長拒於南門，隨即自縊。太祖憐其忠，為之立廟祀之，而不知其姓名。他如厲狄與項羽同起兵，而今人但知項羽，見《輟耕錄》。光武故人有牛牢、高獲，與子陵同不屈。牛見《高士傳》，高見《方術傳》，而今人但知子陵。刺韓傀者聶政，有副陽堅，見《國策》「韓釐王時，客述東孟之會」云云，而今人但知聶政。與蘇武同使同還者有常會、徐聖等九人，而今人但知蘇武，見《漢書》。辛翼與張良同報仇，而今人但知良，見《緯略》。沮誦、佉盧與蒼公同造字，一右行，一左行，一下行，見《法苑珠林》，而今人但知蒼公。同高漸離送荊軻者有宋意，而今人但知漸離。同弦高犒秦師者有賈人奚施，而今人但知弦高，見《呂覽》。王勝之知安石之不良，先老泉作《辨奸論》，而今人但知老泉。

史家重子孫

高岳為鄴中四貴之一，其恃權放縱，《北史》傳中不言，以士廉故諱也。於氏、長孫氏多佳傳，以志寧、無忌等貴故也。《梁王傳》無貶詞，以梁王巋乃蕭瑀父故耳。房彥謙與張衡書頗冗雜，而傳中全載之，以其子為玄齡故耳。魏長賢《魏書》無傳而《北史》書之，為文貞故耳。薛聰、薛孝通《魏書》所載寥寥，而《北史》詳書之，蓋延壽與其孫薛收交好故耳。

史家避諱無謂

《南齊書》以蕭衍為「義師」，《隋書》以李淵為「義兵」。因作史者身立其朝，不得不諱也。《宋書》為沈約所修，在齊梁之際，而於《文帝紀》書 「崩」，於零陵王傳稱「薨」，《順帝紀》書袁粲、沈攸之「謀反伏誅」，何耶？陳壽晉人，書高貴鄉公宜諱矣，乃書「廢張后」、「廢齊王」，頗多明文，而書伏完死則曰「伏法」，書耿紀、韋晃事乃曰「討斬」，書甄後稱「卒」，又曰「東征孫權」，「西征劉備」，何耶？《魏書》成於北齊時，凡於魏帝皆諱，於齊反不諱，何也？諱者崔元伯、馮父通以字稱，不諱者高湖於神武為曾祖，而祖謐、父樹，直書其名，何也？謗史者盧裴、李庶，不加指摘，又何也？《新唐書•昭帝紀》書「崩」，於哀帝則書「弑」。《五代史》於梁、唐、晉、漢之君見弑者亦書「崩」，俱不當諱而諱也。陸遊、馬令皆宋人，作《南唐書》曰「某伐我」、「我師敗績」，此等「我」字，俱屬無謂。

史有太簡者

《漢書•徐樂傳》、《賈山傳》只載一書，而樂與山之出處一字不及。《北史》仿之，《衛操傳》但志地理一碑。《晉書•祖台之傳》只一行，《袁悅之傳》只四行。

《十六國春秋》載孔子事獨奇

《十六國春秋》名為一百卷，而事跡寥寥，皆《晉書》載記之唾餘，斷非崔鴻之舊本。按《北史•崔彙合傳》極言所書十六國慕容改號、姚興被擒之誤，又稱李雄《蜀書》未得，則此書之傳至今者，其偽無疑。惟以鄭櫻桃為女寵，與《晉書》小異。其尤奇者，《劉丙傳》丙字彥明，為沮渠蒙遜秘書郎中。蒙遜問丙曰： 「仲尼何如人也？」丙曰：「聖人也。」蒙遜曰：「卿知其外，未知其內。昔魯人有浮海而失津者，至於亶州，見仲尼及七十二字遊於海島，與魯人木杖，令閉目乘之，使歸告魯侯築城以備寇。魯人出海，投杖水中，乃龍也。具以狀告，魯侯不信。俄而有群燕數萬，銜土培城，魯侯信之，大城曲阜，既訖而齊寇至，攻魯不克而返。此所以稱聖人也。」蒙遜所言，未知何所本。按《韻府》七虞韻「銜土」注引《北涼錄》一段，與《丙傳》略同。

《通鑒》表章李鄴侯

李鄴侯北伐之謀、保儲之諫，辨建寧之冤，保李晟馬燧之功，新、舊兩書俱不載入，且言德宗晚好鬼道，乃得見用；而舊書更言其請開廬山瑟瑟，與王璵、黎干同傳，輕之太甚。微溫公《通鑒》取《李繁家傳》大為聞揚，則鄴侯一代偉人，幾乎黯然無色。

邵氏《宏簡錄》可笑

前明邵尚書《宏簡錄》志在繼《通志》而作，故始於唐而終於宋，然穿鑿已甚。有天王、宰輔、功臣、旌德、台諫、庶官之稱，已屬無謂；如宋之高瓊、唐之裴寂，尤不應以功臣目之。更有《雜行》一門，以田承嗣、李懷仙、祖孝孫、薛懷義、上官婉兒列為一傳，不倫甚矣。

一人兩傳

《舊唐書》之楊朝晟，《元史》之速不台、雪不台，完者都、完者拔都，此一人兩傳也，《日知錄》曾譏之。

兩人一傳

《五代史》拓拔思恭、思敬，兄弟二人也。誤作一人。陳後山《叢談》曾譏之。

一人兩史有傳

宋文帝第九子義陽王昶廢帝時奔魏。明帝即位贖之，不與，封昶丹陽王，三尚公主。齊明帝第六子蕭寶夤、梁豫章王蕭綜俱奔魏，封王尚主。以故《宋》、《齊》、《梁書》有傳，《魏書》亦有傳。宋遼金時王繼忠仕宋為鄆州刺史，仕遼為樞密使，更其姓名為耶律顯忠。其餘張邦昌、劉豫、張覺、郭藥師、李全、李壇、宇文虛中、王倫等，皆兩史有傳。

《左史》稱名隨意

《左傳》一斗般也，忽稱之曰子揚；一蒍賈也，忽稱之曰伯嬴：一士會也，忽曰范武子，忽曰隨季，忽曰士季。豈非隨意任呼，並無凡例。

《綱目》非朱子所作

《綱目》非朱子所作，乃門人趙師淵所為，朱子《文集》中已言及之。蓋朱子方責文中子作《元經》擬《春秋》之妄，豈肯躬自蹈之？書中舞文弄字之弊，不可枚舉。凡偏安之主稱「殂」，不知《尚書》之「帝乃殂落」，堯非偏安之主也。凡小人卒稱「死」，不知《尚書》之「五十載陟方乃死」，舜非小人也。荊軻刺秦王書「盜」，張良擊秦王書「報仇」。符氏、毛后以「死節」與之，呂氏、楊後以「不死節」與之。既特筆書揚雄為「莽大夫」矣，而他人之臣莽者不書。既仿《漢晉春秋》以昭烈為漢帝矣，而其子則書「後主」。郭威弑湘隱王書「弑」，弑隱帝則書「殺」，所謂自亂其例也。《通鑒》「喬知之愛婢碧玉，為之不昏」，則刪「不」字而曰「為之昏」。「高緯遊南苑，從官暍死六十人」，訛為「賜死六十人」。

《通鑒》刪紀元

《通鑒》遇一年兩紀元之事，必硬刪其一，如後唐閔帝改元應順在正月，潞王改元清泰在四月，今但提清泰元年而刪去應順，則閔帝之數月天子，無故遭削矣。《史記索隱》譏史遷全沒惠帝之六年，不為本紀，亦此類也。







卷四　諸史類（下）


《竹書》

《竹書紀年》支離敷衍，為偽書無疑。然為之解者，以殺季曆者為文丁，非文王也。然文王即位，豈容不共戴天之仇？太甲殺伊尹者，是戰國人竄入，以儆田和、晉三卿之類，否則前命尹為卿士，後言祠保衡為無著矣。韋昭注《國語》、杜預注《左氏》皆以攜王為伯服，不知為王子餘臣，似宜存之以備一考。

古無正統之說

正統論始於宋元，如歐公、楊鐵厓諸人，瀾翻千言，互相爭論。又有有正無統、有統無正之說，不知古帝王無正統之說。王猛諫苻堅伐晉曰：「司馬氏正朔相承。」高歡謂杜弼曰：「江右有蕭衍老公，專事衣冠禮樂，人以為正統。」石勒臨死憂曰：「恐後世不以吾為受命之君。」蓋惟苻堅、石勒、高歡皆不能得天下，故隱然欲竊附於正統耳。本朝儲同人先生作論七篇，一掃而空之，殊快人意。

冤獄卒白

唐誅殺武元衡者，以張宴抵法。後李師道敗，乃獲嵩山僧圓淨，訊明殺武相原委。僧年八十餘，脛骨猶如鐵也。籍師道家，得一簿，書「賞殺武元衡人王士元等，並賞潼關、蒲津吏卒某」云云，蓋窩藏刺客、通消息者，見《舊唐書》。明季萬曆間，有上妖書者，以生光抵法。後中書舍人東嘉趙士楨臨死，見生光為崇，自言作妖書者士楨也，見《內府秘典》。此二事相類，未免前誅者冤矣。

張邦昌賢於劉豫、王倫

張、劉俱宋逆臣，然《大金國志》稱邦昌假位三十六日，不山呼，不稱朕，不稱詔。封宋宮門，曰「臣邦昌謹封」。與執政對坐自稱名，見金人則上坐易服。以故伶人嘲之曰：「我輩作假官人，張官人作假皇帝。」較之劉豫，罪當末減。《北盟會編》亦載其聞金人立為帝即求死，人勸其為一城生靈計，乃勉強應命，終不肯下赦書，曰：「錢大王肆赦，恐入李大王世界。」邦昌立陳東、歐陽澈廟而祀之，王倫來而毀之，二人心術，亦可概見。

古人是非未定

宋金華作唐思誠墓誌，追敘其先人仲友之賢，學者稱悅齋先生。文潞公作高若訥墓誌，亦極稱其自台諫登二府，歷有賢跡。乃一見斥於朱子，一見斥於歐公，遂至掩其生平，尚論者宜考也。唐八司馬輔順宗，善政不可勝書，而史目為奸邪，昌黎《永貞行》亦詆訶之，獨范文正作論深為護惜，必有所見。即李訓、鄭注之誅宦官，亦以事不成而受惡名，恐今史書所載，尚非實錄。惟《宋史》以王倫為忠，予獨以為疑。觀其疊次邀盟，與秦檜同心。一為東京留守，便毀陳東、歐陽澈之廟。宜忠簡之奏斬之也。至於不汙偽命而死，恐有別故，其心術尚在宇文虛中之下。

柯惟騏《宋史新編》與王損仲《宋史記》有可取處

《新唐書》所以能與《舊唐書》並傳者，以其文減而事增故也。若不過就其本文而刪葺之，此外毫無增入，則又安用此書哉？朱竹笑柯惟騏、王損仲二人目不見李燾《長編》、徐夢莘《北盟會編》而漫改《宋史》，可謂夏蟲不可語冰，此言是也。然二書亦有可取者，如岳飛改諡忠武，《全皇后傳》陳、朱二夫人死節，范文正先憂後樂之言，趙清獻皋、夔、稷、契所讀何書之謔，高宗防秦檜逆謀，理宗黜王安石從祠，皆《宋史》不載而《新編》盡補入之。損仲更瀛國公為帝，增端宗、帝昺二紀，年表於宰輔外，增南唐諸國及遼金二表，而附以夏國宗室傳於濮王、秀王之後，改南唐、北漢諸世家為列傳，是稍有所見者也。

《唐闕史》、《五代史補缺》王、陶二家皆疏陋

無名氏之《唐闕史》寥簡無多，王禹偁之《五代史補缺》，所補不過如唐昭宗見朱溫而命其繫襪，明宗焚香祝天，願早生聖人等事，皆在人耳目間，其為後人捃拾偽托元之名無疑也。陶岳《五代史補》增本書外一百餘條，自稱「雖云小說，有補大猷」，然所載如李濤之佯拜弟妻，以其年長而誤認親家母；魏博使者自恃少年，誚鳳翔使者之陋，稱為水草大王，醜者云「兄貌美，得非水草大王夫人」等事；不過足資笑噱而已。薛居正舊史言周世宗遣竇儀決翰林醫官馬道元之子被殺壽州一案，濫刑二十四人。唐明宗時渾公兒奏民習戰，乃二小兒舞竿戲鬥耳，石敬塘殺之，帝後知之，深自刻責，貶渾杖脊而恤二小兒家。又周世宗用法太嚴，如宋州巡檢竹奉璘以捕盜不獲，羽林將軍孟漢卿以監納取耗，員外陳渥以檢田失實，指揮康儼以橋道不修，內供奉官孫延希以督修水福殿而役夫有就瓦中啖飯者，皆置極刑。此種大事，歐公蓋行刪去，殊不可解。洪氏《五筆》亦極言之。

《儒林公議》敘劉三嘏事與《長編》敘趙山遇事相同而正史皆不載

李燾《長編》寶元元年元昊之叔趙山遇來降，告元昊反狀，與其妻同來投都監李士彬。士彬與知保安軍朱吉狐疑不敢受，乃奏之。詔山遇還西夏，山遇不可，乃命監押韓周押解至元昊所，元昊射殺之。初山遇未降，其弟惟序止之曰：「南朝無人，不可往。」山遇不聽，已而士彬果奪其珍寶而置之於死。宋無名氏《儒林公議》八卷，內載慶曆五年劉三嘏尚契丹公主，攜妾及一子投廣信軍，自言偽主凶虐，願事中國；現在契丹西伐元昊，幽州空虛，可用一將出師，己為內應，則中原可覆也。獻詩云：「《春秋》大義惟觀釁，王者行師但有征。救得燕民歸舊土，免於戎虜自稱兄。」朝廷不納。三嘏以金賂村民，求宿求食。俄而宋殺其妾與子，械而送之。此事與唐悉怛謀以維州降相同，歐陽公作《崇徽公主手痕詩》，有「玉顏自古為身累，肉食何人與國謀」之句，實為此也，正史不載。

《咸通錄》、《三寶記》補正史所無

《隋史》言文帝殺尉遲回，原赦幼孩，用刑不濫，而《咸通錄》言是役也，俘擄百萬，總集相州，斷六十萬人於漳河，血流成川。《北史》言齊文宣善終，而《三寶記》言其臨死患惡疾，不勝痛楚，命劉桃枝背負而行，鼻血淋漉，頗為暴虐之報。梁武帝立七廟於景陽台，設考妣二座，輕暖時易，芳旨手薦，亦《梁書》所無。

《通鑒》以蕭方等為蕭方

佛書有《方等經》，故梁元帝世子名方等，著《三十國春秋》，《通鑒》誤刪一「等」字。

《新唐書》以盧鴻乙為盧鴻

南朝顧歡作《正一論》曰：「昔有鴻飛天首，越人以為鳧，楚人以為乙。人自楚越，鴻常一耳。」以論道教、儒教之無異也。盧取此意為名，曰鴻一，《舊唐書》仍之。《新唐書》刪去「一」字，《通鑒》、《綱目》皆因之。李白有《口號贈徵君鴻》詩，亦無「乙」字。然《五代史》杜重威或稱杜威，猶之唐人詠司馬長卿竟稱馬卿，雙名而單行，亦未可知。

作史

作史者只須據事直書，而其人之善惡自見，以己意定為奸臣、逆臣，原可不必。然既已分列其目，則褒貶自宜允當。乃若史彌遠之奸，十倍於韓侂胄，而《宋史》不入《奸臣傳》；崔立之惡，十倍於劉豫，而《金史》不入《逆臣傳》：殊不可解。

竊號

開創之際，必有驅除，兩《漢》、《三國志》、《唐書》俱以竊號群雄列於諸臣列傳之前，所以著創業之始基也。南唐諸國，《宋史》竟列於叛臣之後，誤矣。董、袁之事載於《後漢書》之終，列《三國志》之首，此亦義例之不得不重復者。《元史》不為韓林兒立傳，以致至正年間之事不備。

韓信逸事見《三國志》、《新唐書》

《吳志》諸葛恪已死，屍棄石子岡，臨淮臧均表葬恪曰：「昔項王受殯葬之施，韓信獲收殮之恩。」高祖葬項羽見於《史記》、《漢書》，殮韓信則二書未載。《唐書•李懷光傳》懷光死，德宗為立後，詔曰：「昔蔡叔圯族，周封其子；韓信干紀，漢爵其孥。」詔語亦必有本。

南越逸事

南越古蠻峒，秦時最強，俗尤善弩，每發銅箭，貫十餘人，趙佗畏之。蠻王有女蘭珠，美豔有巧思，製弩尤精。佗乃遣其子贅婚其家，夫婦甚好。不三年，盡得其制弩破弩之法，遂起兵伐之，取蠻王以歸，號令一而南越地方始大。此事見《粵嶠志》，《史》、《漢》正史所無也。

梁、陳遺事出《廣異記》

唐建康常夷字叔通，家近清溪。常晝日獨坐，有黃衫小兒齎書直至閣前，曰：「朱秀才相聞。」夷未嘗識也，甚怪之。始發其書云：「吳郡秀才朱均白常高士。」書中非生人語。須臾聞扣門，見前小兒，云：「朱秀才來謁。」夷束帶出迎，秀才著烏巾葛單衣，曳履，年可五十許，曰：「僕梁朝時本州舉秀才高第，陳永定末終於此地。」夷問其梁、陳間事，歷歷分明。自云朱異從子，說異事武帝恩幸無匹，帝有織成金縷屏風、珊瑚鈿、玉柄塵尾聲，林邑所獻七寶、澡瓶、沉香縷枕，皆帝所秘惜。常於承雲殿講竟，悉將以賜異。昭明太子薨時，有白霧四塞。葬時，玄鵠四雙翔繞陵上，徘徊悲鳴，葬畢乃去。元帝一目失明，深忌諱之。為湘東鎮荊州王嘗使博士講《論語》，至於「見瞽者必變色」，語不為隱，帝大怒，乃鴆殺之。又嘗破北虜，手斬一裨將，於謹破江陵，帝見害時行刀者，乃其子也。沈約母拜建昌太夫人，時帝使散騎侍郎就家讀策受印綬，自僕射何敬容已下數百人就門拜賀，宋梁以來命婦未有其榮。庾肩吾少事陶先生，頗多藝術，嘗盛夏會客，向空大噓，氣盡成雪。又禁諸器物悉在空中。簡文帝詔襄陽造鳳林寺少刹，柱木未至，津吏於江中獲一樟木，正與諸柱相符。侯景陷台城，城中水米隔絕，武帝既敕進粥、宮中無米，於黃門布囊中齎得四升，食盡，遂絕所求，不給而崩。景所得梁人，用長枷悉納其頭，命軍士以三投矢亂射殺之，雖衣冠貴人亦無異也。陳武帝既殺王僧辨，天下大雨百餘日。又說陳武微時家甚貧，為人傭保以自給，常盜取長城豪富包氏池中魚，擒得，以擔竿繫之甚困，即祚後滅包氏。此皆史所遺脫，事類甚多，不可悉載。

亡宋航海逸事見《廣志》

航海逸事見《廣志》頗多，姑錄其一二云。景炎二年，端宗自潮之淺灣航海，遇香山邑人馬南寶獻粟助軍，拜工部侍郎。時元兵逼，丞相陳宜中、少傅張世傑、殿前指揮蘇劉義奉帝幸沙浦，以南寶居裏為宮室，元人無知者。居數日，廣州陷，諸將召募潮居裏民數百以行。南寶語諸將，功成當以奉迎恭帝為先，因飲諸將酒，誦岳忠武「直搗黃龍」語以激之，皆感勵。帝舟將復駐淺灣，元來襲之，御於香山島，敗績。宜中走秀山，中流大風，所統八百艘數千人俱溺，僅以身免。次井澳，颶作舟敗，帝驚得疾。元復來襲，力戰卻之。宜中欲奉帝走占城，先往諭意，南寶慟哭曰：「丞相不返矣！」三年春，都統淩震復廣州，帝次碙州，疾大作，四月崩。衛王昺立，走崖山，以曾子淵充山陵使，奉梓宮殯南寶家，出葬，其實永福陵在崖山也。宋亡，南寶悲不食，作詩曰：「目擊厓門天地改，寸心難與夜潮消。」又曰：「眾星耿耿滄溟底，恨不回歸一少微。」旋被執，不屈死。帝昺既沉，宜中已遁，世傑死之；蘇劉義復求趙後立之，名旦，都於順德縣之都寧山，言都此得寧久也。山在縣東北三十里，高十餘丈。嗟乎！宋已亡矣，而蘇指揮猶奉王旦而立之荒岩窮島之中，百折而不悔，曾不旋踵，君臣俱盡，其忠義之心有不可沒者。則謂宋之亡不於厓山而於都寧可也。







卷五　金石類


東漢碑文起六朝、唐朝割裂之漸

東漢碑文起後人文字割裂之漸。尹宙碑「君，東平相之玄」，玄者，玄孫也；「會稽太守之曾」，曾者，曾孫也：省二孫字。韓敕修孔子廟碑「霜月之靈，皇極之日」，當是九月五日也。唐君頌曰「五六六七，訓道若神」，是用曾點「冠者五六人，童子六七人」也。棠邑費鳳碑「菲五五」者，言居喪菲食二十五月也；樊敏碑「遭離母憂，五五斷仁」，亦即此義。孔彪碑「可以托六」，則歇後語，非只算博士矣。此後作文者，梁元帝《法寶聯璧序》云「相兼二八，將兼四七」，唐馬總《鄆州刺史廳記》「與二侔大，與三並耀」，《風俗通》「道以三興，德以五感」，蕭子榮《日出東南隅》云「三六前年暮，四五今年朝」，李翊夫人碑「壽十二兮九九期」，韓昌黎《送窮文》「滿十去五，在七除二」，白香山《祭李侍郎文》「三心六眼，同一泫然」，皆濫觴於此。班孟堅《幽通賦》「妣聆呱而劾石，許相理而鞠條」，王逸《九思賦》「管束縛兮桎梏，百貿易兮傳鬻」，皆割裂古人姓名。韓文公《烏氏廟碑》有「從虞捺祿」、「走可突干」等語。祿者，祿山也；可者，可汗也：亦是效尤之病。曹成王碑連用嘬、剜、鞣、、掀、撇、掇、筴等字，方密之以為捃為訓。

碑誌子婦

古碑誌女、誌婿，不誌子婦，惟元歐陽玄撰《參知政事許有王碑》，並誌子婦。

碑牒子孫男婦次第於左

余嘗苦誌人子女婿宦太繁，閱《金石志》見宗愨《母夫人墓志》末云：「謹牒子孫男女次第名位婚宦如左。」殊覺簡便，可為後法。北魏《故懷令李君墓志》亦於銘詞之後，別書妻息外家官位年齒。

周夫人墓誌題上不稱夫配

誌稱「夫人義興人也，漢真將軍勃之苗裔，晉輔國大將軍處之孫，皇明通之女，適為大原王府君靜信之妻」，乃題上僅稱《唐故義興周夫人墓志》，而王府君不書，是又一例也。

孟夫人墓誌題上不稱夫人

誌稱「孟夫人姓孟，字敬訓，清河人也」，而題上只書《魏代揚州長史，南梁郡太守、宜陽子司馬景和妻墓志》而已，何古人之質樸乃爾！誌稱「中散大夫之幼女、陳郡府君之季妹」，而父兄之名不書，何古人之疏略乃爾！

碑陰無字

漢碑陰常有無字者，上刻一禽若鳳，其下則麟也，中有牛首銜環，兩旁六玉，右瑁圭璧，左琮璜璋。碑陰舍字立象，以補碑所未盡。或鑿一圓穴於首，以存麗牲纖柩之古式。

先載鏤石之人後載大義主

北魏《賈士行德政碑》，宋時出於庖下。石曼卿愛其字，謂為褚河南所宗法。碑前五行總序，先載鏤石之人數名，並即作文頌襄事者六行，始入正傳。此亦金石文字中之變例也。末一行稱大義主三四人，又於門生故吏之外，別創一格。

七十二座蛟龍碑

龍門之山，伊闕之內，石刻佛像最多，皆有姓名與造像年月，俱北朝人為君親祈禱之意愚而瀆者也，字亦醜劣不足觀。惟楊大眼以名將題名，為世所重。其他碑中略有文詞者，碑首兩側俱雕蛟龍之形，明季猶存七十二座，故相傳為七十二座蛟龍碑。余收藏大業、開皇、長安、武平、景明、孝昌等年號石像記，僅二十餘種。

周孝侯碑與史互異

《晉書》周處討齊萬年，軍敗無援，力戰而死。潘岳有「身膏齊斧」之詩，是被殺也。《通鑒》因之，亦無異詞。余購得周孝侯碑，陸機撰文，王羲之書，稱「元康九年，因疾增加，奄捐館舍，春秋六十有二。天子以大臣之葬，師傅之禮，親臨殯壤，給其母醫藥酒米」云云，與史大異。碑又載將討齊萬年，吟詩曰： 「去去世事已，策馬觀西戎，藜藿甘粱黍，期之克令終。」詩、字俱不佳，必是後人偽作，然亦無明證也。

百石卒史誤為百戶史卒

《漢書•儒林傳》「郡國置五經百石卒史」，臣瓚以為「卒史秩百石者」。杜佑《通典》誤為「百戶史卒」，今卒史碑誤為百戶碑矣。《黃霸傳》稱「左馮翊二百石卒史」，蓋祿之多寡不同也。

先靈

王稚子碑稱「漢故先靈侍御史」，先靈之稱亦奇。

漢碑太濫

漢碑太濫，宜有晉人之禁。如胡廣、陳實各有三碑，袁滿年十五，胡根年七歲，各有一碑，已屬不倫。逢同碑年才十二，乃有門生孫理、王升等十有三人。

碑銘用韻之奇

顏魯公作《浯溪頌》，四字一句，一句一韻，仿《毛詩》也；作《子儀家廟碑銘》，詞兩句一韻，至四句一束，第五句別用十二侵韻到底，不知何仿。歐陽圭齊作《許魯公碑銘》，一句用東韻，一句用江韻，亦奇。雁門田穎作《張府君墓銘》，銘前文云：「嗚呼！誰免榮枯？適睹全盛，今已淪殂。」又曰：「梁木折，太山頹，三子腸斷，二女情摧。」是文中用韻也。但稱張公字希古，而不書其名，亦金石中之一例。

柳敏碑銘通韻之寬

柳敏哀詞用韻者八，而兼有今之冬、江、陽、庚、青，蓋本《史記•龜筴傳》之例，後人謂江、陽必不可通者，誤也。柳君卒於本初元年，後二十三年同歲生趙台來作縣令，念舊特立此石，想見古人友誼。

韓仲良碑

余得一碑，為王行滿所書，字跡並未剝落，而獨於書姓名處有斧斤斫削之形，漫不可考；幸有「祖褒仕於魏周」云云，得知其祖為韓褒。《後周書》有傳，云「褒卒，子繼伯嗣爵」，《宰相世系表》云「紹字繼伯」是也。因紹考之，方知為高宗相韓瑗之父仲良之碑。仲良《唐書》無傳，惟《瑗傳》前云：「父仲良，武德初與定律令，終刑部尚書、秦州都督府長史、潁川縣公。」後瑗爭王皇后之廢，許敬宗等誣以不道，至於削爵籍家，子孫流竄，所以碑亦斫削其姓名，是不可不為之詳考而發明之也。

神道碑多諱

程琳欲買張遜之宅，使張遜乳母入宮見太后，用御寶許售而後買之，卒以致敗。歐公碑中諱而不言，琳獻《武后臨朝圖》亦不載也。

崔鶯鶯碑

相傳崔鶯鶯碑即鄭府君碑，在河南滎陽縣治中。文秦貫撰，稱「府君諱恒，字伯常，夫人博陵崔氏，年七十六，以大中十二年二月合祔於先塋之側。女一人，適范陽盧損之子。子六：長頊，次珮，次瑾，次玘，次璩，次完」。顧寧人謂「據此足辨《會真記》之誣」。又《容台集》云「女適盧損，字行甫」，非損之子也。

以國號為字

《梁師亮墓志》「君字永徽」，永徽，唐高宗年號也，古人絕無避忌，猶之袁紹字「本初」，本初，漢質帝年號也。

夏承碑有三本

漢夏承碑在永年縣漳州書院二門外，凡有三本：趙明誠《金石錄》云「元祐間治河得於土中」者，一本也；《金薤琳琅》云「江陰徐公擴得舊刻，雙鉤其字以惠余，舊缺字四十五，而此獨完好，以勤約二字為紹字」者，二本也；嘉靖間郡守唐曜取摹本臨石，置亭中，又一本也。余旻曰：「《金石文字記》云『夏承碑舊在廣平府永年縣漳州書院』者，即唐曜所刻也。」

古無格式忌諱

魯峻碑「事帝則忠」，帝字平寫，唐中嶽嵩陽寺碑「皇帝」、「太后」不跳行，不空闕。余因而類推之，《尚書》「三后協心」，臣亦稱後。《左氏》「季武子追而與之璽書」，大夫亦稱璽書。《列子》「季梁大漸」，士病亦稱大漸。《緇衣》稱「葉公之顧命」，《少牢饋食禮》尸祝曰「受祿於天，眉壽萬年」。《漢書•韋玄成傳》使家丞稱大行，以玄成為後。《樓護傳》稱「將軍至尊」。曹操祭喬玄稱「乃心陵墓」。《史記》「臨邛令日往朝相如」。《後漢書》「任延臨龍邱萇之喪，三日不朝」。《劉寵傳》「山谷鄙生，不識郡朝」。光武詔鄧禹曰「司徒堯也」，以堯稱其臣。黽錯父謂錯曰「吾不忍見公及禍」，以公稱其子。顏延之避顏竣之鹵簿，以鹵簿稱其子。《霍光傳》「鴟鳴殿上」，《黃霸傳》「長史一輩先下殿」，《張敞傳》「孝子貞夫先上殿」，皆人臣之殿也。鄭朋奏記於蕭望之，田蚡奏狗馬以百數，桓譚奏書於董賢，龐參奏書於鄧隲，皆屬下之奏也。樊噲見淮陰侯稱臣，樊於期見荊軻稱臣。《史記》、《漢書》諸王世子稱太子，王夫人稱後。《丙吉》、《趙廣漢傳》教令稱敕。《馬援傳》、《李固傳》屬吏呼萬歲，潘岳《閑居賦》亦云「稱萬壽以獻觴」。其實「萬歲」二字始見於《呂氏春秋》之宋康王、《國策》之孟嘗君，非至漢武之嵩呼而始有此稱也。《新序》梁君出獄，聞公孫襲之言，援其手上車入廟，自呼「萬歲」，則又萬歲之自呼者也。張詠在益州，軍人欲擁立之，忽呼「萬歲」，詠下車，北面亦呼「萬歲」，此又以呼萬歲作權變者也。夏侯湛曰「我王母登遐」。晉武詔曰「山太常尚居諒陰」。孫綽序云「敢冒諒闇之譏」。孔宙碑有「禹湯罪己」之詞。郭輔妻碑有「娥娥三妃，行追太姒」之語。濟陽太守碑曰「呂君宰政，垂拱無為」。槁長碑曰「無為而治，蕩蕩有功」。鄭固以曹掾事郡將而曰「犯顏謇諤，造膝詭詞」。武都以太守作頌而曰「赫赫明后，克長克君」。咸陽碑以功曹送別而曰「君臣流涕」。皆古人絕無避忌之證。然《漢書•王子侯表》見利侯劉釘，坐遺淮南王書稱「臣」而誅。吳良卻臨淄太守之觴，以掾五望稱「萬歲」而嗬之。韓棱議迎大將軍竇憲之禮曰「人臣無稱萬歲之制」。蓋立法漸嚴，可以觀世變矣。

文不入墓者宜用表碣

古人之銘，廟與墓兼用之，而誌則專用之於幽室。南豐所寄歐陽舍人書，乃謝其撰先大夫墓碑銘而作，碑銘非幽室所用，故其書雖嘗因銘及誌，而所云「或納於廟，或存於墓」者，固不論誌而但論銘也。衛孔悝之《鼎銘》、晉魏顆之《景鍾銘》，銘之於彝器；韓文公之《烏氏廟碑銘》、《袁氏先廟碑》，顏魯公之《家廟碑》，銘之於碑石：是皆所以納於廟者也，於墓誌無與。其存於墓者，埋諸壙中則有若葬銘、埋文、墓誌銘、磚文、墳記、壙記之屬，立諸神道則有若墓表、碑文、墓碣銘、神道碑、阡表之屬，其名兩不相假，未有墓誌而立石壙外者也。惟《南史•裴子野傳》載一事，此當時藩王破常例，重疊為之耳，（《傳》云：子野之葬，湘東王為墓誌銘，陳於藏內；邵陵王又立墓誌，堙於羨道。）非其正也。故碑碣與表葬後可刊，而誌銘必先期而作。其有葬期迫而不及攻石者，則書石以誌；既葬，刊文即不復追納之於壙，若昌黎誌李元賓墓之類是也。其立石在祠堂若丙舍，蓋亦有之。若所作墓銘距葬時實遠，幽室不得用其文，但宜施於表碣，顯刻墓前，不當名之為誌，刊藏丙舍。唐之葬令：凡五品以上為碑，龜趺螭首；降五品為碣，方趺圓首。是碑與碣異制也。明制三品以上神道碣，四品以下墓表，黃黎洲謂「自有墓表，更無墓碣」，知墓表亦方趺而圓首，是碣與表同制也。隋唐人之命碑、碣、表多稱其實，後世或有碑其碣而碣其表者。然考本朝律，處士不禁其用表，碑與碣惟品官得立，與唐令不殊。則刊石故有定制，而名號亦不得僭亂。碣身高廣之度，古碣高四尺，《會典》所載「圓首碑七品以下用」者，高五尺五寸，闊二尺二寸。雍正元年定五品以上用碑，龜趺螭首；六品以下用碣，方趺圓首，與唐制同。

碑有四品孫、五品孫之稱

唐澤王府主簿梁府君並夫人唐氏墓誌末云：「四品孫義陽朱賓撰文，五品孫滎陽鄭莊書。」其云四品孫、五品孫者，《唐書•選舉志》三品以上蔭曾孫，五品以上蔭孫，孫降子一等。此朱、鄭二人法嘗蔭敘而尚未得官，故以四品孫、五品孫署銜，他碑所未有也。

碑題書官位則文中不書

司馬元興碑標題云：《魏故寧朔將軍、固州鎮將、鎮東將軍、漁陽太守、宜陽子司馬元興墓誌銘》，文中但序事，絕無一言再及其官位者，以題已備著之也。此金石中之一例也。

墓志詳書則神道碑從簡

李程撰太尉李光顏碑文甚簡，其序云：「相國晉公書公盛績，永志元堂，琬之詞，傳於眾口，故今之甄述得以略焉。」古人作文恥於雷同，雖他人之文亦必回避。此又金石中之一例也。

墨制授官碑文不諱

唐乙速孤行儼者，神慶之子也。父子有碑，而新、舊《唐書》俱無本傳。碑書「行儼以神龍二年墨制授右武衛將軍員外置同正員」，墨制者，即斜封墨敕之謂，蓋不由中書門下而出自禁中者也。中宗之世，政以賄成，凡員外同正、試攝、檢校、判知官大都皆以幸門得之。行儼以此得官，必非正人，然竟以碑得永其名，可謂幸矣。

主簿加上柱國見於碑文

梁府君碑「府君以出貲助餉，永隆二年恩詔授上柱國」，上柱國為勳階之最，而梁君以王府主簿得之，殊不可解。按《杜佑傳》佑上議曰：「魏置柱國，當時元勳盛德者居之，貴寵第一。至周隋間授受已多，國家以為勳級，才得地三十頃耳。」可見唐時勳階甚濫，故《選舉志》凡勳官選者，上柱國正六品敘。梁府君以朝議郎正六品階，而任王府主簿從六品職，職卑於階矣。明大學士嚴嵩《辭加上柱國疏》稱：「上之一字，非人臣所宜居，乞特免此官，以昭國典。」何其諂而不學哉！

孔廟置百石卒史及史晨碑皆當時格式

孔廟置百石卒史碑，載魯相平行長史事，卞守長擅上公府書。蓋漢制王國相置長史一人，猶郡守之有丞也。卞為魯屬縣，故守長得上行長史事。其云「守」 者，未實授之名。書首相、長史並列，其後只相一人。史晨碑亦然，蓋當時公牘之例如此。魯相史晨奏出王家穀祀孔子，碑前載奏詞，後為韻語，讚孔子之聖。晨既奏於朝，又以其副上太傅、太尉、司徒、司空、大司農府，亦漢時郡國奏事之例如此，猶今時題本之有副本，又有揭帖也。

壹代一

隋龍藏寺碑，九重壹柱之殿，皆以壹代一字。按《禮記》「節以壹惠」，鄭注：「壹讀為一。」正義云：「上壹是齊一，下一是數之一二也。」經文為大壹之字，鄭恐是均同之理，故讀為小一，取一個善名為諡耳。讀此碑知壹之代一，隋時已然。再唐法琬法師碑，書者為左衛翊壹府翊衛劉欽旦，「翊一府」者，五府之一也，以壹代一，唐時公牒亦多用之。

後五代藩鎮之尊見於碑碣

《蘇禹珪傳》開化瑤嚴閣記，蓋劉知遠為河東節度使、北平王時所舍俸重修者。其書北平王跳行超一格，與書後唐諸帝同式，僧知常書。閔忠寺重藏舍利碑所云「隴西令公」者，李可舉也；「旌麾清河公」者，張仲武也。碑文中於大唐文宗、宣宗及上書皆空二格，於清河公亦空二格，於隴西令公則跳行書，蓋當時河朔之俗，知有節使不知有天子也。

後五代樞密之權見於度牒

長興四年賜冥福禪院地土牒於紀月日之外，鈐以中書門下印，後二行又大於首行，稱「樞密使、檢校太傅平章事、駙馬都尉趙」、「樞密使、檢校太傅平章事范」而不書名。以史考之，蓋趙延壽、范延光也。其時馮道、李愚官同中書平章事，乃真宰相也，延壽、延光特以樞密使加平章事耳。此牒出於中書門下，而押行者惟趙、范二人，道等皆不與，可以想見當時宰相之皆為備員矣。郭威為樞密使，從河內來，變置宰相如更驛卒，有以哉！

碑補史所不及

碑有補史之所不及者，如孫叔敖名饒，薛仁貴名禮，歐公以為非碑則人不知。史稱王稚子為溫令，而碑云為河內令，令外有上穀府卿、祝其縣卿之官，河南尹下有循行一百三十人，蓮勺左卿有秩，池陽左卿有秩云云，皆史所無。《金石錄》載東漢繁陽令楊君之政，足為循吏，而史書無其人。華山廟碑漢武封禪有存仙殿、望仙門，皆《漢書》所不載。邯鄲淳陳元方碑以何進薦拜五官中郎，而《後漢書》本傳以為董卓入洛，就家拜為此官。宋廣平碑稱公雅好諧謔，不事矜莊。安西都護趙含章賄事發覺，簿上獨無公名，公奏明皇曰：「趙賄偶不及臣門，非不受也。」此事《唐書》本傳所不載，而見於顏魯公所書碑側。盧懷慎碑言懷慎本名德慎，卒於開元四年，而新書乃稱臨卒語宋璟以上享國日久之語，年代不符。大宗功臣史稱圖形淩煙閣，而河間元王孝恭碑言圖形戢武閣。他若柳敏孝廉，韓仁循吏，史多遺載。本朝巴裏坤有敦煌太守裴岑紀功碑，稱永和二年八月，敦煌太守雲中裴岑將郡兵三千人誅呼衍王等云云，《後漢書》所無也，使非此碑，則岑功沒矣。《後漢書•皇甫規傳》稱屬國都尉李翕多殺降羌，恃倚權貴。規到官，條奏其罪，而武都西狹頌稱其治化精通，致黃龍白鹿之瑞。使非此碑，則翕功又沒矣。魏中書鄭義碑稱羲之使於宋也，宋主客郎孔道均就邸設會，酒行樂作，均問樂何如，答曰：「哀楚有餘，而雅正不足，其能久乎！」《魏書》本傳不載。淮安定公趙芬碑稱封淮安縣開國子，《隋書》芬本傳稱封淮安縣男；傳不載芬諡，而碑稱定公；其以大將軍歸第，傳亦不書。莒國公唐儉碑云人多庸鄙，惟尉遲敬德頗識事機，公示之以安危，告之以成敗云云，蓋指儉陷劉武周時，密說敬德使降唐事也，《唐書》不載。金明昌三年《威顯廟祈雨感應記》稱隋涼州總管韓擒虎為韓莊公，擒虎有諡，皆足補史書本傳之缺。其他漢、魏、晉、唐一切文武官名不見於《百官志》、郡縣地名不見於《地理志》者，碑誌詳書之，不可勝數矣。

碑補小說之所不及

唐《北嶽府君碑》，御史中丞陳懷志所書，中稱「□天二年，有瀛州清苑縣人魏名確行李至嶽廟前，見二人。一白衣，一紫服，侍從甚肅，自云『我是五嶽大使，發兵馬六十萬，為國討賊，五嶽大神九月三日俱來此山，大為歡會』。名確遷延□出，諸神遂乃作怒，牽至廟中，用申責罰。祝史楊仙童親見其事，乃馳告官司，州將駭之，遂以聞奏」云云。《左拾遺孔紓墓志》，殿中侍御史鄭仁表所書也，中稱：「紓未沒前月餘，書一詩於東扆上，若隱語，曰：『許下無言奪少年，震而不雨月當弦。風濤渭逆艅艎沒，從此無舟濟大川。』及死後，人乃悟『許無言』是『午』字，『震不雨』是『辰』字。紓病亟以辰日，死以上弦日，而歲則在甲午也。」此數事皆唐人小說所不載。

又

李紳《會稽龍宮碑》曰：「紳以進士，貞元十八載客於江浙，與釋修真遇於剡之陽。師言『老禪有念，今茲果矣』，顧謂余曰：『後當領鎮此道，幸建立龍宮，以資福履。』余以為孟浪之詞，笑而不答。至太和癸丑，其言竟驗。」《代國長公主碑》：「公主夢念珠練斷，急手自拾，一個不得，自知不祥，已而薨逝。」 鄭子春撰《北嶽壇廟碑》亦云：「高陽人田登封見嶽神降形，興兵討逆。」

唐碑可笑

《上柱國梁思墓志》敘其先世云：「竦因才著，冀以榮稱。」以大奸為先人之光。滎陽令盧公清德文題云：「大唐洛州滎陽縣頭陀逸僧識，法師上頌聖主中興，得賢令盧公清德之文。」以頭陀之名冠首於鄉人劉虔獎諸人之上，皆可笑也。《常熟令郭思謨墓志》稱「朝廷斷屠之日，母思羊肉，有慈烏銜肉而來；冬間憶庵蘿果，庭樹為之結實；又憶新筍，叢篁忽苞而出。於時天後造周，為之嘉歎」云云。蓋其時武后革命之時，好言祥瑞，故其時激詭好名之人，遂附而書之。

追樹十八代祖碑亦有例

唐虢州刺史王顏追樹十八代祖晉司空、太原王公神道碑，碑稱：「晉司空王公名卓，其先出於周平王孫赤。其父泄未立崩，赤當嗣，為桓王所廢，其後奔晉，代為并州牧。凡王姓皆赤之後，世間太原、琅琊譜稱祖子晉者，皆非也。」碑所云云，未知何本。三代前亦無并州牧之官名，晉史亦無司空王卓，俱不可考。然追立十八代祖碑亦金石中之一例。書碑人名韋縱，楷法絕似顏魯公。

從子稱君之例見《裴道安墓志》、從弟稱君之例見杜牧弟覬墓誌

《裴道安墓志》乃其族叔裴朏所撰也，誌中稱道安為「君」，又杜牧誌其弟覬亦稱「君」，則碑誌之稱「君」，固不論於尊卑，亦金石中之一例矣。道安諱稹，《新唐書》附見於《光庭傳》，其字道安則史所未載。行儉祖定高見於《舊唐書》及《新唐書》《宰相世系表》，而《隋書•裴仁基傳》作定，此碑與《隋書》同。或疑當有一誤，然考《北史》周宣帝禁人有高大之稱，諸姓高者改為姜，九族稱高祖為長祖，則知定高本二名，其單稱定者，必天元時所改矣。

節度使在家食俸之例見於葛從周碑

碑稱《昭義軍節度葛從周神道碑》，昭義者，潞州軍號也。唐末潞州為河東所有，不在朱、梁管內。從周以疾致仕，遙授節度，食其俸於家，非真節度也。宋世節、鎮在家食俸之例，殆始於此。

《錢本草》

沈凡民先生家藏《錢本草》一帖，文為張燕公所作，字為樊厚所書，荔菲彬所刻。一時汪退谷、徐誠齋、王虛舟、林吉人諸名公俱有題跋，大概以此本在《金石錄》中所無，而筆法整媚，疑是後人集右軍書而假托為之者，當亦褚河南《高士讚》之類，物希為貴也。其文云：「錢味甘，大熱，有毒，偏能駐顏，采澤流潤，善療饑口困厄之患，立驗。能利邦國，汙賢達，畏清廉，貪者服之，以均平為良，如不均平，則冷熱相激，令人霍亂。其藥采無時，采之非理則傷神。此既流行，能以神靈通鬼氣。如積而不散，則有水火盜賊之災生；如散而不積，則有饑寒困厄之患至。一積一散謂之道，不以為珍謂之德，取與合宜謂之義，無非分謂之禮，博施濟眾謂之仁，出不失期謂之信，入不妨己謂之智。以此七術精練，方可久而服之，令人長壽；若服之非理，則弱志傷神，切須忌之。」

「祭尊」二字見於古印

古印有南孟祭尊上官、祭尊宜士等名，「祭尊」二字，不知何解。按《漢書》吳王賜號為劉氏祭酒如淳曰：「祭祠時惟尊長者以酒沃酎。」似祭尊為宗老、鄉老之稱。《困學紀聞》載潏水李氏云：古印有文曰「祭尊」，非姓名，乃古之鄉官也。《說苑》鄉官又有祭正，亦猶祭酒也。曲阜桂馥續元吾丘衍《二十五舉》，言之甚詳。

「蜀叟」二字亦見古印

沈潤卿增補王順伯《印譜》漢叟邑長印，注曰：《尚書•牧誓》注有「蜀叟」，孔穎達曰：「叟，蜀夷之別名。」漢興平元年馬騰、劉範謀誅李傕，益州牧劉焉遣叟兵五千助之，是蜀有叟之名。

古印不大

《漢書》嚴助云「方寸之印，丈二之組」，是漢印不過寸許，便自佩也。唐、宋印漸大，然楊虞卿為吏部，置匱以鎖之，而繫綬於鑰，是私印猶未大也。晉周伯仁向王導云：「今日殺諸賊奴，取金印如斗大，繫肘後。」當是封拜時之官印耶？仲長統云：「身無半通青綸之命。」注：「《十三州志》曰：『有秩、嗇夫，得假半章印。』」即半通也。《抱樸子》曰：「古之入山者佩黃神越章印，其闊四寸，其字百二十。」是則印大之濫觴。

三碑疑義

郭有道碑曰：「委詞召貢，保此清妙。」「召貢」二字，未知何解。北周《華嶽頌》：「每挹仙人之漿，時停酒母之騎。」按酒母，糟名也，何以有騎之稱？又劉向《列仙傳》：「呼子先者，百餘歲。呼酒家老嫗曰：『急裝，當與俱。』夜有仙人持二茅狗至，子先與酒家母騎之，乃龍也。常於華陰山大呼，言子先、酒家母在此。」考《華嶽頌》所云，或指此事。邠國公碑曰：「常生縱巧，有符丁緩之期；蘭膏自芳，不假海人之贈。」海人之贈，香也。丁緩之期，不知所指何事。按劉歆《西京雜記》「長安巧工丁緩者，為常滿燈，七龍五鳳，雜以芙蓉蓮藕之奇，又效房風法為臥褥香爐」云云，或即此碑所云丁緩也。

漢碑好稱故官

漢人好稱其故官，如孔彪自博陵太守遷河東太守，而碑額尚題《漢故博陵太守孔君碑》；魯峻自司隸校尉遭母憂，服竟拜屯騎校尉，而碑額尚題《漢故司隸校尉魯君碑》；柳敏歷五官功曹、宕渠令，而碑稱《故孝廉校官碑》。額曰銘，亂曰誄。前有誄，後又有序，宜為王元美所非。

《隸釋》不解「分子」二字

洪氏《隸釋》稱光和紀年稱分子者六十人，景君碑有「鴟鴞不鳴，分子還養」之語，「分子」二字未詳。余按《三國志》彭羕與孔明書云「分子之厚，誰復過此」，裴松之注：「羕言劉主分兒子厚恩，施之於己，故其書後云『負我慈父，罪有百死』云云。」想分子之名，是東漢人序恩通用語耳。《左傳》晉有餘子公行之官，杜注：「餘子，適子之母弟也。」

高湛、張琮二碑

本朝碑碣出土中者甚多，然無甚功勳則當時史書不載，未為遺憾。乃裴岑一碑而外，如北魏贈齊州刺史高湛墓誌，稱其臨難殉軀，奄從非命，則大節可觀矣。唐睦州刺史張琮碑稱母竇隋文帝之甥，夫人長孫皇后之姊，且從征王世充、劉黑闥有功，則勳階並茂矣。正史絕無姓名，何也？湛誌有都督南荊州之稱，按《魏書•地形志》有北荊州而無南荊州，然則南荊州亦補史所未載。

唐、宋二事例見於碑碣

唐法有私覿官，凡朝臣使外國者賜州縣官十員，使以名上，以便其私，所以優使臣也，見韓文公《韋丹墓志》，而《唐書》缺焉。宋法公卿無後，沒入家貲。翰林學士劉均無子，官歿其貲，江鄰幾為奏請立後，還其家貲。人臣無後沒入家貲之法，亦不見《宋史》，而見《歐公江君墓志》焉。

婦人書碑

《唐安公美政碑》，房璘妻高氏書，婦人書碑，金石中一人而已。







卷六　天時地志類


改正、改朔、改年

或疑商人以丑為正，既書元祀，則必書其歲首之月。萬充宗以為《商書•伊訓》之「十有二月朔」，實子月也。崩年改元，商制本不同於周制，先儒謂商改正朔而不改月數者，非也。夏建寅，商建丑，周建子，是改正也；夏朔以平旦，商朔以雞鳴，周朔以夜平，是改朔也；秦建亥而仍曰「冬十月」，是改年也。

齊秦之曆、魯之曆

《管子》三卯、三暑、三寒之令，齊曆也。《呂氏春秋》月令，未行之秦曆也。《涿塚周書•時訓解》，魏曆也。周之分至未嘗繫之以時，獨《大司樂》有 「冬日至」、「夏日至」之名，故萬充宗深以《周官》為偽。漢高八年，楚元王之三年也，《律曆志》中不書漢年，反書楚年，全謝山以為此必劉歆之文。蓋周曆之後有魯曆，以魯紀年，劉為楚元後，故仿其例以楚紀年。

古不重望日

《玉藻》「天子朔食太牢，諸侯朔食少牢」，不言望日之食。《喪禮》「朔有殷奠，月半不殷奠」，是直指望日之不重也。《周官•塚宰》「司徒懸法於象魏」，亦只用朔日。《論語》「吉月必朝服而朝」，注：「吉月，月朔也。」「六經」明文無重望日者，惟康成注「月半不殷奠」乃云「大夫以上仍有月半之奠，士降則無。」其殆非古經之旨乎？夫月者，日之配也，古人扶陽而抑陰，故《祭義》曰「祭日於東，祭月於西」，於月貴其明之始生，而不貴其魄之已兆。又《易》象言「月幾望」者三，望而曰幾，殆有無取其滿而戒其滿之義。冬至受賀而夏至不受賀，蓋亦貴陽而賤陰之義歟？

以月紀日

古史以月之盈虧紀日者，惟《尚書•武成》有「旁死魄」、「哉生明」之詞，《召誥》有「二月既望」「三月，惟丙午朏」，《顧命》「惟四月哉生魄」，《畢命》「六月庚午朏」。

夏正或用或不用

《豳風•七月》以後稷先公皆夏時臣，故從夏正而避十一月、十二月之名，則曰「一之日」、「二之日」。然先儒以為商、周改朔不過朝覲聘問耳，其他總以夏正為主。《左氏》伐虢童謠、絳縣老人語可驗。《詩》曰「四月惟夏，六月徂暑」，皆周用夏正之證也。《孟子》曰「七八月之間旱」，《春秋》「二月無冰」，「正月日南至」，「申須曰『火出於夏為三月，於商為四月』」，皆周不用夏正之證也。元吳草廬云：「春王正月」者，明其為周王之正月耳，其時他國必別有所謂正月也。明周洪謨云：周以十一月為歲首，非以為正月也。商之建丑也，曰「惟元祀十有二月朔」，稱元祀仍稱十二月，不稱正月。秦之建亥也，亦曰「元年冬十月」，不稱正月。一為史官紀年，一為曆官紀年。余按《論語》「子張問十世」注：「神農以十一月為正，女媧以十二月為正。」何晏此說，不知何所考。而漢武帝後，魏明帝景初元年建丑，唐武后建子，肅宗上元二年建子，蓋亦不專從夏正矣。

二十四氣

曆中二十四氣，萬充宗以為始於漢之太初曆。蓋二十四氣在夏正則安，在周正則戾。《隋書》後齊神武霸府由曹參軍信都芳深有巧思，能以管侯氣，仰觀雲色。嘗與人封語，即指天曰：「孟春之氣至矣。」人往驗管而飛灰已應。每月所候，言皆無爽。又為輪扇二十四，埋地中以測二十四氣，每一氣感，一扇自動，他扇並住，與灰管相應，若符契焉。《周書序》周公辨二十四氣之應以明天時，作《時訓》。唐《太衍曆議》七十二候原於周公《時訓》，《月令》雖頗有增益，然先後之次則同，自後魏始載於曆。

上已之說互異

《癸辛雜記》「上已當作上己」，謂古人用日例以十干，恐上旬無巳日。吳才老謂「辰巳」之「巳」亦讀「以」，古人卜日用干，數日用支，故三正建月，爰定子丑，四時分日，乃用甲乙。《禮》上丁習舞，仲丁習樂，《傳》上辛大雩，季辛又雩，皆其證也。《宋書》曰「自宋以後，祓禊但用三日，不用巳日」，以常常上旬朔在午未，則此一旬已無辰巳故也。謝氏《五雜俎》則云：「《西京雜記》『正月以上辰，三月以上巳』，其文甚明。『巳』，劉熙《釋名》訓作『止』，謂 『陽氣之止於巳也』，故巳即己也，但不可以支為干耳。」《日知錄》亦云：「辰為建，巳為除。故三月上巳，祓除不祥。三代以上重干，如《易》稱『先庚先甲』、《詩》稱『吉日惟戊』是也；三代以下重支，如《漢書》之『吉日剛卯』、《蘭亭》之『三月上巳』是也。」《潛丘劄記》亦云「《蘭亭》三月三日乃丙辰，次日丁巳。」《康熙字典》亦主重支之說。錢辛楣曰：「『辰學，巳』之『巳』與『巳矣』之『巳』是一字兩讀也，『戊己』之『己』與『上巳』之『巳』判然不同。毛西河不通小故有一字三讀之妄說。」《齊書•禮志》：「或云漢世有郭虞者，以三月上辰生二女，上巳又生一女，皆死。時俗以為大忌，每至其日，皆適東流水，祈祓自潔濯。」按此條亦作辰巳，而別為一解。《字典》引《宋書•禮志》云「自魏以後，但用三日，不以巳也」，此言「自宋以後」，當更考之。

無羊之月

算命之書以寅、午、戌三月為無羊之月，以宋制官員於此三月例減祿料，故曰無羊。

都試之日

漢以九月為都試日，太守、都尉共課最之日也。集生徒講授則曰大都試。

十時十位

叔孫穆子生，卜楚丘之爻詞曰：「日之數十，故有十時，亦當十位。」杜注：「日中當王，食時當公，平旦為卿，雞鳴為士，夜半為皂，人定為輿，黃昏為隸，日入為僚，晡時為仆，日失為台。」

日月晦朔解

吳廷耀云：日月之圓缺，前賢議論不同。有云「陽有餘而陰不足，故望後漸虧，迨至晦日即全損矣。」竊以日月為陰陽之精，調和而成歲月，絲毫不可偏損。譬於人身一小天地，陰陽稍有偏枯，即為疾病，若如晦月之全虧，人豈復能生活耶？又說「月借光於日，而月之缺處，乃日輪入地，月為地所掩，故有虧缺。」 夫天雖如卵，地包於內，然常視日月星辰，皆自東南北斜過於西南北，似非竟由西穿地而東也。倘如前說，月缺因日為地隔，所以損光，是每夜日必入地矣，何以十五日後至二十七八日雖有滿缺，而光朗徹夜？日既入地，為地所隔，月之光何以不損乎？況星與月同藉光於日，而星常明，豈日入地之後但隔月之光，獨不隔星之光乎？予竊揣摩，恒不釋念。偶以瓷盂照日，恍然大悟。夫日，陽也，其體凸如滾球，光照四方；月，陰也，其形凹如覆盂，有質無光。月借光於日，日居高而月居低，對照則光全滿，稍偏即虧，即月之本體所遮，由漸偏而至漸晦，乃月背日而行，故無光矣。度行左右，故有左右弦缺之分，其既虧之後，尚隱隱然有半輪黑丸可見，則是月未受日光之本體也。至於日月之食，或云是日月同度相掩，似屬不然，倘望日月食，則日當空便同白晝，如何反有晦暗之理？據《天文別論》，乃羅計星同度所掩，其說近理。

三伏

《史記》秦德公二年初伏，注：「三伏始於秦，周無伏也。」劉熙《釋名》云：「金氣伏藏也。」故三伏皆庚。王大可云：「三伏者，庚金伏於夏火之下也。金畏火，故曰伏。」

測天三家以外諸說

測天者宣夜、渾天、昕天三家，人皆知之。今用西洋法，則亦渾天遺意也。然三家外，散見各家論天地有極奇者。《唐書》太宗收骨利干，其地夜短，煮羊脾未熟天即明。《元史》沙弼國日入時其聲凶湧，國人必擊金鼓以亂之，否則小兒怖死。土哈國日入不滿一時，隨即出地。宋戴五原云：「嘗登崆峒之巔，見日光非從海出入也。太陽之氣朝則聚，聚極而圓明；暮則散，散盡而昏黑。日聚日散，人離日遠，故誤以其散聚為穿地而過耳。」《癸辛雜志》云：「趙都統見海神，黃衣赤眼，以頭頂日而上，日漸高，人漸小。」本朝懷氏《坤輿外記》云：「莫斯歌國其地夜長晝短，冬至之時，太陽出止二時而夜矣。」季氏《台灣雜記》云：台灣東有紅夷國，中國商人某舟泊其地，竟無晝夜，花木明秀，商大喜，以為仙境，乃留三百人裹糧居之。隔年復至，則山中黑如長夜，人跡已絕。取火照之，見碑上留字云：「此國至秋而暮，至春而旦，以一年為晝夜也。」王方平云：月至梁時，已周圍減寸矣，自開闢至唐虞已減一寸。郭守敬云：古日舒長，今日促，每百年則短一分。孫太初云：今日不如古日之熱。邱長春云：日不入地，猶之星辰亦不入地，三光輕清故也。七八月間河漢尤顯，日月東西出沒，而河漢常在天。《周髀經》算天至二百四十八萬里而日月不照矣。《侯鯖錄》言海中三日並出者，大魚之目也。

地有四遊

《尚書考•靈耀》曰：地體雖靜而終日旋轉，如人坐舟中，舟自行動，人不覺耳。春星西遊，夏星北遊，秋星東遊，冬星南遊，一年之中，地有四遊。

十三月、十四月、十九月

《陳寵傳》「十三月陽氣已至」，《牛宏傳》「十三月不以太簇為宮，便是春木不旺」，注：「十三月，正月也。」《金石錄》古公緘鼎有「十四月」，戌命尊有「十九月」，歐公問貢父而不知，王鳳洲以為閏月也。《是齋日記》以為嗣王即位，雖逾年不忍改元也。汪師退作《史記十表》，言秦漢之際陳涉起陳凡六月，武臣起趙凡四月，皆繫以月而不年，而其中有四十八月、三十八月，何以不年？其時統無所屬，不得以正元起數故也，故《管子》亦有二十四月之文。此說出而十四月、十九月之說可以明矣。

端午不必五月、修禊不必上巳、登高不必重陽、除夕不必歲除

唐宋廣平賀表曰「時則仲秋，日惟端午」，是端午不必在五月也。劉楨《魯都賦》「素秋二七，天漢指隅，人胥祓除」，其時蓋七月十四日。《漢書》「八月，帝與群下祓於灞上」，是修禊不必三月也。《隋書》「文帝七月與群臣登高」，是登高不必重陽也。唐人亦有《人日登高》詩。《太平廣記•盧頊傳》「是日冬至除夜，盧家備粢盛之具」，是冬至夜亦名除夕也。《老學庵筆記》「冬至前一日名為冬住」，亦奇。

寒食不必清明

《汝南先賢傳》介子推以三月三日自燔，後有禁火之俗。按《後漢書•周舉傳》太原舊俗以介子推焚骸，至其亡月，士民輒一月寒食。舉既到州，乃作書置推廟，言盛冬去火殘損民命，非賢者之意，以宣示愚民，使還溫食。依此則寒食乃在冬矣。《琴操》言子推抱木而死，文公哀之，命人五月五日不得舉火。依此則寒食又在夏矣。

開闢不必十二萬年

元人伊世瑜《郎嬛記》曰：天地日月之壽，亦如世上人，各有長短不齊。康節所云「一開一辟，必須十二萬年」，非也。

地理之難

地理之學極難，閻百詩云：「代有四遷，寧人知其二；江西有三，寧人知其二。」寧人以幽、并、營三州在《禹貢》九州之外，而百詩又引《周禮•職方氏》所載駁之，如昭餘祈在今介休縣，肅慎氏在寧古塔之類。牧齋注杜，以潼關為唐始立，而竟忘曹操之殆死潼關，則真乃目不見睫耶！方密之《通雅》載石頭城非石城；龍門、棧道均非一處。有漢之河東，唐之河東；周之河內：漢之河內：皆不同處。

五服

《禹貢》五服，《周•職方》九服，蓋就賦役之繁簡、王畿之遠近，因時制宜，略有損益，其實山川藪澤為不可移易之物，非周商異於虞夏也。鄭康成以為服五百里是堯之舊制，禹弼之，更增五百里，面五千里，相距為方萬里。其說甚誕。按《王制》云「四海之內，斷長補短，方三千里」，原有明文，而孔疏引《地理志》言漢之土境東西九千三百三里，南北萬三千三百六十八里，其所以與九服、五服之面五千里俱不合者，蓋《尚書》所言，乃據其虛空鳥路方直而計之，《漢書》所言，乃是著地人跡屈曲而量，所以其數不同。此說尤誕。夫虛空鳥路，非鳥不知；三代之人非著翅解飛者，何能憑空丈量而臆斷為五千里哉？其實幅員之廣，三代實不如秦漢也。再考唐虞之時，雍州之地猶為導河、導弱所經，冀州之北，並無治水之跡。此二方者，有何侯衛之可設、貢賦之可稽乎？且依其說，則王者之都必長在天下之中，如嵩、洛、汝、潁地方，然後均齊方正，而五服、九服可以環而向之；若虞夏之都偏於北，周人之都偏於西，其北則沙漠苦寒，西則戎狄流沙，又安得有五千里之侯衛耶？至於東南二面，又豈止於五千里耶？戴未堂曰：周之兗州，南侵青、徐，大於《禹貢》之兗州；周之青州，兼徐侵豫，倍於《禹貢》之青州；周之冀州，分其北為并州，分其西為雍州，合三州乃當《禹貢》之一冀州。

四至不同

四至之說不同，《爾雅》云東至泰遠，西至邠國，南至濮鉛，北至祝栗。《呂覽》則云東至搏水之地，西至三危之山，南至續黹之國，北至夏海之窮。《大戴禮》則云北至幽陵，南至交趾，西至流沙，東至蟠木。

三揚州

漢以廣陵郡屬徐州，今之江都也。其揚州刺史或治歷陽，即今之和州也；或治壽春，即今之壽州也。杜詩之「何遜在揚州」。《禹貢》揚州之域所統甚廣，《晉書》、《隋書》均以交廣為《禹貢》揚州，杜佑非之，以三代時尚無南越；而不知《堯典》之「宅南交」，即交趾也，故史遷《舜本紀》有「北發息壤」、「南撫交趾」之語。至於北朝所僑置之揚州，則更紛攬矣。

五赤壁

今江漢間稱赤壁者有五：漢陽也，漢川也，黃州也，嘉魚也，江夏也。東坡指黃州赤鼻山為赤壁。按劉備居樊口，迎操軍於赤壁，則赤壁當在樊口之上。又赤壁初戰，操軍不利，引次江北，則赤壁又當在江南矣。

三曲江

曲江有三：枚乘《七發》「觀於廣陵之曲江」，今浙江也。廣東有曲江，今韶州也。司馬相如《弔二世賦》「臨曲江之隑州」，今長安也。曾鞏《鑒湖圖》有所謂廣陵斗門者，在今山陰縣西六十里。江都更名廣陵在元狩三年，其時枚乘已卒，不應見之於文。至元年間試《羅刹江賦》，獨錢惟善以錢塘江為曲江，遂冠三千人之上，見《升庵外集》。

徐、揚可稱閩中

今閩中為福建，然傅亮從武帝平閩中詩曰：「鞠旅揚城，大蒐徐方。」是徐、揚亦可言閩中。梁元帝去丹陽尹荊州詩曰：「分符蒞閩越，終然慚厲精。」是荊州亦稱閩越。《華陽國志》稱「哀牢歸義，其地東西三千里，有穿胸儋耳閩越」云云，是今之雲南亦古之閩越也。錢辛楣曰：「宋武並未入閩，傅亮從武帝平閩中，恐是關中之訛。」

江河發源

《禹貢》有「岷山導江」之文，而後之論水者遂以岷山為江源，《桑經》、《酈注》皆主其說。自前明徐霞客好遊，直至昆侖，見河與江皆出自昆侖，不過河源在北，江源在南耳。岷山者，乃其入中國之始，而非其發源也。有以北金沙江為江源者，其源在西番境內，莫得其詳。李穆堂以《康熙方輿圖》考之，岷山與金沙江會合於四川之敘州，自敘州逆而數之，直發源於西番之阿克達、母必拉等處，蓋六千九百里而後至岷山，幾與黃河同源。徐楚金作《說文繫傳》言河出昆侖，昆侖神靈之宅，帝之下都，非造次可睹。蓋在元以前未窮河源，到星宿海處故也。豈大禹之力不如一元人哉？天地之鑰，必至此而始開也。沈括《筆談》云：「溫州雁宕山，前人未見，故謝靈運為太守，未曾一遊。至宋真宗修昭應宮，采木入山，此境始露於外。」可知天下境界無窮，學問之道亦然，安見前人言之而後人不可再置一說耶？儲六雅曰：「庚桑子洞顯於周，仇池顯於晉，雁宕顯於晚唐，黃山顯於明末。」

二百里蔡

「二百里蔡」，《孔傳》以為殺減其稅；「二百里流」，為流移而隨其俗。《蔡傳》俱以為罪名，愚意孔說為是。唐虞以流宥五刑，似流為最輕之罪，安得流諸荒服之外？故曰「流共工於幽州」，幽州非荒服也。

地名通用

棘闈，楚地也，見《左氏》昭公十三年，而今以為貢院試士之所。九京，晉地也，在京陵縣，見《水經注》，今以為死者九泉之通稱。太原、平陽，地之通稱也，見《孔傳》，而今以為山西之太原府、平陽府。杏壇，澤中高處之通稱也，見司馬彪《莊子注》，今指定為孔子講禮之所。蠶室，魯地也，見《左氏》哀公八年：「吳伐魯，舍於蠶室。」後人以為受宮刑之所。

地名所由

虎牢者，《穆天子傳》七萃之士擒虎而獻之天子，天子命為押畜之東虞，是名虎牢。餘干者，梁武時童謠「王氣在三餘」，乃置餘干縣。金山者，唐有僧獲金江中，因而建寺，猶之始皇埋金建業，故名金陵也。俱見《九域志》。任昉《述異記》云：吳人買瓜於江畔，故曰瓜步。水際曰步，湘中有靈妃步是也。句容山形曲而有容，故曰句容，見《真誥》。望都者，謂登堯山望見都也，見《地理志》。邯鄲，鄲，盡也，言邯山至此而盡也，見《寰宇記》。楊關者，漢將楊興敗逃，出此關，故曰楊關，見《清波雜志》。《孫權記》注云：閶門者，夫差以吳門上通天閶，故號城門曰閶門，見《括地志》。漢封真人匡續為越廬君，以其所廬處故也，後遂名其山為廬山，與焦山之名因焦先所居同義。匡字君孝，見《杜陽雜編》。章懷太子注「錢塘」二字始於漢人華信築塘，以錢易土，故名錢塘；《世說》注以為沈信所築，二姓殊不相符。按《史記》「始皇至錢塘，臨浙江」，早有錢塘之名，在漢之前矣。良常者，秦始皇曰：「巡狩之樂，莫如山海，自今以往，良為常也。」餘杭者，禹杭之訛。杭，舟也，言大禹至此舍車而登杭也，見《地理音釋》。奔牛者，梁武帝掘鍾山，得一僧於龕中，僵坐不動，寶志公曰：「此人定僧也，可以磬醒之。」遂起而走，逐之，至丹陽四十里，化為牛奔云，見《白醉瑣言》。丹徒者，秦始皇命赭衣人三千鑿山以斷王氣，遂名丹徒；會稽者，禹王於此朝諸侯，會計天下之財幣，故曰會稽，見《咸淳臨安志》。孔廟東南有雙石闕，故名闕里，見《水經注》。彭祖二子，長曰武，次曰夷，所居山遂名武夷，見《武夷山志》。太湖得咸池五車之氣，故名五湖，見《陸魯望集》。

三吳三解

《通典》漢分會稽、吳興、丹陽為三吳，《水經》以吳興、吳郡、會稽為三吳，《指掌圖》以蘇州、常州、湖州為三吳。

五湖五解

虞翻以太湖通五道，又上通咸池五車之氣，故號五湖，其實一湖也；猶之昭餘祈雖名九澤，其實一澤也。然《水經》五湖有長塘湖、射湖、貴湖、上湖、滆湖五湖之分。《吳越春秋》又有貢湖、遊湖、青湖、梅梁湖、金鼎湖之分。韋昭以胥、蠡、洮、滆四湖及具區為五湖。合之前陸魯望所言，是五解矣。

馬嵬本人名

《學圃萱蘇》云：「馬嵬，晉人名也。昔人在此地築城避兵，後因以名其地，而以楊妃一死，遂大著於天下。」

台城

六朝朝廷以禁省為台，故稱官軍為台軍，禁城為台城，法令為台格，使者為台使。猶之昔并州刺史治太城，蜀郡太守治少城，便稱太城、少城云爾。

雁塔

佛家三淨食：雁也，犢也，鹿也。永徽三年，玄奘僧造塔於宮城南，見雁飛過，戲曰：「眾僧缺供。」一雁應聲而墜。眾曰：「此雁舍身，宜旌彼德。」遂不食三淨而瘞此塔，名曰雁塔。題名者，僧道士庶皆有之，不止進士也，見《震澤長語》。

兩水精宮

闔廬造水精宮見《述異記》，即今之蘇州也。後楊濮守湖州詩有「清光合作水精宮」之句，從此湖州亦稱水精宮。

蜀無眉山

邛州牧楊宏度云：人稱三蘇為眉山蘇氏，考之蜀中志書，無所謂眉山者。一日登城望遠，見萬山橫秀，皆如列眉，方悟眉山與眉州之稱。今誤以州署後不土岡當之者，非也。

吳興非湖州

《江淹傳》「淹為吳興令」，今之浦城也。《三國志》「吳以浦城為吳興」，唐改為浦城。故文通詩曰：「長望竟何極？關雲連城邊。」其為今之閩省所屬無疑。顏魯公作《妙喜寺碑》，竟以吳興為湖州，誤矣。《別賦》「送君南浦，傷如之何」，正指浦城而言，非今之江浦也。







卷七　官職類（上）


六朝尚書台有二書體

六朝宋、齊之間尚書台文檄有二體：召人用虎爪書，告下用偃波書。取其不能倉猝書成，所以防奸偽也。見宋子京《筆記》。

領、行、兼、假之分

漢官以上兼下曰領，霍光以大將軍領尚書事是也。以下攝上曰行，韓安國以御史大夫行丞相事是也。以本官任他職曰兼，常惠以右將軍兼典屬國是也。暫署曰假，趙充國為假軍司馬是也。

爵、官、職、秩之分

爵者，公侯伯子男也；官者，宰相尚書也；職者，一品至九品也；秩者，光祿大夫至文林郎也。俸之深淺亦曰秩。

古無教官

古有大司成、大司樂主教士之責，其庠序學校之在鄉者，其師皆致仕之大夫歸老於鄉者，為之教授，不別立官，有類今之掌教書院者是也。漢人校官碑所稱 「潘君諱乾，字元卓」者，先佐上郡，再除曲阿尉，以其能興文教而歌誦之，非今之教官也。宋慶曆始命天下小州小縣皆立學，而設官以教焉。朱子記漳州教授廳云：「官雖有統，而其任之本諸身者，非期會簿書之可考，上之人又以其儒官而優容子，故仕者反利焉。」《魏志•武帝紀》興平八年令郡國各修文學，縣滿五百戶置校官，選其鄉之俊秀而教學之。校官之設，蓋始於此。

唐、宋銓選

唐選官有小選、東選、南選之分。小選者，凡流外，兵科、禮部舉人，得自主之。東選者，應選之人集於洛陽，就近銓選。南選者，因嶺南、黔中太遠，遣郎官御史為選補使，至其地選之。其州縣官亦不由吏部選授，聽彼處都督辟上人而用之。宋神宗八年詔川、陝、閩、廣八路之人免其赴選，令轉運司立格就注而已，皆為體恤遠人之意。

勳、階、封、號、食邑、實封之分

宋大臣有勳、階、封、號之分：階者，如程琳碑贈太師尚書令本階開府儀同三司是也；勳者，上柱國廣平郡公是也；封者，封七千四百戶是也；賜號者，推誠、保德、守正、翊戴功臣是也，餘皆仿此。其食邑與實封有別者，如余襄公食邑二千六百戶，實封二百戶是也。唐之實封可以食其租稅，至宋皆為虛名。封號起於唐明皇與肅宗、德宗，如賜號開元功臣、寶應功臣之類。

小門下

六朝呼侍中為門下省，故給事黃門侍郎呼小門下。

賜金紫非本秩

光祿大夫銀印青綬，南齊樂安任遐為光祿大夫，向王宴乞一片金，宴為啟上賜以金紫。所云賜者，非其本秩應有之章服也。故凡書賜紫金魚袋及賜銀青、賜緋者，皆沿此例。紫綬則金魚袋，青綬則銀魚袋。

相國尊於丞相

吳仁傑《兩漢刊誤補遺》言：《百官表》蕭何為丞相，七年遷為相國。《何傳》又言使拜丞相為相國。《史記》秦惠王拜張儀為相，又以樗裏疾、甘茂為左右丞相。是丞相者，佐相國之名，相國尊於丞相也。

尚書令尊於尚書

《東漢•百官志》尚書令，千石。且云在孝武時宦者職耳，成帝才用士人。故周堪以尚書令升光祿卿，在漢時不甚尊。至六朝而其職漸重。《唐六典》尚書令正二品，六尚書其屬也，皆三品。又置左丞一人、右丞一人，從二品。是尚書令尊丞相之上，即秦漢之相國也。淳化三年詔升尚書令在三師之上，大臣薨而贈尚書令者必兼他官，惟韓魏公以功大獨得單贈，此其證也。

唐、宋正一品皆贈官

唐、宋正一品者，只太師、司徒、司空、太尉，皆贈官耳。或以太師致仕，或以太尉致仕，或死後加贈，非現任也。如其起用，則反落免之，如元豐元年文彥博落太師致仕，平章軍國重事。

領、錄尚書事更尊於尚書令

漢武時霍光領尚書事，章帝時以太傅趙熹、太尉牟融並錄尚書事，尚書有錄名自熹、融始。蓋即虞舜大麓之職也。和帝時太尉鄧彪以太傅錄尚書事，位上公，在三公之上，每少帝立則置此官，猶古塚宰總己之義也。《宋書•褚淵傳》太祖崩，遺詔以淵為錄尚書事，江左以來無單拜錄者，有司疑立優策，王儉有策而不優之義，淵表稱「總錄之任，江左罕授」，蓋尊之至也。《隋書》錄尚書一人，位在尚書令之上。

太史公位在丞相上

衛宏《漢儀注》以「太史公位在丞相上，天下記書先上太史公」云云，晉灼非之，以為《百官表》所無也。史遷亦自謂先人「文史星曆，近乎卜祝之間」，則位在丞相上之說可疑。於文定公以為位者，朝著之位，非爵位也。如唐宋螭頭記注之制，在人主左右耳，故不見於《百官表》而見於《儀注》也。「太史」二字見《尚書•立政篇》。

尚書侍郎古不甚尊有遷縣令者

《周官》「司會」康成注云：若今尚書矣。秦世少府遣吏四人在殿中主發書，故謂之尚書。尚者，主也。漢有尚衣、尚冠、尚浴、尚席、尚書，謂之「六尚」，官六人，俸六百石。李固有北斗喉舌之稱，以其出納王命故耳，官不甚尊，非今之所謂尚書也。以六曹尚書當周之六官，始於武后，光宅元年以天地四時分六部，故《通典》已有六部之條。侍郎乃掌守門戶之名，有儀郎、侍郎、中郎、郎中之分，比四百石。蔡質《漢儀》曰：「尚書郎初從三署詣台試箋奏，初上台稱守尚書郎中，歲滿稱尚書郎，三年稱侍郎。」揚雄為侍郎，乃三署郎，非尚書郎也。恰從此員推升侍郎，五年遷大縣令。尚書郎只五品，初以令史久缺補之，光武參用孝廉，故丁邯寧受杖不肯補郎，恥以孝廉補令史之職故也。西漢侍郎千餘人，東漢三十六人，一尚書領六郎。光武時尚書之權已重，所謂「不任三公，事歸台閣」者，章懷太子注云：「台閣，謂尚書也。」其後以侍郎貳尚書，亦自唐始。

稱令公

《新唐書•郭子儀傳》子儀為中書令，人稱之曰郭令公。白居易有《寄獻北都留守裴令公五言四十韻》首一句：「天上中台正，人間一品高。」自注：「中書令上應中台，司徒官一品。」按此以中書令而稱令公。宋楊業由雲州觀察使贈太尉、大同軍節度使，未為中書令而亦稱令公，何也？《明一統志》載楊令公祠在密雲縣古北口，祀宋楊業。

平章事非本職

唐平章事雖宰相之官名，而非其本職也。有以侍郎平章者，有以尚書平章者，至中書令領平章事而極尊故稱曰令公。

御史有不主糾察者

監察御史主糾察，而侍御史則主藏書冊，老聃曾為此官，不司糾察。按《通考》侍御史即周之柱史，漢之太史是也，非御史臺之御史也。如後世有給事中之名，而不司宮禁；有司馬之名，而不司兵；有太常之名，而不司音樂。

署理

今官有署理、實授之分，其來最久。《楚漢春秋》曰「會稽假守殷通，項梁所殺者」，假即署也。

柱史二解

老聃為周柱下史，故御史稱柱史，一解也。《通考》云御史冠以鐵為梁柱，故號柱史，亦號端公，又一解也。

長史

漢制一宰相兩長史，又邊防郡守亦有長史，是長史者似是掾屬之官。唐劉濟為都督府長史，是都督亦有長史矣。元稹為虢州長史，豈州縣亦有長史歟？

以降為尊

杜詩辟大司馬府，由公府掾三遷為侍御史，安集洛陽。以狀聞，世祖賜棨戟，往河東剪滅諸賊，乃拜成皋令，以御史作令也。陸遜為大將軍，立功，後孫權欲其出身之正，乃使鄉里重辟舉為秀才，以大將軍作秀才也。二事極相類，皆以降為尊寵。又《陳書》司馬申以戎昭將軍為江乘令。

學士

蕭梁有「壽光殿學士」之號，為學士之始。中宗采上官婉兒之言，設宏文館學士，親近陪宴，以至權重於宰相，李鄴侯、陸宣公皆為之。明洪武初仿宋殿閣學士之制，設華蓋殿學士等名，不過五品，備顧問而已。自胡維庸作相，敗後屢召學士解縉等谘詢，而權遂重，永樂時至加師保。

大學士

《李泌傳》肅宗加集賢殿崇文館大學士，泌言學士加「大」始於張說，己不敢當，乃以學士知院事。至崔圓加大學士而引泌為辭。宋設集賢殿大學士一人，以宰相充之。丁謂為資政殿學士，在翰林學士下，帝乃加「大」字，班承旨上，然則大學士之尊久矣。

侍讀

唐明皇無人問古，盧懷慎薦馬懷素為侍讀，此「侍讀」二字見史傳之始。

都都知、都都統

唐相王鐸官拜都都統，樂工李可及官拜都都知。蓋因僖宗奏樂召都知，三十人並進，無所統攝，乃別立都都知。王鐸之官名實始於此可見。

奉憲

《史記•三王世家》：「百官奉憲，各遵其職。」《漢書•景帝紀》：「酷吏奉憲失中。」按《穆天子傳》「受敕憲」注云：「憲，教令也。」

黃堂

「黃堂」二字見《東漢書•郭丹傳》，注：「太守之廳也。」《郡國志》曰：「雞陂之側，黃歇假居之地，屢有火災，太守塗雌黃以厭之，故曰黃堂。」

主事是吏非官

或問黃梨洲「宋官名有某部主事否」，梨洲云：「宋制六部自尚書以下，只有侍郎、郎中、員外郎三項，其主事、錄事、令史、書令史皆吏也，而非官。凡三省樞密皆有之，不獨六部也。」《日知錄》曰：「主事始於後漢，光祿勳有南、北庭主事，其職掾史也。隋有主事令史員。」

總督

「總督」二字見《漢書》，《西域傳讚》曰：「總督城郭，三十有六。」《陳書•蕭摩訶傳》吳明徹曰：「步軍既多，吾為總督，必身居其後。」此「總督」二字之再見者。

刺史

古刺史一官最為不倫，忽輕忽重。大抵漢之刺史，以六百石而糾二千石，居無定所，似明之巡按也；魏晉刺史，統轄數州，兼領軍務，似今之總督也；隋唐刺史，則今之知府、知州也。

監司

「監司」二字始於徐邈與范寗書：「擇公方之人以為監司。」見《晉書》。

郡縣忽大忽小

三代縣大而郡小，故曰「上大夫受縣，下大夫受郡」，又曰「縣有四郡」。戰國縣小而郡大，甘茂曰：「宜陽大縣，其實郡也。」晉制不宰縣者不得入為台郎，任至重也，故北魏孝文以此官與崔亮。後嗣君失政，以廝役為之，士人不屑。元文遙力除此弊，乃集於神武門，唱名慰諭之。宋寧宗慶元年間，詔改官必作令，謂之「須入」，除殿試三名外，雖宰相子無不宰邑，邑令又重矣。《唐語林》以得縣令為得畜生道，以得學博為入餓鬼道，豈非忽大忽小之證歟？

元知府或有或無

或問黃梨洲「元官名有某府知府否」，曰：「元制諸路設總管府，達魯花赤之下為總管，總管下為同知、治中、判官。散府則達魯花赤之下置知府或府尹。若揚州、杭州皆為上路，有總管而無知府。所謂達魯花赤者，國言荷包壓口，取管轄之義。稱州達魯花赤曰監州，縣達魯花赤曰監縣。」

制府

今稱總督為制府。「制府」二字見《宋史•李全傳》中，以宋有安撫制置使之官，故有制府、制閫之稱。許國為此官，命全參謁，全曰：「不參制府，則曲在我。」幕府章夢先亦令隔簾貌喏，貌喏者，大概今之請安也。

功曹

劉貢父言蕭何不為功曹，而子美有「功曹非復漢蕭何」之句。按《漢書》本無何為功曹之語，《三國志》虞翻為策功曹，策曰：「孤有征討事，未得還府，卿復以功曹為吾蕭何，守會稽可耳。」此子美所用也。時子美在梓州補京兆府功曹。

移文

今文書平行者號移文，初見《三國志•王肅傳》，薛夏為秘書丞，以公事移蘭台，蘭台自以為台也，而秘書署耳，謂不得用移文。夏報曰：「蘭台為外台，秘書為內閣，台、閣一也，何不可移之有？」《事物紀原》以移文為始於劉歆《移太常博士》，予按《左氏》：王子朝之亂，晉命諸侯輸周粟，宋樂大心不肯，士文伯折之，乃受牒而歸。所謂牒者，即今之移文也。

致仕官朝參

貞觀二年，特詔致仕官朝參在本品現任官之上。余宰江寧乞病，與現任江寧令同見藩司，余坐現任之下，藩司李渭大以為非，亦猶行古之道也。

《吳志》

《吳志》司馬申以戎昭將軍為江乘令，業已奇矣；陸遜以大司馬出兵成功，封侯而歸，主上執鞭，百僚屈膝，而仍歸鄉里舉秀才，尤奇。

告身

唐告身即今之告敕。天寶初官爵濫而米粟貴，所以有「將軍告身易一醉」之語。顏魯公自書告身墨跡，余於尹文端公處猶及見之。

未入流

唐時流外即今之未入流。張元素流外出身，故被太宗問出身而自覺慚惡，面如死灰。黃幡綽見醉人臥池側，告文宗曰：「此令史也。」問何以知之，曰：「再一轉便入流。」文宗大笑。《通考》唐時每歲進士、明經出身者不過百餘人，流外二千餘人。

領侍衛內大臣

《史記•弟子傳》注：「王肅曰：子路為孔子侍衛，故人不敢有晉言。」「侍衛」二字見此。元有官名雲都赤者，侍衛最親，雖宰相見，無此人侍立不敢見，即今之領侍衛內大臣也。語見《輟耕錄》。至《元史》所稱「怯薛」，則今之侍衛矣。

巡撫、總河、總漕、都統

「巡撫」二字始見於晉咸寧中詔劉頌巡撫荊揚；唐高宗以薛元超為河北道大使，分道巡撫。「都統」之名始於《晉書》苻堅以秦州主簿趙盛之為少年都統。 「總漕」之名始於明太祖之命吳楨。「總河」之名始於永樂之用陳瑄。明之總督、提督，皆御史差也，差畢回院，乃自部卿藩臬升授，蓋即唐之大總管、大都督類也。見《續通考》。

說書

今之說演義小說者稱「說書」，賤人所為，如左寧南門下柳敬亭是也；不知宋金元皆有崇政殿說書之官，其職有類經筵講官而秩稍卑，程伊川、楊龜山、遊酢皆為此官。

唐制節度、觀察二使不並置

唐制節度、觀察二使不並置，故節度常兼觀察、處置等使。崔珙為鳳翔、隴州節度、觀察、處置等使，而奏周公祠靈泉狀中書門下，奏內但稱觀察使。不稱節度者，節度權雖重於觀察，而非軍旅之事。陳奏止稱觀察，唐人章奏之式如此。

織造府

貢禹奏故事齊三服官輸物不過十笥，注：「三服官，主天子衣服者。」即今之織造府，《百官表》有東織、西織二官是也。但前明洪武至宣德尚無此官，見《楊廷和傳》。

縣佐非縣丞

今人以縣丞為縣佐，不知唐官制縣丞、簿、尉之下尚有四佐：一司功佐，一司倉佐，一司兵佐，一司戶佐，皆名縣佐。

貤封非古

《禮》：「夫尊於朝，妻貴於室。」《雜記》「大夫之適子服大夫之服」，又曰「士之子為大夫，則其父母勿能主也，使其子主之」，注：「大夫之子得用大夫之禮，故為喪主；若父身是士，不得用大夫之禮，故不為喪主。」漢以前爵不上逮也。自南北朝始有封贈其祖父之例，而自父以上，官以差殺，未如近制之隆。郭令公二十四考中書令，而父止贈太保；權文公官宰相，而其祖止贈郎中。漢置武功爵，官首補吏，與今之例略相似，然爵僅得第八級樂卿止耳。說見姜西溟《張主事墓志》。

縣令非令尹

《左氏》宣十二年「蒍敖為宰」，注：令尹也，上卿也，「令尹子文三仕為令尹」是也。今稱縣宰為縣令者，借用宰一國之義，而其實非也。

漢宗伯非禮部尚書

平帝元始五年，詔宗室有冤者得因宗伯以聞。晉灼曰是「宗正」也，非大宗伯也。

漢司空非工部尚書

《陳咸傳》：「咸為南陽太守，犯法者輒論輸府，以律程作司空。」師古注：「司空，主行役之官也。」非大司空也。余按《儀禮》大夫之家有司馬、司寇，其即此義歟？

宋知某縣事非縣令

宋大縣千戶以上選朝官知，小縣三千戶以下選京官知。蓋以京、朝官之銜知其縣，非外吏也。縣令則古長史之職，如歐公之貶夷陵令是也，見《續通考》。

京、朝官之分

常不解宋官制有京、朝官之分，後閱王得臣《麈史》云：「宋進士出身為著作左郎、餘人為大理寺丞者曰京官；若左郎再遷秘書丞、寺丞再遷太子中舍曰朝官，便奉朝請。選人作令曰某縣令，京官以上曰知某縣事。」

協辦

今之協辦大學士，即宋之參知政事、唐之同平章、同三品也。宋太宗患趙普之專，問陶穀次宰相之官，穀引唐之參知政事以對，而不引漢之御史大夫，人以為非。然其初參知者不押班，不知印，不升政事堂，殿庭特設專位署銜而已。至道元年詔與宰相輪班知印，同升政事堂，行則並馬，自寇準始。

官銜

《家語•禮運篇》「官有銜，職有序」，注：「銜，治也。」《執轡篇》云「善御馬者正銜勒，善御民者正百官」，官銜之名本此。《封氏見聞記》：「官銜之名，當是選曹補授，須存資歷，聞奏之時，先具舊官名品於前，次書擬官於後，新舊相銜不斷，故云。」錢希白《南部新書》亦云：「官銜者，取其相銜不斷之義，如馬之有銜也。」

帖黃

唐制降敕有所更改，以紙帖之，謂之帖黃。蓋敕書用黃紙，則帖者亦黃紙也。今奏狀劄子皆白紙，有意所未盡，揭其要處，以黃紙別書於後，乃謂之帖黃，蓋失之矣。其表章略舉事目與日月道里，見於前面及封皮者，又謂之引黃，見《石林燕語》。《宋史》中書省大事奏稟，得旨者曰畫黃；小事擬進，得旨者曰錄黃。徽宗時吏惰不勤，凡命令之出於門下者，預列銜，使書名而徐填其事，謂之空黃，見《張叔夜傳》。今人具奏，自摘大旨，用白紙帖之，亦史帖黃，始於崇禎元年三月。

古官尊卑不一

秦漢侍中本丞相史，不過掌虎子、捧唾壺等事，而晉以後之侍中乃宰相也。南朝選貌美者為之，以何偃、阮韜為一雙，似又與漢相似。唐同平章事處資淺之人，在同三品以下；而宋則以同平章事為正相，參知政事次之。漢中書令不過宦者所為，而六朝遂為正相，郭子儀力辭此職，以為太宗曾為中書令。唐樞密使亦宦官也，五代郭崇韜、安重誨領之，遂改為宰相之要任。大抵古小而今大者，尚書、侍郎也；古大而今小者，檢校、提舉也。

漢儀同三司，宋三司、五司

漢安帝以鄧隲為開府儀同三司，三司者，司徒、司空、太尉也，別開一府，同此三司，故曰儀同三司。宋之三司則專管財賦，一鹽鐵使，一度支使，一戶部使也。有副使，有判官。五司者，經略使、安撫使、節度使、觀察使及總管是也，號五司廳。唐節度皆兼觀察、處置三使，宋則以節度歸總管司，觀察歸安撫使，處置歸經略使。

古內、外官時輕時重

漢陳咸思入京城，楊僕恥居關外。齊茹法亮為中書舍人，出為大司農，戀職而泣。唐班景倩入為大理寺少卿，李若水送之曰：「班生此行，無異登仙。」似朝廷官制重內輕外，由來舊矣。乃天寶間薛邕貶左丞為歙州刺史，家人恨降之晚。崔祐甫任兵部員外，求為洪州別駕，賓佐有忤意者，薦為台官，其當遷台閣者，皆以不赴取罪。南朝趙倫之居方伯，公私俱足，入為護軍，頗苦貧窘，以為貶也。元載以仕者多樂京師，惡其逼己，乃制俸厚外官而薄內官，常袞奏之，始加六千緡。後漢郭威以樞密使過洛陽，平章王守恩留守西京，以使相自處，肩輿出迎，威憎之，即日以頭子命白文珂代之。守恩方坐館待見，而吏已報新留守視事於府。歐公以為武臣易一宰相，如更戍卒。古內、外官之忽輕忽重如此。

唐翰林學士最榮

唐學士入直，許借飛龍廄馬，白香山《贈錢翰林詩》曰：「分班皆命婦，對苑即儲皇。」蓋最親宮禁也。是以韋綬，學士也，而覆以蜀襭之袍；韓偓，學士也，而暗藏金蓮之燭。後蜀王建待翰林過優，人尤之，建曰：「我昔直禁軍，見唐天子待翰林之厚，雖朋友不如也，我不過萬分之一耳。」

古中書舍人最尊

唐之中書舍人，宋之知制誥，皆就省中起草，故韋承慶下筆立成，鄭畋動無凝思，人以為才；和蒙閉戶精思，劉濤遣兒代草，人以為不才。富鄭公直制誥，竟封還劉從願妻，封遂國夫人之詞頭，權可謂重矣。

部胥

今六部書吏，漢之都令史也。秩雖二百石，皆士人為之，而有誌有所不屑；故梁冀怒名儒劉常，來舊矣。曰令史，曰書令史。書令史者，即今之帖寫矣。

小史

古樂府「十五府小史」，小史似令史之年輕者，即今之小書辦也。張翰有周小史詩，謝惠連有贈小史杜德靈詩，似乎褻狎。然吳祐舉孝廉，乃越道共雍丘小史黃真歡語移時，則小史又以人重矣。高俅為東坡小史，後見蘇氏子孫，執禮猶恭。

典使

張曲江曰：「牛仙客，河湟一典使耳，使班常伯，天下其謂何？」典使何稱？蓋亦胥吏耳。

僕射自魏晉始尊

僕射一官，秦、漢時侍中、尚書、博士郎皆有此官。在永巷者曰永巷僕射，在軍屯者曰軍屯僕射，又有謁者台僕射。以射稱者，所以重武事也，秩比千石。東漢尚書僕射一人，六百石。獻帝分置左、右僕射。建安四年榮邰為左僕射，卒後贈執金吾，是僕射在兩漢時不甚尊也。自魏置僕射掌大拜授及百官班次，統謁者十餘人，從此迄於六朝，此官遂尊，僕射上表疏只稱名不稱姓。唐時左、右僕射二人，從二品，掌統理六官，為尚書令之貳，令缺則總省事，所謂令僕是也。五尚書、二僕射、一令，謂之八座。宋徽宗詔曰：「前代以僕臣之賤，充宰相之任，可改左僕射為太宰，右僕射為少宰。」







卷八　官職類（中）


唐宰相皆非本官故有同三品、同平章事之稱

唐初以侍中、尚書令、中書令共議國政為宰相，皆三品官也。後因太宗為尚書令，臣下避之，遂用僕射為尚書省長官。又因其品位既崇，不輕授人，乃以他官居宰相之職，如魏徵以秘書監，李勣以太子詹事，俱各參預朝政。其人雖入相而其官未至侍中、中書，故必加同中書門下三品名目。若三司、三公、中書令則不必加此銜，然當時亦有官侍中、中書令而不為宰相者。大曆以後升侍中、中書為二品，嗣後入相者便無此稱矣。太宗時僕射李靖以病辭位，詔疾小瘳，三兩日一至中書門下平章事，遂有平章事之稱。後用資望稍輕者，遂又有同中書門下平章事之稱。開元以後常領他職，如用兵則為節度使，崇儒學則為大學士，急財用則為鹽鐵使，頗有類於今之兼部務者。唐制官極尊不過三品，其太師、太傅等名，乃贈官耳。

宋宰相不專任

宋承唐制，宰相不專任三省長官，尚書、門下並列於外，而別置中書禁中，號政事堂。以同平章事為宰相，有二人則分日知印。或為某館大學士、監修國史，亦因唐以來三大館皆宰相兼故也。後以文潞公為太師，呂公著守司空，復有平章軍國重事之稱，或五日、或兩日一朝，非朝日不至都堂。至韓侂胄拜相，乃以平章軍國事為名。去「重」字則所預者廣，去「同」字則所任者專。

宋正官不治事

宋三省六曹二十四司，類以他官主判，雖有正官，非奉別敕不治本司事。故中書令、侍中、尚書令不預朝政，侍郎、給事中不領省職，諫議無言責，起居不記注，天下財賦悉隸三司，而中書省不知其盈虛出入也。大概分而為三：一曰官，不過寓祿秩敘爵位而已；一曰職，所以待文學之選；一曰差遣，方辦治內外之事。故士以登台閣為顯官，而不以官之遲速為榮滯；以差遣要劇為貴途，而不以階勳爵邑有無為輕重。時人語曰：「寧登瀛，不為卿；寧抱槧，不為監。」

宋三師、三公最濫

宋初趙普為太師，以其開國元勳也。元祐以文彥博為太師，以其四朝耆舊也。後童貫為太師，是以奴隸為帝師矣。越王偲、鄆王楷為太傅，儀王咢、肅王樞為太保，是以子弟為保傅矣。宣和末三公至十八人，三少不計其數。荊王元儼號二十八太保，以其年才二十八也。

唐翰林待詔甚尊

明皇置翰林院待詔，以張說、陸堅等為之，掌四方表奏批答；又置翰林供奉，與待詔分掌誥敕。後改名學士，禮遇甚親，至號稱內相，非若今之待詔也。

明按察使可以笞知府

《明史》雍泰為山西按察使，怒太原知府尹珍不避道，笞之。珍訴於朝，王恕為寬其罪，乃降湖廣參議。蕭鳴鳳以兵備副使督學廣東，以憤杖肇慶知府鄭璋，璋恚，投劾去，言官交章論之，肅坐降調。

宋恩蔭最濫

宋一后妃、一大臣之子弟親屬，皆有恩蔭，有官至二十餘人者。晏殊不乞恩澤，而薨後仁宗猶官其孫及甥等九人。其他郊祀行慶，群官率多進職。真宗時司諫孫何奏：「貢部上名，動逾千計；門資入仕，亦及百人。每祀圜丘，並加銓敘，使評事、寺丞，才數載而通閨籍；讚善、洗馬，不十年而登台郎。若十年之內肆赦相仍，必至京僚過於胥徒，朝臣多於州縣。請降詔書，自今郊祀，群官一例不得遷陟。」

省、台、寺、監、府、衛、院之分

唐楊收曰：總群臣而聽曰省，分務而治曰寺。省者，中書省、尚書省、門下省是也；台者，御史臺、司天台之類；寺者，太常寺、太僕寺之類；監者，都水監、尚方監之類；衛者，羽林衛、鑾儀衛之類；府者，折衝府、都督府之類；院者，樞密院、集賢院之類：皆今之衙門也。

令、敕、格、式之分

禁於未然之謂令，施於已然之謂敕，設於此而使彼至之之謂格，設於此而使彼效之之謂式。

稱呼越等之禁

淳化元年國子祭酒孔維上言：「中外文武官稱呼假借，逾班越等，請一切禁斷。」太宗命學士宋白議，白請自今文武台省官並呼本官，如太常博士、大理評事不得呼郎中，諸衛將軍未領刺史者不得呼太保，供奉官以下不得呼司徒。

巡撫稱中丞

秦有御史監諸郡，漢興省之。漢御史大夫有二丞，一掌圖書秘籍，一外督部刺史。明之巡撫皆帶御史銜，故至今稱巡撫曰中丞。

唐、宋散階

唐、宋文散階二十九，從儀同三司、特進、光祿大夫起，至將仕郎而止；武散階四十五，從驃騎大將軍起，至陪戎校尉而止。唐以開府為散階，見李涪《刊誤》。

唐、宋封婦人四品稱君

唐、宋封婦人，一品母妻為國夫人，三品以上為郡夫人，四品為郡君，五品為縣君，勳官四品有封者為鄉君。

《宋史》官制排班給俸最詳

官制莫詳於《宋史》，有合班、給米祿等條，合班如開寶六年詔晉王位望俱崇，宜位在宰相上；太平興國八年楚王廣平郡王出閣，詔宰相立親王之上。其餘班次上下載之甚詳。祿賜有給鹽，給麵，給炭，給馬芻，給紙，給傔人衣糧，給公用錢、茶湯錢，並絹羅等名目。公用錢自節度使兼使相至有給二萬貫者。赴任川陝者給驛券，赴閩粵者給倉券，皆至任所則止。車駕巡幸，從者中書樞密三司使給館券。

職田

唐制內、外官各給職田，仿三代圭田之制，賜大夫而不稅其租。北齊一品以下，公田有差。元魏宰人之官有公田。宋咸平中令檢校官莊及遠年逃亡田，悉免租稅，分給兩京大藩府及州縣長吏，畝數各有差。

學政

古人舉士皆由郡府，無所謂學政也。宋諸路設監司一員，提舉學校，歲巡所部，察師儒優劣，其時或置或罷。元世祖設各道儒學提舉司，正、副二員，掌州府學校考較。明初生員入學，由巡按御史、布按兩使。太祖使宋濂、王禕為江南、江西儒學提舉，洪武十九年又以駙馬都尉梅殷提督山東學校，亦偶然之事。正統元年始設各省提學，南北直隸用監察御史，他省用按察司副使或僉事。本朝用明制，其副使、僉事稱學道，惟北直以翰林為之，方稱學院。

縣尉上表巡檢賜敕

漢縣令權重，故尉亦權重。縣以丞、尉為二卿，而主簿不與焉，則尉固尊於主簿也。唐人《高常侍集》有《謝封丘縣尉表》，是尉得上表也。按《通考》 「尉掌兵」，原與今尉不同，猶之巡檢，在宋初為典兵之要職，明初巡檢帝賜敕書。《癸辛雜記》楊璉真伽之黨祖傑奸橫已極，枉殺俞氏七人，州縣受賄不理，平江錄事司移文巡檢司，為白其冤。則元時之巡檢權亦重矣。《日知錄》云「巡檢裁而總督設」，此豈今之巡檢哉？

剩圓

《通考》宋太祖升驍勇為上軍，以老弱為剩圓，掌宮觀掃除之役，非但簡羸卒，亦且省冗食也。「剩圓」二字恰奇。

丞遷尉

漢制丞尊於尉，至今皆然。《王嘉傳》嘉為掾，察廉為南陵丞，復察廉為長陵尉，又似尉尊於丞，則以縣之大小故也。

宋宮觀不必往其處供職

神宗置宮觀之職，取漢祠祝釐之義，所以優賢逸老。王安石惡異議之人，亦以此處之閑散之地。雖曰提舉主管某宮觀，實不往供職也。故奏請者多以家貧為詞，降旨則曰依乞差某處宮觀。任便居住，惟京師宮觀不許外居。始則員缺甚少，後乃不限員數，並差知州資序人，以三十日為一任。

唐、宋官放假日多

唐、宋京朝官遇元旦、寒食、中和、天慶、上元之類，即放假休沐，又有旬休之例。《文昌雜錄》載一年中放假有七十六日，故包拯奏「每節假七日，廢事頗多，請只給五日」，此風至明而絕。

隋制從駕官許帶家眷

隋宇文述出兵，詔憐其老，許帶家累自隨。《北齊書》裴澤夫妻相愛，澤從駕，其妻自輦而至。

用兵可以乘轎

韋叡乘肩輿在軍中指揮，須知「禹山行用轎」，即今之肩輿也，見《史記•河渠書》，又見於淮南王《諫伐南越書》。

藩司、臬司

梁沈約齊安陸昭王碑文曰：「夷群戎路求入奉靈櫬，藩司抑而不許」此「藩司」初見史冊之文，然李善竟未注何官。唐人文集中所稱藩垣、藩嶽者，皆節度之通稱。韋蘇州詩「方知大藩地，豈曰財富強」，蓋節度乃上州刺史從三品，中州、下州刺史皆正四品，分上階下階，故皆可稱。至於「臬司」二字，不見史冊，惟元世祖至元十四年，奕赫抵雅爾丁為建康道肅政廉訪司，始視事，見獄具列庭下，愀然曰：「凡逮至臬司，皆命官及有出身之吏，得情即服罪，無用刑具。」此「臬司」初見史傳之文。其濫觴則「藩」字見於《毛詩》，「臬」字見於《康誥》耳。

快手內、外班

《宋書•蕭慧開傳》慧開自京口請假還都，與蔡興宗相逢於曲阿。興宗見慧開有舫十餘，事力二三百人，皆低頭直去，問之不答。所謂事力者，今之快手也。「快手」二字見《宋書•黃回傳》：回募江左快手八百，以隸麾下。劉勔《百官志》所云衙前，散從，則今之內、外班矣。又《宋會•王鎮惡傳》西將及能細直吏快手有二千餘人。又《建平王景素傳》左右勇士數千人，並荊楚快手。

藩司稱方伯、臬司稱廉使

「方伯」二字見於《王制》：「分天下為左右，曰二伯。」又曰：「天子使其大夫二人監於方伯之國，國三人。」此方伯最尊。後世廢封建，所云方伯者，刺史也。漢何武曰：「刺史，古之方伯，上所委任。」南齊張敬兒為雍州刺史，稱方伯。今以藩司為方伯者，借稱也。按察使則唐時已有，睿宗景雲間改巡察使為按察使，宋仁宗以轉運使為按察之官。楊察歷江南東路轉運使，專以舉官為急務，曰：「此按察職也。」宋之按察蓋主巡察，別有提點刑獄，則轉運判官為之。遼聖宗命尚書劉京等分路按察刑獄，此按察為刑官之始。金章宗承安四年始改提刑司為按察使司，元世祖又改為廉訪司，今人稱臬司為廉使本此。

罰俸

唐制品官犯流罪以下，聽贖，由笞十贖銅一斤遞加而增，但云贖不云罰也。亦有云罰者，唐元和五年房式有不法事，罰俸召還。《宋•刑法志》有奪俸一月之說。《金史•刑志》載罰俸一月，《遠舉志》則云奪俸兩月三月。《明史》曰：祖制，凡朝會失儀者，下鎮撫司獄杖之，萬曆時改為罰俸。

直隸

「直隸」二字見《宋史》，「直隸省」三字見《元史》。《宋•趙普傳》普與帝謀，令節鎮所領州郡皆直隸京師，得自奏事，不屬諸藩，於是節度使之權始輕。《元•地理志序》曰：唐以前以郡領縣而已，元則有路、府、州、縣四等。大率以路領州，州領縣。而又有腹裹之名，腹襄者，一中書省統理燕南、山東、山西、河南、河北諸路之地也。行中書省十有一，而中書省只一焉。其地有以路領府，府領州，州領縣者，而府與縣又有不隸路而直隸省者。至本朝則以直隸為一省之名。

宰相有印

方密之謂古宰相無印，支俸皆借翰林院印。此但指明之大學士而言，若唐、宋宰相皆有印也。且有分日知印之法，其印文曰「中書門下印」。元中書令、丞相皆銀印。明大學士本無宰相之名，然亦未嘗無印。《明史》內河銀印直紐，方一寸七分，厚六分，篆文曰「文淵閣印」，但文移卻借用翰林院印而不用此印。密之蓋知其一不知其二也。本朝大學士無印，文移用內閣典籍廳印，即明之翰林院典籍也。明閣臣多由翰林，故典籍即為內閣之屬。今改典籍隸內閣，而翰林別設典簿，其制稍變。

翰林有印

翰林院明時為五品衙門，銅印。本朝升為從三品衙門，銀印。其屬典簿亦有印，惟講讀以下官無印。

檢校

唐初所謂檢校，雖非正授，卻辦本職事，如檢校侍中、檢校中書令、檢校納言，檢校左相之類，皆列於《宰相表》，與真授者無別。而宇文士及檢校涼州都督，魏元忠檢校并州長史，亦是實履其地。內外官各有檢校，若今署事者然。中葉後諸將以軍功得檢校官，從此三公、三師、僕射、尚書車載斗量，有名無實，故《唐書•宰相表》三公三師七十一人，而檢校之公、師不與焉，猶使相之不列於宰相也。自公、師、兩僕射、六尚書、兩散騎常侍、太子賓客、祭酒、水部員外郎外，罕有除檢校者。《宋史》所列檢校官十有九，王建由檢校太師遷司徒；曹佾以檢校太師守司徒，又數年始除太保。然則檢校太師尚在真三公之下也。三公，三司有臨軒受冊之禮，若檢校則不行冊拜矣。

行、守、試之分

行、守、試三者因官階與職任之高下而分，《長編》元豐四年，詔自今除授職事官，並以寄祿官品高下為法，高一品者為行，下一品者為守，二品以下為試，品同者不用行、守、試字樣。柳公權符璘碑，其題云「輔國大將軍行左神策軍將軍」，輔國大將軍階正二品，左神策將軍階從三品，此高一品為行之證也。其署銜云「朝議大夫守尚書工部侍郎」，朝議大夫階正五品，侍郎官職正四品，此下一品為守之證也。五代時李琪為宰相，有所愛吏當得試官，琪改試為守，遂為同官所糾，此試不如守之證也。富弼、呂公著之守司空，與蔡京之司空，皆真三公也，而京不加「守」字，則尤貴矣。明以來階品與官品同，遂不必用此三字。

判、知之分

判與知有分，《春明退朝錄》云：「品同為知，品隔為判。」宋初曹翰以觀察使判穎州，蓋用隔品為判之例。後來惟輔臣及官僕射以上領州府事稱判，其餘皆稱知不稱判也。大抵以大押小曰判，平等曰知。

權發遣

宋法判、知之外，又有云「權發遣」者，則因其資輕而驟進，故於其結銜稱權發遣以示分別，王安石秉政時，最多此官。程大昌《演繁露》云：「以知縣資序隔二等而作州者謂之權發遣，以通判資序隔一等而作州者謂之權知。」宋制六曹尚書從二品，而權尚書則正三品，侍郎從三品，而權侍郎則從四品，是權知與知亦有分別。東坡以端明殿朝奉郎學士知定州，知州事，差遣也；端明殿學士，職也；朝奉郎，則其寄祿官也。差遣罷而官職尚存，職落而官尚在，非有大罪則士大夫無一日儕於編氓之禮，古之優臣工者如此。至明太祖始法重而恩殺焉。

落致仕

元祐元年，文彥博落致仕，加太師、平章軍國重事；潞公本以守太師致仕，今復召用；故有落致仕之命。同一落也，落職則為罷免，落致仕則為復用。其云落者，謂結銜內去此字也。元豐三年，彥博落兼侍中，除守太尉。蓋其時方改官制，以侍中、中書令為宰相職事官，非退閑者所宜授，故落侍中而加太尉以寵之，亦非罷免之謂。

一字王

《遼史》有一字王之稱，蓋如趙王、魏王之類，皆國王也。若郡王則必二字，如混同郡王、蘭陵郡王之類，較一字王為卑。

同知稱司馬

古「同知」兩字非官名，《元史》張礙同知轉運使，余闕同知副元帥，皆不過參佐之義，而其結銜仍在下某官也。稱某府同知，蓋自明始矣。司馬一官，在兩漢並非郡僚，乃典兵之官。《續漢書•百官志》將軍之下有司馬一人，其領軍皆有部曲。部有軍司馬一人，曲有軍侯一人。又有軍假司馬、假侯、別部司馬諸名目。今人得漢印，其篆文往往有之，皆將軍之屬領兵者，非郡守之貳也。郡守之貳有丞、有長史而已，刺史之下有從事、有掾史而已，皆無司馬也。魏晉以降，除刺史者除單車刺史外，必加將軍都督軍事，故僚屬有司馬之名，而隋唐因以司馬為郡佐。今人呼同知為司馬，或以此故歟？

通判稱別駕

宋太祖去藩鎮，乃設通判以監諸州刺史，刺史惡其捉搦，故云：「願有螃蟹而無通判處」。然其結銜皆云通判某州軍州事，無單名「通判」兩字者。直云某處通判，亦自明始矣。東坡通判杭州，寄子由詩云「杭州別駕無功勞」，其時蓋已有別駕之稱。漢制刺史之屬吏有治中從事、別駕諸官，皆州自辟除，秩止百石，較之縣令為卑。而魯子敬稱「士元非百里才，使處治中、別駕之任，始得展其驥足」者，蓋爾時州牧專制一方，幕府元僚得參生殺予奪之權，權重於縣令故耳。《通典》云：「別駕者，謂隨刺史之後，別駕一車以行也。」

元宰相太多

《左氏》「舜舉十六相」，相者，相佐之義，非宰相也。古只一相，商之伊尹、漢之蕭何是也。惟元宰相最多，馬亨上疏言「宰相至十七員，失之冗雜，宜加省汰」。其時中書省有左、右丞相，有平章政事，有右丞、左丞，有參知政事，皆稱宰輔，而秉政者丞相也。平章間有一二人用事者，右丞以下其任漸輕。丞相非蒙古、色目人不得為，漢人而為平章者只王文統、李孟而已，左丞以下始參用漢人，然終元之世，南人不得入中書也。阿合馬為尚書平章政事，求升中書右丞相，亦丞相尊於平章之證也。

元皇后最多

偽漢劉聰、周天元皆有皇后數人，元代四斡耳朵俱有皇后六七人。大抵其時稱皇后者不必正宮，猶之皇子皆稱太子、宗女悉稱公主也。所云「斡耳朵」者，猶之華言大營盤、第二營盤也。《北周書》之所云「大呼藥」、「小呼藥」，或即是此義耶？

宰相稱相公、相王

宰相稱相公，始於王粲，粲《從軍詩》曰「相公征關右」，是時曹操自領三公，又為丞相故也。嗣後相而不公，公而不相者多矣。晉簡文帝以會稽王作相，故又稱相王。

入粟官元價最貴

入粟補官，元初無之，天曆年間始行之，因旱故也。然折鈔每石八十兩，一千五百石才得從七品，是七品官業已金十餘萬兩矣。

魏都督即刺本州

北魏都督幾州諸軍事，即為本州刺史。周改都督為總管，而其制不殊，如秦州總管即為秦州刺史是也。惟王謙為益州總管，又別有刺史達奚惎；韋孝寬代尉遲回為相州總管，又別以叱利長文為相州刺史：與舊制不同。大抵六朝郡有太守，州有刺史。刺史有都督、監督之分，又有使持節、假節之分。都督為上，監督次之；使持節為上，假節次之。不假節者即單車御史矣。

魏制官有泛階

北魏官有泛階，《張普慧傳》言之甚詳。似是各官普進一級，故曰泛；恰有泛前、泛後之分。

參軍、記室、行軍司馬等官

晉刺史開府後才有參軍、記室等官，參軍主兵，記室主文，此外掾史甚多。至唐節度使乃有行軍司馬，其權頗重，可以推為留後。昌黎為裴度司馬，故《平淮西碑》不無假借處。

某郡相

漢諸侯王有傳相，有內史，景帝裁內史而專屬之於相。沿至魏晉，凡有封王處猶有內史，其所稱某郡相者，即某郡之太守邑令也。以其人加公侯銜，便專稱某郡相，而不稱某郡守令矣。

蔭

古官有蔭，非止蔭其官，並蔭其子孫之罪，《唐律義疏》載之甚詳。今俗語「王子犯法，庶民同罪」者，明律也。

奪一官

古所云「奪一官」者，奪其一官而餘官尚存也，至除名而後與庶民等矣。凡奪官有以罪免者，有改其印綬者，有削其秩俸者。宋韓縝官待制、知泰州，以小罪杖殺指使，其家訴冤，乃落職分司南京。所謂落職者，落其知泰州之職，而天章閣待制之官猶存，故得分司南京。







卷九　官職類（下）


宰相乞郡

宋宰相出知一府一州，非貶降也，所以均勞逸也，以某官出知者，猶今之學政或以侍郎為之，或以編修、主事為之，其官大小不同，其任學政則一。

明參將、遊擊非守土官

前明之參將、遊擊皆欽差官，與督撫同，非守土官也。守土官惟布、按兩司與都指揮。都指揮者，今之都司也。

寄祿、散官

宋初官制有「寄祿」之稱，漢、唐未有。所謂寄祿者，如尚書侍郎、給事、諫議、諸卿監郎中、員外郎之屬，皆有其名而不任其職，謂之寄祿官以為敘遷之階而已。所謂散官者，則勳封、功臣、食邑之類，徒為文具、無足重輕者也。元豐以後又以尚書、侍郎等皆為職事官，而以舊所置散官為寄祿官，如金紫光祿大夫猶前之吏部尚書也，銀青光祿大夫猶前之五部尚書也，正議大夫猶前之六部侍郎也，朝請、朝散，朝奉猶前之諸曹員外郎也，皆寄其本銜之祿而遷轉予奪之，與外官之俸無與也。東坡以工部屯田員外郎知湖州，罷官後又以朝奉郎知惠州。知惠州、湖州者其現任，而員外郎、朝奉郎則其寄祿也。

公卿三變而稱寺稱少

《隸續》曰：「《漢•百官志》『太傅上公一人』，『太尉一人』，居三九之官者均不加以公卿之字。以公卿名其官，自蕭梁始。」余按六朝以前無稱司徒公、太僕卿者，此一變也。然只稱太僕卿、鴻臚卿，不兼稱衙門也。至明朝乃有太僕寺卿、鴻臚寺卿之稱，是兼帶其衙門稱之，又一變也。今俗稱又有太僕寺正卿、鴻臚寺正卿之稱，以自別於少卿，是三變也。

宋有就差、勾當之稱

曹武惠王平江南歸赴宮門，只稱勾當某事已畢，人嘉其不伐。蓋爾時稱勾當者，即今之幹辦也。余見宋縉雲縣城隍廟碑後題名，一稱文林郎就差權楚州縉雲縣尉，一稱迪功郎就差縉雲縣令管勾勸農公事，又一稱將仕郎縉雲縣丞某而已。其不稱就差者，是本職官也。其既書就差又加一「權」字者，是資格之最輕者也。大抵宋元人書官銜最繁，不似今之省也。古人階秩之尊卑與其現任官不必配合，不似今之文林郎七品，知縣亦七品也。

選法三變而至掣簽

儲六雅先生云：「漢、晉間重尚書選部，黃、散以下皆得銓注。然至北魏崔亮之『停年格』而選法一變，至唐裴行儉之『長名榜』而選法再變，至明孫丕揚富平人行『掣簽法』而選法又一變。」

古調官非今調官

《漢書》「十年不調」，顏師古注：「調，選也。」蓋升遷也。今之調簡，漢人謂之換，《薛宣傳》以平陵之薛恭換钜鹿之尹賞是也。

判官非通判

凡唐、宋稱為某府判官者，幕府之官，非通判也；崔璞守蘇州，辟皮日休為軍事判官是也。通判有監州之責，其權大，如狀元蔡齊除將作監、通判交州是也。

特進非官

鄧禹拜右將軍，後左右二將軍罷，乃以特進奉朝請。特進者，特異乎眾而許其進見之稱，非官名也。

岩郎非尚書郎

漢羽林中郎將用六郡良家子孫補，以便馬從獵，還宿殿陛岩下室中，故號岩郎。是岩郎者，武職之稱，非郎官也。荀綽《百宮表》注云：「岩者，取其嚴肅剌銳之義。」若然，則曰嚴郎亦可。

賜爵

《史記》趙孝成王使趙勝受韓使者馮亭之地，吏民皆益爵三級。惠帝元年，民有罪，得爵三十級免死。應劭曰：「一級直錢二千。」《大事記》載普賜天下民爵自惠帝始。《後漢書》注劉劭曰：「《春秋》不更、庶長已見，商鞅修其法為十八級，合關內侯凡二十等。」《百官表》一級曰公士，二曰上造，三曰簪嫋，四曰不更，五曰大夫，至關內侯而止。有罪者得贖，貧者得賣與人。高祖詔吏善遇高爵，明於文定公不解其制，以為屢遇覃恩天下將無百姓。方密之以為所賜者不過鄉老里長輩，雖曰民，非平民也。唐劉知幾言「具僚九品每歲遇赦必賜勳階，以致緋服多於青衣，象版多於木笏」，此庶官加爵而不及平民之證也。宣帝求漢初功臣之後復其家，史稱皆出庸保之中；及考之《表》，則或云公乘簪嫋，或曰公乘上造，大率皆有爵者。爵至五大夫才得復其身，庶長、左更則二千石之勤事者往往得賜，皆漢法也。《王仲宣集》有《爵論》云：「依律有奪爵法。今爵事廢矣，奪之民不懼，賜之民不喜，是空設文書而無用也。」又曰：「爵自一級轉登十級而為列侯，譬猶秩自百石轉遷而至於公也。近世賞人不由算級，從無爵人封為列侯，原其所以，爵廢古也。古者白起、衛鞅皆稍進爵為五大夫、客卿、庶長以至於侯，非一頓而封也。」魏了翁《古今考》曰：漢武功爵者，造士、良士、元士、戎士、樂卿、軍衛之名與秦異，買者試補吏，先除千夫如五大夫，猶近世迪功郎、登仕郎之類，各有價也。宋天禧元年登州學究鄭異出粟五千六百石賑饑，詔補三班承信郎，嗣後沿以為例。然州縣官不許接坐，只令廷參而已。大抵民賜爵如今老農給八品頂帶之類，官賜爵如給本身封典之類，俱不甚貴重。

漢俸米多錢少

漢百官俸米多錢少，三公俸月三百五十石，減至令史而月猶八石。開元二十四年定百官俸，一品月三十千，遞至九品月一千九百，此則論錢矣。《北漢•劉崇傳》宰相月俸百緡，較之今日猶多一倍。鄭端簡曰：「祿輕自宋始也。惟貤封之典至宋而隆，大父如父母，古未曾有。」

予告、賜告有別

漢予告、賜告有別：予告者許歸家，三公予告，令也；賜告者不得歸家，病滿三月賜告，恩也。大抵賜告如病假之類，馮野王病，滿三月賜告，與妻子歸茂陵就醫，大將軍王鳳劾其不敬。

持節使（按：據文當為「使持節」。）、持節、假節有別

漢之持節有三，曰使持節，得殺二千石以下；曰持節，得殺無位人；曰假節，惟行軍得殺犯令者；皆刺史也。唐武德元年改郡為州，改太守為刺史，亦加號持節。

舍人

顏師古曰：「舍人者，供役使之人。」《史記》嫪毐幸時，諸客求為舍人者以十數；李斯亦為呂不韋舍人。蓋親近左右之通稱也。至六朝而權傾天下，茹法亮以舍人出為司農而泣。

給扶、俠侍之分

常見岑文本畫古帝王像，一帝之側必有左右二人擁侍而立者，亦復冕而貂蟬，但止三旒，非若天子之九旒，不解其制。朱萬同曰：「此魏、晉、六朝所謂給扶是也，宋猶行之，故《陳康伯傳》許肩輿至殿門，仍給扶。」或曰天子無給扶之說，旁侍立者即侍中也，故戴貂蟬。余按《陳書》驍騎之職，天子臨軒則升殿俠侍，韋翽為俠侍將軍；又大行皇帝靈座有俠御人，或岑所畫者其即此歟？

衙門當作吾門

《說文》衙字讀「語」音，不作「牙」音，故漢碑多寫衙為御，《楚詞》「道飛廉之衙衙」，亦然。漢「吾」字乃作「牙」音，如允吾、騶吾、金吾之類。《百官箴》以金吾為吾臣，蓋衙臣也。天子朝群臣曰正衙，庭見曰衙參，走卒曰衙官、牙將，皆從木吾而起，金吾、木吾者，棒也，伍百執之以參於前者，見《古今注》。

上衙門三日

今州縣初到任必具刺上衙門三日，在上官到任則下屬亦往具刺候起居三日，不解所自始。唐岑參為號州上佐，有《衙郡守還》一詩，自注：「衙者，今監司郡守初上事，既受官吏參謁，至晡時僚屬復伺於客次，胥立廷下通刺曰衙，以聽進退之命，如是者三日。如主人免此禮，則翌旦又通謝刺。」蓋自唐已然矣。

三考出身

三考者，試流外之官，一曰書，二曰計，三曰時務。蓋較之試進士科之身、言、書、判，僅少其一耳，見《六典》。《元史•選舉志》吏三考者，或以三十月為一考，或以四十月為一考，大德元年以百二十月為一考，蓋舊以九十月為滿也。三考出身為正七品。

大夫亦有主朝

《古今考》曰「天子有五門三朝」，三朝者，內朝、路朝、外朝也。《玉藻》曰「路寢聽政，退適小寢」，路寢者，大寢也，正寢也，此云諸侯亦有三朝也。今之州縣，大廳，正寢也；小廳，小寢也；別府堂宅，燕寢也。是大夫亦有三朝也。

歷代職官數目

漢官制七千五百員，唐萬八千員，宋三萬四千員。前明成化五年武職已逾八萬，合文職十萬餘員，見《明史•劉體乾傳》中。

典史授都御史

明初典史授都御史，貢土授布政使，秀才授尚書，見《明史•姜采傳》陳啟新疏中。

印

「璽書」二字見《左傳》「季武子以璽書追而與之」，《周禮•司關》「凡達貨賄者以璽節傳出之」，璽即印也。戰國時已用印，蘇秦佩六國相印，項羽刓印而不以與人，漢高帝弄御史大夫印而顧趙堯，其來久矣。王伯厚云：「棄符節而用印，始於周顯德六年。」想符節廢於周耳，非印始於周也。漢晉官員替代皆別鑄印，惟尉只用一印，見《晉書•孔琳之傳》：「琳之請桓元無改鑄印，省金炭之費。」

「省會」二字借用

省者，禁署也。《漢•晤帝紀》帝姊長公主養省中。蔡邕曰：「本為禁中，避元後父名，故曰省中。」師古曰：「省，察也，言入此中者當察視也。」《唐書•百官志》曰官司之別曰「省」、曰「台」，今稱省會者，借用也。唐以中書、門下、尚書為三省。宋元以中書省為宰相所專治。元末署中書分省於濟寧、彰德諸路，設參知政事；又置行中書省於江西、江浙、山陝等處，添設平章，與真相等。明興，分天下為十三中書省，未幾改為十三布政司，從此以官署為地名而有十三省之說。會者，《大官•司會》注「大計也」，聽出入以要會，天官之職也。禹南巡時會計天下賦稅，周公營洛，四方民大和會，而後世遂相因為省會之名。

「府道」二字借用

府，文書藏也，非官也。《論語》「魯人為長府」，太公立九府圜法。《周禮•天官》「府六人」，《尚書》「六府三事允治」，漢有少府、樂府，皆非官名。《趙禹傳》「文深不可為大府」，《諸葛亮傳》「開府治事」，方漸漸有官名之意，然亦非州郡名也。唐初只京兆、河南二府而已。後武后升并州為太原府，明皇升蒲州為河中府，自唐升大州為府，而《地理志》始有府州之名，然惟建都者稱府。宋真宗嘗為襄王，仁宗嘗為慶國公，故升襄陽、慶州為府。至元、明而統縣者皆曰府矣。道，路也，非官也。自唐分天下郡縣為十道，又增為十二道，而明遂因之有巡道、糧道、僉事道、兵備道之名。

在家食俸

今優禮大臣，有在家食其原官之俸者。按《後漢書•鄭均傳》均遷尚書，以病告歸。元和二年，帝東巡過任城，幸均舍，敕賜尚書祿以終其身，號「白衣尚書」。是大臣在家食俸之始。

革職留任

今大臣革去頂戴，仍令在官辦事。按《晉書•陶侃傳》侃刺荊州，討杜曾，戰敗免官，王敦表以侃白衣領職，再討杜弢成功，復還原官。是即今之革職留任矣。唐劉仁軌征百濟亦白衣從軍。

聽事吏

今州縣有聽事吏，按《隋書•百官志》開皇時，因州縣之大小置白直以供役，此即今之聽事吏矣。

頂馬

今貴人街行，前有騎馬者一二人，號稱「頂馬」。按《國語》越王勾踐親為吳王前馬，前馬者，即今頂馬矣。

掌扇、腰扇

今貴人街行，有持大扇遮太陽者，號「掌扇」。按《通鑒》褚淵入朝，以腰扇障日，為功曹劉祥所譏。方密之謂腰扇即今之掌扇，余按胡三省注：「腰扇，今之摺疊扇也。」故可以置之腰間，若掌扇則是雉尾扇之類。

喝道

今官府行街有嗬殿聲，謂之喝道。按《梁書》梁制令僕中丞引喤至街，引喤即喝道也。

需次

《左傳》「敬共朝夕，恪居官次」，《東方朔傳》「待以不次之位」，《荀子》「賢能不待次而舉」。注：「次者，官之次序。」後人訛待為需，故《宋史•馬廷鸞傳》登淳祐進士，調池州教授，需次六年。朱子《答方耕道書》亦曰：「老兄今茲需次，當潛心味道。」

劄付

晉華潭作奏「謹奉還所假左丞相軍谘祭酒版」，版即劄付也。黽錯言裏有假士，又有假五百，即今之劄付官也。

督郵

如淳注《漢官》：「督郵，都吏也。」似督郵是吏，非官。然史弼遷山陽太守，其妻钜野薛氏以三互之禁，轉拜平原相督郵，似乎督郵官卑而權重，此淵明所以有折腰之說。陶侃為廬江太守張夔督郵，太守妻病，侃冒雪為迎醫於數百里之外。或難之，侃曰：「資於事父以事君，禮也。安有父母疾而不盡心乎？」督郵似是功曹、參軍之流。

門卒

東漢庾乘給事縣庭為門士，注：「門卒也。」郭林宗拔之入學，庾自知出身卑，每下坐。嗣後學中人以下坐為尊。

官婢

或問《漢官儀》郎署有女侍史二人，貌妖麗者，為郎官焚香熨被，未知許伴寢否。余按《張安世傳》：郎淫官婢，婢兄自言，安世責其誣汙衣冠。後漢王君公求罷不得，故通官婢，以劾去官，乃得歸隱牆東。是漢律但教侍奉，不許侍寢也。但未審官婢是何家子女，終嫁何人。或云公卿子女以罪籍沒入官者是矣。

公主稱尚

稱尚者，本《易經》「得尚於中行」之義，王弼注：「尚，配也。」顏師古《匡謬正俗》言之甚詳。《漢書》天子女稱公主，姊妹稱長公主，姑稱大長公主，猶之《春秋》所書伯姬、叔姬、季姬者，時君之女也。加主以貴之者，先君之女，時君之姊妹或姑若祖姑也。但帝女亦有稱長公主者，如武陽公主是也。諸王女稱翁主，唐稱郡主，稱鄉主，稱鄉亭公主。公主賜諡，始於唐德宗賜廣安公主。諸王女婿稱儀賓，似始於明。

駙馬

駙馬始於漢武，謂駙御馬而行，親幸之義，非必尚公主也，故金日磾亦拜駙馬都尉。尚公主必先拜駙馬都尉，始見於《齊職儀》。南齊袁樞議公主亡不得兼駙馬都尉，引杜預尚高陵公主，主亡，泰始中追贈公主，而元凱不加駙馬之官。《懶真子》以為駙馬者始於魏武寵何晏，以御馬之副給之，志恩也。宋神宗治平四年詔駙馬不許升行，蓋唐以後子弟一選駙馬，便與父叔齊行。李遵勖崇矩之孫，尚真宗女，御筆升遵勖為崇矩之子、繼昌之弟。繼昌者，其父也，升之與父同行，所以避舅姑之尊也，其無禮亦甚矣。《內府秘典》言明代駙馬不選公卿子弟，多用畿輔少年及武弁世家，所以然者，駙馬受制於公主之奶母，出入有時，起居有節。萬曆冉駙馬受奶母箠幾死，而公主不敢救，已而反目逃回，罰來演禮，革其父職，帝亦悔之。《宋史》開慶初宰相請以進士第一人尚主。時周震炎中狀元，而主從屏後窺之，不悅其貌，乃別尚楊鎮，理宗事也。余道男女相悅為婚，理宗亦自有理。宋章獻太后為仁宗選後。有王氏者，國色也，太后嫌太妖豔，不宜少主；乃另選郭后，非仁宗意，卒至慶黜。後王氏所適者死，仁宗傳旨封為夫人，許入禁中，適富弼作相，格詔不行，見《揮麈錄》。







卷十　科第類


進士稱名

唐舉進士科，即自稱進士，不必登科而後稱。及第後遇未及第時題名進士，則添一「前」字於其上，蓋唐時為進士而不及第者多矣。宋進士有四甲、五甲，朱文公乃紹興十八年五甲進士，故王封亭題其題名碑云：「若使當年無五甲，先生未免落孫山。」朱子小名沈郎，亦載碑中。

進士出身

唐人爭取新進士衣裳，以為吉利，故張文昌詩曰：「歸去惟將新誥命，後來爭取舊衣裳。」唐宣宗自稱鄉貢進士李道隆，進士之榮至於天子慕之。宋時尤重出身，無出身者不得入相。故欲相此人，必先賜同進士出身，而後許其入相，其重如此。然亦有時而賤者，李讚皇不中進士，故不喜科目，曰：「好騾馬不入行。」 金衛紹王喜吏員不喜進士，曰：「高廷玉人材非不佳，可惜出身不正。」以其中進士故也。

糊名印卷排坐位

漢所謂設科射策者，書其所試於策而投射之，即糊名之濫觴。唐吏部試選人皆糊名，武后以為非用人之法，詔罷之。此所云糊名者，用之於選人，而非用之於考試也。考試糊名，《續通考》以為始於鸞台侍郎魏元同。宋淳化三年蘇易簡知貢舉，仍糊名考校，後遂為例。卷上加印，《五代會要》以為始於晉清泰三年命諸生試卷加監試官印，以防真偽。排坐號，《宋會要》以為始於大中祥符四年令諸位列坐號，號曰：「混榜」。《元•選舉志》舉人試時，無故不冠及擅移坐次者並扶出，每舉子一名，著怯薛歹一人看守。大抵防弊之法，至後代而愈嚴。

搜檢改沐浴

搜檢之法，不知何始。然讀舒元輿疏云：「士子入場，自攜脂燭，聽候唱名搜檢」等語，是搜檢亦始於唐也。杜牧《李飛墓志》飛赴試，聞吏唱名，熟視符驗，勃然曰：「國家如此待賢耶？士受如此之待而猶自以為賢耶？」遂不試出。所謂符驗，亦搜檢類也。唐肅宗時中書舍人李揆請試進士於庭中，設「五經」諸史，請恣尋檢，曰：「迂學陋生，葄枕圖史，亦不能自措於詞。今取士不考實，徒搜禁所挾，甚無謂也。」《國史補》云「挾藏入試，謂之書策」，似乎唐時懷挾之禁猶寬。宋端平元年，御史李鳴復奏嚴懷挾，請懸賞，募人告捉。余考《金史》太和元年省臣奏搜檢法太嚴，裂衣袒體，殊非待士之禮。請設一沐浴所，命諸生浴，官為制新衣著之，以防夾帶，似此法甚佳。

文章自注出處金明昌元年，令舉人程文所用，可自注出處。填籍貫、年貌、三代

宋咸淳辛未，正言陳伯文議考試士子，諸路運司牒州縣，先置士籍，編排保伍，取各人戶貫、三代、年甲，書明所習經書。年十五以上實能文者，許自召其鄉之貢士結狀保送，一樣四本，分送縣州漕部。臨唱名時，重行編排保伍，且俾各人親書家狀，以為筆跡之驗。由是後世士子未入場時先投試卷，填寫本身籍貫、年貌、三代，皆親書一通。

唐、宋進士選官不過簿尉

《通典》唐舉人條例「四經出身授緊縣尉，五經出身授望縣尉」，是唐時進士初除不過縣尉也。然非試吏部得用，則終身布衣，並不釋褐；韓文公所以三選無成而受張建封之辟。宋進士選官亦不過主簿，程明道中進士為鄠縣主簿，令以其年少輕之是也。今進士非授庶常即改主事、縣令，驟貴實始於明。

進士許讓

宋薛簡肅初舉進士，為州里第一，讓其里人王嚴而居其次。茅鹿門疑進士何得讓，不知唐、宋凡舉子皆稱進士，其中殿試者謂之及第、出身。宋制解試雖有主文考校，而鄉舉里選之意猶存，故得讓。此說見《南雷文定》。

給燭

唐制試日許燒燭二條，晉長興二年改令畫試，竇貞固請復給燭。

謄錄

宋景德四年，定親試進士條例，試卷付編排官，去其卷首鄉貫狀，別以字號第之，付彌封官謄寫校勘。八年，始置謄錄院官。蓋宋初謄寫、彌封只一官，後分為二。

許帶書冊

長慶元年，禮部侍郎錢徽知貢舉，放進士鄭朗等三十三人，段文昌言其不公，上詔「制誥白居易覆試」，居易奏云：「向例，禮部試進士例許用書冊，兼得通宵。得通宵則思慮必精，用書冊則文字不錯。昨覆試之日，書冊不容一字，木燭只好兩條，迫促驚忙，幸皆成就。」可知唐試進士許帶書冊也。所駁放盧公亮十人，以題是《孤竹管賦》，不知本於《周禮》故也。

貼出

金章宗時試者漏寫詩題下注字不取，特賜及第。《元•選舉志》有試卷不考格，犯御名廟諱及塗注一百五十字以上者不考，即今之貼出也。

鹿鳴宴

今鄉試放榜有鹿鳴宴，不知何始。昌黎《送楊少尹序》曰：「楊君始冠，舉於鄉，歌《鹿鳴》而來。」是唐時已有此制。漢何武以童子歌《鹿鳴》入選，則是替人歌耳。

瓊林宴

今宴進士曰瓊林，按《唐摭言》云「新進士尤重櫻桃宴」，疑即今之瓊林也。唐進士宴名甚多：有大相識宴，主司之父母也；次相識宴，主司之偏侍也；看小相識宴，主司之兄弟子侄也；聞喜宴，敕士宴也；最大者曰團宴，即曲江宴也。至於朋僚賀酒，謂之燒尾宴。虎化人，惟尾不化，必須燒之，故引以為喻。一云新羊入群，必為諸羊所觸，火燒之則定，見《摭言》及《封氏聞見錄》。又曰魚躍龍門，必電燒其尾。

館選、教習、散館

宋紹聖初令進士純用經義，而改置宏詞一科，於進士登科後試之，取不過數人，即今之館選也。庶吉士之選，洪武乙丑擇進士為之，永樂十三年選六十二人，而宣德二年見選一人，以故弘治四年給，事中余旦以累科不選庶吉士，請復祖制。大學士徐溥請新進士錄平日所作文十五篇，呈之禮部，送一翰林考訂而按號行取之，再糊名試之，中者為庶吉士，謂之館選。以翰詹資格深者課之，謂之教習。三年學成者授編檢，次者為給事御史，謂之散館。

宋制科三等最尊

宋故事制科分五等，一等、二等皆虛設空名而已，以下三等取人。惟蘇軾兄弟以才高得入三等，而子由為胡武平所駁，仍降為四等。此外吳正肅公育亦得三等。

三場雖定八月而試期可改

天寶十三載舉人問策外，加詩賦、帖經，為三場。《通考》以為始於武后神龍元年。宋高宗建炎三年第一場考詩賦經義，二場論一道。三場策三道。舊例諸州試舉人以八月選日。韓魏公以蘇子由病改八月為九月。紹興二十四年定期用中秋日，四川則用季春。元豐初以省試春寒，展至二月朔卜日，殿試於四月上旬。今所行者始於元仁宗從李孟之請，三歲一開科，八月鄉試，明春二月會試，中者策之於廷，賜及第，出身有差。以蒙古、色目為右，漢人、南人為左，各命一題。三甲進士只與八品官。

射策、對策之分

匡衡射策不中，至九乃中丙科，其經以不中科故明習。大抵漢舉人由博士者用射策，為問難疑義書之冊，而令人射之也；由州郡舉者用對策，顯問以經義政事，而令占對也。

時文八股

「時文」二字，初見《考工記》量銘曰：「時文思索，允臻其極。」此二字斷章取義，實始於此。《宋文鑒》有張庭堅《經義》二篇，皆是《尚書》題，其文有似乎論，即當日王荊公所定格式也。歐公云：「天聖間，予舉進士，見學者務以言語聲偶摘裂，號曰時文。」是時文者，乃指進士之詩賦也。元仁宗皇慶三年定考試程式，蒙古、色目人第一場經問五條，《大學》、《論語》、《孟子》、《中庸》用朱子章句；真漢人第一場與蒙古同，惟於卷尾作一大結，以已意結之，限三百字。第二、三場增古賦詔誥等賦樣。蒙古人能漢試者，加一等用。明太祖與劉基又酌定四子書，文仿宋經義，方代古人語氣而為之，體用排偶，謂之八股。考兩朝《選舉志》，則是時文之體濫觴於宋，行於元，而大定於明。

場規

今所行場規，始於皇慶三年既定考題，復定場規。凡犯御名廟諱及塗注五十字以上者，不準謄錄。凡錄正文用朱書，計所塗注幾字，對讀無差，皆標寫字數。卷首書三代、年貌、籍貫，用印鈐縫。場內毋得喧嘩，違者治罪，試官漏泄試題者治罪，貢士懷挾者治罪。

南北分卷

隋唐初無南北分卷之例，唐武宗會昌五年定舉士人等所送人數，其國子監明經每年送二百人，進士三十人，其隸名明經亦送二百人，其鳳翔山南西道東道等處進士毋過十五人。明經毋過二十人。其河東陳許等道進士毋過十人，明經毋過十五人。是以地分科目之多少，唐已然矣。宋太宗又別立分數，考京東、京西、陝西、河北、河東等處五路舉人，亦因北人拙於詞章之故。歐公因溫公欲均攤南北，故奏言南人百中取一，北人十中取一。又言南人好文，故進士多；北人尚質，故明經多。蓋袒南人也。馬端臨亦頗以為是。洪武丁丑考官劉三吾取宋琮等五十二人，多南士。帝怒所取之偏，竄三吾於邊，親自閱試，取任伯安等六十一人，多北士也。洪熙元年乃命楊士奇定取士之額，南人十分之六，北人十分之四。宣德間又分為南卷、北卷、中卷，以百人為率，南取五十五名，北取三十五名，中取十名。中者，四川、廣西、雲貴及盧、鳳二府是也。嘉靖常曰：「天下都是朕的秀才，有何胃藉之禁、南北之分？」然祖宗成例已定，不能改也。

額限

額數歷代多少不同，唐時進士有十九名者，張籍哭孟寂詩「十九人中最少年」是也；有三十二人者，陳標詩「文字一千重馬擁，喜歡三十二人同」是也。宋太宗誇得賢之盛，放五百餘人，薛居正諫太濫，不聽。宣和中放至八百餘人。洪武十七年詔鄉試不拘額數，從實充貢。洪熙元年方有定額，其後漸增，南北直隸定至百名。

主考

隋唐有京師主試官，無各省秋試官，至宋始有漕試、類試、胄試之名。淳祐三年命淮南州郡附鎮江秋試，淮西州郡附建康秋試，蘄黃光三州、安慶府附江州秋試，三試所各增差試官二員，別項考校，照各州元額取放，疑此即外省主考之始。明初外省主考用教官，故有不在朝列，屢主文衡者。景泰二年令布按二使同巡撫推舉見任教官為考官，以致監臨官屢奪其權。嘉靖聽張璁之請，方遣京官翰林部科等官每省二人，而教官之用漸少。萬曆四年用知縣分校，而校官愈絀矣。

舉人貢士、歲貢、拔貢

漢章帝建和元年詔曰「朕每尋前世舉人貢士，或起畎畝，不由閥閱」，此「舉人貢士」之名所由始也。「歲貢」二字初見《董仲舒傳》：「臣愚以為使諸列侯郡守歲貢吏民之賢者各二人。」明初因之，凡貢生入監必由生員選擇，命備學選文理優者歲貢一人，故謂之歲貢。其後但取食廩年深者。弘治中南京祭酒章懋言歲貢挨次多衰廢者，乞令提學行選貢之法，不分廩、增、附生員，學優年富者通行考選，選貢即今之拔貢矣。前明有遇覃恩而選者，謂之恩貢，今亦間有之。

周易生

《南史》徐孝克少為周易生，徐玢以周易生舉高第。所謂周易生者，豈當時專設《周易》一科取士，如漢所稱一經博士？而他經無科取，殊不可解。

蔭生

《漢儀注》二千石以上任滿三年者，得任同產若子一人為郎，蘇武、劉向是也。宋諸妃公主遇聖節得奏有服親一人。

賜同進士出身

王圻《續通考》以賜同進士出身始於紹興。余按《宋史•選舉志》太平興國三年，殿試得呂蒙正以下一百九人。越二日，覆試諸科，得二百人，並賜及第；又閱貢籍，得十舉以上、十五舉以上者一百八十餘人，並賜出身；九經七人不中格者，憐其老，得賜同三傳出身。景德四年，又定考第為五等，而臨軒唱之，一等二等曰及笫，三等曰出身，四、五等曰同出身，並有賜同學究出身者。後高宗憐蜀士路遠，其赴廷試不及者亦賜同進士出身，偶然紹興四年之特恩，非常例也。

恩科有二說

《日知錄》言恩科始於宋開寶三年，詔禮部閱進士十五年以上曾終場者，司馬浦等賜出身。祥符八年，詔進士六舉以上雖不合格，並奏賜出身。以此為恩科，蓋本《宋史•選舉志》也。余考《石林燕語》、《聞見錄》，俱以為恩科始於富鄭公當國時，與段希元同場屋相好，不欲私之，故別立恩科，所以避嫌也。似與《選舉志》又小異。

見座師

《新唐書•選舉志》舉人既及第，綴行通名，諧主司第謝。各序立西階下，北上東向；主人席東階下，西向；諸生拜，主司答拜。今之座主見門生，每坐東朝西，猶古禮也。李衛公不喜進士，故奏門生只許一見而止，其參謁、期集、曲江題名皆罷之。

禁稱門生

梁、宋兩太祖御試進士，懲唐季之弊，不許稱門生於私門。

武學、武狀元

漢六郡良家子為羽林期門，甘延壽、張次公以之出身。南齊崔祖思請開文武二學曰：「大廟之南，宏修文序；司農以北，廣開武教。」皆武學之先聲。《山堂考索》云宋仁宗慶曆三年置武學，既而中止。余按《封氏見聞記》：開元十九年置先師太公廟，配以張良；大學士張糸冋請立武監，此武學之始也。神宗熙寧五年，樞密請建武學於武成王廟，使文武官知兵者教之，亦分三舍用之。八年詔武舉與文舉同時鎖試於貢院，後亦中止。高宗紹興十六年又特建之，射不中者不許試程文；其馬步弓石與今略同，此後忽行忽罷。《元史•選舉志》工匠、陰陽、醫巫皆有科，而獨無武舉。洪武二十年亦立武學，成化十四年從太監汪直請，設武科鄉會試。崇禎時倪元璐請殿試傳臚一如文例，於是崇禎四年以王來聘為武狀元，前此但有及第、出身，無武狀元之稱也。《饒州府志》載朱虎臣九歲為宋高宗武狀元，考《宋史》不過天子試之，補承信郎，賜金帶耳，非狀元也。

武舉進士

《山堂考索》以武舉始於宋慶曆，按《冊府元龜》漢元延元年，詔北邊二十二郡舉勇猛知兵法者一人；武后長安二年，詔每郡舉習武者，如明經進士法，行鄉飲酒禮，送兵部，此武舉之始。嗣後郭子儀中翹關負米科，宋慶元五年定解額，以後遂稱武舉進士。

覆試

《續通考》以覆試始於唐元和中覆試侍郎錢徽所舉進士，不知《東漢•黃瓊傳》「左雄前議舉吏廉先試之於公府，又覆之於端門」，此為覆試之始。白居易覆試錢徽所舉，黜盧公高等十人；白敏中覆試王起所舉，放楊嚴一人。《新唐書•選舉志》高祖詔諸州明經、秀才、俊士、進士為鄉里稱者，縣官考試，州長重覆，歲隨方物入貢。《舊唐書•王起傳》貢舉猥濫，勢門子弟交相酬酢，寒門俊造十棄六七。及元稹、李紳在翰林，深怒其事，故有覆試之科。宋石曼卿亦覆試落第。

禮闈

開元七年考功員外郎李昂為舉人詆嗬，帝以員外郎望輕，乃移貢舉於禮部，以侍郎主之。禮部選士自此始，見《新唐書•選舉志》。

官卷

宋初公卿子弟防其請托，遂艱於進取。范杲，魯公兄子也，見知陶穀、竇儀，皆待以甲科。會有言世祿之家不宜與寒士爭科名者，杲遂不敢赴試。李宗諤以文正公故，亦唱名時辭疾，文正罷相方登科。慶曆時詔官人別立一額，於是進取者始寬，見《石林燕語》。

回避

宋制，秋貢春試皆別置頭場，以待舉人之避親者。自緦麻以上及婚姻，皆牒送。惟臨軒策試，謂之天子門生，雖父兄為考官，亦不避。嘉定元年，命朝官有親屬赴廷對者，免差充考校。大約避親者七人取一，其額甚窄。故朝士之被差為考官者慮妨其親，不願差試；士子亦有隱身匿名、不認親戚以求免者。

拔解

外府不試而貢者曰拔解，見《國史補》。大抵即免解也。

監生

太學生始於漢元朔二年，《儒林傳》載之詳。而明制入國學者通謂之監生，舉人曰舉監，生員曰貢監，蔭生曰蔭監，捐資曰例監。太祖取其英敏者為小秀才，明道者為老秀才。馬後置米紅倉，養其妻子，未娶者賜其婚聘。一旦擢用，便至布、按兩使；其犯法者乃謫選遠方典史。今之監生望典史如登天，則是景泰元年納粟入監誤之也。然生員伍銘入監，其價至米八百石矣，鄒榦所奏也。

監生考職

監生歷事始於洪武五年。建文時定考挨法，上、中、下三等，上等選用，中、下等歷一年再考用。亦不拘品級，如永樂五年選三十八人隸翰林院，習四夷譯書是也。

增廣生、附生

郡學之設與太學相峙，創立自唐。始唐太宗增廣生員，此「增生」之所由名也。宋置諸州路學官，元頗因之，至明而極盛。宣德年增廣太祖之原額，又於額外附之，謂之增生附生。

宗學

紹興十四年始建宗學於臨安，生員額百人，教授一員。在學者皆南官、北宅子孫，若親賢宅近屬，則別選館職教授。《宋史•宗室傳》叔韶以宗子賜進士及第，仁宗喜，以為古未有也。想慶曆、嘉祐其時尚無宗學歟？

學田

宋熙寧初命諸州置學官，率給田十頃贍士。《觚不觚錄》曰：「太祖制田存學中及國子監中，非止餼生徒，兼為刻書費也，故今書坊有監本之名。」

鎖廳

宋現任官應進士試曰鎖廳，言鎖其官廳而往應試也。雖中，止遷官而不與科第，不中則停現任。陸遊蔭補登仕郎，鎖送第一，秦檜孫塤第二，秦怒為黜有司，見《宋史》。

充場儒士

明鄉試許童生入場，謂之充場儒士。中則竟稱舉人，不中仍歸州縣試。大概學、政兩司先考試而後取以入場，名數亦不多也。

翰林秀才

楊一清巴陵人，少能文，以奇童薦為翰林秀才，成化命內閣擇師教之。余嘗戲云：「可對武后之先天太后，老聃母也。」

殿試難題

殿試出題，問：「孔子七十二賢，賢賢何德？雲台二十八將，將將何功？」此因永樂四年莆田陳實與林環爭狀元，朝廷故出此以難之，見《姚園客露書》。

五狀元

宋張伯紀自本州試貢士，次公試，次內舍校定，次上舍合格，次升補上舍上等皆第一。徽宗以為五狀元，見《是齋日記》。

特賜科名

開寶三年詔進士六舉以上者，雖不合格，特賜科名七十八人。景祐元年詔進士五舉年五十以上者，不合格亦以名聞。《寧波府志》宋太祖閔鄉舉之士屢試禮部不第，詔貢士十五舉以上者徑赴殿試，授以郡縣教職，謂之特奏名恩例。嗣後減至四舉、五舉即得奏名，蓋初或一歲、二歲一試，後則定為三歲一試也，此說見《嚴氏劄記》。

行取之試

天順間以科道缺人，取內外科目出身、三年考滿者考選之，內則兩京五部主事、中行、評博，外則推官、知縣。其自外入者，謂之行取，其有特薦者，不拘俸滿之例。

傳衣缽

邵伯溫《聞見錄》古人所謂傳衣缽者，不在名次之前後，只以已前中第之名次與之。唐和凝及第，名在第十三。後於闈中愛范質之文，遂以十三名處之，所謂傳衣缽也。後官位果一一相同，人傳為佳話。

溫卷

唐人有溫卷之說，蓋先以文字呈先達也。宋沿唐制，亦許貢士先呈公卷。後因無行者多假他人文字，或傭人代書，故景德中限舉人於試紙親書家狀，如公卷字跡不同，並行駁放。賈昌朝曰：「唐人不糊名而采名，故有溫卷之說。今場屋有彌封之例，則此例可以不行矣。」

老先生

《漢書•賈誼傳》河南守吳公聞其秀才，每詔下，諸老先生未能言，誼為之對。弇州《觚不觚錄》明代稱老先生最尊，門生稱座主不過稱「老先生」而已。自江陵當國，門生方有老師之稱。外省司道稱巡撫曰「老先生」，稱按院曰「老先生大人」。

獻書得官

大中祥符八年，獻書者十九人悉補三班、賜出身。乾德四年，彭幹、涉弼亦以獻書賜科名。

古稱狀元不必第一名

唐鄭谷登第後，《宿平康里》詩曰：「好是五更殘酒醒，耳邊聞喚狀元聲。」按谷登趙昌翰榜第八名，非第一也。周必大有《回姚狀元穎啟》、《回第二人葉狀元適啟》，似凡新進士皆得稱狀元。

古稱探花不必第三名

《天中記》唐進士杏園初會，號探花宴，以少俊二人為探花使，遍遊名園，若他人先折名花，則二人被罰。蔡寬夫《詩話》云：「故事進士朝集，擇年少者為探花使，熙寧中始罷之。」是探花者，年少進士之職司，非必第三名也。

翰林不必文人

唐制乘輿所在，必有文學之士與醫卜一切供奉之人直別院待詔，故道士吳筠，奕手王叔文，方士柳泌俱命待詔翰林。是在翰林者，不必盡文人也。今之翰林院待詔，猶存此意。唐制自宰相而下無宣詔之禮，惟學士宣詔，蓋學士院在禁中，非內臣宣召，無由得入故也。

狀元無定官

呂蒙正擢進士第一，授將作監丞，通判升州。後蔭其子，將依盧多遜之例，授水部員外郎。蒙正奏曰：「臣忝甲科及第，止授九品京官。臣男不應受此寵命，乞以臣釋褐時官補之。」可見宋初狀元只授九品京官也。然《儒林公議》言宋狀元極尊，登第不滿十年即望柄用，如王曾、陳堯叟皆是也。尹洙言狀元及第，雖使將兵十萬，凱歌勞還，其榮無以加焉。《宋史》亦言國初狀元可以十年作相，頗多名臣。自王安石立經義、改新法，葉祖洽迎合之，遂中狀元，從此士風大壞，而朝廷待之亦薄。余按開寶八年王嗣宗為狀元，授秦州司戶參軍，忤知縣路衝，衝械繫之於獄。馬涓入幕府自稱狀元，呂大忠折之曰：「狀元者，及第未除官之稱也，既為判官，則不可自稱。」是宋初狀元不過幕府之職，亦不甚尊。太平興國時改授大理評事，通判諸州，八年第一甲授知縣與推官。孝宗時汪應辰狀元授鎮東簽判；光宗時陳同甫狀元及第，授建安府判官廳公事；理宗時王十朋狀元授紹興簽判。《燕翼貽謀錄》云：「宋初狀元傳臚皆自備鞍馬。大中祥符八年詔進士第一人給金吾七騶前引，為之傳呼，與同列者異，始於蔡齊，旋除將作監，通判兗州。」然則狀元在宋時亦無一定之官。

狀元與同年交拜

《宋•選舉志》新進士朝謝後拜黃甲，其儀注設褥於貢院堂上，東西向皆再拜。拜巳，擇榜中年長者一人，狀元拜之，復擇最少者一人拜狀元，所以重年好也。

對花召

《文文山文集》云：「宋故事，狀元賜袍笏與聞喜宴，各刻題名小錄，一月後率同榜謝恩闕下，曰門謝。謝後狀元授承事郎，某軍節度判官廳公事。至後一科放進士榜，則前一科狀元召入為秘書省正字，名曰對花召。」

修撰

今狀元授翰林院修撰，修撰之名，始於唐張昌齡為北門修撰。

典史中狀元

明代先作典史後中狀元者，曹鼐也；先作教官後中狀元者，翁正春也：見《明史》本傳。

唐重進士輕明經

《通鑒》唐重進士輕明經，王凝與姨母弟彥昭同舉進士。凝先及第，衩衣見彥昭曰：「君何不舉明經？」此後遂為深仇。潘好禮之子舉明經，好禮惡之，枷其子於縣門。明經之輕至於如此。然昌黎贈張童子云：「明經試禮部者歲三千人，能貫串者須十年之久。」亦非易事也。

瞎榜

宋人以殿試二名為榜眼，工部郎中陳若拙無文才而中第二人，號「瞎榜」。

元榜有正、副

康熙間，國子監祭酒吳鱗潭在都，於啟聖祠土中掘得元碑三：一為《正泰國子貢試名記》，蒙古、色目、漢人列三榜，皆有正、副。一為《至正十一年進士題名記》，蒙古、色目為一榜，狀元朵列圖；漢人，南人為一榜，狀元文允中：皆無榜眼、探花。一為《至正國子中選題名記》，蒙古賜正六品，色目賜從六品，漢人賜正七品，亦有正、副。三碑其制蒙古人加優色目人一等，色目人加優漢人一等，契丹、女真皆稱漢人。色目人三十種，皆所征取部落也，詳《輟耕錄》。

主司在院而榜自外來

《摭言》鄭顥為主司，托崔雍為榜。至榜除日，待榜不至，但遣奴壽兒來云：「來早走賀。」壽兒寄宿院中，夜已艾，壽以蠟丸進，即榜也。主司在院，榜自外來，亦奇。

舉子自定狀頭

杜黃門第一榜，第三場庭參之際，謂諸生曰：「未有榜帖，奈何？」尹樞年七十餘，趨而進，公欣然延之，乃授以紙筆。每劄一人，則抗聲斥其姓名，列庭聞之，無不歎其公道。惟空其元，曰：「非老夫不可。」公即命筆親自劄之。狀頭竟出於舉子自定，尤奇。亦見《摭言》。

童子科

漢太史試學童，能諷書九千字以上，乃得為史。後漢取年幼才俊者拜童子郎，若黃琬，黃香、張堪、任延皆是也。在唐則劉宴、李泌，張童子，宋則楊億、晏殊皆是也。孝宗淳熙元年女童林幼玉求試中書，後省挑試所誦四十三件經書並通，詔封孺人，然此後亦無所表見。

副榜

古無副榜、正榜之分，但有甲科，乙科之別。今之副榜，似是古之乙科。順帝至正八年中書省奏準監學生員每歲取及分生員四十人，三年應貢會試者一百二十八人，除例取十八人外，再取副榜二十人，時謂之鄉試備榜。

《科名記》

今鄉會試有進呈錄，蓋起於唐宣宗。裴庭裕《東觀奏記》云：「上好文學，尤重科名。大中十年鄭顥知貢舉，宣宗索《科名記》，顥采武德元年以後及第人姓名及所試詩賦題目，編次奏之。」後其書不傳，故新、舊《唐書》絕無記錄。

通籍

漢制司馬一人守宮門，記公卿之年貌，號曰門籍，以通其出入。太后除竇嬰門籍，使之不得奉朝請。王嘉為郎，坐戶殿門失闌免，蓋一時稽考之誤。

大比

《周禮》「五家為比」、「黨正以歲時蒞較比」，注：「如今小案比也。」漢以八月算人，亦案比而造籍，故今鄉試號「大比」。







卷十一　各解類


束修七解

束修有七解：《穀梁》「束修之肉不行於境中」，《孔叢子》「子思居貧，或致尊酒束修」，《董子》「大夫無束修之饋」，此束修，肉脯也，朱子引之以注《論語》者也。此一解也。《後漢書•卓茂傳》「束身自修」，《伏湛傳》「束修其躬」，嵇康《戒子書》「不須行小小束修之意氣」，此束修取修身之義，又一解也。《南史•袁樞傳》「我豈能具束修為兒買第」，《北史》馮偉門徒束修一毫不受，此束修主財賄說，又一解也。《新序》新婚者有束修，《說苑》君聘後屨二兩用琮，大夫屨二兩用束修。親迎者轂三轉，夫下先行曰：「某之父使某具不珍之束修，敬禮貞女。」此束修雖亦財賄，而恰主婚姻，又一解也。延篤稱「吾自束修以來」，章懷太子注引鄭玄謂「束帶修飭，年十五以上也」。《鹽鐵論》大夫曰：「余結髮束修年十三矣。」周宏正勸元帝入建康曰：「若束修以上士大夫知帝都本無定處，若小民未見車駕還京，便謂列國諸王未名天子。」韓昌黎注《論語》云：「小子能灑掃進退，行束修之末事以勤其小者，則吾必誨其大者。」此束修主幼學說，又一解也。《唐六典》國子生初入學，置束帛一、壺修一。束與修分而為二，又一解也。《說苑》云子華子對趙簡子曰：「主君之亡，臣不能束修，越在諸侯，以為主君羞。」《書傳略說》云：「太王避狄，邠人束修從之者三千乘，一止而成千戶之邑。」此束修似作摒擋行李之義，又一解也。

觚不觚三解

觚不觚有三解：何注及《韓詩外傳》皆云禮器也，一升曰爵，二升曰觚。觚，寡少也，言飲酒當寡少也。觚而不觚，便不成政道矣。此一說也。《西溪叢語》云木簡也，即《急就章》「急就奇觚與眾異」之觚。引《太平御覽》言孔子日削觚而志有所念，觚不時成，故曰「觚哉，觚哉」。言觚一小器耳，心不專一尚不時成，況大事乎！此一說也。史遷《酷吏傳》「破觚為圜」，班氏《西都賦》「上觚棱而棲金爵」，此主方圓說，又一說也，則朱子所本。

少艾三解

馮山公云：少艾，男色也。《左氏》「盍歸吾艾豭」，指宋朝也。《國語》「國君好艾，大夫殆」，下文「好內，適子殆」，是艾指幸臣，此一說也。《國策》魏牟謂趙王曰「今為天下之工，而王不與工，乃與幼艾」，指建信君也，趟岐注「美好也」，似主女子言，此二解也。至於《說文》「艾，老也，長也」，《曲禮》「五十曰艾」，又一解。

三戶二解

《左傳》「趙孟執蠻子，以畀楚師於三戶」，杜注：「今丹水縣北有三戶。」是三戶者，地名也。《國策》楚南公云「楚雖三戶，亡秦必楚」，蘇林注曰，「但有三人家，便可亡秦。」是三戶者，極言戶口之少也。

坫五解

「坫」解最多，《爾雅》「垝謂之坫」，古文作襜，是乃以堂隅言，郭景純所謂端也。許叔重以為屏牆，別是一坫，其累土以庋物者，又是一坫。而累土庋物之坫，又有三焉：有兩楹之間之坫，即《明堂位》所云：「反坫出尊」及《論語》之「反坫」也，蓋用之庋爵者。有堂下之坫，即《明堂位》所云「崇坫康圭」 也，蓋用之庋圭者。有房中之坫，即《內則》閣食之制也。「士於坫一」，康成注：「士卑不得作閣，但於房中為坫以庋食也。」同一累土之坫，而庋爵、庋圭尊者用之，庋食則卑者用之，方密之曰：「凡累土庋物者皆得曰坫」是也。堂隅之坫亦有二：《士虞禮》苴茅之制，「僎於西坫」，《士冠禮》「執冠者待於西坫南」，蓋近於奧者，故謂之西坫。《既夕記》「設棜於東堂下南順，齊於坫」，是近於窔者，東坫也。屏牆之坫亦曰反坫，《郊特牲》所云「台門旅樹反坫」是也。以外向為反，黃東發曰：「如今世院司台門內立牆之例，所謂屏牆也。」蓋反坫與出尊相連，反爵、反坫與台門旅樹相連，是屏牆之反向於外者。《郊特牲》所云乃大夫宮室之僭，《論語》所云乃燕會之僭。賈氏不知坫有三者之分，又不知累土之坫為專在廟中，則謬矣。又誤以豐為坫，不知豐用木，坫用土；豐形如豆，故字從豆，坫以土，故字從土，不可合而為一也。《周書》「既立五宮，咸有四阿反坫」，注以四阿為外向之室，則反坫者，亦屏牆也。再考《廣韻》葬埋之禮不備而攢塗權厝亦謂之坫，此全謝山《經史問答》所言。

夏屋三解

《詩箋》「夏屋，大貝也，言厚設大貝以食我也，子云《法言》「震風淩雨，方知夏屋之帡幪」，崔駰《七依》說宮室之美曰「夏屋渠渠」，皆作宮室講。孔穎達云：「《爾雅》訓屋為具，當以禮物大具為正解。」王伯厚《漢制考》又以夏屋為門廡之稱。

屋漏三解

《爾雅》「西北隅謂之屋漏」，鄭康成云：「屋，小帳也。漏，隱也。」孔疏云：「室內可以施小帳而漏隱之處。」宋儒以為暗室也。孫炎云：「屋漏者，當室之白日光所漏入也。」陳見復以為即《禮經》「陽厭」之說，《詩》云「不愧」者，以陽厭是祭末事，助祭者至此易倦，故以不愧戒之。

匏瓜三解

何晏注：「匏瓜，一處物也，我乃東西南北之人，焉能如匏瓜之係？」黃東發引《天官書》曰：匏瓜，星也。《洛神賦》有「匏瓜無匹」之詞。「惟北有斗，不可以挹酒漿」，故曰「焉能係而不食」。朱子以為浮水之物，本《莊子》所謂「五石匏」是也。

寤生三解

莊公寤生，杜氏以為姜寐寤而莊公巳生，故驚而惡之。《風俗通》「不舉寤生子」，言俗說兒墜地未可開目，若初生便能視者謂之寤生，舉則有妨父母，故惡之。焦弱侯云寤作牾，逆也，莊公逆生，故驚姜氏。

金吾三解

《古今注》以金吾為木棒，一解也。顏師古以為鳥名，二解也。應劭以為執金革以御非常，《百官志》讀金吾為金御，三解也。

可憐二解

《莊子•庚桑楚》「汝欲返性情而無由人，可憐哉」，言可憫也。鮑照詩「三春已暮花從風，空留可憐與人同」，此可憐者，言可愛也。

湯棘二解

《列子》「湯之問棘也是已」，梁簡文云：「湯，廣大也。棘，狹小也。」張湛注云：「夏棘字子棘，為商大夫；湯則成湯也。」

癰疽二解

趙岐注《孟子》「孔子所主癰疽」，醫也。《說苑》曰「雍姓，疽名」，人也。

騶虞四解

賈誼以騶為囿，虞為官，傳曰「天子獵，七騶咸駕」是也。《墨子》以騶虞為樂章名，如貍首之義。《白虎通》以騶虞為仁獸，不踐生草，不食生物。《史記•滑稽列傳》東方朔識騶牙形如鹿，見則遠夷來賓。《文選注》引《琴操》曰：「鄒虞，邵國之女所作也，古者役不逾時，不失嘉會也。」

有婦人焉二解

孔子曰：「有婦人焉。」古注：「文母也。」疑子無臣母之義。朱注：「邑姜也。」又疑犯牝雞之誚。顧寧人常深疑之，獨來集之《樵書》以為「婦」字乃「殷」字之訛，蓋膠鬲也。

孟侯二解

《尚書大傳》太子年十八曰孟侯。諸侯來朝，迎於郊者，問其所不知，此一解也。《康誥》所稱「孟侯」，諸侯之長也，蓋方伯也，成王使康叔為之，又一解也。

中堂三解

學士玉堂、蓬瀛，本借道家之名。宋有集賢院大學士，以宰相充之，太宗親幸之，後惟學士上任一正坐而已。有朱衣院使引之而上，故曰中堂。《通雅》則云：「明制宰相無印，支俸皆借翰林院印，故到任必在翰林院衙門，吏視相公幾位，則設幾坐，故曰中堂。」史文靖公云：「中堂者，中書政事堂也。堂自宋始建，則中堂之名亦自宋始。」大抵宰相在閣中皆中坐，明李賢入閣欲中坐，彭時以宣宗曾幸，宜東西坐，方爭而有旨「置先聖像於閣中」，乃止。

伊耆氏二解

堯稱伊耆氏，人所知也。《周禮》大司寇之屬有伊耆氏，掌國之大祭祀，供其杖咸，則伊耆氏又官名也。

鰥、寡，孤、獨二解

《外傳》曰：「四十無妻不為鰥，三十無夫不為寡，無父有室不為孤，無子有猶子不為獨。」此衛湜《集說》引唐成伯璵所著《禮記外傳》也。

殃及池魚三解

《風俗通》池仲魚，人名也，城門失火而延燒之也。《淮南子》宋君失珠，池為之殫。宋東門火，國人汲水救火，池竭而魚浮故也。

蚩尤三解

《史記》以蚩尤為古諸侯，孔安國云「九黎君號蚩尤」，應劭云「蚩尤，古天子之好五兵者」《大戴禮》云「庶人之貪者為蚩尤」。楊升庵因之以為古有兩蚩尤。吳仁傑《漢書刊誤補遺》以為皆非也，蚩尤者，蚩尤旗，蓋星名也，是以高祖祭之而起兵耳。

老聃三解

《史記》老子諡曰聃，蔡邕書《老子碑》云：「孔子問禮時已二百歲，故聃然老旄貌。」許氏《說文》云：「聃，耳漫也。」老子名耳，故字聃。數說雖有異同，俱主老子說。惟鄭康成注《曾子問》云「老聃者，古壽考之稱」，似與李耳無涉。

子卯不樂三解

子卯不樂，鄭同以為相刑之日，賈逵以為桀紂亡日，李尋曰：「子為貪狼，卿為陰賊，故不樂也。」

郭公三解

《春秋》「郭公」舊解為闕文，一說郭公乃郭已之訛，邢凱《通編》以郭公為草名。

唐山夫人二解

唐山夫人，服虔曰：「高祖姬。」韋昭曰：「唐山，姓也，漢初人。」

「私」字六解

《三百篇》中用「私」字有四解：「薄汙我私」，私，燕服也。「遷其私人」，私人，家臣也。「譚公惟私」，私，姊妹之夫也。「私人之子」，皂隸之屬也。《說文》：「私，禾也。北道名禾主人曰私主人。」又女子陰也，《飛燕外傳》曰「穿其衣，露其私。」又溺也，《左傳》「將私焉」。

「龍」字三解

龍有三解：《左氏》「龍見而雩」，謂東方七宿蒼龍也。「蛇乘龍」，謂歲星也。《淮南子》「青龍為天之貴神」，即太歲；王莽《銅權銘》「歲在大梁，龍集戊辰」，以歲為歲星，龍為太歲也。魏文《星鍾虡銘》「歲在丙申，龍次大火」，又以歲為太歲，龍為歲星。

五大夫二解

五大夫，秦爵名，非五人之謂也。然《左氏》哀（按：原誤作「定」）公四年，晉士蔑執蠻子與其五大夫，以畀楚師於三戶。此五大夫當是五人矣。

王母六解

《爾雅•釋親》「父之妣為王母」，此一解也。《周易•晉卦•六二》「受茲介福，於其王母」，古注「母者，處內而成德之義，非實有其人」，此一解也。《爾雅》以西王母為西方昏荒之國，《大戴禮》、《三朝記》孔子之言西王母獻舜白玉琯及益地圖，舜遂廣九州為十二，《竹書》穆王七年王母來賓，皆言西戎，又一解也，蓋地名。《山海經》西王母虎身鋸牙，似是神獸，又一解也。《穆天子傳》、《漢武內傳》稱女仙年可三十許，宴於瑤池。《酉陽雜俎》齊郡函山有鳥三足，名王母，漢武登此山得玉函，化為白鳥飛去。蔡夢弼引之以注老杜《兀都壇詩》，又一解也。

趙、李三解

阮籍詩「趙李相經過」，顏延年以為飛燕、李夫人，楊升庵以為《谷永傳》之「小臣趙李，從微賤尊寵」是也，江浩然以為《何並傳》之「陽翟趙季、李款」是也，是三說也。

羽觴三解

劉德云「羽觴者，疾如羽也」，如淳曰「以玳瑁覆翠羽於下，徹底可見也」，劉良曰「杯上插羽以速客飲也」，是三解矣。

鮮卑二解

《楚詞》「小腰細頸，若鮮卑些」，注：「鮮卑，帶也。」晉以後為五胡之一，《顏氏家訓》有教兒子彈琵琶、學鮮卑語之說。

季隨二解

古注「周有八士」以為一母四乳而生八子，皆顯宦於周室盛時。馬融以為成王時，康成以為平王時。然蕭穎士《遊蒙山詩》曰「尚子捐俗緣，季隨躡遐軌」，似以「周有八士」為隱者流，與「逸民」一節同旨。嚴冬友曰：「疑蕭穎士所詠之季隨乃卞隨之偽。」

蕭牆三解

康成曰：「蕭，肅也。君臣相見之禮至此而肅也。」金仁山曰：「屏也。蕭疏可通望，故曰蕭牆。」劉熙《釋名》亦作「肅」字解。《爾雅翼》：「蕭，草也，祭宗廟牆乃焫蕭之地也」。

傳說三解

築於有莘之野者，殷相也；見於《天官書》者，星也；漢賦「傅說奉中闈之祠」，注：「女巫也。」

作者七人三解

「作者七人」，包咸曰長沮、桀溺、丈人、晨門、儀封人，荷簣、楚狂也。王弼以為伯夷、叔齊，虞仲、夷逸、朱張、柳下惠、少連也。康成又以「七」字為「十」字之誤，以為辟世者夷、齊、虞仲也，辟地者沮、溺、荷也，辟色者柳下惠、少連也，辟言者荷簣、楚狂也，合而為十人也。張子云：「作者之謂聖，七人者，堯、舜、禹、湯、文、武、周公。」此又一解也。

三老四解

古「三老」之名有四解：《左氏》「三老凍餒」，杜注云：「中壽、上壽、下壽也。」《王制》「三老五更」，《孔疏》云：「天子之所父事者，禮最尊」，漢以桓榮為三老、李躬為五更是也。《漢書》「嗇夫三老，此鄉亭之小吏也。又庶老、國老、死事之老亦為三老，見《禮經疏》。

八索三解

《書序》八卦之說曰八索，言索求其義也。賈逵以為八王之法。張平子以為即《周禮》八議之刑，索，空也，謂空設之也。《國語》史伯曰「平八索以成人」，韋昭注謂「八體，以應八卦也」，蓋乾首坤腹之義。

周行三解

周行有三解：《左氏》以為后妃思得賢人，以置周之列位，此一解也。「人之好我，示我周行」，《毛傳》主大道說，朱子本之以注《卷耳》，又一解也。 「佻佻公子，行彼周行」，《鄭箋》「公子衣履不能順時，齋送幣帛，行乎列位者，周人盡受之，而無反幣復禮之思」，又一解也。然唐人「提筆忘采葉，昨夜夢漁陽」，本《卷耳》一章之義，意思深婉，若以為求賢之詩，轉覺無味。

了鳥二解

《魏志》「明帝起台，公卿負土，衣冠了鳥」，此了鳥損壞之義也。唐人詩以「金了鳥」對「玉鴉叉」，此了鳥是鎖鑰之類，又一解矣。

原廟二解

顏師古注：原廟，重廟也。引《周禮》「原蠶」為證。張舜民《畫墁錄》以漢陵皆作原，京城在渭涘，故取高原之義也。

三監三解

三監，孔氏以為管、蔡、商也。《漢•地理志》以為殷畿內之三國邶、鄘、衛是也，邶封武庚，管叔尹鄘，蔡叔尹衛。獨鄭康成以為管、蔡、霍。

三望五解而李穆堂先生別主一說

七政、六宗各自為說，古人聚訟；三望之解，亦有五家。《公羊》以為泰山河海，胡氏安國傳《春秋》用之。賈逵、服虔以為分野之星及國中山川，杜預釋《左氏》用之。鄭康成以為山川在封內者，徐州魯地，三望蓋海岱及淮，范寧釋《穀梁》用之。劉敞以為星辰山川，趙鵬飛以為岱淮濟，諸說歧出。李穆堂駁云：分星野之說，考之經傳，不在望祀。鄭氏、趙氏以為境內山川，則諸侯所得祭，常事耳，何必書？《公羊》以河海為封外之祀，合於魯郊非禮之意，然望祀所及不獨此也。凡望而祭者皆曰望，故何氏釋天子方望，以為郊時所望祭四方群神，日月星辰、風伯雨師、五嶽四瀆及餘山川凡三十有六。既已推及境外，何由知為此三者耶？何氏謂魯獨祭其大者，謂泰山河海為大，豈日月星辰謂之小乎？劉貢父以為星辰山川，庶幾近之，然謂之三望，當實有所，不得泛及望祀也。《周禮•大司樂》「舞大磬以祀四望，舞大夏以祭山川」，既曰四望，又曰山川，是山川之外別有四望也。天神曰祀，地袛曰祭。乃四望曰祀，山川曰祭，是四望為天神之屬，山川為地袛之屬，山川不得列於四望也。祭祀各從其類，故後世郊社之禮亦以日月、星辰、風雨從祀於圜丘，嶽鎮海瀆從祀於方澤，後人徒以《虞書》有「望於山川」之文，遂以泰山河海之屬目為三望，不知山川雖在望祀之列，於郊天之望無涉。然則四望何神耶？鄭注、賈疏以樂六變而天神皆降之說，疑天非一神，謂日月、星辰在天神之列；又以祀屬天神，謂司中、司命、風師、雨師當在四望。其實六變之樂，姑洗在焉，天神皆降，別無四望之神，是四望統於天神矣。可知四望者，天神之屬，日月、星辰、司中、司命、風雨皆在祀中。天子四方望祭，故曰四望，亦曰方望。魯虛一方，讓於天子，故曰三望。猶樂器之曲縣，亦虛一面以讓軒縣焉。若山川為地示之屬，固不得列於郊祀之望也。

六宗九解而楊文叔先生專主一說

《尚書•舜典》「禋於六宗」，孔安國傳曰：「精意以享之謂禋。宗，尊也，所尊祭者，其祀有六：時也，寒暑也，日、月、星、水旱也。」蓋本《祭法》也。自是而外，以為上不在天，下不在地，旁不在四方，助陰陽變化，實一而名六者，歐陽、大小夏侯也。以為乾坤六子水、火、風、雷、山、澤者，劉歆，孔光也。以為「天宗三，日月星；地宗三，河海岱」者，賈逵也。以為天地、春夏秋冬者，馬融也。以為星辰、司中、司命、風師、雨師者，鄭玄也。以為天地四方者，司馬彪也。以為天地間遊氣者，孟康也。以為三昭、三穆，祖考所尊者，張髦也。以為六代帝皇羲、軒以來歷聖之所當祠者，郝敬也。王肅言《家語》宰我問六宗之說，孔子所答與《祭法》相合。文叔先生曰：孔氏所據，至當不易之說也。王肅雖別據《家語》，而六宗之義無有異同，可相證明。鄭氏亦有依據，而其辭支；張髦義有可通，而其說臆。外此更無一當。歐陽、夏侯之說浮遊恍惚，古之聖人必不崇此無名之祀。劉、孔之乾坤六子則兼山澤，賈逵之地宗則兼河海岱，皆下文望於山川之事也。馬融之天地四方，又於上文類上帝語贅。古者祭天禮嚴而不數，非常祀而祭告，其禮依郊祀為之，故曰類。舜以攝位告，非常祀也，一時之間既類而復禋，不為太數乎？司馬彪之說與馬融相仿，易四時為四方耳。其地宗曰社稷五祀之屬，五祀中霤、門、戶、行、灶，乃祀典之最細者。以所祭者尊，故名之曰宗。舜攝位祭告，山川群神尚不先於六宗，而亟亟於門、戶、行、灶之祀，亦瑣褻之甚矣。孟康之說尤虛誕不足論。鄭氏六《周禮•大宗伯》「以禋祀昊天上帝，實柴祀日月星辰，槱燎祀司中、司命、風師，雨師」，故非無據也；然《周禮》於上帝曰禋，於日月星辰等曰實柴，曰槱燎，則不得蒙禋祀上帝之文，而謂日月星辰之屬亦以禋禮祀之明矣。且又去日月不用以牽合六者之數，不免支離其詞。張髦之三昭三穆，新安王氏、孫氏皆取之，王氏曰：「《洛誥》『禋於文王、武王』，是宗祀皆可稱禋。」孫氏曰：「類上帝，祭天神也；禋六宗，祭人鬼也；望山川，祭地祇也。」昭穆之說，宗廟之祭人鬼之義乎？然吾謂「受終文祖」，則宗廟之祭業已舉矣， 「類帝」以下皆外祀也。朱子亦謂「祖有功，宗有德」，無昭穆皆宗之例，則髦之說，於義亦有所不得通。惟孔氏所據既本於《祭法》，而王肅所稱復出於《家語》，適相符合。《家語》宰我所問實指六宗，問自宰我，答自孔子，明白無疑；而《家語》為孔氏之書，又非後人偽造可疑者。《祭法》雖未明言六宗，然而昆曰幽宗，水旱曰雩宗，則日月、寒暑與之一例，其為宗也明矣。善乎蘇氏之論：「《祭法》曰『燔柴於泰壇，祭天也；瘞埋於泰圻，祭地也』，此即類於上帝也。『埋少牢於泰昭，祭時；相近於坎壇，祭寒暑；王宮祭日；夜明祭月；幽宗祭星；雩宗祭水旱』，此即禋於六宗也。『四坎壇，祭四方也；川谷丘陵能出雲，為風雨，見怪物，皆有神，有天下者祭百神』，此即望於山川，遍於群神也。《祭法》所敘，乃《舜典》之章句義疏也。」嚴東友曰：「合劉昭六宗眾議至今說《禮》家計得三十六，鄙意獨謂六宗者，乃六府也。《虞書》曰『水火木金土谷惟修』，又曰『六府孔修』，即方社之祭也。類上帝，郊也。禋六宗，社也。望山川，大祀也。遍群神，小祀也。至方社之神，見《左傳》蔡墨曰『木正曰句芒，火正曰祝融，金正曰蓐收，水正曰元冥，土正曰后土』，此五方之神；田正曰稷，此社神。」較諸家之言為確。

禘四解

禘有四解：其一大祭，《大傳》「王者禘其祖之所自出」是也。其一時祭，《王制》「春曰禴，夏曰禘」是也。其一吉祭，諸侯即位，三年喪畢而祭；謂之吉禘，僖二年夏五月乙酉吉禘於莊公，晉叔向曰「以寡君之未禘祀」是也。其一牲祭，《國語》定王享范武子曰「余一人敢設飾物飫禘焉」，韋昭注「半體曰飫，全體曰禘」是也。或以吉禘即是大祭，因新主入廟，遠主當遷，故大祭以審昭穆。若然則魯僭禘，晉亦僭禘歟？《左氏》曰「魯有禘樂，賓祭用之」，似魯之僭禘不止用之於祭，且用之於賓矣。

社二解

社有二：方丘大地之神，社鄉國之神。

綿莊先生解「禘」與昌黎略同

《論語》「禘自既灌而往，聖人不欲觀」。程綿莊以為既灌以後，魯用朱幹玉戚之舞，僭天子故也，非謂其誠敬之衰也。魯惠公使宰讓請郊廟之禮於天子，天子使史角往，惠公止之，其後在魯為墨翟之學，事見《呂氏春秋•仲春紀》，可以證《戴禮》成王賜周公之訛。韓昌黎注《論語》則合「禘自既灌而往」、「或問禘」、「祭如在」三章為一章，言僖公亂昭穆之序，行逆祀之禮，聖人傷之，故曰「吾不與祭，如不祭」，言己不得在位之權正其祭禮，故雖禘祭如不祭。

方喪二解

《檀弓》「方喪三年」，鄭注：「比方於父母之喪，即資父以事君之義。」此一解也。賈公彥以為方者，即《尚書》多士、多方之方，《禮記》所稱「無服之喪，以畜萬邦」，舜為堯三年喪，遊吉對士景伯曰「靈王之喪，吾先君簡公在楚，先大夫印段實往」是也。此又一解也。

娣姒二解

《爾雅•釋親》曰：「長婦謂稚婦為娣婦，娣婦謂長婦為姒婦。」劉熙《釋名》曰：「少婦謂長婦曰姒，言其先來，己所當法似也；長婦謂少婦曰娣，娣，弟也，以後來也。」世俗相沿，莫不以娣為兄妻之呼弟妻，以姒為弟妻之呼兄妻矣。此一解也。鄭樵《爾雅箋注》曰：「考之古義，兄弟之妻既為敵體，故不以兄弟之長幼相命，但以年長於己則呼之為姒，年少於己則呼之為娣。《左傳》穆姜謂聲伯之母為姒，叔向之嫂謂叔向之妻為姒，是皆呼夫弟之妻也。所謂長婦、稚婦者，實以婦人之長稚，非以其夫之長稚也。」此又一解也。至如《爾雅》曰「女子同出，謂先生為姒，後生為娣」，所云同出，乃是同嫁一夫。《公羊傳》曰：「諸侯娶一國，二國往媵之，以姒娣從。」此乃姒姊而娣妹，又別為一解矣。

卞和刖足兩解

《國策》、《說苑》皆謂卞和獻玉於楚王，王以為石也，故刖之。獨晉傅咸《卞和畫像賦序》曰：「臧文仲知柳下惠之賢而不與立，卞和自刖以證玉之非石，其賢於文仲遠矣。戲畫其像於卞子之旁，特赤其面，以示慚色。」一言楚王刖之，一言其自刖，是二解矣。

小蠻二解

香山詩「楊柳小蠻腰」，小蠻，妓名也。後寄禹錫詩「攜將小蠻去，招得老劉來」，自注：「小蠻，酒榼也。」是二解矣。

六親三解

《禮•樂志》如淳注：「六親：父也，子也，從父昆弟也，從祖昆弟也，曾祖昆弟也，族兄弟也。」《賈傳》應劭注：「父也，母也，兄也，弟也，妻也，子也。」《老子》「六親不和，然後有孝慈」，王弼注同應劭。賈疏又云「父子有禮，六親有義」，則父子又在六親之外。

先配後祖三解

鄭忽先配後祖，賈逵云：「三月廟見而後配也。」鄭眾以配為共牢食也。康成以祖為祓道之祭。

下達二解

《婚禮》「下達」二字，康成以為媒氏通達兩氏之言，是一解也。敖繼公以為「自天子下達於庶人」之義，是又一解也。

鬼夜哭二解

《淮南子》「倉頡作書，鬼夜哭」，高誘曰：「鬼或作兔，兔知作字必取其毫為筆，故夜哭也。」

雉朝飛二解

崔豹《古今注》云：「《雉朝飛》者，齊處士牧犢子五十無妻，出薪於野，見兩雉雙飛而作。」按《琴清英》曰：「衛女之傅母某所作也。衛女嫁齊太子，太子早卒，傅母屬其奔喪，喪畢女不肯歸，終之以殉。傅母哀之，取女平日所鼓琴到墓前鼓之，忽有雉從墓中飛起，故制曲曰《雉朝飛》。」較樂府牧犢子云云，似高一格。

門生三解

門生見《漢書•韋賢傳》，顏師古注：「門生者，猶云門下生也。」《後漢書•賈逵傳》拜逵所選弟子及門生為千乘國正郎。歐公題孔宙碑陰釋之云：「親受業者為弟子，轉相傳授者為門生。」此一解也。《唐書》楊嗣復領貢舉，父於陵自洛入朝，乃率門生出迎。此是科場所取士之名，至今稱之，又一解也。更有依附聲勢為門生者，《宋書》徐湛之門生千餘人，皆三吳富人之子，每出入，鮮衣怒馬，行遊里巷是也。應劭作泰山守，未一月而殺門生，孔北海譏之，殆此類門生是矣。

露筋祠五解

俗傳女子不宿人家，為蚊齧死，至露其筋。此一說不見經傳，而題詩者以訛傳訛久矣。江德藻《北道記》云：「鹿過邵伯埭，一夕為蚊所食，見筋，故名鹿筋。」又一說也。《三餘編》云：「露筋乃爐金之訛，晉時有友二人，於此開爐冶金，分財忿爭，一人置金路上，竟去。後人義之，以其金為立祠。」又一說也。查慎行詩云：「舊是鹿筋梁，何年祀女郎？」注云：「鹿筋梁，古地名。」又一說之。《是齋日記》云：「後五代時楊行密有將名路金，戰死於此，故立廟祀之。」又一說也。余嘗疑蚊不能殺人，《南史•良吏傳》孫謙夜無帳，蚊不敢近。《宋史•沈倫傳》倫佞佛，夏日恣蚊噆膚，家人秉箑來，怒而嗬之，冀以徼福。此皆蚊不能傷人之證。然《魏書》胡太后時，蠶蛾食人無算。劉延世《孫公談圃》云：「秦州西溪多蚊，使者按臨，以艾煙熏之。有廳吏大醉，為蚊齧死。」是又蚊能傷人之證也。段成式《酉陽雜俎》云：「有人露宿，蚊嘬見筋。」是則俗所傳之藍本，而恰不云是女子。

當面二解

蔡邕曰：「相見無期，惟是書疏可以當面」，此「當」字讀去聲；杜詩「當面輸心背面笑」，此「當」字則平聲也。

口實二解

《書》「以台為口實」，訾議也。又《左傳》「豈徒為其口實」，言豈徒為食祿計也，此與《易》「自求口食」同，是二解矣。

計較二解

《漢書•賈誼傳》「反唇相稽」，注云：「相與計較也。」此以爭論為計較。又《三國志•孫堅傳》「夜馳見袁術，畫地計較」，此以商量為計較，今皆言之。

內顧二解

《漢書•楊僕傳》「失期內顧」，師古注，「言思妻子也。」又左思詩「外望無寸祿，內顧無斗儲」，此所云內顧，意是作「視」字解。

今昔二解

今昔之說，大率以目前為今，以已往為昔，所謂「撫今追昔」與「今昔之感」之類是也。而亦有不盡然者，《史記•龜莢傳》「今昔壬子」，索隱曰：「今昔猶昨夜也。以今日言之，謂昨夜為今昔。」

所天三解

《梁竦傳》「昧死自陳所天」，臣以君為天，故曰所天。潘岳《寡婦賦序》「適人而所天又殞」，是妻以夫為天，亦曰所天。又吳質書稱子建為所天，言己所仰賴也。天之文義，即「國以民為天，民以食為天」之天。

一味二解

一味，口頭語也，如一味樸實，一味謙和，一味偷安，一味刻薄之類，不可枚舉；猶云一惟，蓋專一之謂。王荊公詩「並作南來一味涼」是此意也。杜詩「敕廚惟一味」，則徑指食物之味言，迥乎不同。

莧陸四解

《易》所稱莧陸，子夏以為木根草莖（按：原誤作「經」。）項氏《玩辭》曰：「莧音丸，山羊也，兌為羊之義也。陸，其所行之路也。」蓋本《說文》 「莧，山羊細角」之義。陸德明又云：「商陸者，樟柳也，下有死人則上生樟柳。」其解以為莧，說也，讀如「夫子莞爾」之莞；陸，睦也，和睦之義也。王弼注莧陸曰「草之柔者」，則直以莧為莧菜、商為商陸矣。

入小學二解

《禮》八歲入小學，《白虎通》十三歲入小學。

古剌水三解

《池北偶談》左公籮石詠古剌水云「瓶中古剌水，制自文皇年；列皇飲祖澤，旨之如羹然」，又曰「再拜嘗此水，含之不忍咽」，似乎古剌可飲也。明人宮詞曰「聞道內人新浴罷，一杯古剌水橫陳」，似乎宮人浴罷染體之水也。厲太鴻詩曰「一灑羅衣長不滅，氤氳願與君恩終」，又似乎熏灑衣服之用矣。三君子者不知何所考耶？嚴分宜籍沒時，其家有古剌水十三罐，人以為奇，則此物之貴重可知。余在揚州得一罐，上鐫「永樂六年古剌國熬造」。其鉛罐重一斤十三兩，藏余家四十餘年，稱之分量如故，毫無減損。錐鑽取水，其臭香，色微黃而稠濃，因寄贈陝西中丞畢秋帆，逾一年，桂廣文馥寄信來云：「李河台新得一罐，鋸開裏面皆黃金包裹，方知水久而分量不稍減者，金生水故也。」又按宋范成大《桂海虞衡志》志酒云「古減束泉本賓橫間墟名，以墟中泉釀酒，既熟不煮，埋之地中，日足取出」 云云，考束應作剌音，則古剌水即賓橫間之古束泉也。范成大志之於酒，似與左公籮石所詠及明人宮詞相合，而厲太鴻灑衣之說恐未真確。

愛妾換馬有二說

《獨異志》以愛妾換馬為任城王曹璋事，《宋詩話》以為鮑生以妾換韋生紫叱撥也。至有傳為東坡事者，有「為人莫作婦人身，百年苦樂由他人」之詩，尤屬附會。

《廣陵散》二解

《述異記》嵇康夜坐彈琴，有鬼自稱黃帝臣伶倫，與之交好，授以曲名《廣陵散》。後康臨刑，索琴彈之，歎曰：「從此《廣陵散》絕矣！」世間相傳以《廣陵散》為嵇康所制。按潘岳《笙賦》「輟張女之哀彈，流《廣陵》之清散」，又應璩《與劉孔才書》云「聽《廣陵》之清散」，潘在嵇後而應在嵇先，則《廣陵散》是古曲名，非康所造，且亦未嘗絕矣。獨《唐書•韓皋傳》皋云：「嵇康琴曲所以名《廣陵散》，蓋言王淩，毋丘儉輩皆從廣陵起兵敗散，傷曹魏將亡之義，非琴曲名《散》也。」宋人又駁云：「揚州稱廣陵蓋始於隋，晉尚未有，皋說殊非。」是又一解也。

出母有二解而周櫟園別立一說

敖繼公曰：「伯魚之母出而在父室者也，故伯魚有服；子思之母出而嫁者也，故子思無服。子思不忍明言，故假其詞曰：『道隆則從而隆，道汙則從而汙。』出妻之子為母服期，亦指出母之在父室者而言。若再嫁則已絕於子矣，故曰『繼母嫁，從為之服』，言從則服，不從則不服也。」周櫟園別立一說，曰：「子思之不喪出母，謂所出之母蓋婢妾之至微者，非被出之母也。」引《左氏》「康公，我之所自出」為證。

別子三解

《禮》云：「別子為祖，繼別為宗，繼禰者為小宗。」注別子有三：一是諸侯適子之弟，別於正適；一是異姓公子來自他國，別於本國不來者；一是庶姓之起於是邦為卿大夫，而別於不仕者：皆稱別子也。

寒食二解

介子推是日焚林而死，後人哀之而禁火，號曰「冷節」，此一說也。一曰龍星，木之位也，春屬東方，心為大火，懼火太盛，故有龍火之禁，此又一說也，見《容齋五筆》。

姑息二解

《檀弓》曾子曰：「細人之愛人也以姑息。」鄭注云：「姑，且也。息，休也。謂苟且取安也。」楊用修引《屍子》「紂棄黎老之言而用姑息之語」，注：「姑，婦女也。息，小兒也。」

蘊藉二解

今稱人文雅為蘊藉。按《漢書•薛廣德傳》「廣德為人溫雅有醞藉」，師古注：「醞，於問反，言有醞釀也。」又《馬宮傳讚》「其蘊藉可知也」，吳仁傑《兩漢刊誤補遺》以為「溫藉」也，引《禮記》「禮有擯詔，樂有相步，溫之至也」，即《周易》「藉用白茅」之義，不當讀為蘊。

稱大人五解

「大人」二字見於《周易》、《論語》，皆德位兼隆之稱。然考之史傳，東漢鄧康不肯呼宮婢為中大人，《蔡邕傳》外間紛紛，有所謂程大人者，似乎大人之稱，在漢不過宮監中人耳。《趙熹傳》呼城中大人，示以國家威信，則亦不過紳士之泛稱。若韓歆號南陽大人；蘇桓公長者，三輔稱為大人；回紇占見郭公，見一大人而還，此則以德言者也。《疏廣傳》子稱父及叔父曰大人，是家庭之尊稱，又一解也。北魏置二大人，對領南北二部，又置天地四方為六部大人，是方伯連帥之職；單于有五部大人，皆外夷之尊稱，又一解也。梅文穆公云康熙時除欽差中使外，雖督撫亦不稱大人，今司道俱稱大人矣。《漢•宣元六王傳》張博令弟光云「王遇大人益解」，師古注：「大人，博自稱其母也。」《後漢•范滂傳》滂白母曰：「惟大人割不可忍之恩。」古亦稱母為大人，是五解矣。

從母二解

《禮》「從母以名服」，從母者，母之姊妹也。宋景曹卒，季康子使冉有吊，且會葬，曰：「以肥之得備彌甥。」先儒曰：「姊妹之孫為彌甥。」袁準駁曰：「從母者，從其母而為庶母也，非姨也。姨止緦，與舅同。」引蔡侯之稱姨以為斷。汪鈍翁《為姑舅、姨母服二義》曰：「以父論則伯叔期，姑姊妹降而大功；以母論則從母小功，母舅降而緦矣。不特同異姓之嫌，亦男女之別也。」

五馬三解

《漢官儀》四馬載車，此常禮也，惟太守出則增一馬，故稱太守曰五馬。此一說也。程氏《演繁露》以為五馬未詳所出，疑始於《毛詩》「良馬五之」，鄭注《周禮》「州長建」，漢太守比州長，御五馬，故云。樂府曰「五馬立踟躕」，白香山曰「五匹鳴珂馬，雙輪畫戟車」，此一說也。余按《北齊•柳元伯傳》兄弟五人同為太守，各乘一馬出入，時人榮之，號「柳氏門庭，五馬委蛇」，此又一說也。姜西溟《湛圜劄記》曾引之。

宵明，燭光二解

《帝王世紀》以宵明、燭光為舜二女名；《淮南子》以為地名，河洲所照方千里，蓋是燭龍含照之義。

市井二解

《白虎通》：「市井者，因井為市也。」《[風俗通]》》云：「市者，恃也，養老少恃以不匱也。井者，為至市之人必先於井上洗濯其物，乃到市也。」







卷十二　典禮類（上）


明堂

嘗疑明堂即太廟即國學之說，皆漢儒之附會；《孟子》但云「王者之堂」而已，並無他說。《明堂位》一篇，並無祭祀學校之言。且天子七廟立於京師，而周公立明堂於洛邑，豈有不祀祖宗於國中，而遠享之於千里之外之理？《周禮•大司樂》有圜丘之樂，有方丘之樂，有宗廟九變之樂，三者皆大祭祀，而不及明堂。趙邠卿云：「周制王者朝諸侯於方嶽，皆有明堂在畿內，立於王城之南七里。」亦並無祭祀之說。《詩序》曰：「我將祀文王於明堂也。」《孝經》曰：「宗祀文王於明堂，以配上帝。」或是周人尊崇文王，欲以配天，而又嫌日至之郊已配後稷，故於季秋之享帝而為是舉歟？抑洛邑為周人東都，《洛誥》曰「王入太室裸」，想即其地歟？然《詩序》與《孝經》均非三代之書，不可信也。至於明堂即國學之說，經傳尤無明文。《月令》以為王者夏日之所居，與青陽、總章、元堂並峙於太廟之前；《史記》公玉帶上明堂圖；魏晉以降，動議明堂，牽合附會，至數十萬言；宋仁宗即大慶殿，行親享之禮，以附會明堂即太廟之義，均為迂誕。善乎晉袁悅之言曰：「若明堂即太廟，則齊宣王亦斷無毀之之問矣！」

郊天有屍祭昆蟲無屍

古無無屍之祭，惟祀天無屍，見《曲禮》疏。節服氏之逆屍車，為後稷配天而有屍也。《國語》晉祀夏郊，董伯為屍，《尚書大傳》帝入唐郊，丹朱為屍，《石渠禮論》周公郊天，太公為屍，似郊天亦有屍；然先儒皆以為祭感生之帝則有屍，祭先天之帝則無屍也。蘇氏曰：「八蠟之祭，貓為貓屍，虎為虎屍。」惟昆蟲之屍當作何像，則古人無言之者。

喪次即位

周康王以冕服即位於喪次，蘇子瞻譏之；毛西河遠引博證，以為帝王之禮不與士大夫同。宋羅氏以為禮三年之喪，越紼而行事者有四，郊其一也。夫郊必袞冕大裘矣，初見諸侯獨不可以冕服乎？此言正與西河相合。按《伊訓》孔疏謂春秋之世有奠殯即位者，有逾年即位者。奠殯即位者，告殯而為喪主，康王是也。逾年即位者，改元而為國主，經傳無所考。惟何休云：「即者，就也。先謁廟，明繼祖也；還之朝，正君位也；事畢而反凶服，終喪事也。」大抵人主在初喪，以冕服即位於未成服之前，而以喪服宅憂於既成服之後。其逾年也，假冕服之暫以行改元之禮，旋反喪服以守三年之喪。胡安國誤據高宗諒陰之說，以居憂之禮混即位之文；引虞、夏二書，以為塚宰攝告廟臨群臣，而人主不視其事。不知舜禹之攝，皆禪代之事，非繼世也。杜預答魏舒問諒闇曰：「周公不言高宗服喪三年，而曰諒闇三年，此心喪也。」反喪服之說，亦尚可疑。

五十不服喪

《喪服大記》：「五十不成喪。」《司馬書儀》：「五十居喪御酒肉。」

齋二義

或疑《周禮》「王齋日三舉」是齋時用牲更盛，而朱子注「齋」云不飲酒，不茹葷，似佛氏之齋。按《莊子》顏回曰：「回家貧，不飲酒、不茹葷者數月矣。」孔子曰：「是祭祀之齋，非心齋也。」《莊子》一書，實在《周禮》之前，朱子本《莊子》而不本《周禮》是矣。或謂《儀禮•喪服》章「既練，素食，哭無時」，康成注「素食」為平素所食，非蔬食也。顏師古《匡謬正俗》駁之，引《霍光傳》「群臣奏昌邑王后喪不素食」，則是蔬食之義。《王莽傳》「莽聞水旱輒素食，太后詔之食肉」，康成所注誤矣。

廛二義

《孟子》「市廛而不征」之廛，是稅名；「廛無夫裏之布」之廛，是居宅。大約夫布即後世之口錢，裏布即門攤之稅也。朱注混兩「廛」字而一之，又舍《周禮•閭師》「夫布」之文而專引《載師》，以「夫家之征」當夫字解，用康成「一夫百畝之稅」之說而不刪去「一家力役之征」句，是又添一稅也。戰國雖橫暴，亦不至廛征夫裏橫集一門，此論見陳見復司業《咫聞錄》中。

法

江雙池以為《周禮》門關市皆有徵，所謂絘布者，列肆之稅也；總市者，無肆而列市之稅也；廛布者，商賈所居屋稅也。此《孟子》之所謂廛也。所謂質布者，所罰犯市禁者之稅也；罰布者，所罰買賣不平之稅也。此《孟子》之所謂法也。五布不必皆出錢，即徵其所有之貨，以當廛稅。若既取廛稅，則不徵其貨，是 「廛而不徵」也。凶禮則市無徵，然質布、罰布自不可弛，是「法而不廛」也。周公徵廛於市，助不復徵貨於關；徵貨於關，則不復徵廛於市；其或出於關而不由市者，則關徵之；或近地入市而不由關者，則市賦其廛。皆只一徵，無二徵也。戰國不然，故《孟子》屢言之。

「徹」非通力合作之謂

趙岐注《孟子》云：「周制耕百畝者，徹取十畝以為賦。」訓「徹」為「取」，與《孟子》「雖周亦助」之說相合。康成訓「徹」為「通」，且云「周人畿內用貢法，邦國用助法」，於經並無明文。朱子因之，誤以通力合作為徹，似公私內外俱可不立，而與《孟子》「其中為公田」之說不合。《左氏》曰：「穀出不過籍。」杜注：「借民力以耕公田，所收不逾此數。」正合《孟子》「雖周亦助」之說。《穀梁》曰：「古者什一藉而不稅，私田稼不善則非吏，公田稼不善則非民。」《孟子》有食九人、食八人之農。使通廣合作，則無善稼、不善稼之分與九人、八人之別矣。周行徹法，而公劉在夏後之時已有「徹田為糧」之詩，似乎三代法寬，列國各行其制，如三正並用之說。

君宴別立主人

古君與卿宴，膳夫為主，大夫為賓。所以別立主者，伸公之尊也。正主正賓僕，僕拜起故也。君不為主，君不勞，而賓亦可以盡歡。

介即副

古有賓必有介。介，今之副也，如賓死則介為主人。今之使於外國者有正有副，主試者有正有副，即古人用介之義，皆以備不虞也。

一獻

主酬賓，賓酬主，主又酬賓，曰一獻。自此三獻、九獻皆推而廣之，見《左氏》注。

贄有授、奠之分

古平輩相見者授贄，若卑者見尊者，則奠贄而不獻。婿至婦家親迎所奠之雁，即贄也。

杖

杖有擔爵、主喪、輔病三義。《雜記》曰：「叔孫武叔見輸入以杖關轂而果輪，於是有爵而後杖。」此一義也。《禮》夫為妻杖則子不杖矣，父為長子杖則孫不杖矣。無杖則不成喪，故女子在室而父亡，無男昆弟則女子杖；姑在為夫杖，必其無子也；母為長子削杖，必其無父也。此三者皆無主之杖。庶子不杖，而輔病則杖；童子不杖，而當室則杖；庶人不杖，而長子為主以接寅勞則杖。父為嫡子妻杖，故適子喪妻不杖，庶子不然。《雜記》「父母在，為妻不杖，不稽顙」，亦為宗子而云也。

縣令弔人

漢劉德問田瓊，以為「君弔，大夫迎於門外，送於門外；大夫弔，不迎。今縣令弔人，人當依國君來弔禮否」，瓊曰：「然。若丞尉，則依大夫弔禮可也。」

奇拜似打跧而非跧（按：據文「跧」當為「打跧」）

鄭注《周禮》「奇拜」為屈一膝，疑即今之打跧。《金罍子》以為奇拜如今之一叩，以一足略屈，作欲拜勢，而非打跧也。打跧即淳于髡之「帣鞲鞫�」。 �，半跪也，《田蚡傳》「餘半膝席」是也。《通雅》以為「奇者，不偶之稱，謂一拜也」。《後漢書》「高句麗在遼水之東，跪拜曳一足」，是則打跧之所由始矣。《說文》：「跧，蹴也，卑也。」《博雅》：「跧莊，匍匐也。」《類篇》：「屈伏也。」

肅拜似扶而非扶

《禮》注「肅拜」是婦人之拜，以兩拜夾一拜，故曰俠拜。劉熙《釋名》「婦人拜曰扶，言抽扶而上下其手」，即俠拜也。朱子以兩手至地而頭不下為肅拜，與古注不同，似又非扶矣。《愛日齋叢抄》以為古人坐即是跪，俯手如揖，便是肅拜。古人所以有母拜其子、姑答其婦者，蓋跪坐在地，拜本易也。鄭注肅拜若今揖，亦是軍中之禮。介胄之士不拜，以甲胄在身，不能折腰；婦人首飾煩重，萬不能折腰，故均以肅拜行之。《通考》以婦人肅拜為吉禮，手拜為凶禮。手拜者，手至地也。可見肅拜似扶，手不至地。

婦人不跪而亦跪

《北史》周天元始令婦人拜天台如男子拜，則從前之不拜可知。宋明肅太后欲親自郊天，大臣爭之不能得，薛簡肅問：「陛下服袞冕，將為男子拜乎？為女子拜乎？」太后意阻。然古樂府「伸腰再拜跪，問客今安否」，又「長跪問故夫」，王建《宮詞》「男兒跪拜謝君王」，婦人未嘗不跪。蘇秦嫂四拜，自跪而謝；呂後跪周昌，亦是一證。張建章《勃海國記》言不跪始於武后，王貽孫引之以答宋太祖，而其實則非也。

郊天再拜

李涪《刊誤》以為唐祭天地只再拜，今婦拜姑必四，非禮也，誤於《禮》疏「跪獻衣服筐篋」故也。然《國策》蘇秦嫂四拜，自跪而謝，則四拜之禮秦、漢前已有之。魏了翁《古今考》以為褒拜即再拜，《禮》大夫之臣不稽首，非尊家臣，蓋避君也。後世乃有朱萬拜，令人齒冷。大抵古人拜不甚多，朝見天子五拜，見東宮四拜，見父母亦四拜，其餘見長官只兩拜，《續通考》言之甚詳。

稽首最重

《荀子》平衡曰拜，下衡曰稽首，至地曰稽顙。鄭注「拜而後稽顙曰吉拜」，謂齊衰不杖以下者；「稽顙而後拜曰凶拜」，謂三年服者。空首至輕，為君答臣下之拜。稽首至重，故《郊特牲》曰：「大夫之臣不稽首，非尊家臣，尊君也。」《左傳》孟獻子相魯，如晉，公稽首，知武子曰：「天子在而君辱稽首，寡君懼矣。」

稽首、空首、頓首之分

《金壘子》曰：「稽首者，首至地而稽留。頓首者，首觸地而即起。空首者，謂以兩手拱，至地乃頭至手也。振動者，得罪而震驚之義。褒讀為報，再也，拜神與屍也。寄拜即雅拜，先屈一膝也。」其實振動即稽首。吉拜附頓首，凶拜附稽顙，奇、褒附稽首，拜只四而逐類附名以為九也。王敬哉以稽首與稽顙之分，在有容與無容而已。

揖、喏、拉手

今吳語以揖為唱喏。《老學庵筆記》曰：「先君言，舊制，朝參拜舞而已，政和而後增以喏。又有瞻笏之儀，其制未詳。」古所謂揖，但舉手而已。宋所謂喏，乃始於江左諸王，支道林入東，見子猷兄弟，曰：「見一群白頭烏，喚啞啞聲。」即喏也。《宋書•恩幸傳》前廢帝言奚顯度刻虐，比當除之，左右因唱諾，即日宣旨殺焉。翟灝曰：「按喏本古諾字，倡諾似即唱喏也。」《玉篇》喏訓「敬言」。《春渚紀聞》才仲攜一麗人登舟，即前聲喏，聲亦唱之義。鄭注：「推手曰揖，引手曰厭。」厭似近今拉手之禮。《遼本紀》聖宗詔侍御撒拉獎諭樞密使貫寧，代行執手之禮。

元朝儀最繁

《元•禮志》凡群臣朝賀，唱儀者曰鞠躬，曰平身，曰山呼，曰再山呼，曰三舞蹈，曰三叩頭，曰出笏，是其儀最繁也。

受拜者先拜其先

前輩見通家子弟，將受其拜，先設一空位，象子孫之祖父；己先拜之，而後受子弟之拜。見孔氏《雜說》。

一坐、武坐

《愧郯錄》辨一坐、武坐之儀，以為皆跪也。朱子有白鹿禮殿塑像說，漢文翁石像是跪坐，不是跏趺，蓋臀壓膝而坐也，非今之盤膝也。盤膝乃是原壤之夷俟，一名魁踽，一名跏趺。

古不輕拜人亦不輕受人拜

晉庾袞與諸兄過邑人陳準家，不肯拜其母，曰：「夫拜其親者，將自同於人之子也。袞與準交未若弟兄，不應拜也。」東漢王丹不受侯昱拜，昱曰：「家公與君拜交，故拜。」丹曰：「君房雖有是言，丹未之許也，故不敢受也。」張詠不喜人拜，有見者，典客預戒之；有違者，詠連拜不止。

孝子可以出門

《禮》士夫三年之喪，國君不呼其門，似孝子無出門之禮。然《士喪禮》云：「主人乘惡車，白狗幦，蒲蔽。」是孝子亦出門也，但木官木鑣，欲其無聲耳。《檀弓》曰：「士於公門脫衰。」可知非公門則不脫袞，俱孝子可以出門之證。

古不共廁

《士喪禮》：「隸人涅廁。」注：「古人不共廁，涅者，填之也。」

尸柩無拜禮

《禮》屍柩所在，不但賓不拜，子孫亦不拜，何也？古人掘聿見衽，不使人見棺也。未虞耒練，猶以生禮事之，練而祔乃埋，重立主以神禮之，便不日祭。虞而立尸，卒哭而諱，蓋人事畢而鬼事始焉，虞以前皆不拜。

容車

今喪禮以肩輿輿畫像而行，號曰客車，其禮最古，所謂「詳車曠左」是也。《春秋》公孫蠆卒，天子賜大路，皆吉駕之明文，今之鼓吹導從是也。古人無畫像，大抵木主在耶？

祠大而奠小

《尚書》疏「伊尹祠於先王」：「祠有主有屍，其禮大；奠者，奠器而已，有主無屍，其禮小。」殯殮之祭皆曰奠，虞祔卒哭始名曰祭。賈公彥曰：「非時之祭曰莫。」

乳母緦

乳母緦者，謂母死莫養之兒，非謂人人乳母皆有服也，晉梁氏辨之甚詳。然韓文公乳母墓銘稱「孤子愈、孫男某」，北魏佛狸竟尊乳母為「保太后」，又稱「玉京太后」，亦非禮之禮矣。

暖孝

古有粲者，見《廣韻》「粲」字注，即暖孝意，秦人饋喪家食也。

並喪

《曾子問》：「並有喪，如何？」子曰：「葬先輕而後重，奠先重而後輕。各服其服，卒事反服。」賀循云：「父服未終又遭母喪，當父服應畢之日，皆服祥祭之服，如除喪之禮，卒事反母服也。父喪內有祖亡，應立二廬以受吊，吊父則往父廬，吊祖則往祖廬。居重喪而遭輕喪，則以輕服包重服。當除服，其除服畢，反喪服。」宋儒周鴻有並喪，乃畢母服而後服父服，蔡虛齋駁之曰：「如此則母服未終之日，其哀父之念，能格之使有待、遏之使不行乎？」

在遠除服乃歸

己在遠聞喪，除服乃歸，晉董勳以為先至墓，斂發祖絰，不制粗衣及杖也；哭盡哀，遂除於墓，家人待之如常，不變服也。按此云在遠聞喪，未知是何服之喪。設是期功以下，則哭盡哀，遂除於墓可也；設是三年之喪，雖係聞訃在除服之後，亦當追服三年，以伸其天性不容已之情。正如今世士大夫在外丁憂，以聞訃之日起扣限二十七個月，甚合禮意。否則於墓上除服之後，依然食稻衣錦，似未能有當於人子之心也。

大功數閏

哀公五年閨月，葬齊景公。《公羊傳》：「閨不書，此何以書？喪以閏數也。」注：「謂喪服大功以下諸喪，當以閏月為數。」又《白虎通》：「三年之喪不以閏月數，何也？以其言期也，期者復其時也。大功以下月數，故以閏月除。」齊高帝建元三年，有司奏皇太子妃以去年九月卒，其年閏九月，若以閏算，南郡王兄弟應以四月小祥。王儉稱「三年周喪，歲數沒閏；大功以下，月數數閏」，蓋以計年計月為分。後魏將軍乙龍武喪父，給假二十七月，而龍武數閏月以求仕，元珍以為宜加罪也。

招魂葬非禮

晉袁環禁曹僕射之招魂，以魂不可掩遏於棺也。故漢之新野公、魏之郭循俱為非禮，其實始於漢昭靈後之葬櫟陽。傅純禁東海王越妃裴氏招魂合葬之請，以為古人招魂於廟，於祊，於寢，並無於墓者。

今喪過古

顧寧人以為今之喪過古人者三：一子為母服斬三年，一子婦為姑服斬三年，一改喪禮之二十五月為二十七月。蓋鄭以二十五月之中為禫，則空月為二十六月，出月而禫祭為二十七矣。《服問》云：「中月而禫。」注云：「中月者，間一月也。」只二十五月也。

斬衰可笑

唐駙馬為公主斬衰三年，金世宗命子為改嫁母服斬三年，皆可笑也。至於蔡徐州薨，主簿服斬；慕容熙妃符氏薨，熙為服斬，尤奇。

婚而遇期功之喪

婿親迎而有期大功之喪，則夫改服於外，女改服於內，即位而哭，卒哭，婿入束帶相見而已，不行初婚之禮。

拜掃與上墓為二事

按《開元禮》所載拜掃禮外，又有上墓之禮。拜掃無祭，而上墓有祭，是拜掃與上墓係二事，不知何時復合為一也。

子婦為舅姑斬衰三年

子夏《喪服傳》：「婦為舅姑齊衰期，十一月而練，十三月而祥，十五月而禫，服青縑衣，以俟夫之終喪，此古禮也。唐相鄭餘慶《書儀》有「斬衰三年」之說，尚未通行。至宋孝明皇后為杜太后服斬三年，而後此制遂行。昆山《讀禮通考》言之最詳。

祔婦舅主之

《喪服小紀》：「婦之喪，卒哭，其夫若子主之；祔則舅主之。」

父未殯而祖亡承重議

沈冠雲曰：「震澤縣西濠沈維墉父亡未殯而祖亡。或謂維墉今以適子為適孫，一身兼主二喪，宜即正承重之名位以事其事。維墉疑之，乃屬其族父來問余曰：「維墉既兼主祖喪，固應事承重之事矣；若欲即並其名位而正之，奚其可？」蓋所謂承重者，承祖喪，先祀於其父若祖之謂也。先祀之重在祖，則承之於祖；祖喪之重在父，則承之於父。承之祖者，祖葬而後承；承之父者，父殯而後承。故父而未殯，宜攝重而不宜承重。曰：「主祖喪而事承重之事，則承重矣，何謂攝重？」曰：「父未殯而主祖喪，謂之攝主，宋庾蔚之所謂『父為傳重正主，己攝行事』是也。主攝則重亦攝也。」曰：「父未殯而主祖喪，何以必攝也？」曰：「不忍死其父也，豈惟不死之而已，《禮》云『三日而後斂，以俟其生』，故自君及士，凡死於道者，未在棺則入自門，升自阼階，見《曾子問》，皆奉之以生之禮。未殯而不攝，非之死而致死之之尤者哉！」曰：「然則維墉之不宜正承重之名位於父之未殯也決矣，至其殯父而具狀與刺也，宜何稱？」曰：「未承重猶孤子也。」 曰：「子謂承先祀之重而必於祖之既葬也，何居？」曰：「古者喪三年不祭，恐致哀於新而不誠於故耳。今之喪雖不如古，然未卒哭而祭，苟致其誠則哀之殺為已疾，故必於祖之既葬也。」曰：「重之名始見《喪服傳》，鄭氏以宗廟注之，則所承宜專在先祀，今之兼喪何本也？」曰：「《論語》謂『所重民食喪祭』，喪固與祭並重。且啟殯而朝，卒哭而祔，練而祭，喪禮有行於廟者，則鄭之言宗廟亦兼喪矣。」

父妾慈己者服議

沈冠雲曰：吾縣葉氏有二妾。其少者有子某，長者某氏無子，則與少者共撫其子如己子，二十年不衰。其卒也，家長沒矣，某念其恩勤而深痛焉，遂與親黨謀所服之者。或曰：「在律父妾之有子者稱庶母，服期。今某氏無子，某不得為之服。」或曰：「某氏之撫某，恩勤隆至，乃經與律所謂慈母也，宜為之三年。」某不能決擇，乃屬潘生持二說來請。余曰：「父妾無子而為之服庶母之服，則悖於律；有撫己之恩而無服，則不即於人心；為之服而直同慈母，則又過而失其中。愚以為惟半慈母之服以服之，庶幾乎得也。《喪服經》齊衰三年章云：『父卒慈母如母。』《傳》謂『妾無子、妾子無母而父命為母子者，母死喪之三年，貴父命也。』 今某自有母，父無定命，則不成之為慈母，故不得直同慈母之服。然某雖自有母，而某氏實共撫之；父雖無定命，而其撫之也，實心嘉之。是某氏固居慈母之半，故某亦當半慈母之服以服之也。半慈母之服則亦為之期，此雖經與律無其文，而可以義起也。」潘生曰：「鄭氏之注《喪服傳》，謂『不命為母子，則亦服庶母慈己之服』，今不可如其說而為小功歟？」曰：「古之為庶母也緦，慈己焉而小功，則為加；今之為庶母也期，慈己焉而小功，是再降也。故不得如鄭說也。然為其慈己焉而加隆於庶母，又不得也。隆於期者惟三年，三年之不得，則期而止，此無如何者也。」曰：「某之所生母亦嘗親於某氏，某為某氏也如之何？」曰：「眾妾以相親制服，亦不見經與律。以同室生緦之義推之，其服緦乎？」

喪所生母雜議

（庶出之子謂其母曰「所生母」，繼妻所生子謂其母曰「生母」，見《會典•封司典•封贈篇》注。）

沈冠雲曰：震澤縣某乙之所生母某氏卒，屬其所親來問魂帛、銘旌及適孫列狀刺之稱，余曰：「在魂帛宜稱先母；書銘而繫以家長，舍側室無他稱；適孫無服不宜列狀刺。」曰：「乙之父某公嘗擬稱某氏為繼室，今以側室稱，則父欲伸之而子故屈之矣，安乎？」曰：「禮在，何伸與屈之有！必探父志而遂之，是陷父於不義也。若以稱側室為未安，曷不觀明吳孝廉側室貞節坊之所題乎？曰：『《四川道監察御史吳煥之母太孺人范氏》』。繫子於母，乃竊取《春秋》書惠公仲子、僖公成風之法。準此為稱，則於義不拂，於情亦不傷矣。」曰：「是誠善，顧今之貴者在乙之弟丙，可以繫其母乎？」曰：「可。主喪則以長，繫銘則以貴。銘，名也，宜繫其著者也。」曰：「繫以子而不繫以家長，其權乎？」曰：「禮也，非權也。《傳》曰：『妾不得體君』，若家長存而主妾之喪繫以家長，其可；家長沒而繫之，時俗則然，故不必然也。」曰：「魂帛之母稱也，殆不得稱妣乎？」曰：「然。妣者，媲也，適母媲於父，所生母但當稱母。」曰：「母上曷不加所生以殊之？」曰：「子不宜殊其母也。孽而妣其母，謂之無妣；子而殊其母，謂之無母。無母之罪，與無妣等。」曰：「適孫無服誠不宜列刺狀矣，顧亦可通其變乎？」 曰：「不可。古之列於狀刺者惟喪主，今眾子諸孫之並列，既從俗矣；而又將及無服之孫，是變之變也。《雜記》曰：『主妾之喪則自祔。』陸佃曰：『然則妾之喪，其主有不主者矣。』蓋貴妾主之，賤妾不主也。今制則嫡孫亦有服矣。」

孤哀子

父死稱孤子，母死稱哀子，始於溫公《書儀》，朱子深非之。按《穀梁》曰：「柩在堂上，孤無外事。」又曰：「娣侄者，不孤子之義也。一人有子，三人緩帶。」疑父亡稱孤始此。至於母亡稱哀，則是《蓼莪》「哀哀父母」之義。然孤、哀二字，古人不分屬父母也。

惟《開元禮》虞祭祝文父喪稱孤子，母喪稱哀子，祖父稱孤孫，祖母稱哀孫，大小祥祭如之。朱子《家禮》：「父母俱亡，即稱孤哀子。」又曰：「凡《禮》中所言孤子，如當室及不純采之類，皆謂已孤之子，非所自稱也。」《左傳》「陳成子三日朝孤子」，注：「孤子，死王事之子也。」鄭氏《禮》注亦云「三十以下無父稱孤」，明三十以上不得為孤也。今欲行古禮，父母喪俱宜稱哀子，然世俗相承已久，恐難卒變。







卷十三　典禮類（中）


三年供飯

《士喪》下篇：「既葬反哭之後，猶朝夕哭，不奠。」不奠固有明文。《檀弓》云：「虞而立尸，有几筵。」鄭注謂「不復饋食於下室」，則下室之饋，既虞亦不之設。蓋未葬以前生事之，既葬則神事之，罷饋奠而以祭，祭亦以時而不數，此周公之中制然也。若朱子《家禮》自既葬以至畢喪，罷朝夕奠而不罷上食，乃本橫渠論《國語》「日祭」之說，欲三年以內無日不如親之存。雖非中制而其意誠厚，故至今通行之。

男女在殯不同薦

《周禮•春官》「司幾」注：「古父母雖合葬而同時在殯者，皆異幾，體實不同薦。」

廳可代廟

晉安昌公荀氏進封數國，祭及六代，以廳代廟，人疑其非。劉功曹答殷仲堪云：「魯襄仲尚於兄弟之廟，假鍾磬以成禮。荀公以廳代廟，義亦可通。」

已毀之主不必瘞、未毀之主亦可藏

韋玄成議毀主瘞於園，是也。然《公羊》注：「主藏太廟室西壁中，以備火災。」晉摯虞《要注》云：「廟主藏於戶外西墉之中，有石函，名曰宗祏，函中以藏主。」晉荀氏毀祭，特設神板，盛以帛囊，合於竹箱。是已毀之主不必瘞，未祠之主亦可藏也。

禮無二繼

《宋書•臨川烈武王劉道規傳》道規無子，以長沙景王第二子義慶為嗣。初，太祖少，為道規所養，高祖命繼焉，咸以禮無二繼，故太祖還本而定義慶為荊州廟主，隨往江陵。

古名物太繁

一祭也，有奠，有祠，有饋，有祭，有有屍，有無屍，有陰厭，有陽厭。一宴也，有時宴，有祭宴，有飯宴，有大享。一幣也，有燔瘞之幣，有禮神之幣，有從爵之幣；有酬幣，飲之而用；真侑幣，食之而用。一舟也，天子造舟，諸侯維舟，大夫方舟，士特舟。一獵也，有上殺、中殺、下殺之分。一肺也，有肩肺、臂肺、離肺，刌肺之別。一朝也，有外朝、治朝、燕朝之所。一揖也，有天揖、土揖、時揖之辨。一田也，有官田、牛田、賞田，賜田、牧田之目。一佩也，有德佩，有事佩。一玉也，有佩玉，有瑞玉，有瘞玉。一袒也，有肉袒，有無衰之袒。一劍也，有班劍，有佩劍。一鄉飲也，有射，有賓賢，有州長，有合錢。一覲也，或見天子於廟，或見天子於方嶽，或見天子於國外。一馬也，有公馬，有國馬，有父馬。一鐸也，有金鐸，有木鐸。一火也，有國火，有明火。一水也，有涚水，有明水。一鹽也，有形鹽，有散鹽，有苦鹽，有飴鹽。一侯也，有熊侯，有豹侯，有麋侯，有布侯。一杖也，有桐杖，有竹杖。一酒也，有清酒，事酒，昔酒，泛齊，醴齊，盎齊，湜齊，沉齊。一漿也，有水飲，漿飲，澧飲，涼飲，醫飲，酏飲。一牛也，有享牛，求牛，膳牛，犒牛，奠牛，兵車之牛。一屨也，有命屨，功屨，散屨，素屨，葛屨。一布也，有佽布，斂布，質布，總布，罰廛布，布。一羽也，有審羽，搏羽，縛羽。一粟也，有屋粟，鋤粟，閑粟。一舞也，有皇舞，犮舞，幹舞，旄舞，人舞。一懸也，有宮懸，軒懸，判懸，特懸。一孑孑幹旌也，有鄉旗、黨旗、閭，昆、鄙、比旌等十餘種。其他祭有九，拜有九，夢有六，祝有六，兆有四，龜有十，筮有九，煇有十，輅有五，車有六，弓有六，矢有八，馬有六，節有六：凡《周禮》所載尤繁。

古合今分

古人常合而為一者，文之與武也，學之與樂也，耕之與讀也，農之與兵也，朝之與廟也。今一分而不可復合矣。

古分今合

古人常分而為二者，天地之不合祭也，父母之不合葬也，姓之與氏也，葬之與聿也，祀之與奠也，主之與重也，朝之與覲也，屨之與舄也，射策之與對策也，郛之與郭也。享自享，宴自宴，食自食，飫自飫也。布帛之徵，粟菽之徵，力役之徵也。士有二旌：一名旌，書名入壙；二乘車之旌，送形而往，迎精而還。卜自卜，筮自筮，諏自諏也。棺自棺，槨自槨，屬自屬，辟自辟，大棺自大棺也。明火、明水主祭祀，井水、樹火主烹飪也。今一合而不可復分矣。

習而不察則僭

鄭注《儀禮•喪服》章：「凡女子行於大夫以上曰嫁，士庶曰適人。」然則士庶稱嫁者，僭也。《檀弓》：「君子曰終，小人曰死。」然則今之士庶死稱終者，僭也。《初學記》：「出不由裏，門面大道者曰第；爵雖列侯，封邑不滿萬戶者，不得作第。」然則今之居室稱第者，僭也。《禮》稽命徵曰：「天子陵樹松，諸侯柏，士槐，大夫欒，庶民柳。」今庶民墓亦樹松，僭也。《爾雅》：「古川澤有禁，惟嫠婦得以笱入川。」今之釣者，亦僭也。漢文帝七年，令列侯太夫人毋得擅徵捕，如淳曰：「列侯死，子為列侯，稱太夫人，子不侯不得稱太夫人。」然則今之士大夫稱太夫人者，僭也。劉向《說苑》：「古者有命民命氏者，能敬老憐孤、行諸善者，命於其君，然後許乘車馬。」然則今之庶民乘車馬者，僭也。宋時百司十日一休假，謂之休浣，故有上浣、中浣、下浣之稱。然則今非入直之官而稱上浣、中浣、下浣者，僭也。周益公撰光堯丁亥本命道場滿散朱表，有「日逾中浣」之句，考其日，蓋十月二十一日。

忽二忽一

《周禮》「四井為邑，四甸為縣」，縣與邑分而為二；《左氏》昭五年「韓賦七邑，皆成縣也」，則混而為一矣。《玉燭寶冊》「臘祭先祖，蠟報百神；臘於廟，蠟於郊」。貞觀時丑蠟百神，辰蠟宗廟，亦分而為二也；至開元同日而祭，則又混而為一矣。

姓氏

《禮》疏云：「天子賜姓賜氏，諸侯賜氏不賜姓。貴有氏，賤無氏。男稱氏，女稱姓。姓者，所以統系百世而不變者也；氏者，所以別子孫所自出，一傳而變者也。」天子賜姓，舜之媯、周之姬是也。胙之土而命之氏，舜之有虞、禹之有夏是也。國君無氏，故踐土之盟稱國不稱氏。吳仁傑曰：「劉氏本陶唐氏，則劉者本氏也。欒黶取范氏，實陶唐之後，曰欒祁。」然則堯後當曰祁氏，高祖劉姓，當云出自祁氏。歐公《唐書•世系表》言某氏必曰出某姓，是為得之。秦始皇姓趙，見《本紀》，以生於趙邯鄆故也。故陸賈曰：「秦任刑法，卒滅趙氏」，猶得古人不襲姓之義。大抵易氏之法以官、以賜、以字、以諡、以民、以居、以伯仲，以所聞、所睹、所齒，最不一也。自《公羊》以王父之字為氏之說出，而東門襄仲三世皆以子作孫、以兄作父矣。彼魯之季孟、鄭之罕駟，皆以身之字與父之字為氏，則又何說乎？朱子不信諡可為氏之說，蓋未知三桓為魯桓之諡、戴不勝為戴公之諡也。

族

氏即通於族，《左氏》「羽父為無駭請族，公命以為展氏」，是氏即族也。然族無不同，而氏有不同，如八元、八愷出於高辛氏，謂之十六族，是氏有不同族也。商氏、條氏，徐氏謂之六族，陶氏、施氏謂之七族，宋華氏謂之戴族，向氏謂之桓族，是族無不同氏也。氏之萃聚曰族，宗則聯貫之名。氏族易考而姓難稽，故曰：「買妾不知其姓，則卜之。」

兄弟不必同姓

《晉語》司空季子曰：「同姓為兄弟。黃帝之子二十五人，其同姓者二人而已，惟青陽與夷鼓皆為己姓，其餘四母之子別為十二姓。小典取有蟜氏，生黃帝、炎帝，黃帝以姬水成，故姓姬；炎帝以姜水成，故姓姜。」是兄弟不必同姓也。

父子不同姓

堯姓伊祁，丹朱姓狸，是父子不同姓也。

嫁娶遭喪

曾子問：「婚禮納幣，有吉日矣，婿之父母死，則如之何？」孔子曰：「婿已葬，婿之伯父致命女氏曰：『某主子有父母之喪，不得嗣為兄弟，使某致命。』」女氏許諾而未敢嫁，禮也。婿免喪，女之父母使人請，婿勿取而後嫁之，禮也。女之父母死，亦如之。孔，鄭俱解為別嫁、別娶。朱文端公以為上古列國分爭，嫁娶難延至三年之期，慮有他變故也。毛西河以為此告吉而遭喪之變禮也。使遭喪而未告吉，則免喪後詣女氏而請吉期，何必致命？而無如其已告也，已告則女待嫁矣，待嫁則必於既葬之後致命不娶，而後女氏勿敢嫁，謂不敢來嫁也，蓋愆吉也。既免喪，可即吉矣，然女臨嫁又必求請，婿且不取，及來娶而後嫁之，謂不忍即吉也，蓋承喪也。徐題容以為此不過兩家遭喪措詞之節文，所云嫁者，仍嫁其遭喪之家也。其說與西河合。

主人以禁客食為禮

有飲於方望溪先生者，先生絕不勸客，客亦不舉。或問先生：「主人宜勸客食，而先生與客嘿然空坐，豈禮也歟？」先生曰：「禮：主人宴客，客將飯，主人必攔禁客，以粗糲為辭，客必強飧之，以為至美，此古禮也。今主人勸客而客反不飧，豈禮也哉？」人聞望溪之言，以為詭眾，且不知所出。余按《雜記》：孔子食於少施氏而飽，客將祭，主人辭曰：「不足祭也。」將飧，主人辭曰：「不足飧也。」望溪所引大概本此，然亦太泥矣。宋處士陳烈吊喪，自門外膝行而入，人問故，曰：「《詩》不云乎？『凡民有喪，匍匐救之。』」泥古之病，必至於此。

妾母之喪

《公羊》云：「魯宣公如齊，有妾母之喪，《春秋》善之。妾子為諸侯，不敢以妾母之喪廢事天子、大國之禮故也。」《左氏》則譏宣公有母三年服而出朝會，非禮也。《通典》駁之云：「庶子為母，自天子至庶人不得三年。魯襄公所以得尊其妾母敬嬴為夫人者，以夫人姜氏大歸不返故也。」

假葬

《儀禮•士喪禮》之「聿」即假葬也，謂先掘地掩棺，使人不見也。然三月而葬，則聿亦不久。乃晉郗詵母亡，便於堂北壁下棺，三年而除。衛瓘非之，說曰：「城中高燥，故即葬於所居之室，不知其不可也。」《通典》因之，遂有假葬三年即吉之議。余按《曾子問》：下殤用棺衣，自史佚始。史佚有子殤而墓遠，將棺殮於宮中，曰：「吾敢也乎哉！」召公為問於周公而許之。其即假葬之說歟？黃梨洲曰：「古者棺必有槨，槨外菆木而塗以泥，累以瓴甋，是為殯也。今之攢厝者，號曰菆塗。」

婦翁不甚尊

婦翁古不甚尊，按《儀禮》：婿不親迎，則婦入三月，然後婿見，曰：「某以得為外婚姻，請覿。」不稱子婿。主人對曰：「某之子未得濯溉於祭祀，請吾子之就宮，某將走見。」何詞之卑也！《婚禮》「婿見主婦，主婦闔門立於左扉」，注云：「兄弟之道，得相親也。」然則今之丈人、丈母，其古之兄弟行乎？余按 「帝館甥於貳室，亦享舜，迭為賓主」，是婿與婦翁行賓客禮，帝王且然矣。程子《婚禮》有次日婿拜婦氏之門之禮，今之謝親也。然則行親迎之禮，則婿已備見女家父母諸戚矣。程子所云，亦為親迎禮廢故也。司馬《書儀》親迎，見妻之父兩拜，即同其女行。受婿拜者，跪而扶之。朱文端公以為主婦闔左扉者，初見禮如是，再見則殺，否則丈母與婿太疏隔矣。《史記索隱》陳勝稱王後，見妻父不拜，妻父怒，不辭而去。《魏•儒林傳》眭誇事其婦翁魏攀不執婿禮，如朋友而已。

婿稱門人

李漢之於韓文公，黃幹之於朱子，皆婿也；然見於《文集》者，只稱門人，不稱子婿。

親家無相見禮

呂氏《四禮疑》曰：「婚禮：六而二姓父母無相見之文，《春秋》公如齊納幣、蕩伯姬來逆婦，俱以取譏。」

養媳即待年之女而有類於拜時

今人有養媳，始於春秋待年之女，而有類於六朝拜時之說。按《隱》七年「叔姬歸於杞，」《公羊》注：「伯姬娣也，待年於父母之國。」許慎曰：「娣年十五以上，能共事君子，可以往，二十而御。」拜時者，東漢以後權宜之制，其禮以紗蒙女首，送往夫家而夫發之，因拜舅姑，便成婦道，無六禮，不合巹。張華謂拜時之婦，成禮於舅姑；三日之婚，成吉於夫氏。山濤以拜時為重，成吉為輕，引不廟見而女死，仍葬女氏之黨為證。或云拜時者禮畢即歸，今之養媳竟依夫氏，亦微有不同。

婿拜婦家祠廟

婿拜婦家祠，今世動以為恥。不知禮古無服人同爨猶緦，而況婿乎？故程子《婚義》有此一條，而《張子全書》以為同居則朔望宜拜。

入門即廟見當用《書儀》

毛西河作《昏禮辨正》數千言，以新婦入門不謁廟、不見舅姑、遽成昏為野合，引《左氏》「先配後祖」之譏，又引「圍布几筵，告於莊共之廟」為證。余按朱子所謂「昏禮自下做上」之說，原不甚協。若慮其不女而姑且先昏以試之，是以不肖待人，非先王敦厚崇禮之義。不知《宋史•禮志》昏禮讚者徹酒饌，引見舅姑祖禰。溫公《書儀》婦入門，舅姑牽婦拜影堂，納采前一日，主人先告於影堂。果如是，則毛氏何譏焉？

婚禮攝盛非僭

攝盛者，越一等之謂也。凡士婚得用大夫之禮，女亦如之。如乘墨車，墨車者，大夫車也；執雁，雁者，大夫贄也。《何彼襛矣》注：「衣服不係其夫，下王后一等。」是以女父之貴貴其女也。謂之攝盛，亦謂之下達。見《傅是齋日記》。

舅姑先行賓主禮

張南士曰：「婦至時父母出迎，一迎於門外，一迎於階，登堂交拜，行賓主禮，所謂見婦也。舅姑率婦告祭祖禰，次日以子婦禮見，所謂婦見也。」至於即日成婚，三日成婚，考之《禮經》，三代亦無確證。大抵古人以夫婦為輕，以子婦為重，故雖成婚未廟見者，仍葬女氏之黨。宋儒以夫婦為重，以子婦為輕，故朱子《家禮》婚三日而始廟見。

往送之門

《孟子》「往送之門」，乃女氏之門，非婿門也。按《穀梁》：「父送女不下堂，母不出祭門，諸母兄弟不出闕門。」夫祭門尚不出，何能至婿之門乎？若果是婿門，則下文「往之汝家」反成贅語。《國語》「季康子見文伯之母，■門而與之言」，即此門矣。

改嫁

《禮》有同母異父之服，繼父同居者，服齊衰。三代以上，婦人改嫁不以為非。《凱風》一篇，衛有七子之母，不安其室，而孟子以為小過。衛共姬有《柏舟》之詩，先儒謂之守義，不謂之守禮。子思之母改嫁於衛之庶氏。韓昌黎之女先適李漢，後適樊宗懿，人疑改適時昌黎已亡。范文正公之子婦先嫁純禮，後適王陶，陶即公之門生也。時文正尚層相位，而孀婦改過不以為嫌。所立義莊，有給孀婦改嫁之費。公母謝氏改適范氏，以公貴封吳國太夫人。唐相權文公之女嫁獨孤鬱，以得佳婿，至於天子動色相羨，其實嫠也。薛居正妻柴氏移貲改嫁張齊賢，白敏中意欲奪之，一名賢，一名相也。明王端肅公恕亦娶陳郎中妻於服中，封一品夫人。惟隋開皇十六年詔官員九品以上夫亡妻不許嫁，五品以上夫亡妾不許改嫁。《宋史•宗室傳》汝南王允讓最賢，為大宗正，奏宗婦年少喪夫雖無子不許嫁非人情，請除其例。

唐時公主再嫁者二十三：高祖女四，太宗女六，中宗女二，睿宗女二，玄宗女八，肅宗女一。三嫁者四：高宗女一，中宗女一，玄宗女一，肅宗女一。詳見《新唐書•公主傳》，書之史冊，不以為恥。宋秦國大長公主初適米福德，再適高懷德。榮德帝姬初適曹晟，再適習古國王。《宋史•公主傳》惟此二人。

聖賢高士有妾

孔子有妾，見《孔叢子》：子貢對楚昭王曰：「孔子妻不服采，妾不衣帛。」孔明有妾，見《答李嚴書》曰「吾受賜八十斛，畜財無餘，妾無副服。」陶令雍、端二子皆年十三，亦是有妾之證。

嫁妝

《戴禮•雜記》諸侯出妻，有「有司官陳器皿」一節，鄭注：「器皿，夫人來時所齎之物。」《孔疏》：「陳夫人嫁時之物。」蓋妝奩也。後漢戴鸞嫁女，以木屐竹笥遺之。物雖薄，亦是器皿之義。《毛詩》「以爾車來，以我賄遷」，亦此。

看新婦

今人新婚，親友有看新娘子之說。按《世說》謝尚書娶諸葛恢之小女，恢在時不允，恢亡乃婚。於是王右軍往謝家看新婦，容服光整，猶有恢之遺法。是晉時已有此禮。

催妝

北齊婚禮設青廬，夫家領百餘人，挾車呼「新婦子催出來」，唐遂有催妝之語。中宗守歲，以皇后乳媼配竇從一，從一誦《卻扇詩》數首，胡三省注：「即催妝也。」天祐中南平王鍾女適江夏杜洪子，時已昏暝，令人走乞障車文於湯筼，筼命小吏四人執紙，倚馬而成，即催妝也。

回門

今人女嫁彌月後，與婿歸來，號回門，始於《公羊傳》：高固及子叔姬來，曰：「何諸為其雙雙而俱至者歟？」古諸侯夫人有反馬之禮，謂留母家之馬於夫家，防以不謹被黜之意，謙世。大夫、士親迎，故無反馬之禮。

夫婦交拜

《禮》無夫婦交拜之文，惟《隋書•禮志》皇后入昭陽殿，後先拜後起，帝後拜先起，是其證也。

養老女婿

至元八年有詔凡民間贅婿養老者，寫明婚書，著為律。







卷十四　典禮類（下）


以孫為子、以子為孫

《五代史•陳洪進傳》有相者言洪進一門受祿，當至萬石。時洪進與三子文顯等皆領州郡，而文顯之子始生，洪進欲實其言，乃以為子，名文頊，與父並行。《宋史•王普傳》普子貽孫，貽孫子克明尚太宗鄭國公主，改名貽永，令與其父同行。此以孫為子也。《五代史•晉家人傳》重允，高祖弟，高祖愛之，養以為子，故名下齒諸子。《宋史•周三臣傳》李筠保澤州，太祖拔其城，筠將赴火，妾劉氏欲俱死，筠以其有娠，麾令去。筠子守節購得之，生一子。守節卒，無後，以劉氏所生之子為嗣。此以子為孫也。

居喪奪情

《曾子問》「三年之喪卒哭，金革之事無避」，明他事皆不與也。《王制》亦云「父母之喪，三年不從政」，此古今不易之正禮。然《喪服大記》云：「君既葬，王政入於國，既卒哭而服王事；大夫士既葬，公政入於家，既卒哭，弁絰帶。」《禮運》云：「三年之喪與新有婚者，期不使。」《檀弓》云：「父母之喪，使必知其反。」玩此數語，又似喪中未嘗不從政，未嘗不為君所使也。注「欲曲合」，《大記》則云「《王制》之『三年不從政』，指庶人也，非大夫也」；欲曲合，《王制》與《曾子問》則云「所服王事即金革之事也」。《公羊傳》閔子要絰而服事，既而曰：「若此乎，古之道不即人心？」疑即在官守制之濫觴。自漢以後，此禮大逾，原涉服三年之喪，名聞天下。河間惠王行母喪三年，詔書褒美。光武絕告寧之典，竟不許人終服。孫權令三年喪交代未至者不得告，孟宗聞喪輒去，罪至減死一等；胡綜定以大辟之科。唐賢如房玄齡、褚遂良、張九齡，皆奪情起復；惟歐陽通以奪情故，徒跣入朝，非公事不言。《宋史•禮志》：凡奪情之制，文臣給舍以上、牧伯刺史以上，皆卒哭後恩制起復，其在切要者不候卒哭。內職遭喪，但給假而已，願終喪者亦聽。惟京朝幕職、州縣官皆解官行服。大中祥符九年，殿中侍御史張廓言「京朝官丁父母憂者，多因陳乞，與免持服，望自後並依典禮，三年服滿，得赴朝請」，然則京朝官並有乞免行服者矣。蘇明允與歐陽公書云： 「二子軾、轍竟不免丁憂，今已到家。」然則二蘇當日亦可起復也。宋丁憂起復，先授武官，如富弼起復初授冠軍大將軍，亦墨絰從戎之義，餘官授雲麾將軍。

滕文公

孔子答子夏問「金革之事無辟也者，非歟」曰：「吾聞諸老聃，昔者魯國伯禽有為為之也。今以三年之喪從其利者，吾勿知也。」蓋指淮夷作亂事。滕文公父兄不肯主三年喪，曰：「吾宗國魯先君莫之行。」即引此以駁孟子耳。

妻期最重

《酉陽雜俎》曰：「今之士大夫喪妻往往杖者。禮：彼以父服我，我以母服報之。故妻杖削杖也，稽顙也，居廬也，十一月而練、十三月而禫也，三年不娶也，非他期可比。」

祭天一歲四舉

鄭康成以祭天之禮終歲有九，王肅則云一歲二祭：一南郊，一祈穀也。五時行氣，是祭人帝，非祭天帝也。程綿莊以為一歲四祭：一祈穀，一雩，一明堂報享，一南郊。宋郊最少，太祖在位十七年，僅郊四次；真宗以天書故三年一郊。

喪三年不祭

余嘗問程綿莊云：「《王制》『喪三年不祭，惟祭天地社稷為越紼而行事』，豈宗廟之祭亦三年不行歟？」綿莊答曰：「《王制》所言為天子禮也，越紼之義取諸未葬以前，不得通三年而言未葬也。按《曾子問》『天子崩未殯，五祀之祭不行，既殯既葬則皆祭』，不以己之私喪廢社稷尊神之祀也。夫既殯既葬則外祭不廢，而宗廟之祭不言可知。又稱『天子崩，國君薨，則祝取群廟之主而藏諸廟，卒哭成事，而群主各反其廟。』當群主聚於祖廟之時，象其同然以憂子孫之凶禍，自不遑於享祀，卒哭成事，則子孫之哀稍減，群主皆反，後來者侍於其側，而坐觀皇祖之餒，此非新祔者之安，亦非孝子之所安也。然則時祭之行當在卒哭祔廟而後矣。《南齊書》云：『越紼之義，事施未葬。既葬之後，何紼可越？』杜氏云：『新主既立特祀於寢，則宗廟四時之常祀自宜如舊，三年禮畢，乃審禘昭穆而同於吉。』可知三年不祭，即《左氏》『特祀於主』之意，言不祭新死者於廟，非謂廟中之祭竟三年不行也。」「然則《春秋》之譏喪祭何歟？」曰：「閔之吉禘，文之大事，皆殷祭也。喪未終而殷祭於廟，非禮也。若夫不配之祭，而又何譏焉？」顧寧人則云：「古人喪服所以諸侯絕、大夫降者，為其居喪以廢祭故也，非僅貴貴也。」

三祖配天

兩漢、魏、晉配天一祖而已，唐高宗始以高祖、太宗雙配，垂拱時又加以高宗，是三祖同配。

特牲少牢只一尸

方望溪問程綿莊以「特牲少牢為士大大合祭祖禰之禮，而經中不見昭穆二筵，又止言一尸，此十七篇內不解之疑也」，程答言：「祔者，附也。諸侯之士惟有一廟，當以《王制》之說為是，《祭法》二廟之說為非。復一則曰祔，二則曰祔，統於所尊。故祖有屍而禰無屍，及至祧遷而禰亦為祖矣。」「然則《昏禮》之 『受於禰廟』，非二廟乎？」曰：「非異廟也。其義有不得先祖而後禰者，猶三月之奠菜以見舅姑為先也。《曾子問》『父沒而冠，則掃地而祭於禰』，亦是類也。大抵冠昏先其所親，而祭祀則統於所尊，此聖人之深意也。

以庶子為長子後五家駁義

本朝汪鈍翁長子卒，命庶子為之後。其意本劉原父為兄後一議，引公孫嬰齊為例：公孫嬰齊卒，《春秋》謂之仲嬰齊，以謂為人後者為之子，當下從子例，不得顧兄弟之親稱公孫也。僖公以兄繼弟，《春秋》謂之子，嬰齊以弟繼兄，《春秋》亦謂主子。既以子名，則僖公不得不以閔公為昭，而歸父亦不得不以嬰齊為穆矣。顧寧人駁之云：「嬰齊為後，後仲遂，非後歸父也。《傳》拘於以王父字為氏之說，而以嬰齊為後歸父，則以弟後兄，而亂昭穆之倫。且三桓亦何愛於歸父而為之立後哉？」閻百詩駁之云：「魯閔公，諸侯也，鈍翁不得以諸侯比其子。公孫歸父，亦大夫之有采地者也。有采地者稱君，春秋時其家且有宗人、膳宰、司馬、司士，史進象笏之儀，亦非鈍翁所可比例也。」毛西河駁之云：「《公羊》誤以王父之字為字，故鈍翁亦誤焉，不知國僑、駟夏、季氏、叔孫皆以父字為字也。《公羊》疑東門襄仲之子稱仲嬰齊，必以父為祖而以兄為父，故得氏仲，以致吳中習俗多亂倫妄繼之事。」黃梨洲駁之云：「經書公孫嬰齊不一而足，既為父子，則不得並稱公孫，其不為歸父之子明矣。臧孫問惠伯事，諸大夫皆雜然曰仲氏，此時嬰齊未嘗後歸父，已得名公子遂為仲氏，可見公子之氏即宗之為氏，不必至孫而後稱也。」陳見復駁之云：「同時有叔盻之子聲伯，亦名嬰齊。經既書為公孫嬰齊，則此仲遂之子烏得不異其文？蓋嬰齊自後仲遂而稱仲耳。劉原父以漢文不後惠帝、宣帝不後昭帝、光武不後哀成、唐睿宗不後中宗、宣宗不後武宗為非，不知《史記》商之盤庚、陽甲至小乙兄弟四人相承，均不稱嗣子而但曰及也。《晉書•賀循傳》言之甚明。」

婦人無尸

古之婦人祔廟而不立主，故無屍。《禮》所稱「男為男尸，女為女尸」者，專主虞祭而言。迎精而反，猶未祔廟，不得不為屍以別男女也。「周旅酬六尸」者，蓋太祖之屍不動而六尸相為酬酢，故曰「《周禮》其猶醵歟」。醵，合錢飲酒也，此其間自著不得女尸。

貴貴

《禮》曰：「貴貴為其近於君也。」故《鄉飲酒禮》三命而不齒，不齒者，席於尊東，大夫射則公士為賓，當射時樂作，大夫不入。注云：「不使鄉之人加尊於大夫也。」《士相見禮》大夫於士終辭其贄，注云：「不答拜也。」《喪服小記》主人主婦坐，有命夫命婦在焉亦坐。可見餘人皆立矣。《雜記》云：「士之子為大夫，喪父母不能主也，必使其子主之。無子則為立後。」注云：「大夫之子得用大夫之禮，士不可也。」言父貴可以及子，而子貴不可以及父也。《士喪禮》 「士代哭不以官」，蓋大夫以上皆懸壺代哭矣。《左傳》晏嬰居桓子喪過毀，室老曰：「非大夫之禮也。」曰：「惟卿為大夫。」蓋謙言諸侯之卿得比於天子之大夫也，是天子之卿可以降殺也。夫三年之喪達乎天子，何至春秋而降殺及於大夫耶？《儀禮•喪服》「大夫之家臣皆斬衰三年」，似乎貴貴之禮皆屬太過。蘇州彭芝庭大司馬僭朱觀察紹基之坐，朱不悅，或告之曰：「《禮》『一命齒於鄉里，二命齒於父族，三命而不齒』，大司馬官已三命，不得拘《孟子》『鄉黨莫如齒』之說也。」《荀子》曰：「三命者，族人雖七十，不敢先焉。」

已受命而未赴任應行故吏之禮

晉庾仲文為劉義康主簿，未就而徙為丹陽丞，人疑於府公禮敬若何，裴松之議曰：「仲文為吏之道已定於受敕之日，宜以吏禮見。」引《春秋》「祭仲迎王后於紀」之文以斷之。

連宗

今俗通譜謂之連宗。《北史•序傳》李倩之死，趙郡李榮來吊，歎曰：「此家風範，海內所稱，今始見之，真吾師也。」欲與連類，即日署名勞之。此通譜之始也。張燕公愛曲江之才，與之通譜，此通譜之善者。李崇德慕義府之勢，與之通譜，義府貶普州，隨削去之。及義府再得權，遂置崇德於死，此通譜之不善者。

拜墓吉禮

《資暇錄》：拜墓，吉禮也。而唐人白衫麻鞋，誤矣。

為師制服葬師於先塋

自《檀弓》定心喪之制，於是門人之於夫子，若喪父而無服，然猶群居則絰。漢夏侯勝死，竇大後為制服以答師傅之恩，而東漢風俗，遂為制杖，同之於父。甚且有表師喪而去官者，延篤、孔昱，李膺、（見《范史》，）劉焉、王朗，（見《三國志》。）其較著者也，應劭嘗譏之。至晉定新禮，從摯虞之議，謂淺教之師，暫學之徒，不可皆為之服。其制奈何？吊服加麻，三月除之，此魏王肅之禮也。吊服加麻，既葬除之，此宋庾蔚之之禮也。《禮》：大夫三月而莽，士逾月而葬。《春秋》疏云：「逾月亦三月也。」此五服之緦也，其服奈何？朱子之喪，門人用緦麻深衣而布緣。何北山之喪，王魯齋定議玄冠端武加帛、深衣布帶加葛絰履，金仁山易之為玄冠加帛，絰帶方履。《輟耕錄》顧德玉奉師屍殮於家，衰絰就位，邦人來吊者，德玉為之主，葬顧氏之先塋。

朋友服朋友殯於其家

「公儀仲子之喪，檀弓免焉。」此無服之服也，鄭康成云：「為師心喪三年，於朋友期。」是朋友亦有心喪而服制無明文。《孔叢子》云：「虢叔死，泰顛閎夭，為之制服。」《喪服傳》曰：「朋友麻。」康成曰：「服，吊服也。其服有三：錫衰也，緦麻也，疑衰也。」漢郭有道碑朋友如韓子助、宋子浚等服心喪期年者二十四人是也。後漢張劭死，范式為服朋友之服。晉京兆韋泓受應詹生成之惠，詹卒，遂制朋友之服，哭止宿草。唐裴佶與鄭餘慶特相友善，佶歿後，餘慶行朋友之服。權皋卒，韓洄、王定為服朋友之喪，搢紳美之，而史亦不言其服制若何。唯戴德撰《喪服變除》有云：「朋友有同道之恩，加麻三月。」徐邈《答禮問》亦稱 「同爨緦，朋友麻。」《喪服記》曰：「朋友死在它邦，袒免，歸則已。」唐崔祐甫有《廣喪朋友議》，引韋觀察、魏尚書兩人聞友喪行事之厚薄以為比例，杜牧亦有《喪友議》，見《唐文粹》。又吳文定公寬有同年賀恩卒於其家，公為殮於中堂，而使其子服衰以答吊者，見陳沂《畜德錄》。

為殤立後

《記》云：「臣不殤君，子不殤父。」何謂臣不殤君？魯閔公八歲而被弑，於時即位二年，儼然朝群臣、蒞百姓矣。《左氏》譏躋僖公為逆祀，是則終僖公之世，閔公之主祔廟也久矣。何謂子不殤父？經無明文，以意度之，是必取昆弟之子以後之殤，所以濟禮之窮而重絕人世也。趙稷有二嗣子，曰光曾，曰炳。其兄肩吾死，無後，以炳為兄嗣。光曾十五而殤，將取炳以歸，則負亡兄之約而殤寡嫂之心；如不以炳為嗣，則稷之血胤絕矣。杭堇甫先生執「子不殤父」之說進曰：「炳長矣，需之五六年，或需之七八年，冠而婚，婚而生子男也，即以後光曾。是肩吾無子而有子，稷無子而有孫，於情順，於禮合，於嗣續之計得，善之善也。」或曰：「禮，殤不立主，祔於王父，呼其名而祭之。今既後以炳之子，以稷主祭，呼其名可也；以炳之子之為後者主祭，呼其名則不可。」《雜記》曰：「附於殤稱陽童某甫，不名神也。」鄭氏曰：「某甫，且字也。尊神不名，為之造字。」夫使光曾不殤，則必待冠而字；今既殤矣，禮有造字之例，余為之制字曰承祖，以待夫炳之子。他日之祭而不逾於詞也，禮也。或曰：「如子言，光曾雖死，猶勿殤也。然則稷當何服？」曰：「上殤九月，中殤七月，國制也。禮聞子不殤父，未聞父不殤子。光曾十五而殤，稷為之服七月之服，不得以私情幹也，亦禮也。」

兩妻並封

《晉書》溫嶠二妻俱贈夫人，賈充有左右夫人，程諒立二嫡。《五代史》晉高祖於安重榮兩妻並封，陸定國娶柳氏，又娶盧氏，以其均係舊族，遂不分嫡庶。此事晉代最多，如《禮志》所載王昌、柳仲武、陳詵之類，皆以亂離故，失妻再娶。而其時廷臣議者多以後妻為繼室，亦有謂兩妻之子宜互相為服者。若春秋時晉文公、趙衰之叔隗、季隗，則又不以先後為嫡庶矣。

祔妾

《雜記》曰：「妾祔於妾祖姑，無妾祖姑，易姓而祔於女君可也。」鄭注：「女君，嫡祖姑也。」又曰：「主妾之喪，自祔至於練，皆使其子主之，殯、祭不於正室。」

為座主服緦麻

《通考》曰：「秀才孝廉為舉主服，起於傅玄之於陳僕射。」鄭小同曰：「服吊服加麻，三月而除。」東漢師喪、舉主之喪，至有斬衰者，實為太過。惟唐人為座主服緦麻三月，最為得宜。東坡為張方平行之。

吏特長官服

魏令曰：長官卒，吏服齊衰三月，葬而除。晉令：後任來代則除。武昌太守與桓溫箋云：「蔡徐州薨，主簿服斬。」余按《雜記》：「管仲遇盜，取二人焉，上以為公臣，曰：『其所與遊辟也，可人也。』管仲死，桓公使為之服。官於大夫者之為之服也，自管仲始也。」似亦故吏持長官服之濫觴。

宗子主祭亦以爵重

本朝李文貞公曰：「庶人無田不祭，宗子而庶人則薦而不祭矣。士三鼎而大夫五鼎，以士祭不如以大夫祭。雖禮有『庶子為大夫，以特牲祭於宗子之家』之語，然不如使大夫主祭之為安也。」李臨川曰：「州縣古之子男也，文林郎古之元士也，在古期服且絕矣，而況於祭乎？而況於其官爵在州縣以上者乎？古之宗子皆諸侯適於之弟，原無賤者。」

庶孫為祖庶母無服而虞東先生獨立一說

庶孫服祖庶母，禮、律均無明文。本朝徐健庵尚書作《讀禮通考》，徵引最博。《魏書•張普惠傳》議廣陵、北海二王為所生祖母服三年，《宋•志》度支判官薛紳為所生祖庶母解官持服三年，皆有成例。惟王、姚諸儒復有異說，其意以為「《儀禮•喪服》不言父歿為祖母服斬，惟《小記》有其說，此為嫡孫承重者言之，庶孫不為祖後，無重可傳；不為祖父服斬，安得加斬於庶祖母」云云。虞東顧先生鎮駁之曰：「聖人制禮，文不必具而義可類推。按《喪服》祖父母止於期，而《小記》推之，謂祖父卒而後為祖母三年。疏衰止及曾祖父母，而康成推之，謂高祖宜緦麻。如斯之類，不一而足也。齊衰三年章，『父卒為母，繼母、慈母皆如母』，未及庶子所生之母也，而康成推之，謂大夫之妾子父卒則皆得伸，疏曰：『皆得伸三年也。』《小記》又推之為祖庶母，疏曰：『亦服之三年如己母也。』據此則庶子於其母得伸三年，蓋古法也。禮官失考，至武后表行之而刪其父卒之文，此處不無小過。終唐之世，禮官屢請復古而格於眾議，人心之所安，不能違也。今律既如唐制，庶子得為其母三年，而父所從出之母顧屈之使不得伸，可乎？《傳》曰：『父之所不降，子亦不得降。』此禮意也。今欲明嫡庶之分而降其父之所不降，可乎？諸人嘵嘵不休者，尤在承重之說，愚謂承重為宗法設也，承重主宗廟，必累世承適乃為承重。故支子雖為大夫，猶以上牲祭於宗子之家。後世宗法已廢，為祖後者，不問其祖若父之果適與否，皆被以承重之名，已與古義不合；而猶執言庶孫不為祖後，無重可傳，尤為可笑。且其所引『公子練冠麻衣』一條，不詳核注疏而漫據趙岐《孟子》集注『厭於嫡母』之說，其失尤顯。按鄭注：『諸侯之妾子厭於父，為母不得伸，權制。』此不言母也。晉博士范宣有言婦人無專制之事，豈得引父為比而屈降支子乎？且服之以三年制者，不必盡係承重也。慈母如母，豈亦有正體傳重之說乎？至於庶妾不得並於正妻，此當責之其父，不當責之其子。若責之其子，是教子卑母也。故大夫為妻期，為貴妾緦，而庶子為母，則父歿皆伸三年。」

夫人於妾無服而答拜有二說

《喪禮》「妾為女君期」，若報之則太重，降之則有舅姑為婦之嫌，故無服也，《通典》摯虞議夫人不答妾拜新制云：「禮無不答。」

童子無緦而兩妾相服有緦

魏太師馮熙薨，有子尚幼，議者謂童子事降成人，可以衰而不裳，免而不絰。博士孫惠蔚以為《玉藻》載童子有佩觿之革，有錦帶之紳，以凶類吉，腰絰宜存。《禮》「童子無緦服」，鄭注云：「雖不服緦，猶免深衣。」是許其有裳也。晉時王丞相一妾亡，一妾疑於所服，徐邈曰：「當從夫服緦。」

立孫非禮

間世立後，古無此禮。荀顗無子立孫，為失禮之始。見《南齊書•江敩傳》。

母拜子父亦拜子

《士冠禮》「見於母，母拜之」，人以為疑。不知《祭禮》「主人拜上餕」，屍餕皆子弟所為，是父亦拜子也。

諸侯祭亦用豚、大夫祭亦用牛

《王制》「諸侯郊用特牲」，不必大夫而後特豚饋食也。《曲禮》「大夫用索牛」，不必諸侯而後用太牢也。

與父坐見其子不起

《說苑》田子方侍魏文侯坐，太子擊趨過，子方不起，曰：「為子起，其如禮何！不為子起，其如罪何！」請誦楚共王事，工尹侍共王坐，見世子，不起，曰：「敬其父者，不兼其子也。」余按晉制群臣侍坐，太子來，不起，孫毓引《禮》「侍坐於所尊，見同等不起」為證。

稱孝弟非禮

唐太和二年，太常博士崔龜從因敬宗祝板稱孝弟，以為非禮。

點主非禮

《讀禮通考》曰：「主以依神，廟以藏主，有廟即有主，不得以《喪禮》不言作主而遽謂士大夫不得有主也。然禮有題而無點，今也寫王字空其上，而請貴顯以點之，假云以生者接死者之氣，謬矣。況婦之氣以他男子之氣接之，尤為非禮。王岩有《立主議》一篇，駁辨最詳。」

貳杖非禮

《雜記》曰：「為長子杖，則其子不以杖即位。」蓋古人無貳杖也。今祖稱杖期生而孫又以杖答拜，是貳杖矣。又或子死而為父不杖不答拜者，亦非禮也。何也？主喪者統於所尊也。

喪婚非禮而唐之帝室行之

喪婚非禮，古有行之者。《白孔六帖》云：「張孝忠子茂宗尚義章公主，張母臨死遺言，丐恩成婚，帝許之，蔣乂諫不聽。」此後世庶民家借吉之始。

晝婚非禮

晝婚非禮，今有行之者。按鄭注《儀禮》以「日落三商」為婚，婚者，幽陰之義。唐劉知幾有《奏彈晝昏疏》。

古有學無廟

古有學而無廟，釋奠、釋菜皆設位為之。漢景帝詔郡國立太上皇高祖廟，諸侯王、卿相至郡，先謁廟，而後從政。此新官到任謁廟之始。顧寧人曰：「今官府到任謁廟入學，始於何武。武行部必先詣畢宮，召見諸生，試其誦習是也。宋景祐四年詔藩鎮立學，他州勿聽。慶曆四年詔諸路州軍監各立學，學者二百人以上，許更置在縣者。並置教授以課諸生，委運司長史於幕職州縣內薦用，或本處舉人有學行者充教官。」

孔廟

漢高過魯，以太牢祀孔子，此孔廟見史傳之始，其時孔子之祀尚未出於闕里。明帝令郡縣學校皆祀周公、孔子，方為孔子祀於庠序之始。蓋上古祀始立教者皆稱先聖先師，或神農，或周公，或顏回，不必定孔子也。貞觀四年，令郡學皆立文廟，去周公，以孔子為先聖，顏回為先師，以左丘明等二十二人配享。金章宗明昌二年，詔孔廟前置下馬牌，祭時稱御名、避聖諱，乃遞降而愈隆。按魯相乙瑛碑請為孔廟置百石卒史一人，出王家錢給犬酒值，是其時用犬尚未用太牢矣。魏孝文延興二年，詔不許女巫妖覡淫進鼓舞，是其時婦女雜祭，廟儀尚不肅矣。

丁祭

《郊特牲》祭天於郊，故祭天曰郊祭。祭孔子用丁日，故曰丁祭。鄭注：「用丁者，文明之象。」皆本《月令》「仲春上丁，命樂正習舞釋菜」是也。然考《隋書》文帝詔國子寺每歲以四仲月上丁釋奠先聖先師，是其時一年有四祭，不止春秋二季也。唐高宗武德二年，詔祭孔子用太牢六侑，恐與大祭祀遇，改用中丁，是又不定用上丁也。開元二十八年始改去四仲與中丁，而專主春秋二仲與上丁矣。按《祭禮》「內事用柔日」，祀孔子人道也，內事也，故用丁者，亦柔日之義。

書院

書院之名起唐玄宗時，麗正書院、集賢書院皆建於朝省，為修書之地，非士子肄業之所也。宋時有富人曹誠捐資建立，事聞京師，詔賜名應天書院，以誠為助教。從此有四大書院之名，睢陽、石鼓、嶽麓、白鹿洞是也。太平興國元年，以江州白鹿洞主明起為褒信主簿，洞在廬山之陽，李後主時給田數十頃，為諸生課書之資，起以田入官，故得爵命而書院幾廢。唐呂溫有題尋真觀李寬中秀才書院詩。

山長

今稱書院先生曰「山長」。按《元史•學校志》丞相帖木迭兒奏「下第舉人年六十以上者與教授，其無出身者與山長、學正」，是山長乃官名也。至元二十八年詔立小學，選老成教之，其他好事之家出錢粟贍學者，立為書院。凡師儒之命於朝廷者曰「教授」，路府上中州置之；命於禮部及宣慰司者曰「學正」、「山長」，路州縣及書院置之。又設直學，以掌書院錢粟，似今之監院也。學錄兩考升正長，正長一考升教授。《宋史》景定七年，台州人上書乞王燴充上蔡書院山主，詔從之。時燴已參知政事矣，似山長尊卑亦不一例。汪韓門云：「古三公在官，三老在學，公與老皆無職於六官。」《尚書大傳》云：「大夫為父師，士為少師。」 此皆《學記》注所云「仕焉而已者，歸教於閭里」者是也。南唐升元中白鹿洞教授稱「洞主」，五代蔣維東隱居衡嶽，受業者稱曰「山長」，事見《賓退錄》。後又有院長、堂長、山主之稱，嵩陽書院王曾奏置院長，李燔為白鹿書院堂長，台州守王華甫乞楊楝為山主。有以教授兼者，《理宗本紀》景定四年，何基以婺州教授兼麗澤院山長。乾隆三十六年奉旨以山長係沿宋、元舊名，此後改稱院長。

黑衣參謁

嘗疑演戲者下吏參見上司多著黑衣，此禮最古。按《國策》左師讋說太后：「願使少子舒祺補黑衣之數。」《晉書》王渾家丁只許皂服。《蕭望之傳》如淳注云：「群臣雖有五時服，而上朝皆著皂衣。」故張敞云：「臣侍皂衣二十餘年。」《儒林傳》宣帝時任章欲為逆，以郎皂衣，故衣皂而伏其中。所以然者，想因《周禮》有冕服見天子、囚服歸司寇之說耶？曾以此語質之錢辛楣先生，則曰：「不然。古人以緇衣羔裘為朝服，黑衣非賤者服也。秦郊廟之服皆以礻勻玄，明帝始制冕服以祀天地明堂，而百官不執事者仍礻勻玄以從。至隋始有三品以上衣紫，五品以上衣緋、六七品衣綠之制，而唐宋因之。」

伶人參堂

今之伶人類古之樂工，《士射禮》：「工不興，告於樂正曰：『正歌備。』」鄭注：「工乃樂工，雖賤不起。」然則今演樂之家責伶人參堂者，亦似不必。

笞督

魏明帝詔「婦人應笞者督之」，吳仁傑「漢書補注」以為「督者，不露體之笞也」。







卷十五　政條類


漢詔有四

漢皇帝下書有四：一曰策書，長二尺，短者半之，免三公用之，蓋用尺一木而兩行書之也。二曰制書，三公用璽，尚書加印，露布州郡。三曰詔書，如《告豫州刺史馮煥》是也。四曰誡敕，其文曰「有詔敕某官」云云。《金石錄》言之甚詳。又臣上書不稱姓，惟拜鮑昱為司隸使稱姓，曰「俾知忠臣有後」。詔惟赦贖露封，餘俱尚書令重封。

唐詔有七

唐世王言之制有七：一冊書，次制書，次勞慰，次敕，次云云。惟除拜公卿用之，白麻紙書，封付閣門，集朝士拆之，宣讀畢，擇日備禮，以付其人。自制書以下皆用黃麻紙，老杜詩「黃麻似六經」是也，見《六典》。《石林燕語》又言唐中書制詔有四：封拜冊書用簡，以竹為之。畫旨而施行者曰發曰敕，用黃麻紙。承旨而行者曰敕牒，用黃藤紙。赦書用絹。黃紙始正觀間，取其不蠹也。紙以麻為上，藤次之，用此為重輕之辨。學士制不自中書出，故獨用白麻紙而已，因謂之白麻。今制不復以紙為辨，號為白麻者，亦池州楮紙耳。曰發曰敕，蓋今手詔之類。而敕牒乃尚書省牒，其紙皆一等也。

死後贈官

死後贈官始於《春秋》莊公元年，王使榮叔來錫桓公命。

生而立祠

生祠始《後漢•李憲傳》臚江陳眾說降淳於臨，臨德之，立祠曰白馬陳從事。《演繁露》以為始於於定國為東海郡也。按秦始皇自立極廟，漢帝皆生自立廟。所稱顧成之廟，號為太宗，賈誼之言，即令生祠之始。魏明帝景初元年，有司奏定七廟之制，於太祖廟北為二祧，左為文帝廟，號高祖昭祧；右擬帝號曰烈祖穆祧。是生而立廟且定號矣。

生而賜諡

生而賜諡者，《左傳》衛侯賜北宮喜諡曰貞子、析朱鋤諡曰成子是也。然何屺瞻得宋本《左氏》杜注云：「二臣皆死而賜諡，傳終言之。」審是則非預凶之禮矣。然下文「以齊氏之墓田與之」，則未必非賜之於生前也。屺瞻好為異說，如以《漢書》「士卒鳧藻」為「鳧葵」之類。鳧葵見馬融《廣成頌》注：「芭蕉也。」於「士卒」字文義不屬。

隨嫁復姓

祥符八年進士朱說，即范文正公也。公隨吳夫人改嫁范氏，仍姓朱，登科後復姓范氏，母封吳國夫人。歐公神道碑直書不諱。

封本生父母貤封外祖叔父

封本生父母，古未有也。宋李昉為相，始奏封叔父超、叔母謝氏。唐權文公請貤封外祖，詔從之。劉總亦貤封外祖，其制誥曰：「段公威德，當流慶於外孫；令伯孝心，願推恩於祖母。」其外祖張懿也封尚書。

致仕有異說而親老歸養有例

《北史》辛雄有祿養論，言「不從政者，專指庶人力役之徵，所謂家有八十者一子不從政，九十者一家不從政，非公卿士大夫之謂也。仲尼論五孝，自天子至庶人，無致仕之文」，魏孝明帝深納之。晉庾純以父老不解官被劾，齊王攸曰「純父八十有一，兄弟五人，三人在家，不廢侍養；且其父年尚未九十，不為犯令」 云云，然則親老歸養，晉朝久有此例。

國忌停刑

唐太和七年敕國忌日禁飲酒舉樂，其日不合厘務，官曹不得決斷刑獄。其小小笞責，在律固無妨，要台府不得舉奏，見《舊唐書》。蓋因御史臺奏抣王遐國忌日於私第決科作人，故降此詔。元相詩云：「狼藉囚徒滿田地，明日不推緣國忌。」亦其證也。唐以前則不可考。

緊急文書

今之緊急文書，日行六百里，以為至速也。按《漢書》劉屈氂乘疾置為急遞，日行四百里。趙充國在金城上書猶六月戊申，而七月甲寅璽書下矣。從金城至長安一千四百五十里，往返倍之，中間更下公卿議，而來往只七日。唐明皇幸洛時八月己卯，夜權楚壁作亂，而壬午遣河南尹王怡如京師按問，止三日。其衰朝文書至遲慢者，契丹從易州入恒州，杜仲威以甲寅屯中度，而晉後主以己未日一方知，是不過四百餘里路，而驛報遲至七日方達大梁。俱見《通鑒》。

加耗

後唐明宗嘗入倉觀受納，主吏懼責其多取，乃故為輕量。明宗曰：「倉廩宿藏，動經數歲，若取之如此，後豈免折閱乎？」吏因訴曰：「自來主藏者為償欠故，以至破家竭產，正謂是耳。」明宗惻然，乃詔自今每石取二升為雀鼠耗，至今行之，所謂「加耗」者是也。

行香

《南史》「王僧達好鷹犬，何尚之設入關齋，集朝士行香，次至僧達」，此「行香」二字見史傳之始。而畢仲荀《幕府燕閑錄》以為始於北魏萵歡執香爐從靜帝步行，齊、梁效之，以香末薰手，唐文宗禁之。石晉天福中，竇政奉忌行香，宰臣跪爐，百官立班，見《西溪叢話》。齊文宣天寶元年制每月朔行香，見《能改齋漫錄》。以焚香見漢武祭天人故事。《三國志》交州太守張津焚香讀道書，於吉焚香禮拜。《魏書》曰魏武春祠，臨祭，以手擬水而不盥。《雲麓漫抄》曰：「周人尚臭，今易柴燎為焚香者，二氏之說也，故朱子與邱瓊山俱極言其非古。」

米價二則

或問開元時斗米三錢，似乎米價太賤。余按《漢書•食貨志》宣帝時穀至石五錢，則比唐時米價更賤矣。元帝即位，齊地饑，穀石三百餘。王莽之亂，人相食，米裁石二千耳。又嘗閱《明史•王文傳》：「蘇松漕糧，文請每米四石折銀一兩，民以為便。」亦疑米價太賤。後見正德二年吳縣申報米糧時價文書：「白米一石，紋銀二錢。」又見申文定公與其子家書云：「吳下大荒，民不聊生，米價每石貴至六七錢。汝在京作御史，可速上疏，請皇上賑濟。」可見開元斗米三錢之說，非史家溢美之詞。

《漢書•馮奉世傳》稱「是歲比不登，京師穀石二百餘」。《元次山集》稱米一斛估四百為貴，似唐之米價已較漢為增矣。《金罍子》「嘉靖癸丑，京師大饑，人相食，米每石二兩二錢」，蓋今日上之平價也。洪武二十八年每銀一兩折米四石，見王圻《續通考》。東方朔告武帝以「鄂、杜之間，畝收一鍾，賈一金」，今安得有肥田如是賤價者乎？惟《元史•職官志》「每俸米一石，折銀十二兩」，何價貴至此？殊不可解。

漢金多銅少

東漢祠廟碑碣，凡士民出錢至百文者，無不高列姓名。洪氏《隸釋》以其時為錢重幣輕之證。余按班氏《食貨志》：「黃金一斤，值錢萬。朱提一流，值錢千五百八十。他銀一流，值錢千。」是金銀多而銅少之證矣。

熱敕

宋號赦書曰「熱敕」，見《長編》。

兩議

今六部奏事，公卿意見不同者，許其兩議。按《呂刑》曰：「其刑上備，有並兩刑。」《孔疏》：「有並兩刑者，謂人犯兩事，刑有上下，雖罪從重斷，有兩刑者亦並上之，使王知其事。王或時以下刑為重，改下之上，故並亦上之。」此即今奏事兩議之濫觴。

聽情

今受人囑托謂之聽情。按《漢書•王子侯表》：「沈猷夷侯受元狩五年坐為宗室聽情，不具宗室，耐為司寇。」顏注：「受為宗正，人有私請求者，受聽許之，故於宗室之中事有不具，而獲罪也。」又《鮑宣傳》「諸寄為奸」，大抵皆今之聽情請托也。

利債不得過三分

今定例放債取利，不得過三分。按《漢書•王子侯表》：「旁光侯殷坐貸子餞不占租，取息過律，會赦，免。」師古注：「以子餞出貸人，律合收租，匿不占，取息利又多也。」是亦禁重利滾剝之先聲。

花押

《東觀餘論》曰：「唐太宗許臣下草書奏事，惟名字不草。後人於正書名字之下加草字，遂為花押。」安祿山押「山」字，以手指三撮；王荊公押「石」 字，性急潦草，人以為頰「反」字。一見曾慥《類說》，一見《石林燕語》，皆言唐宋人未有私押，但草書其名以為私記。韋涉之五雲體，亦是花押也。余按《韓非子》言田嬰具押券斗石升合之計，鄭司農注《周官》「質劑」有空手券、畫指券之說，亦花押之類。《集古錄》有《五代帝王將相署字》一卷。《魏志》謀誅司馬昭，已書詔矣，帝方食，優人云午唱青頭雞。青頭雞者，鴨也，勸帝著押也。岳珂《古塚盆杆記》晉永寧元年，甓有匠者姓名，下有文如押字。《北齊•後主紀》開府千餘，領軍無數，一時連判文書，各作花字，不具姓名。

抬頭

《春秋正義》引《魏晉儀注》：「寫表有出格。」出格者，今之抬頭也。然《金石錄》稱唐之中嶽嵩山碑書「皇帝」、「太后」不跳行，不空格，則抬頭之禮猶未盛行。

監帖

嘉靖下廷臣於獄，命司監獄者察其語言動靜而密奏之，雖諧語必以聞，號監帖，見《明史•沈束傳》。

籠門

宋制：紫宸垂拱，常朝遇雨，則傳旨拜殿門下，謂之「籠門」。

抱告

《周禮•小司寇篇》：「凡命夫命婦，不躬坐獄訟。」今有官職之人與人訟，必使家人為抱告，所以貴貴也。按《左氏》：王叔之宰與伯輿之大夫瑕禽坐獄於王庭，士匄聽之。王叔、伯輿，原被告也；其宰與大夫則抱告也。又衛侯與元喧訟，寧武子為輔，箴莊子為坐，士榮為大理，亦是抱告之濫觴。

會審

《漢書•杜延年傳》治燕王獄時，侯史吳自出繫獄，廷尉王平與少府徐仁雜治反事。雄治者，今之會審也。

放告日期

今州縣放告、收呈俱有日期。按《周禮》：朝士掌九棘、三槐，凡士之治有期日，國中一旬，郊二旬，野三旬，都三月。期內聽，期外不聽。似即今之放告、收呈矣。

煙戶冊

今州縣造男女口數，號煙戶冊。按《周禮》：司民之職，掌萬民之生齒，異其男女，歲登下其死生，獻之於王，王拜受之。鄭注：「登，上也。下，去也。」蓋即今之煙戶冊。《論語》「式負版者」，亦此之謂。

埋路斃、招尸親

今有窮民斃於道路者，官為掩埋，招其親屬。按《周禮》：蠟氏之職，掌有死於道路者，則令埋而置揭焉，書其日月，懸其衣服，以待其人。是即今埋路斃、招尸親矣。

夤夜入人家登時打死勿論

今律文有「夤夜無故入人家，登時打死勿論」之條。按《周禮•朝士》：「凡盜賊軍鄉邑及家人，殺之無罪。」鄭注：「若今時無故入人室宅廬舍、上人車船牽引人者，其時格殺之無罪。」當漢時定律已如是也。

過失殺

今律過失殺有罪收贖，惟殺尊畏者死。按《尚書•呂刑》：「五刑不簡，正於五罰；五罰不服，正於五過。」《孔疏》引《漢律》：「和御藥不如本方，治御幸舟船誤不牢固，皆死。乏軍興者斬。」即今「過失殺尊長者死」之律文矣。

預支俸薪

今官吏不及支俸日期而借領之，號曰預支。按《後漢書》黃門從官蹋陳蕃曰：「死者魅，復能奪我稟假否？」方密之以為稟假者，即今之預支俸薪工食也。

畫題判行

今外省官行事曰判行，朝內官奏事曰畫題。畫題者，即著押之謂。按《後漢書•黨人傳》曰：「南陽宗資主畫諾。」《梁書》「陳伯之刺江州，不知書，得文牒但作大諾」，即畫題判行之類也。或以唐韋陟之五雲體、五花判事皆作諾類也。

買缺

今外省衙門書吏都有窩缺，授受必以錢。按《文苑英華》褚遂良上疏請禁捉錢令史，似亦買缺之類。大抵晉魏以前，功曹計吏皆太守刺史辟召士人而為之，旋即薦之於朝，為正途出身。唐宋以後此法不行，遂相沿有窩缺盤踞作奸，葉水心所謂「工人世界」是矣。

滿貫贓

今律以百二十兩為滿貫贓。按《漢書•薛宣傳》：宣牒高陵令楊湛曰：「念十金法重，不忍相暴章。」顏注：「當時律條，贓值十金，便至重罪。」是滿貫矣。

絹尺

宋沈慶之夢得絹二匹，曰：「兩匹八十尺，我當八十而終。」然則六朝之絹以四十尺為一匹，今無此長絹矣。

詳文

今文書申上者，號詳文。按《左傳》成十六年「詳以事神」注：「善用心曰詳。」《宋史•職官志》「熙寧四年置檢詳官」，疑即詳文之所由始。

稟帖

今人以下官啟事於上者曰稟帖。按《尚書•說命》曰：「臣下罔攸稟令。」蓋因是以相沿之義也。《孝文本紀》「吏稟當受鬻者」，師古注：「稟，給也。」不作白事解。

招冊

今官府審案皆有招冊，序事之原委及兩造口供。按《漢書•外戚傳》宣帝即位，尋求外家，求得王媼。媼有供詞一段，歷言翁須嫁劉仲卿事。又《孔稚圭集》有奏上王奐在獄中殺劉興祖事，皆瑣屑詳盡，而古雅可誦。是當時之招冊矣。

宮門請聖安

今督撫入朝，皆先著短後衣赴宮門請聖安，方歸私第。按《唐書•百官志》節度使入朝，未見天子不入私第。是此禮唐已載之，漢、魏猶未見明文。

朱墨筆

今官府判行者用墨筆，已行者用朱筆。按《北周•蘇綽傳》：「綽每判事，朱出墨入。」是即朱墨筆之所由始。

谘覆文書

今外省官府有谘覆文書，將事理明白申覆。按《後漢書•馬援傳》：「援在隴西上書，請鑄五銖錢，三府以為不可行。及援還朝，乃從公府求得前奏，難十餘，乃隨牒解釋。」是即谘覆文書之意。

蜜章

蜜章見《山濤傳》。古封贈之典，不用劾印，以蠟為之，故喬行簡贈祖母制云：「欲報含飴之德，可稽制蜜之章。」

批駁

今上司不允下議，號稱「批駁」。按《前漢•刑法志》文書盈於幾閣，典者不能遍睹，是以郡國承用者駁。王球《貽謀錄》給事中掌封駁司，不可一日無。柳宗元有《駁復九議》。其所由來者久矣。

事件

《說文》：「件，分也。從牛，牛犬故可分。」《韓昌黎集》有論張平叔鹽法條件。杜牧文有「件其事如左」等語。

查辦

「辦」字最古，《左傳》富父槐曰：「無備而官辦者，猶拾瀋也。」查乃泛查之查，水中浮木名也，未知何時借用。《正字通》云：「查，考察也。」亦因後人有查辦之說，故附會云爾。

行在

蔡邕《獨斷》：「行在者，行之所在也。天子以天下為家，所奏事處皆為宮，故曰行在。」

投履歷

《水經注》引《宜都記》曰：「目所履歷，未之有也。」「履歷」二字始見。今下屬見上官必先呈履歷。按《漢書•朱博傳》「博命遊徼王卿齎閥閱詣府」，宋制百寮未參選者具腳色，似即今之投履歷矣。《世說》「夏侯榮能記人爵里刺」，刺即履歷也。

甘結

《東漢書•劉般傳》「檢結失實」，當是今入甘結之「結」字，初見史傳者。

文東武西

《史記•叔孫通傳》：「功臣列侯諸將軍軍吏以次陳西方，文官丞相以下陳東方。」《漢書•尹翁歸傳》田延年行縣至平陽，召吏有文者東，有武者西，翁歸曰：「我文武兼備。」

插耳箭

《漢書•原涉傳》諸豪請於尹公曰：「原巨先犯法不得赦，使肉袒自縛，箭貫耳，謝罪於君，威亦足矣。」

岸獄

《詩經》：「宜岸宜獄。」《潛丘劄記》：「鄉亭之獄曰岸，漢浩商為義渠長，所捕者亡，乃取其母，與豭豬係都亭是也。今有獄而無岸矣。」《通雅》：「岸即狴犴之岸，龍九子之一，善守護，故名。」







卷十六　稱謂類


避諱可笑

避諱始於秦始皇，以莊襄王名楚，改楚為荊；己名正，改正月為一月。漢因之，改「盈」曰「滿」、「徹」曰「通」。此後甚於六朝，而唐沿之。殷仲堪不肯稱父名於君前，曰：「臣進退惟谷。」晉鄭後名春，改「春秋」為「陽秋」。王宏以日對千客不犯一人之諱為敏。此後父名晉，子不得舉進士；父名皋，子不得於高姓主司門下登科；父名龜，子為主司黜歸姓者；劉溫叟父名嶽，終身不聽樂。宜乎孫休之八子有л、莔之名，梁之四公子有仇、<雲免>之號矣。又政和間考試官遇「大哉堯之為君」及「君哉舜也」字句皆避，以為哉與災音同，正蔡京當國時小人諂媚行徑。更可笑者，君上為臣子避諱而改朝廷之官名：建隆初慕容彥釗、吳廷祚皆拜使相，因彥釗父名章，廷祚父名瑋，為改同中書門下平章事為同二品；紹興中沈守約、湯進之二相父皆名舉，遂改提舉書局為提領。善乎杜祁公曰「父母之諱在我而已，於人何與焉！」抵某任，吏來請諱，曰：「我無所諱，只諱枉法贓。」

不避諱更可笑

六朝避諱苛嚴，已屬可笑；乃有祖孫同名，若雁行兄弟，犯不避忌。如南朝王悅之父靖之，祖獻之，曾祖羲之，是四代祖孫同一名也。晉王彪之之子臨之，孫納之，曾孫準之，玄孫輿之，輿之子進之，是六代祖孫同一字也。且有子而字父者，《晉書》胡毋輔之子謙之曰：「彥國，不得爾！」王濛自照鏡曰：「王文開生此兒。」豈他人不得稱父字而子乃得稱父字，豈不更可笑乎？《宋書》林邑國王名陽邁，夷人以精金為陽邁，故其子亦名陽邁，尤奇。

諡因諱改

唐代宗即世宗，宋真宗即元宗，皆因諱而改也。臣下亦有然者：宋丞相史嵩之諡忠簡，以家諱改諡莊簡；學士蔡杭卒諡文簡，以犯祖諡文肅。

避諱改國號、改地、改官

為子孫避諱而改祖宗之國號：唐以中宗諱顯，而稱高宗之顯慶為明慶；避明皇之諱隆基，而改高宗之永隆為永崇。為臣避諱而改地名者，晉咸和元年王舒拜會稽內史，以父名諱不作會稽，詔改會為鄶是也。若羊祜為荊州刺史，州人改戶部為祠曹，是又因懷恩德而改官名也。

兼避字諱

自六朝避諱之風太甚，遂兼字而諱之。魏常林年七歲，父黨造門，問伯先在否、何不拜，林曰：「臨子字父，何拜之有！」庾翼子爰問孫盛子放安國何在，放答曰：「在庾稚恭家。」《童蒙訓》曰：「晁氏家風，呼外姓尊長曰某姓第幾伯、某姓姑夫，不敢字也。」馬永卿見劉器之，問王築安否，劉曰：「王學士安。」 退而語人曰：「某後生不宜稱前輩表德。」張子厚為呂東萊表兄，與書未嘗呼字。楊應之有尊行在朝，呼應之，應之不答。或云：「朋友宜呼字，而尊不得字卑。」 杜預則云：「稱其父字於人子之前，子有所尊而不敢當，非諱之也。」

避諱釀成人命

《容齋隨筆》：「後唐天成初，盧文紀為工部尚書。新除郎中於鄴往參，文紀以父名嗣業，與同音，不見。鄴憂畏，一夕雉經於堂。文紀坐謫石州司馬。」

古稱字最貴

今人稱呼有某翁、某老之稱，且稱之於少年，非禮也。按《禮》冠而有字，以表德也；《春秋》之義，以稱賢者。然二百四十年中，亦不過十二人而已。子貢以字稱師，子思以字稱祖，袁盎兄子種以字稱叔，《匡衡傳》「匡鼎來」，張晏注：「是衡字。」引衡書「匡鼎白」以證之。而顏氏譏衡不宜自稱其字，可知稱字最尊。年二十有為人父之道，同輩不呼其名，故冠而字之。年至五十更尊，故曰五十以伯仲，猶今人之稱某丈也。李翱答朱載書云：「師於門人則名之，朋友則字之。」引「言遊過矣」、「子夏云何」為證。《毛詩》稱尹吉甫、仲山甫，哀公誄孔子稱尼父，《孝經》子曾子而字仲尼，《禮運》字仲尼而名言偃，西漢惟子房一人得稱字，後世後學呼退之，兒童誦君實，未有不以字為貴者。李肅之上疏抗直，歐公以劄賀之，李喜曰：「歐公平日以尊兄見稱，而劄中忽呼我字，是愛我也。」

父子同字同名

《漢書》廣陵孝王之子名德，封廣平侯，長子嗣爵亦名德；魏大將安同父名屈，子亦名屈；隋羅靖父亦名靖；明劉忠武父名江，忠武亦名江：此父子同名也。晉張老字孟，子亦字孟；齊管夷吾字仲，其父名山，亦字仲；晉卻克字駒伯，子卻錡亦字駒伯：此父子同字也。

稱先子

《國語》父父文伯之母曰「吾聞之先姑」，又曰「吾聞之先子」，注：「先子，先舅也。」稱夫之父，蓋季悼子也。

嚴君三稱

《易》「家人有嚴君焉，父母之謂也」。是母亦稱嚴君，而今人專以屬父。《國策》秦人稱樗裏子為嚴君，則並不止於父母矣。漢玉郎曰：「家人有嚴君，井灶之謂也。」則又一解矣。

師稱友生

今師與弟子帖稱友生，不知所始。周亮工《書影》云：「《孔叢子》孔子云『自吾得由也而惡言不入於耳，自吾得師也而前有光，後有煇，吾得四友焉』云云，是師稱友坐之濫觴乎？」

考妣三稱

《易》曰「喪其祖，遇其妣」，是祖母稱妣也。今人專以屬母，蓋本《堯典》「如喪考妣」，《爾雅》「生曰父母妻，死曰考妣嬪」之義。然東漢郭君碑曰：「哀哀考妣，追惟霣靈，卜商號咷，喪子失明。」父母生時亦稱考妣矣。

尊老二稱

《南史》何平子曰「尊老在東」，稱母也，今專以屬父。然右軍《十七帖》云「此間士人皆有尊老」，又似「尊老」二字亦父母之通稱。

曾祖稱曾門亦稱曾父

唐濟渡寺尼惠源《和上神空志》，京兆府參軍楊休烈所撰也，文曰「曾門梁孝明皇帝」，曾門者，蓋曾祖也。大遍覺法師玄奘《塔銘》則稱曾祖為曾父，亦奇。

妾稱孺子妻亦稱孺子

《國策》薛侯所寵七孺子，妾也。而《漢書》顏師古注「東城侯劉襲為孺子所殺」，乃妻也。杜預注《左氏》之「南孺子」，亦妻也。

男子稱寡稱嫁

女子稱寡，而《左氏》「崔杼生成及疆而寡」。《易林》曰：「久鰥無偶，思配淑女，求其非望，自令寡處。」是男子亦稱寡也。女子稱嫁，而《列子》「國不足，將嫁於衛」，張湛注：「自家而出曰嫁。」是男子亦稱嫁也。

高祖乃遠代之通稱

今人稱五世祖為高祖，而郯子稱始祖少皞為高祖，周景王謂籍談曰「昔爾高祖孫伯黶」云云，以九世祖為高祖。

父稱官、姑稱阿家

吳人稱父為官，《南史》袁君正父瘋不眠，專侍左右，家人勸眠，曰：「官既不眠，眠亦不安。」稱姑為阿家，范曄臨刑，妻曰：「阿家莫惱。」

大夫稱主

今人稱君為主，按春秋時大夫稱主，國君亦稱主。齊高張稱魯昭公為主君，子家子曰「齊卑君矣」，范宣子祝荀偃曰「事吳敢不如事主」，醫和謂趙文子曰 「良臣者，主是矣」；又《從傳》「主晉國者非君而誰」，《戰國策》梁王魏嬰觴諸侯於範台，魯君避席擇言，屢呼梁王為主君，似諸侯未嘗不稱主也。

稱卿

向人稱卿，以上臨下之詞。王渾妻曰：「我不卿卿，誰當卿卿？」謔語也。宋璟責責楊再思曰：「卿非張卿家奴，何郎之有？」正語也。南齊陸慧曉未嘗卿士大夫，曰：「貴人不可卿，賤者乃可卿。人生何能立輕重於懷抱？」故終身常呼人位。又《韻會》曰：「秦漢以來，君呼臣為卿，凡敵體相呼亦為卿。」

唐人稱郎最貴

唐人呼玄宗為三郎，楊再思媚張宗昌稱六郎，朱滔稱田悅曰八郎，李晟稱田希鑒曰田郎，安祿山稱李林甫曰十郎。馬燧愜山之敗，為水所決，遣人謂朱滔曰：「願與諸節度以河北事委五郎。」滔大悅。

稱君為大尊

周樂運奏陳宣帝云：「大尊比來小大之事皆獨斷之。」稱君為「大尊」，想即至尊之謂。

僧可稱郎

魏有三高僧：支謙、支諒、支讖。諺云：「支郎眼中黃，形軀雖小是智囊。」是僧亦可稱郎。

稱謂愈降而僭

春秋僖公以前，大夫無稱子者，但以伯、仲、叔、季為稱，後始有季文子之稱。至戰國，則子不足言而稱之為君矣。弇州《觚不觚錄》稱翁者，三品九卿耳，其後稱方伯，大以為僭；今揚州商人年才弱冠，即已稱翁。兩司稱撫台曰老先生，後專稱翰林，已覺其僭；今學博、主簿亦稱老先生矣。

庶人稱顯考不應稱府君

呂坤《曲禮疑》：「府君、孺人、爵也。生為庶人，死而爵之，可乎？故庶人只宜稱顯考某、顯妣某也。」黃暐《蓬窗類記》亦云：「今庶人稱府君，蓋襲古式，而不知本朝有禁也。」然邱文莊輯《家禮》亦稱處士府君，湛甘泉《告祖文》稱處士府君，則相沿亦久矣。

雜稱

稱人父為尊府，見昌黎《送湖南李正宗序》。稱曾孫為「曾臣」，見《左氏》荀偃之禱。稱亡母為「先妾」，見《國策》匡章之對。稱祖為「家公」，見《後漢•侯霸傳》。稱母為「少君」，見《左氏》蒯瞆語。江東士蔗痛則稱禰，禰乃父之廟號也，見《顏氏家訓》。呼寄養父母為「郎婆」，見《北史•李憲傳》。婦稱夫之庶母曰「小姑」，稱姊妹之孫曰「離孫」，稱侄孫曰「歸孫」，見《爾雅翼》。

相稱之奇

《唐書》朱滔與王武俊書稱「大王二兄」，唐時節度互稱大王二兄。《通鑒》慕容泓與苻堅書「速送出家兄皇帝」，所云「家兄皇帝」者，慕容暐也。《錦裏耆舊傳》朱溫賀蜀王建書稱「八兄皇帝」。《宋書》槃達國上宋主書稱「大吉天子足下」。宋王黼稱梁師成為「恩府先生」。

稱父為郎、為哥、為親戚

唐明皇稱其父睿宗為四哥，曰「四哥仁孝，同氣只太平一人」。棣王琰亦稱明皇曰「惟三哥辨其罪」，稱父為哥，皆奇。裴勳稱父坦之為「十一郎」。《韓詩外傳》「曾子親戚既沒，欲孝無從」，稱父母為「親戚」，尤奇。

稱臣為哥

《元史》世祖呼董文炳曰「董大哥」，征八百媳婦兵敗，曰「董二哥之言驗矣」，二哥者，董士選，文炳子也。君稱臣為哥，亦奇。

賜號之奇

蜀李雄稱范長生為天地太師，見《晉書》。魏胡太后尊其父為太上秦公，見《魏書》。金世宗封海陵父為皇伯太師。元帝師八思巴創蒙古字，賜號「皇天之下一人之上西天佛子、大寶法王、大元帝師」，郡縣塑像立廟。

大娘娘稱太后

宋仁宗聞李宸妃不得其死，開棺驗之，見玉色如生，乃詣太后靈前曰：「自今大娘娘平生分明矣。」稱太后為「大娘娘」，見《長編》。宋宮中稱國後為「大娘」，稱劉妃為「小娘」，見《韓魏公傳》。

儒號法師、祖師

《魏書•儒林傳》孫惠蔚先單名蔚，正始中侍講禁內，夜論佛經，有愜帝旨，詔使加號惠蔚法師。《北史•儒林傳》後周熊安生學為儒宗，與同郡宗道暉、張暉、紀顯敬、徐遵明等為祖師。

釋封國公稱將軍

釋氏有稱「將軍」者，《魏志》所載法果，授以輔國宜城子、忠信侯、安城公等號，皆固辭，及卒，贈「老壽將軍」。趙胡靈公與曇證亦加號「老壽將軍」。唐代宗時，胡僧不空官至特進、大鴻臚、開府儀同三司、蕭國公，通籍禁中，勢移公卿，見《舊唐書•王縉傳》及徐浩書《不空租尚碑》。《樊川集》敦煌郡僧正除州學博士。至若元之劉秉忠、明之姚廣孝，則又官至太保、少師，且還俗矣。

丈人之稱不專屬外舅

外舅古無稱丈人之禮，單于稱「漢天子，我丈人行」，其時漢以女妻單于，故有此稱，是即外舅稱丈人之始。而柳子厚《祭楊詹士文》則直呼外舅為丈人矣。俗說泰山有丈人峰，故以岳丈稱婦翁；或云張燕公因東封而婿遷官，故稱翁曰「泰山」，皆非也。按《漢•郊祀志》大山川有岳山，小山川有岳胥山。岳而有胥，則泰山何以稱婦翁？蓋亦胥與婿之訛。而古所稱江上丈人、荷丈人，《荊軻傳》召之擊築之丈人，漢魏勃對大尉曰「失火之家，豈暇先言丈人」，皆長老之通稱。又蔡邕問周孔讓曰：「父母中外姊妹何稱？」曰：「稱丈人。」稱母姊妹為「丈人」，尤奇。而《抱樸子》稱山中呼丈人者，兔也。《晉書•天文志》軍市西南二星曰「丈人」。

妾有女可稱庶母

或問竹先生：「妾有子而後稱庶母，如僅有女，亦可稱母乎？」曰：「可，女即子也，《論語》『以其子妻之』。」

季祖母

庶祖母可稱季祖母，見曹全碑。

妾稱姬

凡妾女皆稱姬人，俱以王姬下降之故，周姓姬，以姬為貴故也。雖以訛傳訛，而《國策》、《史記》皆泛稱幸姬，如姬，郅都亦云「亡一姬，復一姬進」。如淳注《呂妃紀》「得定陶妾姬」云：「姬，眾妾之總稱也。」蕭綸有《見姬人詩》，劉孝綽有《詠姬人未出詩》，葛立方《韻語陽秋》辨之最詳。宋稱公主為宗姬，劉器之不可，曰「是女而妾之也」，不學已甚。

俗父、雅子

王充《論衡•四諱篇》引「五月不舉子」之說曰：「田嬰，俗父也；田文，雅子也。」

父兄稱先生

人疑朱子注《論語》「有酒食，先生饌」以先生為父兄，於古無出。考《儀禮•有司徹》章：「先生之脀，折，脅一，膚一。」鄭注：「先生，長兄弟也。」疑即朱子所本而加一「父」字耳。

古稱內兄弟有二而皆非妻之兄弟

內兄弟有二解：其一姑之子稱舅之子也，其一《儀禮》所謂「獻內兄弟於房中」，蓋內賓宗婦也。皆同姓，故謂之內。《左氏》「聲伯以外弟為大夫」，杜注：「同母異父之弟也。」《爾雅》曰：「婦之黨為婚兄弟，婿之黨為姻兄弟。」此則異姓兄弟之稱。《金罍子》以姑子為外兄弟，舅子為內兄弟。「內妹」二字見《魏志•夏侯淵傳》：「淵妻，太祖內妹也。」至於妻之晜弟，古稱為甥，並無內兄弟之稱，惟顏魯公《家廟碑銘》云：「祖昭甫，工書，與內弟殷仲容齊名。父惟貞，少孤，育於舅仲容氏，蒙教筆法。」夫仲容為惟貞之舅，即昭甫之妻弟也。今稱內弟，蓋自唐代已然，《陔餘叢考》引證最詳。

甥有七稱

今人但知姊妹之子為甥，按《毛傳》：「外孫曰甥。」《爾雅》：「妻之昆弟為甥；姊妹之夫為甥；姑之子為甥；舅之子為甥。」婿亦曰甥，《孟子》云：「帝館甥於貳室。」外孫亦曰彌甥，《左傳》哀二十三年：「以肥之得備彌甥。」

餘子

《左氏》所謂餘子公行者，杜注：「嫡子之母弟也。」

稱慈母有三

慈母有三解，《南史•司馬筠傳》梁武帝曰：「一妾子無母，使妾之無子者養之。」此《儀禮》齊衰章所云「慈母如母」者是也。一嫡妻子無母，使妾養之，雖均為慈愛，而嫡妻之子，妾無為母之義。此《喪服》小功章所不直言慈母而云「庶母慈己」者是也。一則子非無母，擇賤者視之，義同師保而不無慈愛，故亦有「慈母」之名。師保無服，故慈母亦無服也。

自稱尊老，令弟

《南史》何子皙向人云「尊老在東」，杜少陵詩「令弟草中來」，琅琊王儼見新冰，曰「尊兄已得」，皆自稱也。又杜詩自稱哲兄。

父在封母不稱太

《五代會要》天福五年，中書舍人艾穎父在請封其母，部議以其父在堂，只稱夫人，不稱太夫人。

稱先輩有五說

今翰詹科道宰相踵明季餘習，先中科先入官者有「前輩」之稱，《日知錄》引《采薇》詩注言之甚詳，殊不知古人先輩之稱非僅此也。吳充以秀才投文於歐公，而公與書稱為先輩。李方叔，東坡門人也，坡與書稱為先輩。《唐摭言》牛僧孺應舉時，韓愈、皇甫湜往見之於青龍寺，即呼為先輩。王凝知舉日，取司空圖第四，王謂眾曰：「某參文柄，今年榜帖為司空先輩一人而已。」文中子謂魏徵及房杜曰：「先輩雖聰明特達，非董、薛、程、仇之比。」以上數條皆指後輩前言，非近日相稱之前輩也。王聖塗《澠眾燕談》云建隆四年蘇德謨中狀元，太守宴之，伶人唱曰：「昔年隨侍，曾為宰相郎君；今日登科，又是狀元先輩。」溫公《勸學歌》：「一朝雲路果然登，姓名亞等呼先輩。」歐公與宋子京共修《唐書》，以子京先輩，不敢有所改削。此則近日翰詹衙門序科目相稱之先輩也。李肇《國史補》云：士人互相敬推，謂之先輩。《墨客揮犀》「唐人榜下擇婿，名為臠婿，有一新先輩為貴家所慕」云云。韋莊下第，有獻新先輩詩。又有「雙隻先輩」之稱，《容齋續筆》同年小錄新進士各一人，分寫座上年齒長少，分雙隻先輩，相向而坐。以上數條，皆指同輩相稱而言，又不止後輩之說。吳子華女責其夫王定保曰：「先侍郎重先輩名行，俾妾侍箕帚。」是妻稱夫亦稱先輩也，見潘若同《郡國雅言》。又宋吳枋《宜齋野乘》曰：「黃初五年立太學，詣學者通一經補弟子，通二經補文學掌故，不通者聽後試。後試稱先試曰先輩。」

稱司道憲台非禮而稱之亦可

鄂西林相公云：「今稱上官為憲台者，非也。《晉書》稱漢罷御史大夫而憲台猶置，以丞為主，御史中丞是也。《通典》唐龍朔二年，改御史臺為憲台。是憲台之稱，內惟都御史，外惟總督、巡撫當之耳。今通稱司道府為憲台，誤矣。」余按元人黃縉《筆記》云：「漢因秦官，置御史大夫，掌副丞相，所居曰府，曰寺，曰憲台。《朱博傳》但稱御史府，而後人多引博故事，稱柏台、鳥台。蓋御史有二丞，其一在蘭台，謂之中丞。其後御史大夫一官廢，獨存尚書、謁者，為三台，齊有都水台、隋有司隸台是也。唐雖改御史為憲台，而亦改中書為西台，秘書為塹台，不專以御史所居為台，則以憲台稱上官，似可通融。至於所謂外台者，漢以稱三司監試院；唐以稱州郡之帶御史銜者；宋之監司不帶御史銜，而人以其掌糾察之任，亦呼外台。」

稱太君

《宋史•職官志》凡升朝官以上遇恩母封縣太君，妻封縣君；更上則郡太君、郡君。晉武帝封羊祜妻萬歲鄉君。武后并州婦人八十以上版授郡君。







卷十七　辨訛類（上）


小學之訛

《王制》「小學在公宮南之左」，諸侯世子之學，而士庶不與焉。八歲入學惟天子，諸侯則十三歲，見伏氏《書傳》。灑掃應對，天子之子不習也。魏孝文立四門小學以藏書，又皆老儒，非幼童也。唐、宋所謂小學者，大都字書計算之事耳。朱子《小學》一書似專為童子起見，而中又參以性與天道之言，似與本義太遠。

《孟子疏》之訛

孫奭《孟子疏》「伯夷目不視惡色」章引《史記》晉殺巫臣取夏姬事，今《史記》並無此文。考《左傳》叔向娶夏姬之女，猶曰娶於申公巫臣氏，則夏姬未嘗被奪矣。惟叔向之母有「殺三夫」之語，注謂御叔、連尹襄老、巫臣，亦因巫臣病死在夏姬之先耳。按朱子謂《孟子疏》乃邵武士人偽作，非宣公原本，其所引多不足信也。

四月稱清和之訛

張平子《歸田賦》「仲春令月，時和氣清」，蓋指二月也。小謝詩因之，故曰：「首夏猶清和，芳草亦未歇。」今人刪去「猶」字，而竟以四月為清和。

立春鞭土牛之訛

《月令》「出土牛」，示農耕之早晚。古制於國城南立土牛以示民，如立春在十二月望，則策牛者近前，示其農早也；立春在正月望，則策牛者在後，示其農晚也。今立春日州縣制一土牛，以彩杖鞭之，既而碎之，義何居耶？

忌月之訛

今人上官任以正、五、九月為忌月，流俗相沿，不知何故。按《內典》天以大寶鏡照四大部洲，此三月者，照南部洲時也，號「長齋月」，故宜修省耳，非忌月也。

玉堂稱翰林之訛

今人動稱翰林為金馬玉堂。按漢武帝命文學之士待詔金馬門，金馬與文臣微有干涉。至於「玉堂」二字，宋玉《風賦》「徜徉中庭，比上玉堂」，早有玉堂之名；古樂府「黃金為君門，白玉為君堂」，泛稱富貴之家也。按漢谷永對成帝曰：「抑損椒房玉堂之盛寵。」顏師古注：「椒房，皇后所居；玉堂，嬖幸之舍也。」《三輔皇圖》曰：「未央宮有殿閣三十二，椒房玉堂在其中。」是玉堂乃宮闈妃嬪之所，與翰林無涉。或云漢有玉堂殿，為天上神仙璧記之所；又文翁講授之地亦名玉堂。宋太宗淳化中，賜翰林「玉堂之署」四字，從此遂專屬翰林矣。

《周易》之訛

夏曰《連山》，以艮為首；商曰《歸藏》，以坤為首；周曰《周易》，以乾為首。乾，天也。周匝四時，故曰《周易》，非周公之周也，見《五筆》。

道士之訛

《新序》介子推曰：「謁而得位，道士不居。」此與《京房傳》所稱道人，皆不過言有道之人，非道教也。《後漢書•第五倫傳》「人稱倫為道士」，《太霄經》謂「平王東遷洛邑，置道士七人」，此亦彼教附會之說。惟《漢•郊祀志》注、《漢宮閣疏》之「神明台，高五十丈，上有九宮，常置九天道士百人」，《元和郡縣志》「樓觀者，周大夫尹喜宅也，穆王召幽逸之人置為道士」，此則道教所始。然六朝以前僧俱稱道人，如支道人、慧琳道人之類，不稱僧也。

太牢、少牢之訛

《左氏》「秦改館晉侯，饋七牢焉」，注云：「牛、羊、豕各為一牢。」太牢者，牛、羊、豕具也，今專以牛為太牢，誤矣。少牢，羊、豕兼也，今專以羊為少牢，誤矣。

嫦娥奔月之訛

月中嫦娥之說，始於《淮南子》及張平子《靈憲》。《三餘帖》云：「羿妻嫦娥奔月，羿思之，以米粉作團，呼而祭之，嫦娥遂歸。今在月者乃結璘，非嫦娥也。」此小說家附會。嫦娥之始，其實因常儀占月而訛也。《呂氏春秋》「羲和占日，常儀占月」，皆官名也。《周禮》古「儀」、「娥」二字同音，《詩》「樂且有儀」葉「在彼中阿」，《太玄經》「各遵其儀」葉「不偏不頗」，漢碑凡「蓼莪」皆作「蓼儀」，是其證也。所謂奔月者，郝楚望曰：「《淮南•覽冥訓》羿請不死之藥於西王母，恒娥竊以『奔月』，當作『坋肉』，死畜之肉以藥坋之，可令復生。後世誤作奔月耳。」此說見《通雅》，而所云「坋肉」之義，終不甚分明。張衡《靈憲》以恒為姮，唐避穆宗諱，改恒為常。楊升庵謂古者羲和占日，常儀占月，故曰嫦娥。《集韻》收姮字，列十七登。

韓湘之訛

世傳韓文公之從子湘成仙，不知湘乃會昌三年進士，非好道者也。其好道者別是一族子，韓詩云：「擊門者誰子？問言乃吾宗。自言有奇術，探妙知天工。」可證也。

萱草稱母之訛

《珍珠船》言萱草，妓女也，人以比母，誤矣。此說蓋本魏人吳普《本草》。然《毛詩》「焉得萱草，言樹之背」，注：「背，北堂也。」人蓋因北堂而傅會於母也。《風土記》云：「婦人有妊，佩萱則生男，故謂之宜男草。」《西溪叢語》言今人多用北堂、萱堂於鰥居之人，以其花未嘗雙開故也。似與比母之義尚遠。

今人承重之訛

承重者，因諸侯之傳重、受重而訛也。所謂重者，封建之爵也。三代世爵傳嫡不傳庶，故《喪服傳》有「父亡，為祖服三年」之文，為天子諸侯言之耳；此外士大夫並無長孫代父制服之文。今封建久亡，世爵又廢，不知所傳者何重耶？

今人喪位之訛

按喪禮未殮，主人坐於床東，眾主人在後西面，婦人俠床東面。其拜賓則升降自西階，即位於西階東，南面拜之。既殯，居門外倚廬，惟朝夕哭乃入門而奠。其入門也，主人堂下直東序西面，北上；外兄弟在其南，南上，賓繼之。主人不在堂上，其時即位於堂，南上者惟婦人。然則今主人柩東拜伏之位，古人主婦之位也。此說見張稷若先生集中。

語錄之訛

「語錄」二字，見僧家《龐蘊語錄》，非儒家言也。宋儒襲之，誤矣。

雅量之訛

《漢志》「請上雅壽」，注：「雅，酒閜也。」即劉表酒器「三雅」之雅，蓋群臣上雅爵以介壽耳，非云酒量大也。今稱人善飲為雅量，誤矣。

誤空弮為空拳

《李陵傳》「張空弮」，文穎注：「音眷，弓弩絭也，與�同。」今稱為空拳，誤矣。

誤形名為刑名

申韓形名之學，其法在審合形名，故曰「不知其名，復修其形」。今稱為刑罰之刑，誤矣。

八座之訛

《宋書》所云八座者，五尚書、二僕射、一令。《唐六典》曰：「後漢以令、僕射、六曹尚書為八座，今以二丞相、六尚書為八座，唐不置令。」考《宋書》、《六典》之言，是八座者，八省之官，非八人舁之而行之謂也，故六朝議事動下三公八座。南齊王融曰：「車前無八騶，何得稱丈夫？」是則有類今所稱八座之說。今所稱八座者，想亦因杜少陵詩有「起居八座太夫人」之句而訛耶？

考亭之訛

考亭者，唐黃端公葬父建陽玉枕山，名其亭曰「望考亭」，以望先隴也。朱子之父卜居焉，故曰「考亭」。《文公家譜》「有鄰人葬父，求題其亭，公書 『考亭』二字與之」。然則二字與公無涉，而今通稱朱子為考亭，誤矣。或曰：「朱子年六十一自崇安移居考亭，名精舍曰『竹林』，以居學徒，奉先聖，後人遂掩其父而稱之。」然亦非朱子所安也。

老泉之訛

老泉者，眉山蘇氏塋有老人泉，子瞻取以自號，故子由《祭子瞻文》云：「老泉之山，歸骨其旁。」而今人多指為其父明允之稱，蓋誤於梅都官有老泉詩也。

花旦誤稱

今人稱伶人女妝為花旦，誤也。黃雪槎《青樓集》曰：「凡妓以墨點面者號花旦。」是女妓之名，非今之伶人也。《鹽鐵論》有「胡蟲奇妲」之語，方密之以奇妲為小旦。余按《漢•郊祀志》樂人有偽飾女樂者，此乃今之小旦、花旦也。《莊嶽委談》云：「雜劇旦有數色，以墨點面謂之花旦。」是女妝亦可稱花旦。

色叫誤稱

杭人卑幼見尊長，每曰必呼伯伯、叔叔，號曰「色叫」，誤也。王得臣《塵史》曰：「宋人以事理不相當曰『色叫』，本王德用語。」

再醮之訛

今人稱再嫁為再醮者，誤也。按《昏禮》「父醮子而命之」，注：「酌而不酬曰醮。」是醮主男子說也。《記》稱「父醴女而俟迎者」云云，然則女子再嫁當曰再醴，不當曰再醮。《北齊書•羊烈傳》：「烈家傳素業，閨門修飾，為世所稱，一門女不再醮。」此稱「再醮」之始。

加級之訛

加級者，首級也，秦法每戰斬一首獻者，予一級，蓋軍功也。後世因他事亦加級矣。

欞星門之訛

程綿莊云：「孔子廟有欞星門，其誤已久，不可不知。」按《詩經•小序》云：「《絲衣》，繹賓屍也。」高子曰：靈星之屍也。漢高祖始令天下祀靈星。《後漢書》注云：「靈星，天田星也，欲祭天者先祭靈星。」《風俗通》縣令問主簿靈星在城東南何法，曰「惟靈星，所以在東南」者，亦不知也。《宋史•禮志》云：「仁宗天聖六年築南郊壇外壝，周以短垣，置靈星門。」夫以郊壇外垣為靈星門者，所以象天之體，用之於聖廟，蓋以尊天者尊聖也。其移用之始，始於宋《景定建康志》、《金陵新志》並言聖廟立靈星門。惟馬端臨《郊祀考》：皇帝太廟祭畢，進玉輅於太廟欞星門。從此《元志》亦以靈作欞，後人承而用之，則不知其義之所在矣。《晉史•天文志》云：「東方角二星為天關，其間天門也。左角為天田，其南為太陽道；右角為將，其北為太陰道。」蓋天之三門也，與《後漢書》注語正相印證。俗儒曲解，以為養先於教，蓋猶知欞之為靈也；或曰義取於疏通，則直以為窗欞之欞，誤矣。

舉人、進士之訛

舉人者，舉到之人。《唐•楊綰傳》：「天寶十三載，試舉人於勤政樓，登科者三人，綰為之首。」蓋登科則除官，不復謂之舉人，不第則須再舉。後世以舉人為一定之名，誤矣。進士者，乃諸科目中之一科耳，故試於禮部者，人人皆可謂之進士。放榜中式者曰「賜進士及第」，曰「賜進士出身」。後世必已登科而後謂之進士，誤矣。古進士即舉人，亦非若今之鄉榜稱舉人，會榜稱進士也。

科目、科甲之訛

俗混稱進士為科目、科甲。按唐科最多，有大經、小經諸目，故曰科目，後世有科而無目矣。唐明經科有甲、乙、丙、丁之分，進士有甲、乙之分，後世有甲而無乙矣。惟副榜數名，猶是乙科。

衛出公禰祖之訛

衛出公輒拒蒯瞆而自立，不父其父，誠有之矣；至以靈公為禰，則三傳並無明文。《論語》古注「必也正名乎」，謂正百事之名，非正父子之名也。未子以子貢有「夫子不為」主語，而遂以正名為正父子之名，誤矣。

行李之訛

劉孝威《結客少年場》云：「少年李六郡。」李，使也。故《左氏》「不使一介行李告於寡君」，杜注：「李，使人也。」凡言信者，亦使人也。古樂府：「有信數寄書，無信長相憶。」今以行李為作客之衣裝，誤矣。

結髮之訛

蘇武詩「結髮為夫婦」，泛稱自幼之意，非指稱結兩人之髮也。《李廣傳》「自結髮與匈奴戰」云云，蓋泛言少年束發之意，非今所謂結髮夫妻也。成婚之夕，男左女右。合其髻曰「結髮」，始於劉岳《書儀》。

司宮之訛

吳自牧《夢梁錄》：「杭人呼廚者曰師公，至今杭人猶然。」按《儀禮》「司宮尊於兩楹之間」，注云：「司宮即小宰，聽酒人之成要者也。」疑杭人稱廚者實本於此。自牧不讀《儀禮》，改為師公，則邢子才所謂「既為汝師，又為汝公」者，與廚人無涉矣。

銀數稱錢之訛

錢是錢幣之名，非數名也，古稱銖不稱錢。武德四年鑄開元通寶錢，重二銖四累，積十錢重一兩，得輕重大小之宜。所請二銖四累者，今一錢之重也。後人以其繁也，故易以「錢」字。《日知錄》曰：「分乃度之名，非權之名；石本權之名，非斛之名。」然則今之稱一分、一石者，亦誤矣。

龍忌之訛

《東漢書》注：「龍，星，木之位也，春見東方。心為大火，懼火之盛，故為之禁火。俗傳介之推是日焚死，故民哀而禁之。」蓋誤於《新序》所載也。周舉刺并州，慮民俗難曉，乃作書置子推廟，言「去火損民，非賢者意。宜宣示愚民，使還溫食」。

李白輕杜甫之訛

人言李寄杜詩只《飯顆山》一首，以為輕甫。不知外有《沙丘城寄甫》一首，又有《堯祠贈杜補闕》一篇，安見白之輕甫也？

陶詩題甲子之訛

宋潛溪曰：人皆云陶淵明不肯用劉宋年號，故編詩但書甲子，此誤也。陶詩中凡題甲子者十，皆是晉未亡時，最後丙辰，安帝尚存，琅琊王未立，安得先棄晉家年號乎？其自題甲子者，猶之今人編年纂詩，初無意見。

代宗之訛

明有嘉靖已號世宗矣，萬曆又追尊景帝曰代宗。閻百詩以為誤也，代宗即世宗也，猶之真宗即元宗也。

女狀元之訛

俗傳黃崇嘏為女狀元，按《十國春秋》崇嘏本傳：崇嘏好男裝，以失火繫獄，獻詩於邛州刺史周庠，庠奇其才，薦攝司戶參軍，胥吏畏服。庠愛其豐采，欲以女妻之，又獻詩，有「幕府若容為坦腹，願天速變作男兒」之句，庠始驚為女子，召見詰問，乃黃使君女也，幼失父母，與老嫗同居。已而乞罷歸，不知所終。今世俗訛稱女狀元者，以其獻詩時自稱鄉貢進士故也。嚴冬友曰：「徐文長《四聲猿》劇末一折為《女狀元》，即崇嘏事，此俗稱所始。」

疲癃之訛

今人以殘病為疲癃，誤也。服虔曰：「丈夫高不滿六尺二寸者為疲癃。」

今人稱姨母之訛

《禮》稱母之姊妹曰「從母」，無姨母之稱。《詩》稱「邢侯之姨」，《左氏》蔡侯稱息媯曰「吾姨也」，皆指妻之姊妹而言。然《朝野僉載》狄仁傑為相，侯問盧氏堂姨曰：「表弟有何願？」盧曰：「老姨只一子，不欲令事女主。」則母之姊妹稱姨，唐時已然。劉熙《釋名》：「母之姊妹曰姨。」

無繼室而稱元配之訛

今人書銘混稱元配某夫人，誤也。按高澄遭太后憂，臣僚為立碑，欲題康王元妃之碑，張普惠曰：「謹尋朝典，但有王妃而無元字。魯大夫稱元妃孟子，欲下與繼室聲子相對。今烈懿太妃作配先王，更無聲子、仲子之嫌，竊謂不假元字以別名位。且以氏配姓，愚以為在生之稱，故《春秋》夫人姜氏至自齊，既葬，以諡配姓，故經書『葬我小君文姜氏』，又曰『來歸夫人成風之禭』，皆以諡配姓。古者婦人從夫諡，今烈懿太妃德冠一世，故特蒙褒錫，乃萬代之高事，豈容於定名之重而不稱烈懿乎？」

雞口牛後之訛

《國策》曰：「寧為雞尸，不為牛從。」延篤注云：「尸，雞中主也。從，牛之子也。」《顏氏家訓》引之以駁雞口之訛。然宋言敩《雞鳴度關賦》：「念秦關之百二，難逞狼心；笑齊客之三千，不如雞口。」陸龜蒙詩：「甘閑在雞口，不貴封龍額。」則雞口之訛久矣。

君苗姓應之訛

楊升庵《丹鉛錄》因應瑒有與從弟君苗書，遂以君苗為姓應，不知瑒與陸氏兄弟相隔百年，安得有「見兄文目燒筆硯」之語？按《陸清河集》云：「《登壇賦》未能成而崔君苗作之。」是君苗姓崔也。

韓文公稱昌黎之訛

《日知錄》言昌黎地方有五，而皆非文公所生之處。《唐書》本傳「公，鄧州南陽人也。」公所以自稱昌黎者，以遠祖韓麒麟，《魏書》稱是昌黎棘城人，唐人最重氏族，故稱其本宗世望云爾。宋元豐七年因之遂封公為昌黎伯，皆非今之昌黎也。今之昌黎在永平府，金大定二十九年始立，本名廣寧，契丹之定州俘戶新置者也。

歐公為小姨夫之訛

按宋人詩話，歐公兩娶於薛簡肅，故有「舊女婿為新女婿，大姨夫作小姨夫」之句。按《薛公墓志》明載公五女，長適張奇，次適喬易從，次適王拱辰，次適歐，又次適王拱辰。然則為大小姨夫者，拱辰也。歐先娶於胥偃，續娶於薛公耳。

以度支稱聲部之訛

唐戶部尚書下分四屬：一曰戶部，二曰度支，三曰倉部，四曰金部。是度支乃戶部之一屬耳，今統稱戶部為度支，誤矣。

謝仙火之訛

宋時雷震天慶觀，柱有倒書「謝仙火」三字。劉貢父引南方賈人客以火自名，一火猶一部也。此說殊非。按道書謝仙者，天雷部中神名。火者，是其所火也。今道家召之亦稱謝仙火，誤矣。猶如題名者曰「某人書」，「書」豈其名耶？

烹小鮮之訛

《老子》言「治大國若烹小鮮」，言烹小魚者不事割鱗剖腹，意在簡便耳，今人誤為輕易之詞。惟《宋史》呂蒙正告真宗曰：「《老子》稱『治大國若烹小鮮』，今之上封事者太多，陛下宜靜以鎮之。」此是本義。

教官稱苜蓿之訛

唐開元中東宮官僚清淡，薛令之為左庶子，以詩自悼曰：「朝日上團團，照見先生盤，盤中何所有？苜蓿上闌干。」蓋是東宮詹事等官，非今之學博也。說見宋林洪《山家清供》。

教官稱廣文之訛

明皇愛鄭虔之才，欲置左右，以不事事，更為置廣文館，以虔為博士。虔聞命，不知廣文曹司何在，訴之宰相。宰相曰：「上增國學，置廣文館以居腎者，令後世言廣文博士自君始，不亦美乎！」虔始就職。是廣文者，乃明皇為虔特設之館，非今之學官也。

鶯遷之訛

今人稱遷官曰「鶯遷」，本《詩經》「遷於喬木」之義。按《伐木》章「鳥鳴嚶嚶，出自幽谷，遷於喬木」，是「嚶」字，不是「鶯」字，嚶乃鳥之鳴聲耳。《綿蠻》、《黃鳥》當是鶯，而又無「遷喬」字樣。然唐人有《鶯出谷》詩題，盧正道碑有「鴻漸於磐，鶯遷於木」之文，別以嚶為鶯，自唐已然。

㚻姦之訛

楊氏《正韻箋》：「律有『㚻姦』之條，㚻音雞，將男作女也。」今男淫為雞姦，誤矣。

宰相稱閣老之訛

杜少陵有贈嚴閣老詩：「扈聖登黃閣，明公獨妙年。」按嚴武為給事中，年才三十二。給事中屬門下省，開元曰黃門省，故云黃閣。又《通鑒》王涯謂給事中鄭肅、韓佽曰：「二閣老不用封敕。」蓋唐人稱給事中為閣者也。今以稱宰相，誤矣。《國史補》：唐宰相相呼曰「堂老」，兩省相呼曰「閣老」。

忌偶年入學之訛

《聞見錄》「俗有偶年入學之忌」，云出《李繪傳》。余按《北齊書》：「李繪年六歲自願入學，家人偶以年俗忌約而勿許，繪竊其姊筆牘用之，遂通《急就章》。」傳中所云偶者，言偶然以年俗忌約而勿許，非忌偶年入學也。所云年俗忌，恰不知何忌。《北史•李渾傳》言「繪家人以偶年俗忌，不令入學」，則偶年之說又似不訛，但不知兩書何以不合。

生日稱誕日之訛

《生民》之詩曰：「誕彌厥月。」《毛箋》：「誕，大也。彌，終也。」按此詩下有八「誕」字；「誕置之隘巷」、「誕置之平林」云云，朱子以誕字為發語之詞，今安得以生日為誕日耶？

隸書稱八分之訛

庾肩吾曰：「隸書，今之楷書也。」張懷瓘《六體書論》云：「隸書者，程邈造字皆真正，亦曰真書。」誤以八分為隸自歐公《集古錄》始。趙明誠跋大覺寺碑陰云：「古大覺寺碑陰題銀青光錄大夫韓毅隸書，蓋楷字也。」

泮水稱學宮之訛

戴氏《鼠璞》：「泮宮者，泮，魯水也，非學宮也。」若以「泮水」為半水，則下文「泮林」豈是半林？況《魯頌》「泮宮」詩，乃是僖公獻馘演武之所，非尚文之地。

巡撫稱撫軍之訛

「撫軍」二字見《左傳》，狐突諫晉獻公曰：「太子處則監國，出則撫軍。」是太子之職也。今稱巡撫為撫軍，誤矣。漢御史大夫有兩丞，一在內司圖書，一在外督部刺史，皆稱中丞，今稱巡撫曰中丞可也。

太史稱翰林之訛

古之太史，今之欽天監也，非詞林也，故史遷自言「近乎文史星卜之間」。今之詞林，兼古之宮僚、禮官、著作郎、起居郎諸職，不得專稱太史，此方密之之言。余按《隋書》文帝以史官屬秘書省，或因此呼翰林為太史之濫觴歟？

門子之訛

今稱府縣侍茶者曰門子，誤也。古稱門子有二，而皆非今之門子。其一見《周禮•小宗伯》：「掌三族之別，以辨親疏，其正室皆謂之門子。」以適子代父當門故也。其一見《左傳》：「襄九年鄭堵氏之亂，大夫諸司門子不順。」《國語》：「晉悼公立百官，育門子。」注：「門子，大夫適子也。」《唐書•李德裕傳》「吐蕃將婦人嫁與此州門子」，又「王智興為徐州門子」，皆古之門子也。今之門子，古之縣僮也。《梁書•沈瑀傳》：「縣南有豪族子弟為患，瑀召其老者為石頭倉監，少者補縣僮。」唐稱左右為都公，蓋取子都之義，是則今之門子矣。

孔安國獻《古文尚書》遭巫蠱之訛

《班氏•藝文志》：《古文尚書》出孔子壁中，比今文多十六篇，孔安國得之，將獻於朝，而以巫蠱事起，遂止。按《史記•孔子世家》：「安國為今皇帝博士，至臨淮太守，早卒。」巫蠱事起征和元年，其時《司馬遷傳》雖不載遷之卒否，而遷之序事至李廣利降匈奴而止，則大概遷卒於征和初，而其書已云安國早卒，則安國何從遭巫蠱之事耶？

樂府之訛

樂府者，官署之名，其官有令，有音監，有遊繳，見霍光、張放兩傳甚詳。後因京房能知音樂，上使韋玄成問房於樂府。後人因其所采之詩而即名之曰樂府，誤矣，見《律曆志》。郭茂倩曰：「漢惠帝時夏侯寬為樂府令，武帝乃因之，立樂府采詩。有因聲而造歌者，有因歌而造聲者，有有聲有詞者，有無聲無詞者。」

男子稱肅拜、凶禮稱稽首之訛

沈冠雲《與人論九拜書》曰：「肅訓恭，恭拜者，屈膝拱手下地而但低頭，以婦人首飾多，或懷孕難下其首，故為此拜。」今人以長揖為肅拜，或竟用諸簡牘，誤矣。《荀子》曰：「平衡曰拜。」楊倞注云：「平衡謂磬折，頭與腰如衡之平。」下衡曰稽首，王拜天、臣拜君用之，吉拜也。今人用之於喪制，誤矣。

省試之訛

省試者，尚書省之試，非鄉試也。今之鄉試，唐之洲試、宋之漕試也。今稱鄉試為省試，誤矣，見《封氏聞見錄》。

試帖之訛

唐明經先帖文，然後試。帖經之法，以所習經帖其兩端，中留一行試之。毛西河以詩賦為試帖，誤矣。然明經亦有試詩者，王貞白有《帖經日試宮中瑞蓮詩》。

露布之訛

今人以露布為告凱旋之文，誤也。按《後漢書》：中元元年，拜鮑昱為司隸校尉，詔昱詣尚書，使封胡降檄。光武遣小黃門問昱有所怪否，曰：「臣聞故事通官文書不著姓，又當司徒露布，怪使司隸下書而著姓也。」帝報曰：「吾欲使天下知忠臣之子復為司隸也。」注：「漢制書璽封，尚書令重封。惟赦贖令司徒印，露布州郡」云云。是露布非專為武功設也。後世以武功成為誇耀，遂專以露布為奏凱之文，魏人笑王肅獲三家村賊，亦復虛曳長縑，高張絹素是矣。或曰：《春秋• 元命苞》「文露沉，武器布」。奏凱之文名「露布」，義取諸此。

擬題之訛

今舉子於場前揣主司所命題而預作之，號曰「擬題」。按宋何承天私造《鐃歌》十五篇，不沿舊曲，而以己意詠之，號曰「擬題」，此二字之始。今以為士子揣摩之稱，誤矣。

九錫之訛

六經無九錫之說。《周官》「上公九命」，《王制》「有加則賜」，不過九命，非九錫也。惟漢元朔元年有司奏「古者諸侯貢士，壹適謂之好德，再適謂之賢賢，三適謂之有功，乃加九錫」，此二字初見之始。《禮緯•含文嘉》有九錫之說，曹操因而附會之，為六朝禪位之陋習。

納采之訛

《士昏禮》所云「納采」者，采擇之義，以為采定而可納婚也。今訛為采幣之采，焉有名未問而先納幣之禮？

國子監之訛

太學教公卿、大夫、元士之適子，《周官》以師氏、保氏教國子，皆指公子，胄子而言，非謂民間之俊秀也，然俊秀亦附教於其中。漢以前統名太學，明帝為四姓小侯立學，雖及群公子，而皇子不與焉。晉咸寧間始專名國子。隋又改學為監。後世監中並非國子，而猶沿其名，誤矣。歐陽詹作《張博士講台記》最分明，曰：「國子師長序公侯子孫，太學師長序卿大夫子孫，四門師長序八方俊秀，其餘師長序天下秀彥。」

國學稱成均之訛

成均者，五帝之學，見《周禮•大司樂》篇。均，韻也，樂之調也。古以樂教士，故稱成均為太學。後世無樂可教，則成均之稱誤矣。

振濟非賑濟

今之振災，本《左氏》「振廩同食」之義。《說文解字》云：「振，舉救也。」今乃誤振為賑。《說文》：「賑，富也。」故《魏都賦》云：「白藏之藏，富有無堤，同賑大內，控引世資。」

笏非手板

《隋書•禮儀志》近世惟八座尚書執笏，笏，白筆也，以紫囊裹之，號曰「笏染」。其餘公卿但執手板，是手板非笏也。

后妃非太姒

《癸辛雜志》云：「《詩序》云『《關雎》，后妃之德也』，後字作君字解，非太姒也。古稱夫人不稱後，天子夫人稱後始於秦始皇。」按《周禮》「膳夫掌王之食飲膳饈，以養王及后、世子」，以及內宰、女史諸職所稱「后」字頗多，似周制天子之夫人皆稱後，而不始於秦矣。又《春秋》桓公八年：「祭公來，遂逆王后於紀。」此王后者，紀季姜也，亦天子夫人稱後之證。

黃姑非牽牛郎

《荊楚歲時記》「黃姑織女時相見」，是以黃姑為牛郎也。然李後主詩云「迢迢牽牛星，杳在河之陽；粲粲黃姑女，耿耿遙相望」，是黃姑非牛郎矣。或云黃姑即河鼓之訛，《爾雅》以河鼓為牽牛。

裨諶草創非適野

《左氏》以裨諶適野而謀則獲，於邑則否。後儒引之以釋草創，顏師古《匡謬正俗》駁之云：「草創者，猶云草稿，詞令未成之稱。安在適野則能，於邑則否？若然者，討論豈尋干戈乎？」

晉文公獻狀非獻功狀

晉文公伐曹，以其不用僖負羈，而乘軒者三百人也，且曰「獻狀」。杜注：「謂責其功狀也。」《匡謬正俗》亦別為一解，云文公過曹，曹公欲觀其駢脅，浴，薄而觀之，文公深恥之。故當乘勝之時而嗤弄之，曰：「今我之來，獻駢脅之容狀。」猶云拜賜之師云爾。

家譜非信書

顏師古曰：今代草茅末學之人，多好妄撰家譜，有云「黃帝時為御史大夫」，「周宣王時為丞相」，黃帝、周宣時無此官名。《陳留風俗傳》自稱「圈公之後，圈公為惠帝時司徒」，《漢書》只有園公，並無圈公，其時並不置司徒。歐公為族譜序世系，詢以下僅五世而已，閱三百年；琮以下才百四十年，而業已十八世。蘇氏為族譜序世系，缺居蜀之長史，而遠追陸終、昆吾之渺茫，是皆可笑也。不知古時民不散處，胙士受民，《左傳》所云，翼九宗五正分魯，六族分衛，七族分晉，懷姓九宗分宋，周之東遷，七姓從王。《公劉》詩曰「君之宗之」，蓋皆封建之國，族未乖分故耳。後人鑿空為譜，欲一以窮之，難矣哉！

旁坐者非客

《左氏》季孫飲大夫酒，臧孫紇為客。《國語》南容敬叔飲酒，路堵父為客。注云：「席之正面者為客。」然則今之飲酒而旁坐者，皆非客矣。

答拜非交拜

《通典》王渾刺徐州，納琅琊顏氏，交拜畢，王將答拜，觀者曰：「新婦州民，無容答拜。」是答拜非交拜也。朱子赴省試，眾人拜知舉畢，使者唱云：「知舉答拜方拜。」二拜見《金曇子》。

東坡《刑賞忠厚之至論》非想當然

東坡《刑賞忠厚之至論》稱「皋陶曰『殺之』三，堯曰『宥之』三」，歐公問所出典，曰：「想當然。」此東坡暗用《戴記》而一時妄對也。按《戴記•文王世子》公族有罪，公曰「宥之」，有司曰「在辟」，公又曰「宥之」，有司又曰「在辟」，三宥不對，走出，公又使人追之曰：「雖然，必赦之。」此東坡三宥、三殺之藍本也，惟坐實堯與皋陶身上，則是想當然耳。

博雅非博學

人以博雅為博學之稱，按《三國志》諸葛亮辟廣漢姚伷為掾，伷好進文武之士，亮稱之曰：「忠益者莫大於進人，進人者各務其所尚；今姚掾乃並存剛柔，以廣文武之用，可謂博雅矣。」是「博雅」二字非博學之稱也。

奄人非宮刑

鄭康成注「奄人」，謂精氣閉藏者。蓋天奄之謂，非宮刑也。《後漢書》欒巴以宦者給事掖庭，補黃門令。後陽氣通暢，白上乞退，擢拜郎中。若已受宮刑，陽氣何能通暢乎？

執牛耳非尊

今人盟會以執牛耳為尊者之事，蓋本《左傳》定公八年「晉師將盟衛侯於剸澤，衛人請執牛耳」，注：「盟禮尊者執牛耳，主次盟者，衛侯與晉大夫盟，自以為當執牛耳也。」按哀公十七年公會齊侯，盟於蒙，武伯問高柴曰：「諸侯盟，誰執牛耳？」季羔曰：「鄫衍之役，吳公子姑曹；發陽之役，衛石魋。」武伯曰： 「然則彘也。」注：「鄫衍則大國執，發陽則小國執，時執者無常，故武伯自以為可執。」是執牛耳非一定尊者之事也。

長樂老人非作行樂解

長樂者，地名也。馮道，瀛州景城人，景城有長樂縣，故自號長樂老人，非時常行樂之謂。北齊段韶封長樂郡公，此其證矣。

子婿非子侄

子婿者，子之婿，猶言女夫也，非人子之子也。《論語》「以其子妻之」，古人稱女亦曰子。至於半子之稱，始見《新唐書•回紇傳》。

歸寧非禮

《穀梁》以諸侯妻歸寧為非禮，蓋引「婦人既嫁不逾境」之說也，本朝惠硯溪先生頗主其說。

《道學傳》非儒家名

唐馬樞有《道學傳》二十卷，皆載列代神仙之事，如《列仙傳》之類。元脫脫《宋史》撰《道學傳》以尊程、朱，誤矣。

董秦非李忠臣

盧仝《月蝕詩》有「宮爵及董秦」之句，後人疑董秦來降唐之後，賜名李忠臣，盧仝不應直詆也。按仝所指者，幸進之臣董偃、秦宮也，非李忠臣也。此說見《西溪叢話》。

兄弟非昆弟

錢辛楣云：《禮經》稱昆弟者，今人所謂兄弟也；稱兄弟者，今人所謂親戚也。《傳》云小功以下為兄弟，蓋兼同異姓而言，不論行輩也。《曾子問》婿已葬，致命女氏曰：「有父母之喪，不得嗣為兄弟。」注云：「婿於女之父母有緦服，故謂之兄弟。」《婚禮》婿見主婦，主婦闔門，立於左扉。注云：「兄弟之道得相親也。」是翁婿異姓，又非行輩，皆統謂之兄弟。

「匆匆不及草書」非今之草字

《是齋日記》云：古人稱「匆匆不及草書」者，乃起草稿之「草」，言匆匆故不及先起草稿也。若今之行草乃正是匆急所書，有何不暇之有！

東宮非專指太子所居

《劉向傳》「依東宮之尊」，顏注：「東宮，太后所居長信宮，在未央宮之東故也，」今專稱太子為東宮，取震為長男之義，似忘《漢書》本文。

智囊非美稱

戰國樗裏子癭而多智，杜預亦癭而多智，稱囊者，以其頸有癭故也。今稱有謀者為智囊，似乎習而不察。然司馬昭稱桓範「智囊往矣」，尚在杜預之先。

《皋陶謨》「無教」二字乃無敖之訛

《漢書•王嘉傳》曰：「臣聞咎繇戒帝舜曰：『無敖佚欲有國，兢兢業業，一日二日萬幾。』」顏師古注曰：「此《虞書•皋陶謨》之辭也。言有國者不可敖慢逸欲，但當戒懼為政也。敖音傲。」今本乃作「無教」，蓋「敖」字與「教」字相似而誤寫耳。若謂天子無教諸侯逸欲，試思有教以逸欲之理乎？未免費解，自以從《漢書》作無敖為是，說見《焦氏筆乘》。

《論語》「孝弟也者，其為仁之本與」，「仁」字即「人」字

《焦氏筆乘》云：「豐道生謂『孝弟也者，其為仁之本與』，仁字非仁義之仁也，應是人字，與『井有仁焉』之仁字相同。蓋古寫人字作『�』，後因改篆為隸，遂訛為『仁』耳。此論近是。」周青原申其說曰：「此處仁字若作仁義之仁解，孝弟是為仁之本，豈為仁不過是孝弟之末耶？於理未足。莫若作人字解，孝弟是為人之本，最為切當。況首節『其為人也孝弟』句，原以為人發端，末句仍以為人作結，首尾恰相呼應，而本之一字，愈覺如畫龍點睛矣。」

范文正公麥舟助人之訛

相傳文正公知開封，石曼卿三喪未舉，公子純仁以所運麥舟助之。按公《年譜》：天聖五年，純仁生。景祐二年，公知開封。純仁方九歲，安得遽以麥舟助人？石曼卿三世仕宦，亦非貧窘不能舉喪者；如有之，歐公誌范、石二公墓，如此盛德事不載，何耶？

蔡邕無子之訛

相傳蔡邕有女而無子，以書籍盡交文姬。按《晉書》「羊祜為蔡邕外甥，以爵讓其舅子蔡襲」，是襲乃邕之子也。又《蔡充別傳》：「祖睦，邕孫也。司徒謨為充之子。」是邕未嘗無後也。







卷十八　辨訛類（下）


布帆無恙之訛

今人贈遠輒曰「布帆無恙」。按《晉書•顧愷之傳》嘗因假還，殷仲堪借以布帆，至破塚遭風。愷之與殷書云：「地名破塚，真破塚而出。行人安穩，布帆無恙。」是謂帆無恙，非謂人無恙也。

漢文短喪之訛

羊祜曰：「漢文除三年喪，毀禮傷義。」司馬光曰：「漢文師心不學，變古壞禮。」皆罪文帝而大謬者。按文帝謙仁，不欲以身後煩吏民服喪，故以日易月，遺詔甚明。胡寅謂遺詔所諭吏民耳，太子豈吏民哉？而景帝冒用此文，自短三年之制，其過在景帝，不在文帝也。劉公父云：「漢文哀詔斷自已葬之後，其未葬之前則服斬衰，自崩至葬已百餘日，如未葬則服不除。《翟方進傳》『後母終，既葬三十六日，起視事』，此其證也。說者遂以日易月而不通計葬之日月，皆大謬也。」顏師古曰：「文帝哀詔所云服大紅十五日、小紅十四日、纖七日者，皆自率己意而為之，非有取於《周禮》也。三年之喪止二十七月，無三十六月之文，烏得有以日易月之說哉？況纖者，禫也，禫無七月之說，纖安得有七日哉？」

魯無篡弑之訛

相傳齊有篡弑之臣，魯無篡弑之臣，為周公所先知。然伯禽之孫氵費弑幽公而自立，見《史記•魯世家》；其他羽父弑隱，圉人賊般，見《左傳》者更不一而足。

贈策之訛

焦弱侯《筆乘》云：「繞朝所贈之策，方策也。」李白詩云：「臨行贈汝繞朝鞭」，以策為鞭，誤矣。

下屬稱卑職之訛

《元文類》陳天祥奏盧世榮奸邪曰：「卑職等在內外百司之間，伺察非違，知無不糾。」又《河渠志》泰定四年御史臺言「都水監立南北閘，各闊九尺，二百料下船梁頭八尺五寸，可以入閘。愚民嗜利無限，改造添倉長船至百十尺，計五六百料，入至閘內，不能回轉。今卑職至真州問造船頭，稱過閘梁頭八尺五寸船，該長六丈五尺，計二百料。由是參詳，宜於閘岸立石則，驗其長短」云云。是卑職者，乃臣下對君之稱，非所宜稱於上官也。

余忠宣公之訛

遼、金、元史於人姓名，字少者合姓名以書之，字多者則書名，而後以姓書於下。後人不知其故，但摘取其名之第一字為姓，如稱唐兀餘闕為余忠宣公，謬矣。或以余為佘之訛，應讀蛇，則升庵先生固已辨之，古無佘字。錢辛楣云：「唐兀即西夏也，其人往往有姓，與他部落不同。」忠宣姓佘無明證，然宋濂已稱之矣。

韓文公服金石之訛

孔毅夫《雜說》稱退之晚年服金石藥致死，引香山詩「退之服硫黃，一病訖不痊」為證。呂汲公辨之云：「衛中立字退之，餌金石求不死，反死。中立與香山交好，非韓退之也。韓公之痛詆金石，見李虛中諸人墓誌矣，豈有身反服之之理？」

秦良玉拔刀斷袖之訛

《竹詩話》曰：野紀秦良玉征播州立功，有男妾數十人。李長祥為辨誣云：「綿州知州陸遜之按營時，良玉冠帶佩刀出見，酒數巡，遜之誤曳其袖，良玉取佩刀斷之，其嚴潔如此。」汪太史韓門駁之，云：「良玉征播乃萬曆二十七年事，陸遜之按營乃崇禎十三年事，相隔四十二年。征播時良玉年必在二十左右，又四十年則已六十餘歲人矣，何嫌之避而必以刀斷袖為！帥領兵豈得旁無男子？如《二申野錄》、《蠻司合志》等書，誣以男妾，豈所謂知人論世者乎！」

鄧通譖賈生之訛

宋景文云：「賈生思周鬼神，不能救鄧通之譖。」王伯厚以為史無此語。按此語本《風俗通》，應劭《風俗通義》云「賈生與鄧通俱侍中，同位，數廷譏之，因是文帝遷生為長沙太傅」云云，此誤也。鄧自黃頭郎至為上大夫，《漢書》雖不載其年月，而其寄生人家則在景帝時，其顯貴應在文帝末年。而賈生自文帝初立，即因廷尉吳公之言，召為博士，遷大中大夫。文帝十一年梁王薨，十二年誼卒。卒後四年，帝思誼言，齊齊悼惠王子六人，此是十六年五月事。又十一年文帝崩。想鄧通尊顯必在此十一年間，則賈生之死久矣，安得有鄧通之譖哉？此說本於汪師韓先生。

昌黎輕崔群之訛

韋絢《嘉話錄》有云「韓十八愈輕薄，謂李程曰：『崔同年群真聰明，往還二十年，不曾說著文章。』蓋輕之」云云。按韓集中與崔書極其欽服，有「輝光日新」之語；詩則有《和崔舍人詠月二十韻》、《遊青龍寺贈崔補闕》等；作歐陽詹哀詞，獨書一通與崔群。投贈如此，豈得謂不說及文章乎？

梁山泊之訛

俗傳宋江三十六人據梁山泊，此誤也。按《徽宗本紀》、侯蒙、張叔夜兩傳紀江事者，並無據梁山泊之說。惟《蒲宗孟傳》言梁山濼多盜，宗孟痛治之，雖小偷必斷其足，盜雖衰止而所殺甚多。孫公《談圃》云「蒲宗孟知鄆州，有盜黃麻胡依粱山濼為患」云云，此是神宗時事，與宋江之起事宣和者，已相隔數十年矣。

學宮祀文昌魁星之訛

學宮之祀文昌魁星，非禮也，明弘治時有拆毀之令，來及施行。按《孝經•援神契》云：「文者精所聚，昌者揚天紀。」此不過浮稱之詞，並非實指星象。《史記》云：「斗魁戴筐六星文昌宮。」是則兼上將、次將、貴相、司命、司中、司祿諸星而合成一宮，其義取諸宮室，非主文學也。故漢之尚書省比之文昌天府，魏之正殿曰文昌殿。唐人或以命名，如段成式、張籍俱號文昌。宋人以之名書，龐元英在尚書省記所見聞，號《文昌雜錄》。道家不知二字之解，妄以文為文章，昌為昌盛；又不知司命不過六星之一，而謂文昌獨司文人之命；又附會以為即《詩》之「張仲孝友」，再轉為梓潼神張惡子。李義山《張惡子廟》詩有「如意贈姚萇」 之句，蓋本《成都志》也，志稱張惡子生於越巂，見靈於姚萇，萇為立廟。唐僖宗入蜀，神於霧中迎謁，僖宗脫佩劍贈之，王鐸、蕭遘有詩刊石。王氏《見聞記》謂文昌生於晉時，張氏跨驢棲蜀之梓潼，又化蛇裂石以壓五丁。王弇州《委宛餘編》云：「文昌，黃帝之子，名軍。始造弦，再攝醫官，服事周公。投胎於張無忌家，生仲，為幽王所𨠄，化為趙王如意，作蛇報仇，啖呂產之後身，沉其一縣，今所謂陷河是也。」又以文昌宮在北斗魁上，別為南斗，遂以魁與文昌並祀，不知北斗七星一至四為魁，五至七為杓，有魁有杓，是魁非一星之名。《說文》：「魁，羹斗也。」《原涉傳》師古曰：「魁者，斗之所用盛而杓之本也。」《甘氏星經》所謂八魁七星者，在北落東南，乃主獸之官，與文學無與也。《日知錄》辨魁乃奎之訛，則《史記•天文志》「奎曰封豕，為溝瀆。一曰天豕，主武庫」，尤於文學無與矣。所以訛者，林靈素以東坡為奎宿，《路史》云「蒼頡觀奎星圖曲之形而造字」，大概奎星主文之說自宋始耳。

張騫乘槎之訛

杜詩「乘槎消息近，無處問張騫」，此沿世俗所傳張騫乘槎事也。然宋之問詩云「還將織女支機石，重訪成都賣卜人」，是明用《荊楚歲時記》織女教問嚴君平事矣。獨不知君平為王莽時人，張騫乃武帝時入，相去將及百年乎？

郢曲之訛

今人稱曲之高者曰「郢曲」，此誤也。宋玉曰「客有歌於郢中者」，則歌者非郢人也。又曰「下里巴人，國中屬和者數千人；陽春白雪，和者不過數十人；引商刻羽，雜以流徵，則和者不過數人」，是郢之人能和下曲而不能和妙曲也。以其所不能者名其俗，不亦訛乎！

竹箭之訛

沈存中曰：「古云東南之美，有會稽之竹箭焉，竹自竹，箭自箭，蓋二物也。今采竹以為矢，混而一之，誤矣。」

奚斯作《魯頌》之訛

《魯頌》云：「新廟奕奕，奚斯所作。」蓋言奚斯作廟，非作頌也。王延壽《靈光殿賦》云「奚斯頌僖，歌其露寢」，誤矣，顏師古曾駁正之。

流離之訛、瑣尾之訛

《毛詩》「流離之子」，鄭注：「流離，鳥名也。」今訛以為離散之詞，猶之狼狽，獸名也，今訛以為困頓之詞。「瑣尾」二字，鄭箋「美好也」，今亦訛為困頓之詞。

盤庚改國號之訛

《書》稱「盤庚遷於殷」，不聞改國號曰殷也。司馬貞《史記索隱》云：「契始封商，盤庚遷殷，遂為天下號。」亦云天下稱之，猶之魏都梁稱梁王，韓都鄭稱鄭王云爾，非云盤庚自稱也。《竹書》夏帝芒三十三年，商侯遷於殷，國號稱殷。孔甲九年，殷後復歸於商丘，又稱商，非至盤庚才稱殷也。惟金履祥《通鑒》竟直書盤庚改國號曰殷，誤矣。武丁在盤庚三傳以後，作《說命》尚曰「有商」。商頌《那》、《烈祖》、《長發》俱稱商。武王伐紂，必曰「商王受」，曰「商郊」，曰「來自商」。父師之命亦曰「商其有災」，「商其淪喪」。俱不稱殷也。其見於《詩》者，曰「自彼殷商」，曰「谘女殷商」，則將二字雙言之，猶言蜀漢云爾，其非盤庚改號也明矣。或曰：「《盤庚》中篇有『殷僻大虐』之詞，何也？」曰：「《爾雅》：『殷，中也。』承古我前後而言，《孔傳》作殷家解，蔡沈注非之，是矣。」

末下鹽豉之訛

陸機云：「千里蓴羹，末下鹽豉。」末下者，地名也，故舉食物以答人之問。東坡詩「肯將鹽豉下蓴羹」，是以「末下」為「未下」也，誤矣。嚴道甫曰： 「千里，湖名，即石臼湖；末下，即秣陵也。」楊誠齋向人乞配鹽菽，人不解，乃撿《禮部韻略》，「豉」下注云：「配鹽幽菽也，見《說文》。」

商金，銀之訛

今骨董家銅器有鑲金，銀者，號稱「商金」、「商銀」。商之為言鶬也，鄭箋所謂「鶬，金飾貌」是也，乃嵌鑲之義。

黃花之訛

張翰詩「黃花若散金」，菜花也，故通首皆言春景。宋真宗出此題而舉子誤以為菊，乃被黜。

古人自序家世之訛

揚子雲自序以晉之食采於揚者為氏，因以為宗。謂揚侯以晉六卿之逼故逃於楚，與《左氏》遂滅羊舌氏之說不合，故顏監譏其乖謬。魏收自序魏無知傳子均，均子恢，恢子彥，彥子歆，歆子悅。是悅乃無知五世孫也，而云「李孝伯以女妻之」，孝伯在太武之世，隔漢初五百餘年矣，天下豈有以百年為一世者乎？白居易自序以春秋白公勝為祖，以白乙丙為宗。不知考《左氏》白乙丙乃魯僖公時人，白公勝乃魯哀公時人，相隔二百年矣，豈有宗乃在前祖反生後者乎？班孟堅遠引斗穀於菟，沈休文遠引實沈，台駘，恐與熊安生之認熊光、郭崇韜之哭子儀，均不免於附會。

司業之訛

業者，栒虡也，大板也。學中不奏樂，則司業之名誤矣。近世給事中不司官監，司馬不掌兵，太常寺不掌音樂，皆此類也。朱子居喪好讀書，人譏之，以為大功廢業，朱子曰：「業，大板也。廢業者，謂不聽樂之謂，非不讀書也。」

量移之訛

唐人遠方遇赦，得改近地，號曰「量移」。白香山詩曰：「一旦失恩先左降，三年隨例未量移。」開元二十七年大赦天下，左降官量移近處。今以稱升遷，誤矣。

唐人詩用昭陽之訛

唐耿緯《長門怨》云「聞道昭陽宴」，楊衡云「望斷昭陽信不來」，劉緩云「愁心和雨到昭陽。」按昭陽為成帝時趙氏姊妹所居，與武帝之陳後長門無涉。

今人稱太翁之訛

太翁者，曾孫稱祖之名。《南史》齊高帝鑷白須，昭業五歲侍側，問：「我誰也？」曰：「太翁。」帝曰：「安有為人作曾祖，而猶鑷白者乎？」今人稱人父為「太翁」，誤矣。

今人稱三教之訛

《白虎通》：「王者設三教何也？將欲反正道也。三正有失，故立三教以相指授。夏尚忠，其失野，救野以敬；殷尚質，其失鬼，救之以文；周尚文，其失薄，救之以忠。」此三教也，今以儒、釋、道為三教，誤矣。

稱婿為布袋之訛

今俗稱女婿為「布袋」。按孫氏《日抄》云：「宋馮布贅於外舅孫慶家，孫家有事，輒曰令布代之。俗遂訛婿為布袋。」

子貴稱封君之訛

《史記•平準書》「封君皆仰首仰給」，又「令封君以下三百石以上吏，以差出牝馬」。《易林》：「多獲得福，富於封君。」此皆謂身有封邑之君，若公侯是也。今以子貴應受封而稱，誤矣。

短褐之訛

《史記•秦本紀》「寒者利短褐」，《貢禹傳》「短褐不完」。《玉篇》：「短音豎，敝衣襦也。」今通言短褐，誤矣。然揚子《方言》「襜褕，自關而西其短者謂之短褐」，則言短褐未為不可。

星士稱算命之訛

《漢書•律曆志》：「數者，一、十、百、千、萬也，所以算數事物，順性命之理也。《書》曰：『先其算命。』」師古注云：「《逸書》也，言王者先立算數以命百事也。」今以星士推年庚為算命，誤矣。

火頭之訛

《南史•何承天傳》：「東方朔發憤於侏儒，遂與火頭倉子稟賜不殊。」此火頭指執炊者而言，俗稱失火之家為火頭，誤矣。

堪輿之訛

《漢書•藝文志》有《堪輿金匱》十四卷。揚雄《甘泉賦》「屠堪輿以壁壘」注云：「堪輿，天地總名也。」又引《淮南子》許慎注曰：「堪，天道也；輿，地道也。」《周禮疏》引《堪輿經》黃帝問天老事，似言曆象之書。《史記•日者傳》以堪輿為占家之一。是堪輿非形家言也，今稱看地理者曰「堪輿」，誤矣。

刑天之訛

《山海經》刑天與帝爭神，帝斷其首，乃以乳為目而舞干戚。按顏師古等慈寺碑云：「念刑夭之魂，久淪長夜。」是「夭」字，非「天」字。

入國見小君之訛

朱子注「子見南子」云：「大夫入於其國，有見其小君之禮。」此說並無證據。《穀梁》曰：「禮，大夫不見夫人。」《儀禮》大夫聘於同姓之國，夫人使人勞以二竹簋。皆非見小君禮也。惟《左氏》莊公三年八月丁丑，夫人姜氏入，戊寅，大夫宗婦覿用幣。此見小君之禮，然亦只言本國大夫耳。

西京無太學之訛

晉灼曰：「西京無太學。」吳仁傑曰：「太學始於元朔二年，《儒林傳》詔太常置博士弟子；董仲舒對策，願興太學以養天下之士；《文翁傳》武帝令天下郡國皆立學校官；《鮑宣傳》宣坐閉拒使者下獄，博士弟子濟南王咸舉幡太學，為訟其冤。安得云西京無太學？」余按荀悅《漢紀》亦云武帝始建太學。成帝時，或言：「孔子布衣養弟子三千人，今天子太學，何乃不如布衣？」是亦西京有太學之證。晉灼所云，因漢時習射者多詣曲台行禮，故疑有曲台而無太學耳。

程嬰匿趙孤之訛

洪容齋《隨筆》：「《春秋》成公八年書殺趙同、趙括，十年書晉景公卒，相去僅二年，《史記》乃有『屠岸賈欲滅趙氏，程嬰、公孫杵臼共匿趙孤，十五年景公復立趙氏』說之。以年世考之，則是景公卒後厲公立八年，悼公又立五年矣，其乖妄如是。」

趙注醜類之訛

《孟子》「西子蒙不潔」章注：「惡人，醜類者。」趙氏必本是醜<豸頁>，以形近而訛為類。

朝奉之訛

今新安人呼持錢人為「朝奉」，誤也。宋太宗改唐朝議郎為朝奉郎。蘇魏公平生薦人最多，惟孟安朝奉歲以雙井一甕為餉，見《宋稗類抄》。

內閣中書之訛

《阮亭筆記》曰：「唐、宋以來，中書省為宰相之署。今內閣中書舍人尚沿古中書舍人之舊名，官銜應稱中書舍人。每見鄉會試錄列銜止云內閣中書，則是以古署名為官稱矣。」

參官之訛

俗以劾官為參官，按《玉篇》：「參，相謁也。」故《國策》曰「臣之義不參拜」是也。又《韻會》：「三相參為參，伍相伍為伍。」故《左傳》「自參以上」，《周禮》「設其參」，皆謂三相參也。官名參軍、參謀，參知政事，皆此義也。因古人劾去一官，必相參謀而後劾之，今遂去一劾字，單用參字，訛矣。以三相參為參而曰持參，則又訛中之訛矣。

三多稱祝之訛

《莊子•天地篇》華封人祝堯曰「使聖人富，使聖人壽，使聖人多男」，無三多之文；堯辭之則曰「多富多事，多壽多辱，多男多累」，方有三多之文。是三多非吉語也，安得以之稱祝耶？

弟子稱高足之訛

今人稱人弟子為貴高足，本《世說新語》：「鄭康成在馬融門下，三年不得相見，高足弟子傳授而已。」言融不能親教，使高弟傳授之耳。然顏師古注《高祖本紀》云：「凡乘傳者，四馬高足為置傳，四馬中足為馳傳，四馬下足為乘傳。」是「高足」二字在漢時以名馬，而竟以之稱弟子，《世說》先誤矣。

印章稱圖書之訛

都穆《聽雨記談》云：「前代有某氏圖書之記，蓋以識圖畫書籍也。今刻私印亦曰圖書，誤矣。金天會三年得宋內府圖書之印，疑後人誤稱私印而以為圖書之始。《王制》『圭璧金璋』，正義云：『皇氏以為用金為印。』璋今人只作『章』字。」

哀詞非可用之於平輩

晉摯仲洽曰：「凡作哀詞者，皆施於童殤夭折、不以壽終之人，非平交所可用，況尊長乎？」

《左氏》「萬者二人」之訛

周林汲太史云：「《左氏》昭二十五年，『萬者主人』，當作『二八』。魯自隱公考仲子之宮始用六羽，其群公之廟必皆用六佾可知。季氏卿也，舞用四佾，令又取襄廟四佾而為佾，故惟有二八在。鄭賂晉悼公女樂二八，而悼公分一八以賜魏絳。秦之遺戎王，亦以女樂二八。是知樂不分雅俗，皆以八人為佾也。」

《左氏》「賦一鼓鐵」之訛

鐵當作鍾，鍾、鼓皆量名，一乃齊壹之義。毀其不齊者，更鑄以給焉，又取其餘，以為鑄刑鼎之用也。古人鑄鼎用銅不用鐵，杜氏乃云「鼓為鼓橐之鼓」，凡鑄鍾鼎誰非鼓橐者耶？此亦林汲太史之說。

焦山周鼎、西湖壽亭侯印、靈谷寺景陽鍾之訛

予過焦山，觀周鼎，篆文軟弱，綠沁浮黯，信其必非三代物也。相傳真鼎被嚴世蕃取去，而以贗者易之，其信然歟！西湖關帝廟壽亭侯印乃粗杠頭耳，非印也。四方中空，為古飾車之物。今陝中出土者動以百計，玉質租惡，價亦不貴，不知何時何人為刻「壽亭侯印」四字其上。按《容齋五筆》敘壽亭侯印共有三處：一得之於洞庭漁者，有一紐西環，存荊門玉泉關廟中；一得之於復州寶相院大樹下，環背俱有文，稱「漢建安二十年壽亭侯印」，留在藏庫；一邵州守黃叔啟買一紐於郡人張氏，其文正同，而無繫環。容齋以為皆偽物也，漢壽乃蜀地名，即以封雲長，不應去漢字，其大又比他漢印倍之，可疑也。宋之三印尚偽，況湖廟物耶？相傳金陵靈谷寺有景陽鍾，予往視之，書「至正七年」年號，可發一笑。

伯夷叩馬之訛

王荊公有《伯夷論》，明王直有《夷齊十辨》，皆痛駁叩馬之說，最為明快；然皆以意斷，非考實也。余按《呂氏春秋》載伯夷就養於文王，行至岐陽而文王歿。武王使叔旦盟膠鬲於四內，使召公盟微子於共頭，奉以桑林，私以孟諸，為三書同辭，血之以牲，埋於共頭之下。夷齊聞而笑之，乃餓於首陽。此一段可證《史記》之非。宋吳仁傑謂夷齊諫武王遷鼎，非諫伐商，引《左氏》臧僖伯之言為證，亦殊有理。須知《左傳》、《呂覽》俱在《史記》之前。

賢昆玉之訛

《梁史》王銓與弟錫孝行齊名，人曰：「銓、錫二王，金昆玉友。」昆指兄，友指弟也。今稱人兄弟曰「賢昆玉」，似有脫誤。

恭王妃通小吏牛金之訛

《網鑒》有「恭王妃通小吏牛金，生元帝」之說，按《晉書•元帝紀》：初，《玄石圖》有牛繼馬後之說，宣帝深忌牛氏，遂為二榼貯酒，帝先飲佳者，以鴆酒毒其將牛金，而恭王妃夏侯氏竟通小吏牛氏而生元帝。《網鑒》以通妃者即牛金，誤矣。此事涑水《通鑒》本不載，載《晉史讚》中。

《曹娥傳》婆娑神之訛

《後漢書•孝女曹娥傳》云「娥父曹盱，為巫祝，五月五日於縣江迎婆娑神，溺死」云云。按邯鄲淳曹娥碑文「盱能撫節安歌，婆娑樂神，以漢安二年五月迎伍君，逆濤而上，為水所淹」云云，是盱所迎之神為伍君；其曰「婆娑樂神」，婆娑，舞貌也。范氐乃以婆娑為神號，豈不爽歟？邯鄲氏碑文在《范史》之前，范氏想亦據碑作史，特未審諦耳。此一條周青原舍人所言。

孝女叔先雄之訛

《後漢書》「孝女叔先雄」，姓名俱誤。按常璩《華陽國志》稱先尼和之女絡，句符（縣名）人。又曰淑媛則有吳幾、先絡等。《水經注》引《益都耆舊傳》：「蜀中諺曰：『符有先絡，僰道有張帛。』」蓋此女姓先名絡也。何義門謂女而名雄，無義理。蓋絡與雒相似，雄乃雒之訛也。《范史》稱「叔先雄」，殆沿干寶《搜神記》之誤。按《搜神記》稱犍為叔先泥和，其女雄，以叔先為復姓。《廣韻》注遂謂叔先復姓，皆沿誤耳。又按常氏所稱符縣即今合江縣，常氏以趙魏先周為江陽著姓。《四川志》：「合江有先氏岩，為唐時神童先汪讀書處。」蜀中未有叔先復姓之人也。《困學紀聞》以叔先雄為光終，光與先相似，終與絡相似，亦係先絡之訛。此一條吳公省欽督學蜀中所記。

嬸母非世母

《禮》期喪章用言「世父母」、「叔父母」，世父母者，伯父、伯母也；叔父母者，叔父、叔母也。《匡謬正俗》以嬸為世母之切音，何也？

別字非古

別字乃可有可無之稱，黃東發言史衛王子弟與趙制直子弟徜徉東園，無可矯作，乃制造「雲麓」、「十洲」等字以自誇，皆紈袴習氣，不可為訓。今並其某庵、某齋，而再易為某翁、某老，則尤悖矣。《雜記》「附於殤稱陽童某甫」，此死者不祥之稱，姜西溟答馮元公書亦言之甚詳。

細君非妻

《方朔傳》有「歸遺細君」之說，今人以為妻之通稱。至按顏注：「細君，方朔妻名。」《西域傳》：「漢以江都王建女細君為公主，以妻烏孫。」又東樊崇字細君，又光武時劉植弟亦名歆，字細君。

夭非童殤

古者死非正命，皆謂之夭。《漢書》龔勝七十九歲避王莽之召，不食死，老父來哭曰：「嗟哉龔生！夭其天年。」宰孔議晉獻公曰：「君子失心，鮮不夭昏。」《養生經》天老語黃帝曰：「下壽八十，不及此者皆訝之夭。」

羊後非羊祜女

世相傳晉惠帝後羊氏失節劉曜，為太傳羞。按《晉書》羊後父羊玄之，並非祜也。

伏獵侍郎似誤而非誤

李林甫寫「伏臘」為「伏獵」，人多笑之。按《風俗通》云：「臘者，獵也，言獵禽以祭也。」則林甫不為訛矣。《玉燭實冊》云：「臘祭祖，蠟祭百神。」

女媧非女

司馬貞注《史記•三皇本紀》云：「女媧以男子為帝，代伏羲而興，非女也。」

今志書非古志書

《周禮》「小史掌邦國之志」，「外史掌四方之志」，似乎志書所自起；然古人稱志甚多，而皆非若今之府志、縣志也。《左氏》狼覃曰「周志有之」，臾駢曰「吾聞前志有之」，季文子稱「史佚之志」，鄭子皮稱「仲虺之志」，此不過記言記事之書，即《孟子》所謂「於傳有之」之「傳」耳。班固《漢書》有《地理志》、《溝洫志》，為史中一體，與表、傳分列，此則今郡、縣志書之濫觴。

媵非妾

伊尹為夏之媵臣。《左氏》秦執井伯以媵秦穆姬。戴氏《鼠璞》以為媵者，今之送親者也，非妾也。

提封非堤封

凡言提封者，謂提舉封疆大數以為率耳，後人不曉，誤提為堤。堤防之堤，丁奚反，今誤讀為大奚反。此說見顏師古《匡謬正俗》。

繼室非繼娶

古繼室續娶，乃側室之稱，即娣姒也，長妾也。若繼室為續娶，則魯隱公當立之至矣。齊景公使晏子請繼室於晉，以為續娶，然少姜在晉本非夫人，但有寵耳。猶之側室，乃嫡子以外之眾子，雖嫡母所生，亦側室也。故師服曰：「卿置側室，大夫有貳宗。」

紫荷非荷包

紫荷者，似紫為夾囊服外，加於左肩。周遷雲是周公負成王之服，一名契囊，見張晏注《丙吉傳》。《宋書•禮志》：「朝服肩上有紫生袷囊，綴之朝服外，呼曰紫荷，以盛奏章。」是紫荷非今荷包矣。惟《三國志》所云「曹操好佩小鞶囊及手巾細物」，《文獻通考》云「漢世著鞶囊者，側在腰間，謂之旁囊」，此則今之荷包矣。宋吳舍人謝啟云「紅藥翻階，紫荷持橐」，劉偉明詩曰「西清寓直荷為橐，左蜀宣風繡作衣」，皆用《南史•劉杳傳》事而與荷包無涉。

廁非溷

《漢書》注廁為溷，程氏《演繁露》以為在兩物之間名廁。漢文帝居灞上，臨廁，使慎夫人鼓瑟。韋昭曰：「高岸夾水為廁。」故「豫讓報仇，入襄子之廁」，「賈姬如廁」，皆非溷也。

世婦非妃

魏了翁《古今考》稱二十七世婦者，乃先世御女之老而無子者，命之在宮中掌事，不在進御之列。九嬪、九御五日一見，王后無夕不見。五日一洗沐，則一嬪與其御進，四十九日而九嬪、九御見畢。其說似與康成異。又李氏《雜記》云：「士大夫之婦，未受命曰內子，既受命曰世婦。」

冠氄非鳥

顏師古《匡謬正俗》云：「《逸禮記》：『知天者冠氄。』氄鳥知天，鄭子華好聚氄冠，蓋喜觀天文而聚術士也，故誘而殺之，非《左氏》所云『服之不衷』也。《後漢•輿服志》云『知天者冠述』，述，通天冠前展筒也。氄音聿，亦有述音。」

牛衣非牛

王章與妻臥牛衣中，牛衣，師古注：「以亂麻為之，號龍具。」非牛皮也。

羊車非羊

鄭注《周禮》：「羊車，善車也，若今定張車。」非羊所牽也，大車為柏車，小車為羊車。然晉宮人以鹽汁灑地，竹葉引羊，則明是羊所駕之車矣。《隋書•禮儀志》：「煬帝置羊車小史，駕果下馬，其小如羊。」是又以馬為羊也。晉羊琇乘羊車，為司隸劉毅所劾。

楚歌非楚

如淳注：「楚歌，雞鳴歌也，非楚人所歌也。」然高帝謂戚夫人「若為吾楚歌，吾為若楚舞」，明是楚人之歌矣。

阿堵非錢、寧馨非佳、軒渠非笑

王衍不名錢，謂妻曰「將去阿堵」，阿堵者，猶云這物也。山濤曰「何物老嫗，生寧馨兒」，寧馨者，猶云那樣也。《薊子訓傳》「兒見父母，軒渠笑悅，欲往就之」，軒渠者，開懷暢適之態，非笑也。今人皆誤用。

龍陽君、鄭櫻桃俱非男寵

《國策》鮑注：「龍陽君，幸臣也。」吳師道正之曰：「是幸姬，非幸臣也。『前魚』者，即《易經》『宮人貫魚』之義。魏王令曰：『敢進美人者族』，幸臣無進理，美人之稱，非幸姬而何？不得以楚之安陵為比。」崔鴻《十六國春秋》半襲《晉書•載記》中語，獨鄭櫻桃則云「是鄭世達家女姬，石虎惑之，有專房之寵」，與《載記》云櫻桃是男寵不合。

隨非走、色絲非絕、導非導官之導

隋文帝惡「隨」字為走，故改為「隋」，不知隨字從辵，辵，安步；改「隋」字，，隋乃裂肉也，自取不祥。蔡邕以色絲為「絕」，不知「絕」字糸旁為刀，刀下為巴，音節，非色也。顏之推笑許純儒，解「導」 字為禾，則相如《封禪文》「導一莖六穗於庖」下當云「麟雙觡共抵之獸」，不成文義。故之推解導為導官之導，作「擇」字解。不知此亦非也，相如之意如許氏說，以云禾耶，則有一莖六穗於庖矣；以言犧耶，則有雙觡共抵之獸矣。徐楚金《說文繫傳》解之最明。

莫愁非女

宋曾三異云：莫愁乃古男子，神仙隱逸者流，非女子也。見劉向《列仙傳》：「楚之石城有莫愁石，象男子衣冠，甚偉。」

一金非一兩

今人以一金為一兩，非也。按《國策》「公孫閈使人操十金卜於市」，高誘注：「二十兩為一金。」臣瓚曰：「秦以一鎰為一金，漢以一斤為一金。」

一匹非一端

今人以一匹為一端，誤矣。按《左氏》注：「幣二端為一雨，二兩為一匹。」《曾子問》注：「丈八尺為一端。」《周禮》「媒氏入幣，純帛毋過五兩」，注：「五兩，十端也。」所云「兩」者，取匹偶之義。

南向非尊

古人以東向為尊，《鴻門宴》：「項王東向坐，亞父南向坐。」郭隗謂燕昭王曰：「今王將東向坐，目指氣使以求臣，則廁役之才至。」田蚡以為漢相尊，自坐東向，而令其兄坐南向。韓信得廣武君，令東向坐，而己西向事之。至於南向者，是聽治則然，非以為尊。故孔子廟像漢、晉皆東向，開元二十七年始遷神於南面。宋程師孟使遼，遼主命席，迎者南向，涿州官西向，使師孟東向。師孟以為卑，力爭之，自日中以至於夕，誤矣。

免非服

鄭注「袒免」以布廣一寸，從頂而前交於額，又向後繞於髻也。程氏《演繁露》以為免者，解除之義，吉冠也，蓋即免冠之免，《曲禮》曰「冠毋免，勞毋袒」，正是袒免之義。又《記》曰：「四世而緦，服之窮也；五世袒免，殺同姓也。」男子免而婦人{髟巫}，是始死未成喪之服，哀踴則必袒，袒則必免，非別有免之制也。

王嬙非名

王嬙，嬙，官也，嬪妃之稱，非昭君之名，見《辨古綠》。

妲己非名

《匡謬正俗》云：「妲者，妃號也；己者，干支甲乙之稱。稱己者，當是妃位第六人也。」

孫臏衛輒非名

臏，刖刑也，孫子為龐涓所刑，因以為名。輒，兩足不能相過也，齊謂之綦，衛謂之輒，見《穀梁》。衛輒乃靈公之兄，《左傳》作縶，非出公輒也。

丁外人非名

《漢書》「丁外人」，外人者，蓋公主所私之外夫，猶云高帝外婦是也，非其名也。

笙歌非樂

《魏書•禮志》曰：「徒歌曰謠，徒吹曰和，比音而樂之，及於干戚羽毛謂之樂。」然則素琴以示終，笙歌以告哀，不可謂之樂也。《宋•王黼傳》遭欽聖之喪，猶召樂妓舞而不歌，號曰啞樂，尤悖。

自號愚魯拙鈍之非

元儒劉因曰：「近世士大夫好以愚拙魯鈍、人所不足之詞以自號，彼其人非真有是也，亦非謙也。彼蓋持老氏之說，以為天下古今必如是而後可以無營而近道，則擇而取之，要亦歸於自利而已。」先生此說，刺許魯齋也。

阿奴非周謨小字

《晉書•列女傳》周嵩謂母曰：「伯仁志大才短，非自全之道；惟阿奴碌碌，當在阿母目下耳。」阿奴，謨小字也。按《周顗傳》弟嵩醉，以燭投顗，顗不以為忤，曰：「阿奴火攻，固出下策。」夫嵩謂謨為阿奴，顗謂嵩亦云阿奴，豈有二人共一小字之理？蓋阿奴者，尊長呼卑幼愛憐之詞也。齊高帝臨崩，執鬱林王手曰：「阿奴若憶翁，當好作。」又鬱林王將殺楊瑉之，謂何妃曰：「阿奴暫去。」又麥鐵杖將度遼，謂其子曰「阿奴當備淺色黃衫」云云，皆以尊臨卑，泛稱男女，非周謨小字也。

以貲作官非捐納

司馬相如以貲為郎，顏師古注：「以家貲多得拜為郎。」非取其貲而予以郎也。張釋之以貲為騎郎，如淳曰：「《漢注》貲五百萬得為常侍郎。」非取其五百萬而予以騎郎也。韓紹真曰：「司馬相如入貲為郎，自是入貲而後予官，非上之人因其家貲多而憑空拜為郎也。設如顏師古所注，則相如同時之卓王孫及茂陵、三輔諸富人，家貲百萬，過於相如者多矣，不聞漢廷授之一秩一官者，何耶？而卜式之流亦何待入貲助邊，而後問其肯為官耶？要之，詔民入粟拜爵，漢文十二年春三月已著為令矣，司馬相如之入貲，自是遵例捐納，如淳所注恐亦支離。」

百姓非黎民

《堯典》「平章百姓」，古注：「百姓，百官族姓也。」下云「黎民於變」，乃是民耳。黃帝之子得姓者才十三人，黎民安得有姓乎？

呂翁非呂洞賓

王弇州云：「《真仙通鑒•純陽傳》不當入盧生事，盧生所遇呂翁，開元間事，純陽尚未生也。」按《宋史•陳摶傳》關西人呂洞賓有劍術，百歲童顏。厲氏《宋詩紀事》考是唐德宗朝呂渭之孫，咸通中舉進士不第，值黃巢亂，隱居終南山，時至陳摶之室。引《避暑錄》、《蒙齋筆談》諸書為據。然則洞賓與盧生所遇之呂翁，相隔百餘年矣。

司命非灶神

道家稱灶神為東廚司命，此誤也。按《祭法》王為群姓立七祀，諸侯五祀，其一曰司命。康成以為「小神，居人間司察小過，作譴告者。」漢制掌之荊巫，應劭云：「刻木長尺三寸，為人像，行者置篋中，居則作小屋，祠以春秋之月。」屈平作《九歌》分而為二，有少司命、大司命之稱，其非灶神明矣。灶神始見《周禮》注：「顓頊氏有子曰黎，祀為灶神。」







卷十九　存疑類


歐公疑《繫詞》

歐公疑《繫詞》非聖人所作，自知其說之忤眾，故同時得一廖，稱所見相合，喜不自禁。《酌中志》載劉若愚稱先師陳矩有遺書一卷，說周公作《繫詞》，始於孔穎達，其實文王作之，與周公無涉也。所見亦奇。

王柏疑《三百篇》

元儒王柏疑《三百篇》為後人偽作，非三代以上之詩。宋大中年博士沈朗《進新毛詩四章表》云：「《關雎》言后妃，不可為《三百》之首。故別選堯舜詩二章，取虞人箴為禹詩，《文王》篇為文王詩。」是翻孔子之案也，而朝廷嘉之，可發一笑。唐劉迅作《六說》繼「六經」，取漢詔以擬《尚書》，取《房中歌》、《臨春樂》以擬《雅》，取《白頭吟》、《巴渝歌》以擬《風》。

王伯厚疑尸

祭之有尸，散見於《毛詩》、《三禮》者不一而足。獨王伯厚以為尸乃夷禮也，引《隋書•蠻夷傳》「巴梁間以尸祭」為證。

鄭夾漈疑諡

諡之有美惡，《左氏》載楚共王臨死而請，楚成王勿瞑而爭。《孟子》言雖孝子慈孫，百世勿能改。獨鄭夾漈以為凡諡皆美詞也，名且諱之，而寧忍揭其惡乎？靈之為言昭也，厲之為言武也，幽之為言傷也，皆美詞也。引「子溫而厲」為證。

經傳二疑

羅氏《識遺》駁《戴禮》夢齡之說曰：「文王十三而生伯邑考，若以與三之說計之，當是四歲生武王，斷無此理。」洪容齋駁衛宣公殺伋之說曰：「宣公立於魯隱四年，卒於桓十二年，在位才十九年耳。子伋娶婦年當十五六，娶而奪之，生壽及朔，不過十歲以下兒，焉能竊旌越境以代兄死耶？」

楊妃洗兒錢之疑

楊妃私祿山洗兒錢之說，新、舊《唐書》所無，溫公采唐人小說以入《通鑒》，殊為可笑，余前己辨之詳矣。後閱李義山《西郊百韻》詩，有「皇子棄不乳，椒房抱羌渾」之句；天寶中進士鄭嵎津《陽門》詩亦有「祿兒此日侍御側，繡羽褓衣日屭贔」之語。豈當時天下人怨毒楊氏，故有此語耶？

孔子夫人丌官氏之疑

《闕里志》孔子夫人丌官氏，相傳久矣，獨韓敕《禮器碑》以為丌官氏未知何所據。

金海陵疑配天

《大金國志》太常寺卿翟永固將廟祭，請海陵始祖之號，書以配天。海陵怒曰：「至尊莫如天，而以祖配之，祖有神靈，其心安乎？」杖永固二十。《金史》大常卿翟永固出試題《尊祖配天賦》，海陵曰：「我祖當日在位祭天，拜乎？」曰：「拜。」「豈有生則下拜，死而同體配食者乎？」曰：「古有之。」曰： 「然則桀，紂所為，亦欲我為耶？」杖之二十。

喪三十六月之疑

毛西河以三年之喪為三十六月，作議數千言，殊乖《禮經》「二十五月而畢」之義。然《漢書•翟方進傳》方進自以漢相，不敢違朝廷法，故以日易月，而以三十六日易服。似當時原有此說。春秋魯宣公時新宮災在薨後二十九月，而其主猶在寢，可見不止二十九月也。魯文公三年作僖公主，《公羊》注言文公欲亂聖人之制，服三十六月。是春秋時早有三十六月之說。《唐•張柬之傳》有《駁王元感三十六月議》一篇，言之雖詳而終有可疑。

婦人無主之疑

方望溪立祠堂，祖有主，妣無主。或問其故，先生曰：「主本乎尸，喪祭婦人有屍，吉祭婦人無尸，既無尸，安得有主？古禮士有重無主，而況婦人乎？」余見《是齋日記》亦有此說，引據甚詳，然徐氏《讀禮通考》竟未載入。大抵《詩》立姜嫄之廟，《春秋》考仲子之宮，皆特立婦人之廟，自當有主。非特立者，其有祖、父主者，祖母及母即祔於祖、父之主後也。

唐明皇不善終之疑

新舊《唐書》、《通鑒》載明皇善終，並無他說。惟王銍《默記》載晏殊守長安，有村民弟兄安姓者，素事一玉髑髏，分居時析為四片。晏公取觀，額骨皆玉也，問：「可得於華州蒲陵，泰陵乎？」曰：「然。」公與僚屬言，唐人小說載玄宗遷西內，李輔國遣刺客擊太上皇腦，作磬聲，太上皇曰：「我固知命盡汝手，然葉法善勸我服玉，玉丹在腦，爾善取之。」遂崩。孫光憲《續通錄》云：「明皇將崩，云：『上帝命我作孔升真人。』語畢赫然有聲，視之，崩矣。」

鼻亭之疑

柳子厚作《毀鼻亭記》，明象之不當祀也。王陽明作《靈博山象祠記》，明象之當祀也。按靈博山在今貴州，非象所封地。孟子所云有庳，即今湖廣永州府之零陵縣，其險惡非人所居。舜罪四凶，流竄皆在中國，何獨象而封之極遠之地？當時舜都安邑，離零陵四千餘里，焉得常常而見、源源而來耶？惟《史記》注引《括地志》曰：「帝葬九疑，象來至此，後人立祠，名曰鼻亭神。」此為近之。

梁灝少年中狀元之疑

俗傳梁灝八十登科，有《龍頭屬老成》七言詩一首。《黃氏日抄》、《朝野雜記》俱駁正之，以為灝中狀元時，年才二十六耳。余按《宋史》灝本傳：「雍熙二年舉進士，賜進士甲科，解褐大名府觀察推官。景德元年卒，年九十二。」雍熙至景德相隔只十餘年，而灝壽已九十二，則八十登科之說未為無因。

李易安改節之疑

盧雅雨《重刊金石錄序》曰：李清照字易安，婦人之能文者。相傳以為德夫之歿，易安更嫁，至有「桑榆晚景，駔儈下材」之言，貽世譏笑。余以是書所作跋語考之而知其決無是也。德夫歿時，易安年四十六矣，遭時多難，流離往來，具有蹤跡。又六年始為是書作跋，是時年已五十有二。匪夏姬之三少，等季隗之就木，以如是之年而猶嫁，嫁而猶望其才地之美、和好之情亦如德夫昔日，至大失所望而後悔之，又不肯飲恨自悼，輒諜諜然形諸簡牘，此常人所不肯為，而謂易安之明達為之乎？觀其洊經喪亂，猶復愛惜一二不全卷軸，如護頭目，如見故人，其惓惓德夫不忘若是，安有一旦忍相背負之理？此子與氏所謂好事者為之，或造謗如碧雲騢之類，其又可信乎？易安父李文叔，即撰《洛陽名園記》者。文叔之妻，王拱辰孫女，亦善文。其家世若此，尤不應爾。余因刊是書而並為正之，毋令後千載下易安猶蒙惡聲也。

建文遜國之疑

建文出避一事，錢虞山有「十必無」之辨，朱竹有「十三不足信」之說，其他則李映碧、潘稼堂及《明史稿例議》皆就《致身錄》所載駁辨無遺，似已論定矣。獨黃石牧太史云：虞山據史鑒乞吳文定寬所撰其曾祖彬墓表以駁《致身錄》，因以駁《從亡記》，謂「鑒當成化間，禁少弛，尚何諱而沒其實？而二書乃出於萬曆時，決為偽書。」按成化距永樂末五十五年，未弛禁也。鑒以處士而乞朝臣之文，表其祖墓，有觸礙者，鑒或諱之，寬或削之，猶夫虞山所謂「僧溥洽懺詛長陵為建文發，而楊士奇為《塔銘》削而不書」也。又百有十餘年，至神宗萬曆十二年，始釋建文忠臣親戚謫戍者，二十三年始詔復建文年號，朝事附《國史•太祖本紀》後，而於是諸書乃敢出。秦皇焚書，漢至惠帝四年始除挾書禁，至武帝時而獻書者始出，亦曰皆偽也？何不出於秦季漢初耶？又嘗考《列朝》閏集載溥洽事，引鄭曉言長陵聞洽懺詛發事，怒而囚之十餘年，因道衍言得釋。且曰遜國之事，《國史》、《實綠》削而不書。觀洽公下獄之故，則金川門夜遁之跡，於是益彰明較著，無可疑矣。秀水據《實綠》以盡廢諸書，即鐵氏二女詩，錢謂沈愚，朱謂范寬，其援據亦不一處。《公羊》言「所聞異詞，所傳聞異詞，傳疑則可，削之則不可」。沈冠雲書《吳江縣志》亦言史仲彬後人爭言其祖入仕從亡之非偽，引《明紀綱目》「惠帝出亡，不知所終」等語為據，余於此事論而不議可也。

宣德有建文之子之疑

《傳信錄》云：「建文妃張氏有孕宮中，仁宗為太子時納之，遂生宣德。」《王弇州集》中亦言及之，而但云不可信耳。余謂此等議論，生於人心之有憾，猶云元順帝為瀛國公子，宋高宗為錢鏐後身也。

銀瓶小姐之疑

《湖壖雜記》：「銀瓶小姐者，岳武穆季女也。武穆被難，女年十五，欲親叩閽上書，為邏卒，遂抱銀瓶投井而死。至今杭州父老猶常常道之。」按《金佗粹編》武穆有女安娘，嫁高祚，補承信郎。岳雲女大娘，岳雷女三娘，俱俟嫁日，其夫補進武校尉。此孝宗雪冤恩詔也，何以有如此孝烈之女，不蒙褒旌耶？

柔福帝姬之疑

《四朝聞見錄》：柔福，帝姬，徽宗女也。建炎四年自金逃歸，自言於上，上憐之，遂以高士亻尚主。及韋太后北方歸，持上袂泣，未已，逮曰：「哥被番人笑，柔福已死久矣。」上以太后之命，置姬於理獄，具斬於東市。柔福自聞太后將還，即以病告，常以尼師自隨。或謂此尼曾事帝姬，故備知疇昔，且能呼帝小字也。《北盟會編》：韓世清敗劉忠於蘄州，得一女子，自稱「柔福，帝姬，小名環環。」《古杭雜錄》則云：封福國公主下降高世榮，資妝一萬八千緡。初，宮人疑其足大，則顰蹙曰：「為金人驅逐，跣行萬里故耳。」汪龍溪《行置詞》云：「彭城方急，魯元常困於面馳；江左既興，益壽宜充於禁臠。」後付詔獄，乃一女巫，為宮婢所教也。諸書所載大同小異，皆以為偽。獨《瑣碎錄》云：「柔福實係公主逃歸，韋太后惡其言虜中隱事，故急命誅之耳。」

《文中子》之疑

今所傳《文中子》為王通撰，宋初名臣俱出其門。《揮麈錄》乃云：「乃唐人王逸所偽托，故新、舊《書》並無其人。」

正史之疑

《夢溪筆談》言韓魏公子孫作家傳，序太后臨朝事多失實。周密《齊東野語》辨趙師睾之學犬吠媚■胄，乃鄭鬥所造，報撻武學生之憤也。

屈原沉湘之疑

黃石牧太史云：屈子未必沉水死也，其文曰「吾將從彭咸之所居」，又曰「願依彭咸之遺則」，又曰「寧赴湘流葬於江魚之腹中」，皆憤怒之寓言，非實事也。太史公因賈生一吊，遂信為真，不知宋玉親受業其門，而《招魂》之作，上天下地，東西南北，無所不招，而獨不及於水，何耶？惟亂曰「湛湛江水兮上有楓，魂兮歸來哀江南」，則其善終於汨羅可知也。若《楚詞注》謂《招魂》作於屈子生時，則豫凶非禮，宋玉不應詛其師矣。

韓昶金銀車之疑

世傳韓昶不學，誤以「金根車」為「金銀車」。按昶六七歲時，出言成文，不同他人所為，張籍奇之。及年十一二，慕樊宗師之文，遂效其所為，宗師奇其文中字或有出於經史之外者，讀不能通。稍長，愛進士及第，見進士所為文與樊不同，乃改為之，遂以二十五歲及第。為襄州別駕，自作墓誌銘，其自負文學如此，安得有不識「根」字之理？昶小字符，文公有《符讀書城南》詩，即昶也，載墓誌中。

青塚之疑

昭君青塚之說，亦殊不一。《范史•南匈奴傳》較「昭君入宮數年，不得見御，積怒怨，因單于求女，乃詣掖庭令求行。與匈奴，生三子而呼韓邪死，其前閼氏子欲妻之，昭君上書求歸，成帝敕令從俗，復為後單于閼氏」。與《西京雜記》毛延壽畫昭君索賂之說不符。《前漢書•匈奴傳》亦云：「單于長子雕陶莫皋立，復妻昭君，生三子。」即王莽所招入侍者是也。立雕陶時，兩閼支相讓，有「一家共子」之說，亦稱其賢不稱其節也。惟《琴操》言昭君為齊國王穰之女，端正閑麗，足不窺門，年十七進於宮，未及見御，會欲賜單于美人，嬙越席請往。後不肯妻其子，吞藥自殺。《初潭集》亦載之，前半與《范史》相合，而吞藥之說又與《范史》不符。《歸州圖經》稱「胡中多白草，王昭君塚獨青」，今有人過其地者，云亦不甚驗也。

女嬃之疑

施愚山《矩齋雜記》極辨「女嬃」二字，以為屈原姊者訛也。天有嬃女星，主管布帛嫁娶。人間使女謂之嬃。女嬃者，有急則嬃之義，故《易》曰「歸妹以嬃」。呂後妹名嬃，亦此羲也。屈所云云，正從上文美人生端，謂下賤之人見美人遲暮而詬厲之耳，以女嬃為原妹者，誤也。余按賈侍中云：「楚人呼姊曰嬃。」 《水經注》引袁崧曰：「秭歸縣在歸州，因屈原之姊聞弟放逐來歸而名，故一名歸鄉。」《廣韻》載之，《高唐賦》亦有「姊歸思婦」之句，愚山不考，何耶？

比干墓之疑

《墨莊漫錄》賈朝孺於鳳翔府破商比干墓，得銅盤及古玉數十片上之，道君皇帝以為忠賢之墓不可掘，乃退還其盤，留玉於庫。劉延仲言比干墓在衛州西山，不在鳳翔，且比干剖心而死，又安得有銅玉之葬？予以為當是何比干之墓耳，比干漢時人，從晁錯受經者。雖無本傳，而積德行善，有符冊之祥，見《後漢書• 何敞傳》注。或因盤銘有「比干」二字，因而相混歟？

比干後為林姓之疑

宣德間，金陵楊信民有《姓源珠璣》一書，謂比干為紂所殺，其子堅逃長林之山，遂以為氏。唐林寶撰《元和姓纂》，遂因之以比干為祖。李肇《國史補》載寶姓名，《宋史•藝文志》亦臚舉其事，引《姓苑》、《姓史》諸書。惟鄭夾漈獨以為古人受姓無此義也。

石鼓疑秦文公物

世傳石鼓文為周成王物，又傳為周宣王物，又傳為北周宇文泰物，獨程綿莊以為秦文公物也。文公十六年敗西戎，以兵七百人東獵，自西垂營邑於汧渭之間，其風有《小戎》之詩。唐人言石鼓在陳倉野中，陳倉在漢屬右扶風，正文公所得陳寶之地。其文曰「公為天子」，是文公為諸侯之詞無疑；字近大篆，亦合史籀所作東周文字。余按程說亦本鄭夾漈秦權、秦斤之證。獨吾鄉汪師韓太史篤信馬子卿之說，以為必是後周無疑，曰：「武帝建德二年二月，詔皇太子贇西巡，太子於岐州獲二白鹿以獻。今考九鼓中稱鹿者四，有一章而兩言之者。內稱魣鯉、楊柳、靈雨、舫舟，皆春景，非冬狩。若其稱天子又稱嗣王者，當是大象元二年天台侍從之臣追紀其瑞而刻之，似以天子稱武帝，以嗣王稱宣帝。然宣帝每自稱為天，則當時又未必稱以嗣王也。文蓋以天子稱宣帝，以嗣王稱靜帝，雖宣帝即位，即傳位與太子衍，顧不稱太上皇而自稱天元皇帝，是以文內天子嗣王連言之，猶之《周書•宣帝紀》內帝與皇帝連及也。」此數言專祖馬氏而所見亦新，故附存之。

《瘞鶴銘》疑皮日休所書

世傳《瘞鶴銘》為陶貞白書，又傳為顧況書，獨程南耕以為皮日休書也，云《瘞鶴銘》「上皇山樵」下增入「逸少書」三字，乃依陳氏《玉函堂帖》而偽作，原文無此三字。按皮日休先字逸少，後字襲美，見《北夢瑣言》。有《悼鶴》詩，云「卻向人間葬令威」，此瘞鶴之證也。又自序其詩云：「華亭鶴聞之舊矣，今來吳，以錢半千得鶴一隻，養經歲而卒，悼以詩。」陸魯望和云：「更向芝田為刻銘。」此撰銘之證也。襲美為唐咸通八年進士，崔僕守蘇，辟為軍事判官。自敘以九年從北固至姑蘇，咸通十三年壬辰，僖宗乾符元年甲午，襲美正在吳中。集內與茅山廣文、南陽博士詩皆不書姓字。魯望有《寄華陽山人》詩，與石刻華陽真逸、上皇山樵、丹陽仙尉、江陰真宰諸稱謂相似，故疑此銘為日休所作。

夏璜之疑

今骨董古器多冒名之物，《左氏》祝鮀數魯之分器，有夏後氏之璜，是夏璜已在魯矣；哀十四年宋向魋出奔，公文氏攻之，求夏後氏之璜，豈夏後有二璜乎？非冒名而何！此柳子厚《鐵爐志》所自作歟？

慶忌之疑

余得古玉印一方，上刻「成慶忌」三字，沁色鮮明，刀法古勁，考史竟無其人。《漢書•廣川王傳》：「王好勇，衣服學為成慶式。」唐人刺太子建成詩曰：「衣冠飾成慶，玉帛禮專諸。」是成慶誠勇士也，然「慶」字下少一「忌」字。《史記》范睢曰「成荊、王慶忌之勇」，又似成荊、王慶忌並非一人。至《儒林傳》之闕門慶忌，則又一人矣。《左氏》哀公二十年吳公子慶忌以驟諫而殺，是夫差之賢公子也，安得有要離之事？今蘇州有慶塔，無錫有慶忌塚，末知孰為公子忌埋骨處。至《管子》稱「水草之神名曰慶忌，短衣小冠，呼之可使千里寄書」，此又神而人名者矣，不合有印。

姚泓、駱賓王、黃巢諸人不死之疑

《唐詩紀事》云駱賓王不死徐敬業之難，所題靈隱詩是遁後之作。余按《太平廣記》載姚泓不死劉裕，所斬於建康市者，偽姚泓也。唐人詩話言黃巢不死，敗後為僧，洛陽橋題詩有「閑倚欄杆看落暉」之句。何璘《澧州志》言闖賊不死，逃澧州石門之夾山為僧，其墳尚在，書《奉天玉和尚之碑》，卒於康熙甲寅二月，遺像鴟目蠍鼻，惡不可言。

《長編》二事

燭影斧聲事，李燾《長編》直書之而不諱。《長編》乃進呈孝宗、請御製序文者，何以直采野錄所言？蓋「玉斧畫雪」云云，原並無太家弑逆之說；道士張守真奏「天上玉鎖已開」等語，亦無甚關礙故也。《建隆遺事》以秦王廷美為太宗乳母王氏所生，《長編》力辨其非，以廷美與趙王廷俊同母，母姓耿氏，乃太宗親告宰相之言，故《紀聞》以為杜太后所生者，亦非也。

霍光、張飛能文之疑

《班史》稱霍光不學無術，故伊尹放太甲之事俱所不知；乃《西京雜記》載光《答孿生兄弟書》，先引殷王祖甲云云，再引許厘公一產二女、楚唐勒一產二子事，忽而博雅乃爾耶？《蜀志》劉巴輕張飛：「大丈夫何暇與兵子語！」似飛椎魯無文矣；乃涪陵有飛所作《刁斗銘》，流江縣有飛所書題名石，何耶？前明張士環有詩云：「江上祠堂橫劍珮，人間刁斗重銀鉤。」

曾子固不能詩之疑

宋人多稱子固不能詩，乃《上元祥符寺宴集》云「紅雲燈火浮滄海，碧水瑤台淨遠空」，又，《享祀軍山廟歌》「土膏起兮，流泉駃兮」，凡二百餘言，俱木減作者。

天星分野之疑

姜武孫駁天星分野之說曰：「天街者，中與外之交也，天之不詳內而略外也明矣。必若分界之說，是天已盡於中國，而中國以外之諸國竟棄之星辰以外也，有是理哉？且揚州在東而星紀則在北，雍州在西而星紀則在南，凡此舛午可疑者，不一而足。」







卷二十　原始類


今事古始

高承增有《事物紀原》一書，房德懋有《事始》一書，馮鑒之有《續事始》一書，予俱嫌其疏漏，常順筆補之。鬻爵始於秦，榷酤始於漢，榷茶始於唐。錢上有國號，始於劉宋之孝建元年。五服制度附書律上，始於後唐天成二年。授孔子後為曲阜令，始於後周廣順二年。封孔子後為衍聖公，本劉貢父所奏，始於宋政和二年。去孔子王號稱「至聖先師」，改塑像為木主，始於張孚敬，見張璁本傳。燒紙錢始於開元二十六年，王璵為祠祭使者，以紙錢代帛。留養始於北魏太和十二年，詔罪人父母年老，更無成人，又無期親者，仰案後列奏以待報。兌漕改民運為官運始於平江伯陳瑄。武官加提督始於陝西總兵李如松。

畫像不始於勾踐

《事物紀原》以畫像始於勾踐鑄范蠡，不知殷高宗夢傳說，已有圖形以求之說矣。

立碑

劉熙《釋名》以立碑始於王莽。

衙門不始於侯景

《能改齋漫錄》言「衙門」二字始見於《侯景傳》，不知袁紹攻公孫瓚，毀其衙門，已見《三國志》矣。

迎佛不始於漢明帝

《通鑒》以迎佛始於漢明。按《正字通》引《帝王世紀》秦時西域沙門寶利房聘秦，始皇囚之，房竟飛去；《漢書》武帝得西域祭天金人，置甘泉禮拜：皆佛之先聲。又《大事記》以漢哀帝元壽元年，月氏使者伊存口授弟子秦景《浮圖經》為佛入中國之始。《拾遺記》屍羅朝周穆王，左耳出青龍，右耳出白虎，則更在前矣。

用笏不始於宇文

《通考》以入朝用笏始於字文。按《玉藻》有「史進象笏，書思對命」之文，似乎其來已久。

從品官不始於宇文

《通典》以從品官始於宇文。按《漢•官志》有「二千石」、「比二千石」之文，所云「比」者，即從品之義。

郡縣不始於秦

《左氏》鄭伯請於楚莊王曰：「其俘諸江南，夷於九縣。」趙簡子曰：「上大夫受縣，下大夫受郡。」薳啟疆曰：「其餘四十縣，長轂四十。」大抵春秋時大國滅小國，皆私置為郡縣，不待始皇兼並後也。

漕粟不始於蕭何

《國策》張儀說魏王「粟糧漕庾，不下十萬」，為「漕」字初見。《史記》秦攻匈奴，「飛芻挽粟，起於黃、腄、琅琊，轉輸北河，率三十鍾而致一石」，是漕粟不始於蕭何也。再按「夏後氏五十而貢」，既已有貢，則荊、揚、雍、豫九州之粟應無盡行陸運之理；《禹貢》曰「達」，曰「浮」，曰「亂」，運漕之義想亦隱寓其中矣。《毛詩》「土國城漕」，又「言至於漕」，亦漕字之見端。而《左傳》秦輸晉粟，命曰泛舟之役，似亦漕之濫觴歟？

輿圖不始於東漢

孔穎達疏《周禮》以為司空郡國地圖始於東漢，按《史記正義》曰：「天為蓋，地為輿，故地圖曰輿圖。」武帝元狩六年，御史奏輿地圖，請所立國名依周大司徒建邦之土地之圖，立齊、燕、廣陵諸郡。淮南王諫儉伐曰「按其圖不過寸許」，後光武亦披輿圖指示鄧禹。

青苗錢不始於王安石

《舊唐書》代宗永泰二年五月稅青苗地錢，十一月詔青苗地頭錢苗子多少三分取一，隨處糶貨，市輕貨以送上都，納青苗錢於庫。《新書》大曆元年詔天下苗一畝稅錢十五，以國用急，不及秋收，苗青則徵之，號「青苗錢」，此青苗之始也。至宋李參為淮南轉運使，令民自度麥粟之贏，先貸以錢，俟穀熟還官，號「青苗錢」，經數年，廩有餘糧。王安石知鄞縣，仿而行之，頗有成效。後又引《周官•泉府》輸息二十而五之說，一歲之中兩翰息錢，遂至流毒天下。

「十三經」之名不始於前明

顧亭林《日知錄》謂「十三經」之名至明始立，此說未是。按《莊子》稱孔子翻十二經以說老聃，是三代前已有「十二經」之說，而未定何書。至晁氏《郡齋讀書志》則載「石室十三經」之目，疑其名固立於宋時也。

還魂因果不始於佛法

《前漢•五行志》女子趙秦死六日而活，見其亡父，告以二十七歲不死。其時尚無佛法，已有還魂之說。或云《左氏》晉獲秦諜，殺之絳市，七日而蘇，亦此類矣。至於因果報應之說，《左氏》所載尤多。

九品官不始於曹魏

《通考》以九品官始於曹魏，按《國語》曰「外官不過九品」，《周禮》有「七命」、「九命」之文，是數極於九，自古已然，官定九品，非曹魏所創也。古卿有上、中、下，大夫、士亦有上、中、下，合而計之，非九品乎？

《玉海》不始於王伯厚

王伯厚著書名《玉海》，《南史》張融集號《玉海》，曰：「玉以表德，海以崇善。」是《玉海》之名不始於王伯厚也。梁武帝撰《金海》，其書不傳。

回文詩不始於蘇若蘭

《詩苑類格》謂回文詩始於竇滔妻蘇若蘭，其實非也。《文心雕龍》云：「回文所興，則道厚為始。」傅咸有回文反覆持，溫太真有回文詩，俱在竇滔之前。

佩龜不始於唐

《朝野僉載》言紫金魚袋所以置通門籍之符，武后改為龜，尊玄武之義。然考漢尹宙碑云「龜銀之胄，奕世載勳」，謝康樂詩有「解龜牽絲」之語，然則金龜之佩不自有唐始矣。

用銀不始於金哀宗

《日知錄》言用銀起於金哀宗，古惟南蠻用銀，宣德前御庫銀止萬計而已。此說殊不確。按《唐書》呂用之紿楊行密曰：「用之有銀五萬定，埋於所居，克城之日，願備麾下一醉之資。」《五代史•食貨志》明昌二年天下見在金千二百定，銀五十五萬。《吊代錄》宋貢金銀數目至五千萬兩。《北盟會編》金人括銀八千萬，無蜂窩者不受。《元史》完澤對仁宗云：「歲入之數銀十萬有奇。」《耶律楚材傳》回鶻以銀一百萬買天下鹽課，又劉篤馬以銀五十萬買官廊房地，皆在明宣德之前，已用銀如是之多矣，安有至宣德而內庫轉少之理？惟唐憲宗元和三年詔禁采銀，《宋仁宗本紀》言交廠以銀易緡錢，此則寧人先生所本也。先生又因《左氏》有「錫之牛羊雞豕狗三百」之語，遂謂三代以前民不能殺一雞，必自上制其死命，亦可笑矣。

起復不始于伯禽

後世服未闋而起復者，多以伯禽居周公喪征徐戎為詞，蓋本子夏問「金革之事無辟」，孔子答以「魯公伯禽有為為之」之語也。按王伯厚云：「《尚書》 『王來自奄』，孔注云：『周公歸政之明年，淮夷奄又叛，魯征淮夷，作《費誓》。』《魯世家》伯禽即位之後，管、蔡反，淮夷、徐戎並興，於是伯禽伐之於，作《誓》。據此則伯禽征淮、徐在周公未歿之前，非居喪即戎也。《左傳》殽之戰晉始墨，若伯禽行之，則晉不言始矣。」閻百詩云：「孔穎達疏《禮記》『伯禽痛哭征徐，居母喪也』，其時周公尚存。」

改元不始於漢文帝

人以改元始於漢文帝，不知偽《武成》以虞、芮質成之年為文王受命改元之年，《史記》秦惠文君十四年更為元年，《竹書紀年》魏惠王有後元年。《商書》「惟元祀十有二月乙丑朔，伊尹祠於先王」，疑是湯崩不逾年而改元之證也。余按改元之制，古無一定，唐虞終三年喪，舜禹皆行之，而逾年即位者周也。然漢人亦不甚重之，故列侯皆自稱元年，《功臣表》稱「平陽侯曹參元年」，《諸侯王表》稱「楚王戊二十一年」，是侯王亦有改元之制，不以為嫌也。後世惑長生之說，乃縮去其已往之年而為更新之號，竟有以四字改元、三字改元者，如唐之「天冊萬歲」、魏之「太平真君」、梁之「中大通」、「中大同」是也。

筆不始於蒙恬

《毛詩•靜女》篇「彤管有煒」，是三代前有筆矣，故孔子著《春秋》，筆則筆，削則削。

紙不始於蔡倫

蔡倫，東漢宦官也，《飛燕傳》有「赫蹄小紙」之稱。

射潮不始於錢鏐

漢索勱至樓蘭屯田，水漫斷堤，勱怒，厲聲鳴鼓，且戰且射，水為之平。《水經注》載之甚詳。

海運不始於元

杜詩「雲帆轉遼海，粳稻來東吳」，又曰「吳門持粟帛，泛海淩蓬萊」，是海運唐亦有之，不始於元。

長城不始於始皇

《蘇代傳》燕王曰：「齊有長城钜防，足以為塞。」《竹書紀年》梁惠成王二十年，齊閔王築防以為長城。蘇秦說魏襄王曰：「魏西有長城之界。」是長城之築不始於始皇也。

纏足不始於李後主

婦人纏足，《墨莊漫錄》以為起於李後主窈娘。楊升庵《丹鉛錄》引古樂府之「新羅繡行纏，足趺如春妍」、杜牧詩之「鈿尺裁量減四分」駁之，以為唐時已有矣。《輟耕錄》亦云始於五代。余按《漢隸釋》漢武梁祠畫老萊之母、曾子之妻履頭皆銳，是證據之最古者。然沈約《宋書•禮志》「男子履圓，女子履方」，是又非銳之說也。大抵古女子行不露足，慎夫人衣不曳地，王莽妻亦然，以為美談，可見古婦人衣皆曳地，不露足也。若纏足之事，轉在男子，《毛詩》「赤芾金舄」，卜子夏小傳曰：「幅，偪也，所以自偪束也。」箋云：「如今行滕也。」行而緘足，故曰行滕；邪而纏之，故名邪幅。衛褚師聲子襪而登席，出公怒其無禮，豈古人必赤足登席乃謂之有禮乎？蓋雖脫履解襪，而足上自有邪幅裹之故也，想婦人亦當如男子矣。大抵婦人之步貴乎舒遲，《毛詩》「月出皎兮，佼人了兮，舒窈糾兮」，《毛傳》：「舒，遲也；窈糾，舒之姿也。」張平子《南都賦》「羅襪躡蹀而容與」，焦仲卿詩「足下躡絲履，纖纖作細步」，既以緩行為貴，則纏束使小，在古容或有之。故《急就章》「靸鞮卬角褐襪巾」，師古注：「靸，韋履也，頭深而銳，平底，俗名跣子。鞮，薄革小履也。巾者，裹足巾，若今褒足布。」 《漢書•地理志》「趙女彈弦跕躧」，師古注：「躧與屣同，小履之無跟者也。跕謂輕躡之也。」是數說者皆漸漸有以小為貴之義。然唐白香山詩曰「小頭鞋履窄衣裳，天寶末年時世妝」，韓致光詩曰「六寸膚圓光致致」，皆極言其小而終不言其弓，可見潘妃之步金蓮花，亦非弓也。《北史》任城王楷刺并州，斷婦人以新靴換故靴，知男子婦人同一靴也。郭若虛《圖畫見聞記》唐代宗令宮人穿紅錦靿靴。楊妃死於馬嵬，人藏其錦襪，觀者人一錢。太白《越女詞》：「屐上足如霜，不著鴉頭襪。」皆婦人穿靴襪之明證，其非弓也明矣。《宋史》治平元年，韓維思穎王記室，侍王坐，有以弓鞋進者，維曰：「王安用舞靴？」可見當時婦人舞才著弓鞋，平時不著也。惟北宋徐積詠蔡家婦云：「但知勤四支，不知裹兩足。」陸放翁《老學庵筆記》宣和末，女子鞋底尖，以二色合成，名錯到底。伊世珍《郎嬛記》言徐玉英臥履以薄玉花為飾，內加龍腦，謂之玉香。此則弓鞋之明證，盛行於宋時。若《玉壺清話》載唐明皇詠錦襪云「瓊鉤窄窄，手中弄明月」，以為弓鞋之證，恐是小說家之附會。

妓女不始於管仲

人皆稱《管子》「女閭三百，以待天下之賢者」為妓之始。余按魯莊公時南宮萬奔陳，陳使婦人飲之酒而裹之，此婦人即妓也；不然良家女豈肯侍人飲酒耶？《國語》越王罷女為士縫衽，子夏論樂稱「猶雜子女」，《史記》「趙王，其母倡也」，皆妓之濫觴。薛綜《西京賦》注云：「洪崖者，三皇時妓人也。」《康熙字典》引之，而又云見《萬物原始》。又《漢武外傳》云：「武帝置營妓，以待軍士之無妻者。」《易•蒙卦》六三爻「見金夫，不有躬」，程傳謂「見人多金，悅而從之，不能保有其躬」，疑即倡妓之類，而周公爻詞已有其象矣。

慶生日不始於唐明皇

古無慶生日之文，《容齋五筆》及本朝毛西河皆以為起於唐玄宗之千秋節。惟《能改齋漫錄》引梁簡文帝之生日為太妃持齋，唐太宗之生日辭郡臣朝賀，誦 「哀哀父母，生我劬勞」之語，是在玄宗之前。余按《顏氏家訓》笑孤露之人此日為供頓而不知悲，則更在簡文、唐太宗之前矣。《戰國策》犀首跪前為張儀千秋之祝，燕王喜使栗腹以百金為趙孝王壽酒，《東漢書》王望為太守，舉萬年之觴，此皆介壽所由始，而俱不必在生日也。大抵《詩》之「介眉壽」，漢之為某壽，皆以宴飲為本，而以介壽為節文；今以介壽為本，而反以宴飲為節文也。

廟像不始於佛家

《三國志》窄融為廣陵都督，起浮圖，以銅為人，黃金塗身，衣以錦彩，疑為佛像之始。然《華陽國志》文翁守蜀，造講堂，作石室。安帝時烈火為災，獻帝興平元年太守高聯復造周公禮殿，《全蜀•藝文志》云：「二人皆有石像，石室中有孔子坐像，其坐斂蹠向後，屈膝當前，七十二弟子侍於兩旁。」此後世廟像之始也。《隸續》載孔子見老聃畫像，弟子侍者一人，車上一人。又金鄉山司隸校尉魯君家有石祠，四壁青石隱起，皆刻古忠臣、孝子、烈女之像，載《水經注》。顏魯公書《東方朔畫像記》後跋云：「捏素為之。」霍去病得休屠祭天金人以歸，則是外國所為，非中國也。

刻板書不始於馮道

俗傳刻板書始於馮道，唐柳比《家訓序》言在蜀時嘗閱書肆，見字書小學率雕本印紙，似在道前。若《五代史》「《和凝文集》百卷，自鏤板以行世」，凝與道同時人也。《宋史•藝文志》曰：「周顯德時始有經籍刻板，學者無筆寫之勞。」朱昭芑《史糾》駁之，以為「刻板當始於唐武宣之世」云云，然亦無所考也。後漢乾祐時聶崇義為國子博士，校定《公羊》，刊板國學。宋真宗幸國子監，問邢昺「經板幾何」，昺曰：「十餘萬。臣少從師授經，經存疏者百無一二，力不能傳抄。今板本大備，士庶家皆有之。」東坡《李氏山房藏書記》言見老儒先生，自言少時求《史記》、《漢書》不可得，幸得皆手抄讀之。近年市人轉相摹刻，抄寫之言，日傳萬紙。古無刻本，大率傳抄，故《南史》沈驎士年過八十，猶抄細字書效十篋；梁袁峻自寫書，日課五十紙。其後刻書之事至北宋而始盛。余按陸深《河汾燕閑錄》云「開皇十三年十二月八日上敕佛經雕板行世」，是刻板書隋已有之，更在柳氏所言之前矣。

元寶不始於金章宗

今元寶每定五十兩，多言《金史•食貨志》「章宗命銀每定五十兩，值百貫，名承安寶貨」，此元寶之始也。按《唐書》高祖武德二年鑄錢，有「開元通寶」之稱，疑金人誤讀為「開通元寶」，故以名其銀。《西溪叢語》引李審言《記聞》極駁乾重元寶、開通元寶之誤，云：「重寶、通寶，錢名也。《唐•食貨志》云：『錢徑八分，重二銖，其文用八分，隸、篆三體。開化二十六年以後錢甚惡，詔所在鑄開元通寶錢，其文為歐陽詢所撰，回環可誦。』薛璫《唐聖運圖》云： 『初進蠟樣，文德皇后掐一角，故錢上有指甲痕。』然則開元者，非明皇國號之開元也。」余按明皇時長安富人姓王名元寶，明皇問其富，因奏「願以絹繞南山之樹」云云，似「元寶」二字由來舊矣。

瓷器不始於後周

相傳瓷器始於柴世宗，然潘岳《笙賦》「披黃包以授甘，傾碧瓷以酌醽」，柳子厚有《代人進瓷器表》，陸魯望詩「九天風露越窯開，奪得千峰翠色來」，是瓷器不始於後周。

靈台不始於文王

《隸釋》「堯葬慶都，名曰靈台」，是在文王靈台之先。或曰是後人摘取東漢堯廟碑陰之語，非堯時先有此名也。

太極說不始於周元公

東漢張遐字子遠，江西餘干人，侍徐稚過陳蕃，稚指之曰：「此張遐也，通《易》理，所著有《太極說》。」見《饒州府志》。

「強項」二字不始於《漢書》

光武稱董宣為強項令，以不肯拜公主故也。按《素問》岐伯曰「諸頸項強皆屬濕」，是漢前早有此語。

會通河運漕

會通河，今之運河也。元至元中以仲暉言，自東平安民山鑿至臨清，引汶絕濟，屬之衛河，為轉漕道，名曰「會通」。然岸狹水淺，不任重載，終元之世，海運為多。永樂間命尚書宋禮等治之，然後分河置閘，而漕運大通，事截禮體傳中。至逐地置倉，改民運為兌運，則自平江伯陳瑄始，其部署亦載瑄本傳中。

殿試不始於武后

《漢書•晁錯傳》：「有司舉賢良文學之士，錯在選中，上親策之。」按詔有「有司各帥其志，選有人數」及「登大夫於朝，親諭朕志」等語，蓋時所同舉皆獲登於殿庭，與《董仲舒傳》只策首選不同。後世殿試之制蓋仿於此，以為始於武后者非也。

文字不始於蒼頡

《易•繫詞》曰：「河出圖，洛出書。」是伏羲時事，蒼頡乃黃帝臣也。《易緯》云：「燧人刻石云：『蒼牙通靈昌之成。』」鄭注「燧人在伏羲前」，是其前已有文字矣。

牛耕不始於趙過

賈公彥以為古無牛耕，牛耕始於漢趙過，故《周禮》牛人之職不言耕事。然《山海經》曰「後稷之孫叔均作牛耕」，孔子弟子冉耕字伯牛，似乎三代時已有牛耕矣。嚴冬友曰：平原君云「秦以牛田之水通糧」，當為牛耕之始。故《呂氏春秋》季春出土牛，示農耕早晚，此其國俗也。又《史記•律書》言「牽牛」云： 「牛者，耕種萬物也。」

鹽官始於漢

《管子》官山府海，煮海為鹽，吾子女子食鹽若干，未聞有商運之說。《呂後紀》「後貧時政苦食淡」，是貧人不得食鹽也。《賈復傳》「迎鹽河東」，《第五倫傳》「載鹽太原」，始有商運之意。《漢•百官志》有鹽官，蓋商運而監之以官也。張林欲官自鬻之而尚書朱暉自繫於獄，此與韓愈駁張平叔條奏相同。劉禹錫詩序云「五方之賈，豪侈相尚，而鹽賈尤熾」，則鹽商之橫久矣。《魏書•食貨志》孝文弛鹽禁，與民共之，而豪占者多，乃仍立灶置官。宋慶曆時欲弛鹽禁，而范文正公不可，則私鹽之禁舊矣。本朝尹文端公常云：「鹽政不必設商置引，但聽民自煮自鬻而官抽其稅，則省卻商人中間之剝取豪費，而國課更充。」予偶閱王大考《國憲家猷》，嘉靖時歲辦二十二萬四千引，一引納稅八分。御史汪鋐奏不必禁私鹽，但請官抽其稅而給照加賞，則公私鹽利皆歸國用。松江李雯之論曰：「鹽產於場，猶五穀之生於地，宜就場定額，一稅之後，不可問其所之，則國與民兩利。」又曰：「天下皆私鹽，則天下皆官鹽矣。」此二說正與尹公之說相符。

訪拿訟師始於子產

訪拿訟師始於子產治鄭，鄧析務難之，與民之有獄者約，大獄一衣，小獄襦袴。民之獻衣袴而學訟者，不可勝數。子產患而殺之，見《呂覽》。

抄家不實始見《漢書》

抄家不實獲罪始於許廣漢搜上官桀家，遺失繩索千枚得罪，見本傳。

印小書始於南齊

印小書始於南齊衡陽王鈞，寫「五經」置巾箱中。

乞巧始於成武丁

乞巧始於桂陽成武丁，見吳均《續齊諧記》。

兒生三日之賀始見於《北史》

兒生三日之賀，始《北史》高澄尚馮翊公主，生兒，為湯餅之會。《唐書》高宗龍朔三年子旭輸生，大赦天下；王毛仲產子三日，明皇遣高力士賜物云云：皆其證也。滿月為彌月，見《毛詩》。

廁籌、廁紙一見《北齊書》，一見《元史•后妃傳》

廁中用紙見《元史•后妃傳》裕宗徽仁皇后事太后孝，至溷廁所用紙，亦以面擦令軟以進。廁籌見《北齊書》文宣帝令楊愔進廁籌。

國子監起於隋

《唐書•馬總傳》云：古有學之名，無監之名，國子監之名起於隋大業年間。

羨餘始見於《周禮》

《周禮》凡起徒役，毋過家一人，以其餘為羨，此後世「羨餘」二字之所由始。然漢以前《平準書》中無此名色。唐開元八年宇文融括籍外羨田，張虛數，以正田為羨，編戶為客，歲終，籍錢百萬緡。德宗時劍南韋皋有日進，江西李蒹有月進，杜亞、李綺等俱以常賦入貢，名為羨餘。宋仁宗、孝宗有屬下卻進羨餘之詔。《后妃傳》劉太后時漕臣劉綽自京西還，進剩糧千餘斛，乞付三司，後曰：「卿識王曾、張知白、呂夷簡、魯宗道乎？此四人豈因納羨餘進哉！」

物以九計始於元

今貢物以九計，取九五之義。然《元史》君賜臣亦以九為數，《耶律留哥傳》世祖賜其妻姚裏世人九口、馬九匹、白金九定。

印契始於宋高宗

《宋史•食貨志》元絳知永新縣，豪子龍聿誘少年周整博而取其田，周母告官，官驗有母手印存，弗受。及絳至，母又來訴，絳視券，呼聿曰：「券年月居印上，是必得周母他牘尾印而撰偽契續之耳。」聿駭伏。高宗建炎五年，始令諸州印賣田宅契紙，自今民間爭田，執白契者勿用。

缺襟袍始於隋文帝

今之武官多服缺襟袍子，起於隋文帝征遼，詔武官服缺胯襖子。唐侍中馬周請於汗衫上加服小缺襟襖子，詔從之。馬縞《中華古今注》言之甚詳。

緞始於元

「緞」字不見經傳，《遼史》道宗清寧十年詔「南京不得私造御用采緞」，此「緞」字之初見史書者，從鞋不從緞。緞音遐，《急就篇》注云：「履跟之帖也。」《魏書•釋老志》興光元年敕有司於五鞋大寺內為大祖鑄佛像云云，此「鞋」字不作今「緞」字之解。至於《四愁詩》之「贈我錦繡緞」杜詩之「張舍人遺織成褥緞」，此乃段匹之稱，非今之緞也。

釘鞋始見於唐德宗

唐德宗避朱泚之亂，出幸奉天，天大雨，從者皆著釘鞋。見《通鑒》。

==葉子戲始於李郃

《咸定錄》唐李郃為賀州刺史，與伎葉茂連江行無事，乃撰骰子選，號「葉子戲」。咸通以來，天下尚之。鄭氏《經籍編》有《葉子格》三卷，宋錢希公家有《葉子戲譜》。

雨衣始於陳成子

《左氏》陳成子遇雨，衣制杖戈。注：「制，雨衣也。」制讀與草聲相近，徐鍇《說文繫傳》以為蓑也。

鬧裝帶始於唐

余每見骨董家持玉結子，雕刻玲瓏者號「鬧裝帶」。後讀香山詩曰「貴主冠浮動，親王帶鬧裝」，才知故是唐時物。薛田亦有詩曰：「九苞綰盡佳人髻，三鬧裝成子弟韉。」

短串始見《抱樸子》

古用錢數不足，不知起於何時。《抱樸子》曰「取人長錢，還人短陌」，晉時已有此此說。梁武時以鐵錢之故，商賈多奸，有東錢、西錢、長錢之分；以七八十為一百，末年竟以三十五為一百。後五代以七十七為一百。今所謂短串者，每百文僅一二文耳，是錢法今善於古也。梁時銅貴，故有鵝眼、線環等名。今天界寺所存銅佛，相傳梁時所鑄，費銅百萬斤，則無怪乎當時之銅貴矣。唐元和中京師用錢每貫頭除二十文，今市井間亦有此說。

漢軍始見於《宋史》

漢軍之名始見於《宋史•劉延慶傳》，遼將蕭幹擒獲糧將王淵，得漢軍二人，蔽其目，留帳中。夜半偽相語曰：「聞漢軍十萬壓吾境，吾師三倍，敵之有餘。」此蓋遼稱宋軍為漢軍也。《金史•兵志》伐宋之役，參用漢軍及諸部落，而統以國人。

行事舉例不始於南朝

吳虎臣以行事舉例始於南朝欲用江夷領詹事，王淮引謝琰之例以相格，不知《周禮》士師掌獄之八成，漢有決事比，魏有停年格，皆例也。《何武傳》武欲除吏，先為科例，有防請托。谷永曰「不為陛下廣持平例」云云。陳寵有《詞訟比》七卷，《晉志》有《漢令甲》凡百篇，皆例也。







卷二十一　不可亦可類


自稱其字非禮而自稱亦可

顏師古《漢書•匡衡傳》注：「不宜自稱其字。」然後之名士往往有之，王右軍《敬謝帖》稱「王逸少白」；《廬山遠公集》盧循與遠公書稱「范陽盧子先叩頭」；柳公權《與弟帖》末云「誠懸呈」；荔枝樓法帖有陳文惠與人書，前云「堯佐白」，而後云「希元再拜」。

稱公最尊而有時逢怒

古稱勳貴曰「公」，晁錯父稱子為「公」，古人以為可笑。然《南史》何偃稱顏延之為「公」，顏怒曰：「身非王公之公，非田舍之公，又非君家阿公！」

作婦人傳稱夫家姓而稱母家姓亦可

毛曾侯作《戴烈婦傳》，馮山公引《春秋》杞伯姬以正之，謂當稱夫姓。毛西河以為不然，乃歷引《後漢史》班昭、樂府徐淑及蘇若蘭、謝道蘊，辛憲英，桓少君以駁之。馮復引皇甫謐作《龐娥親傳》，其父乃趙居安也；《漢書》稱萬石嚴媼，因其子嚴延年也；孟子之母齊姜氏，而今但稱孟母為證。毛又引後漢劉長卿妻桓氏刑耳守節，朝廷旌其門曰「行義桓嫠」，彼此駁辨不已。余按古人行文，於此種書姓處原無成例，稱母家、稱夫家俱可也。欲息二說之爭，莫如雙稱之，如云 「某烈婦戴氏」，則無所口實矣。

從子稱侄男非古而稱亦可

《清波雜記》曰：唐碑顏真卿、柳宗元俱以從子稱侄男某，非古也。《爾雅》女子謂昆弟之子為侄，故《左氏》曰「侄其從姑」，又曰「其侄鬷聲姬生光。」按《漢書•疏廣傳》兄弟之子皆稱子不稱侄也，姨母有母名，稱甥且非，而況叔伯乎？朱子以為猶子之稱亦不典，古人但稱兄子、弟子耳。王伯厚曰：「《呂氏春秋》『黎丘之鬼善效人之子侄昆弟之狀』，則先秦已有侄稱，未為非古。」

婚禮不賀而賀亦可

《戴禮》曰：「婚禮不賀，娶婦之家三日不舉樂，思嗣親也。」不知《左氏》罕虎如晉賀夫人，又《禮》賀娶妻者曰「某子使某，聞子有客，使某羞」，注：「羞者，佐其供具；客者，鄉黨僚友之賀客。」豈非婚禮亦賀之證歟？或問以詩賀可歟，曰：「亦禮也。《毛詩》『間關車之牽兮』，申培《詩說》：『宣王中興，士得親迎，其友賀之，而作是詩也。』」

爭財禮非禮而似禮

女家爭財禮聘物，最為惡俗。按《韓詩外傳》曰：「夫邑邑行路之人許嫁矣，然而未往也，見一禮不備，守死不往，君子以為得婦道之宜，故舉而歌之。」漢鄧南甲之女臨嫁檢奩具，不肯行，曰：「一物不具，夫輕我矣！」然則今之爭聘物者，似亦有所本。

搢紳非縉紳而稱縉紳亦可

《周禮•典瑞》「王晉大圭」，注：「晉讀搢紳之搢，搢，插也。紳，大帶也。謂插笏於紳也。」今曰「縉紳」，誤矣。然《荀子•禮論》「縉紳而無釣帶」，楊倞注：「縉與搢同。」又《五帝紀》「薦紳先生難言之」，徐廣注：「薦紳即縉紳。」

稱六十為六旬似誤而非誤

《說文》「十日為旬」，今稱六十歲為六旬，誤矣。然《漢書•翟方進傳》「旬歲間免兩司隸」，師古注：「旬，滿也。旬歲猶云滿歲也。」是稱六十為六旬，未為不可。

生不稱諱而稱諱亦可

《禮》「生曰名，死曰諱」，又「卒哭乃諱」，以故歐公疑樊毅《西嶽碑》不宜生而稱諱。按《漢書》宣帝詔曰「天子之名難名而易諱也」，是生而稱諱亦未嘗不可也。

稱季父不稱叔而稱叔亦可

《禮》「兄弟子猶子也」，故《漢書•疏廣疏受傳》直稱父子，不稱叔侄。伯仲叔季者，雁行之序，平輩之稱，非可施於伯父叔父也；然《北齊書》河間王孝琬被武城鞭撾呼阿叔，樂陵王百年乞與阿叔為奴，則阿叔之稱亦已久矣。

婚禮不用樂而用樂亦可

《郊特牲》曰：「婚禮不用樂，幽陰之義也。」然《關雎》「琴瑟友之」、「鍾鼓樂之」，樂也；《左氏》「鳳凰於飛，和鳴鏘鏘」，樂也；古樂府有《房中樂》，則婚禮用樂亦可。

填諱非禮而周益公行之

今人作祖父行狀，末書某人填諱，未知起自何時。大抵六朝諱親名過甚，後人遂因而附會之，且必求一顯貴之人為之列官稱爵而填之，非禮也。按《曲禮》 「卒哭乃諱」，蓋葬而虞，虞而卒哭，虞之前事死如事生，故不諱也。《檀弓》曰：「卒哭，宰夫執木鐸以命曰：『舍故而諱新。』」亦卒哭乃諱之義。今人立行狀時，未葬未卒哭，又何諱之填？《喪服小記》：「書銘，自天子達庶人，一也。男子稱名，婦人稱姓。」《檀弓》云：「銘，明旌也。以死者為不可別，故以旌識之。」名可書於旌，獨不可書於行述乎？今婦人狀亦書填諱，婦人有氏而無諱，又何諱之填乎？況子貢、子思稱仲尼，子路稱孔丘；樂正子稱孟軻；屈平稱皇考伯庸；《春秋》稱藏孫紇；《論語》稱「杞不足徵」、「不在其位」；《詩》稱亶父、公劉，「克昌厥後」，「駿發爾私」；曹志為植之子，而上表稱「幹植無私」；杜甫父名閑，詩中不諱閑；《太史公自序》曰「喜生談，談生遷」；李翱《皇祖實錄》曰「公諱楚金」；《顏氏家廟碑》曰「公諱惟貞，字叔堅」；陳子昂作父墓誌曰「公諱元敬」：皆自填諱也。以上諸說，汪蛟門先生言之甚詳。余按《周益公集》跋王左丞贈曾祖詩末書通真郎田橡填諱，則填諱之非，由來久矣。

天地不合祭而合祭亦可

天地合祭，古人以為非禮，朱子以為可行，而未申明確據。余按《召誥》「丁巳用牲於郊，牛二」，若非合祭天地，焉用二牛？「越翼日戊午，乃社於新邑，牛一，羊一，豕一」，社祭土用太牢，其別於祭地也明甚。謂社即祭地者，《郊特牲》也，謂南北郊冬夏分祭者，《周禮•大司樂》也，二書出於漢，不若《尚書》之可據。

古無墓祭而墓祭亦可

古人於墓只有奔喪、去國二事，而無祭。《禮記》曰：「奔喪者不及殯，先之墓，北面哭盡哀。」又曰：「去國則哭於墓而後行。」《左氏》季子復命哭墓；公孫齊與臧孫如墓。漢蘇武還，以太牢謁武帝園陵。魏晉以前，臣子不謁山陵，惟王導以布衣之交始行之，皆古不祭墓之證也。然《周禮》墓祭則塚人為屍，《孟子》有東郭墦間之祭，其來久矣。《曾子問》： 「宗子去在他國，庶子無爵而居者，可以祭乎？」孔子曰：「望墓而為壇，以時祭。」又《史記•周本記》「九年，武王上祭於畢」，集解：「畢，文王墓地名也。」又《韓詩外傳》曾子曰：「椎牛而祭墓，不如雞豚之逮親存也。」此皆墓祭之見於秦、漢前者。《通考》曰：「寒食上塚，開元年間編入五禮。」

無交不弔而弔亦可

今人有素無交而往弔喪者，似乎可笑，而恰合古禮。按《雜記》：「相趨也出宮而退，相揖也虞祔而還，相問也既封而退，相見也反哭而退，朋友也虞祔而退。」以情之厚薄為去之早遲。所謂相趨者，慕名之人，相揖者，曾一揖之人：皆非朋友也。東漢會葬動至三萬餘人，太丘雖道廣，諒不至友多如是。《北史》和士開母喪，有丁鄒、嚴興為義孝，人多笑之，是亦無交而弔之流弊也。

異姓不為後而為後亦可

異姓為後者，魏陳矯本劉氏子，而出繼舅家，遂姓陳。吳將朱然本姓施，以姊子為朱後，遂姓朱。《晉書》周逸本左氏子，為周家所養，周後有子，時人譏逸不復姓，逸歷序古事以自解。

繼父不祭而祭亦可

或問望溪先生：「異姓為後，可祀先人否？」，先生曰：「以恩與義屬而世祀焉，誠也；以氣屬而命之曰為後，偽也。古之有國家者，祀九皇六十四氏，以及因國之無主後者，而況其所養乎？然不祭其祖宗也，《禮疏》：『繼父祭無屍，稷饋而已；不三獻，陽厭而已。』」

女不主喪而主之亦可

白下布衣朱草衣死，無子，命其女主喪，人多笑之。予按《喪服小記》稱「婦人不為主而杖者，姑在為夫杖，母為長子削杖，女子子在室，為父母杖」，注云：「若長成，婦人在家，為父母雖不為主，亦杖。」長女子亦可為主也。杖本擔主之名，女子既杖矣，又何不可以主喪？較之東西鄰與里尹，不庸愈乎？又《大記》曰：「無男方則女主，拜男賓於阼階下。」既曰女主，則不論母妻女子矣。草衣所行，亦猶行古之道歟？

喪不弔而弔亦可

《穀梁》曰：「周有喪，魯亦有喪，魯不弔周。」審《穀粱》之言，是天子之喪猶不弔，而況於人乎？《禮經》己有喪，雖期功不弔。《曾子問》孔子曰： 「喪而弔，不已虛乎？」似有父母之喪，不必作外賓之弔也。然《檀弓》子張死，曾子有母之喪；齊衰而弔之，人以為疑，曾子曰：「我弔也歟哉！」似喪中亦可弔矣。

分家非禮而分家亦可

東漢語曰：「舉秀才，不知書；察孝廉，父別居。」《唐律》父在子分家者，杖一百。宋開寶二年，罪至論死。然《孟子》論王制只稱「八口之家」，朱子釋之，以弟為餘夫，壯而有室則別授百畝。《姚崇傳》曰：「比見達官家田宅水磑都起爭端，不如先有定分，以杜後爭。」是古未嘗禁人之分居也。若商鞅令民有三男不分居者倍其賦，則不分居且有罪矣。而陸賈各分其子資財，而逐日就養焉，是亦為分家之證也。

廟無二嫡而兩夫人並襯亦可

唐太常卿鄭餘慶有二祖妣，疑於祔祭，韋公肅議古諸侯一娶九女，故廟無二嫡；自秦以來，有一娶，有再娶，皆嫡也，兩祔無嫌。引溫嶠三夫人並祔，及顏真卿祖室有殷、柳兩夫人並祔為證。

為後者歸宗可而不歸宗亦可

唐豆盧寧無子，養弟子勣為子，後生子讚，人請為嗣，曰：「兄弟之子猶子也，吾何擇焉！」竟以勣嗣。若諸葛武侯初繼其兄瑾之子伯松，後己子瞻生，伯松仍歸於吳。羊祜無子，取弟子伊為子，及祜卒，伊不服重，曰：「伯父養己，己不敢違，然無父命，宜仍還本生。」

異姓不稱族而稱族亦可

族皆同姓，《堯典》孔疏言之甚明。《白虎通》以母黨、妻黨均稱族。然杜甫《寄唐八使君》云「與君同陶唐，氏盛族多人」，韓愈《送何堅序》云「何與韓同姓為近」，是異姓亦可稱族也。

墓銘不書子婦而書之亦可

黃黎洲言墓銘載女嫁某氏者，重所適也；不書子婦者，從所略也。然歐陽圭齋為許魯公碑書「子有儀，娶平江知州劉傑之女」，是子婦亦可書也。

合葬非古而合葬亦可，墓銘標題書配非古而書配亦可

唐、宋名人墓誌之文，無並其夫人而合撰者，蓋合葬非古，祔而離之也。孔子曰：「衛人之祔也離之，魯人之祔也合之，善夫！」似「穀則異室，死則同穴」之說，亦肇於周初，而非三代以上之禮。朱子葬父崇安，葬母建陽，不合葬也。東漢樊恭遺令棺柩一藏，不宜復見，如有腐敗，傷孝子之心，與夫人同墳異藏可也。以故錢氏云：「凡誌墓而書暨配某夫人者，不典之詞也。」黃梨洲亦云：「婦人從夫，誌合葬也，其題只書某官某公，不書暨配某氏也。」然金石文字中有唐垂拱四年澤王府主簿梁府君並夫人唐氏墓誌銘，四品孫義陽朱賓撰。大中十二年有滎陽鄭府君夫人博陵崔氏合祔墓士銘，秦貫撰。是唐人業已書夫人矣。因兩碑出於本朝終南山梗梓谷土中，錢、黃二公皆未見故也。前明王遵岩、陳東莊墓表，本朝魏叔子、楊一水墓表，亦俱書暨配某氏，標於題目之前。余按夫在而妻先卒，昌黎為都統韓宏妻撰銘，父在而子為母刻石，臨川為楊學士母撰銘，碑首標題俱冠以某官某公之妻。是則錢、黃二公之說雖本婦人從夫之意，而其間亦尚可通融。

婦人不稱頓首而稱之亦可

楊彪夫人袁氏與曹操卞夫人稱頓首，見《古文苑》。

忌辰不飲酒而飲之亦可

忌辰不飲，禮也。然《孔叢子》季節見子順賜酒，辭曰：「先君之忌辰也。」子順曰：「飲也，禮服衰麻見於君及先生，與之梁肉及酒，無辭，所以長長而不敢遂其私也。」是忌辰不飲而亦可飲也。

同姓不為婚而為婚亦可

同姓不婚，人皆知之，然鄭夾漈言姓不同而氏同可以為婚，如孔子之孔出宰孔，孔文子之孔本姬姓是也。姓同而氏不同不可以為婚，如孔文子不得與姬姓為婚是也。氏同而姓不同可以為婚，如王伯輿為康成高弟子，為其兒稚賓娶王處道女是也。故劉嘏以為同姓有正姓、庶姓、單姓、復姓之分，如胡母而為胡，鍾離而為鍾，皆宜分別論也。王莽娶同姓而改曰宜春氏，蓋亦未明姓與氏之分別耳。

繼嗣非古而禮有可通

古人無子為之立後者，後其繼別之宗，非人人無子可以立嗣也。《喪大記》曰：「喪有無後，無無主。」《公羊傳》曰：「大宗無後不當絕，小宗無後當絕。」可見非大宗俱不應立嗣也。惟《雜記》云：「士之子為大夫，則其父母弗能主也，使其子主之，無子則為之置後。」《孔疏》：「置後者，謂借他大夫之子暫為喪主，一若為之後者，而喪畢即撤，仍不立後也，故曰為之置後。若宗子則直為之立後矣。」今非封建之世，無諸侯宗子，原無後之可立，然漢《石渠禮議》曰： 「大宗無後，族無庶子，已有一嫡子，當絕父嗣以繼大宗否？」戴聖曰：「大宗不可絕，言嫡子不為後者不得先庶耳，若族無庶子，則當絕父以後大宗。」宣帝詔曰：「聖議是也。」《大清律》有「官員襲蔭」一條，云：「有嫡立嫡，無嫡立庶，無庶以同族之倫次相當者繼之。」猶有古時諸侯繼絕之意。朱文端公曰：「古人貲財皆入宗子之家，宗子為之祭無後者。今無宗子，則繼嗣之說自可通融。」

小宗不可絕而可絕

子夏傳嫡子不繼大宗，是小宗不可絕也。然羅虞臣《長子亦可為人後議》，孫遠死而無嗣，其弟重以長子彬後之，或曰：「重之命非也，長子不得為後。」 曰：「斯重宗之義也，吾將以重為知禮矣。昔子思兄死，而使其子白續伯父以主祖及曾祖之祭，蓋遠嫌也。以兄代兄，是謂奪宗，以子繼伯父，則有父命焉，其孔氏之家之變禮乎？重之命惡得為非？」此一段見閻百詩《潛丘劄記》。閻最淵博，當非讕語，但所引羅虞臣者，不知何代人；子思之事，亦不知所據何書。







卷二十二　應知不知類


母以子貴而晉人不知

子為天子，尊母為後，禮也。獨晉豫章君生明帝，終帝之世，竟不追封，群臣亦無言者。

郊日不弔而伊川不知

《郊特牲》云：「郊之日喪者不哭，不敢凶服，敬之至也。」宋哲宗賀明堂禮成，溫公薨已六日，群臣是日往弔，原朱異禮。伊川不引《郊特牲》禮以折東坡，而乃引《論語》「是日哭則不歌」，致為所戲，坐經學之疏。

郊日可弔而東坡不知

按《梁書》左軍將軍馮道根卒，是日上春祀二廟，帝問朱異曰：「吉凶同日，可乎？」異引《檀弓》「衛侯祭廟，即日往弔柳莊」以答，是吉凶可以同日之證。東坡知戲伊川而不知引此事以折伊川，亦坐史學之疏。

國君不死社稷而懷宗不知

《曲禮》曰：「國君死社稷。」注云：「死其所受於天子也。」蓋為諸侯言之，如後之督撫死一省之社稷，今之州縣死一州一縣之社稷是也。若天子固以四海為家矣，《春秋》「天王出居於鄭」、「天王狩於河陽」，正此義也。明懷宗不肯南遷，似誤讀《曲禮》、未讀《春秋》之累。然即以諸侯論，若公劉、大王皆夏、商諸侯也，亦何嘗不遷豳、遷岐，而必拘拘死社稷乎？先儒言東坡周平王一論已誤欽宗於前，又誤崇禎於後。

嫡母無厭而趙岐不知

趙岐注《孟子》稱庶子喪母，有厭於君夫人之說。晉何澹之因生母喪而嫡母存，疑於所服，問范宣，宣曰：「婦人無專制之事，不得引父為比而屈降其子也。庶子喪其所生之母，惟父得厭，母不得厭也。」按《禮》有死於宮中者，為之三月不舉祭，亦甚言庶子之父不可奪其子之喪矣。父且不可厭，而況其母乎？古者卿有側室，大夫有貳宗，父子異宮，聽庶子自居其宮而遂其服也。北朝劉豐八子皆庶出，一子喪服，八子偕服，一時傳為佳話。

康王之誥《陳書》沈文阿有說而東坡不知

東坡疑康王即位麻冕用幣，以為非周公之制。本朝毛西河駁辨千言，以為新君登極，宜用吉禮，是也。不知陳朝沈文阿先有此說，陳高祖崩，世祖即位，群臣議謁廟之禮，文阿議曰：「既葬有公冠之儀，始冕受麻冕之策，示天下以有主也。惟三宿三吒，上宗曰饗，斯蓋祭儐受福，非賀酒耳。」東坡若讀過《陳書》，便無此疑。魏尚書奏議：按《周禮》天子公即吉，服皆玄冕朱袞，玄衣纁裳，有喪凶則變。《顧命》康王麻冕黼裳，邦君麻冕蟻裳。云麻冕者，冕不加采色也，又變其裳，非純凶，亦非純吉也。案《禮》三年之喪，越紼而行事者有四，郊其一也。郊必袞冕大裘，則受顧命、見諸侯獨不可以冕服乎？

師作「眾」字解見賈逵《論語注》而王旦不知

宋王文正公主禮闈，論題當仁不讓於師，有舉子將師作「眾」字解，文正公以為臆說，黜之。不知本漢賈逵《論語》：「師，眾也」，非臆說也。

郊天可以獻熟而宋真宗不知

宋真宗問朝臣：「《禮》『至敬不享味而貴氣臭，故郊祭用牛，生用也』。何以《鼎卦》有『聖人烹以享上帝』之說？」其時朝臣俱不能對。按《國語》 「禘郊之事，則有全烝」。鄭注：「內饔實鼎曰烝。」《禮器》，「郊血，大饗腥，三獻焰，一獻熟。」是烹以享上帝也，但郊則先設血而後設腥與焰，三獻之祭，血、腥與焰一時同薦，既云全烝，則不體解可知。大夫士小祀之屬，惟薦熟而已。大抵上可以兼下，下不可以兼上。余嘗見古大鼎，可以函牛。

明人雷同國號而大臣不知

觀文是煬帝殿名，乾德乃偽蜀年號，唐宋之臣辨明二事，以此受知。宋孝宗議改元重熙，汪應辰不可，曰「契丹曾以紀年」，遂改隆興。至明代而八股取士，士大夫多空疏不學之人，以至國號重復古代者，不一而足：永樂者，前涼張重華、五代妖人張遇賢，宋賊方臘之號也；正德者，西夏乾順之改號也；天順者，金叛將楊安兒、元泰定帝太子阿速吉八之號也；天啟者，元魏元法僧、梁永嘉王蕭莊、唐末南詔豐祐之號也。

起居即問安而李涪不知

唐李涪《刊誤》稱：「今謁尊者稱祗候起居，起居者，指動止而言，近有『起居某官』者，其義安在？」不知《漢書》王莽使人「起居太后」，是作問安之義。稱「起居某官」者，非誤也。杜少陵詩「起居八座太夫人」，亦是問安之義。

喪禮有玄孫服而汪鈍翁不知

沈括《筆談》言人疑喪禮無玄孫為高祖服制，不知曾者重也，由祖而上皆曾祖也，由孫而下皆曾孫也。苟有喪，必為服三月之服。《尚書》武王告廟云「惟有道曾孫周王發」，《毛詩》成王於後稷雖隔千年，猶稱曾孫，此其證也。《禮》所謂「以五為九」者，謂旁親之殺也。上殺止於九，旁殺至於四，而皆謂之族，過此則非族，無服矣。汪鈍翁未見《筆談》，故集中有此疑。

天子無小宗、大宗而楊廷和父子不知

《大傳》：「別子為祖，繼別為宗。」所謂別子者，諸侯之次子適他國者也，繼此別子者遂為大宗。此指士大夫而言，若天子諸侯，祖某帝而宗某王則有之矣，並無小宗、大宗之說。楊廷和父子與一時議禮諸臣誤認孝宗為大宗，興獻為小宗，則大謬矣。據《大傳》之說，則興獻乃真大宗也。諸臣謹守司馬光、程伊川之說不敢有違，不知伯叔者，乃雁行兄弟之稱，不可加諸伯父叔父也。皇伯之稱，俚鄙不經，所生者必稱叔稱伯而諱其父字，則出母嫁妻尚且稱母稱妻矣，況所生父母而可以遽加抹殺乎？諸臣但知引漢宣之不帝戾園、光武之不帝南頓君，而並不知安帝嗣和帝，追尊生父清和孝王曰「孝德皇」，妣，《左氏》曰「孝德皇后」；桓帝嗣質帝，追尊皇考蠡吾侯曰「孝崇皇」，夫人趙氏曰「孝穆皇后」。其時東觀儒臣從無爭一疏者，蓋其時人心質樸，而亦大、小宗之說了然於心中故也。廷和乃云「古嗣位之君，無加生父以『皇』字者」，目不見《後漢書》，陋矣。況濮王生長仁宗宮中，原撫如兒子，而嘉靖從外藩入立，年已長成，其中又與濮議不同耶？宜乎胡世寧之正直、李承勳之沉毅，其議禮皆與張桂合也。其時惟席書一奏最為平允。本朝毛西河駁辨數千言，惜不令廷和父子一見。

西京即有墓誌而王儉不知

齊太子穆妃葬，欲作墓誌，王儉以為不見古史。按《西京雜記》杜子夏葬長安，臨終作文，命刊石埋墓，此墓誌之始也。或曰顏延之為王珍作，以其素族，無碑銘故耳，刊於羨道則自裴子野始，見《事物紀原》。

史遷禍因作史不因李陵

人皆言史遷為李陵事受腐刑，而史遷與任少卿書亦言受刑後乃作《史記》。余按《三國•魏志》王肅奏明帝以「漢武聞太史公述《史記》，命取《孝景本紀》及已本紀覽之，於是大怒，削而投之。今此兩紀，有錄無書。後遭李陵事，遂下蠶室」。據肅言則太史非為腐刑而始作謗書也，乃先為謗書而始入腐刑耳。按子長《報任少卿書》先言「佴之蠶室，重為天下觀笑」，後言「恨私心未盡，文采不表於後世」，爰引文王、仲尼、屈原事，處困著書以自況，是腐刑之後乃作《史記》；而下文敘表、紀、書、世家、列傳之數云云，又謂「草創未就，會遭此禍，惜其不成，是以就極刑而無慍色」，則未受刑以前先已操觚，至受刑以後方得脫稿耳。

崔浩禍不因作史

《崔浩傳》言浩禍由作史，余常疑太武雖暴，何至將寵任之臣因文字之失而忽加誅滅？後閱《宋書•柳元景傳》，魏太武寇汝穎，崔浩密有異圖，元景從弟光世要河北義士為浩內應，謀泄浩誅，而光世南奔。據此傳，是浩之誅非為史禍也，何以《魏書》本傳既不載，而南、北史亦無此條？

苻生並不好殺

《晉•載記》極言苻生之酷暴好殺，《洛陽伽藍記》有趙逸者，年百餘歲，言曾親見秦王苻生並不好殺，言其酷者，皆苻堅弑生後附會之詞。此與《金史》賈益謙為海陵雪冤事同，金世宗時言海陵過惡者皆遷官，故實錄所載，未免附會者多。

立子殺母魏法不盡然

《魏書》稱魏法漢武帝，立其子必殺其母，故胡太后有「寧死不隕胎」之言，頗不盡然。景穆之母賀夫人也，太武不因立景穆而殺之；太武之母杜貴嬪也，明元不因立太武而殺之。

罷藩鎮宋法不盡然

李燾《長編》曰：太祖謂石守信曰：「為天子大難，不如為節度使之樂。」此言不欲其領禁兵，非不許其為節度使也。而司馬光《紀聞》以為守信等俱以散官歸第，誤矣。按《宋史》李漢超齊州防禦，監關東兵馬十七年，郭進以洛州防禦守西山巡撫二十年，王審琦為忠正節度使，高懷德為歸德節度使，其他如賀惟忠之守易州，李謙溥刺隰州，韓令坤鎮常山，張美之守滄景，皆與之管榷之利，使自募驍勇，便宜從事，所以二十年無西北之虞。自寶元、康定以後盡反其所為而藩籬盡撤，金兵乃入無人之境。

漢高非劉氏不王、非有功不侯亦不盡然

高祖詔「非劉氏不王」，然韓、彭皆異姓王也；詔「非有功不侯」，然陽城延以軍匠造未央宮，封梧齊侯，非有功也。見高文《功臣表》。

曹彬下江南不戮一人亦不盡然

《宋史》稱曹武惠下江南不戮一人，按馬令《南唐書》言宋兵至城，城中縉紳士女盡避難登瓦官閣，吳越兵縱火焚之，一時哭聲震天。次日過之，盡為灰燼。《梅澗詩話》曹景建《金陵樂官山序》曰：「南唐初下，諸將置酒高會，樂人大慟，乃殺之，聚葬官山，因名樂官山。詩云：『城破轅門宴飲頻，伶工執樂淚沾巾，駢頭就戮緣家國，愧殺南朝結綬人。』」

明宰相必用翰林而不盡然

相傳明代拜相必用翰林出身之人，崇禎五十相皆翰林也。然永樂時楊士奇以儒士由舉府審理，順天時李賢由吏部主事，正德時楊一清以薦辟起家，並非科甲。







卷二十三　不符類


《史記》與《尚書》、《左傳》不符

《史記》周公奔楚，成王乃發《金滕》；介之推惡子犯要君，乃作《五蛇歌》以申怨。與《尚書》、《左傳》皆不符，其他類此者甚多。

楊惲事《漢書》與謝承《後漢書》不符

《漢書》載楊惲之死，為與孫會宗書腰斬，妻子徙酒泉。獨謝承《後漢書•楊豫傳》云豫祖父惲封平通侯，子惠宗坐與台閣交通，有罪國除，豫上書乞還本土，其詞云「臣祖惲念安社稷，指刺奸臣，以致死徙」云云，是與《漢書》不符矣。謝氏《漢書》今雖亡失，而此語則見於顏氏《匡謬正俗》，蓋唐時此書尚未亡。

稱伊尹貌《荀子》與《晏子》不符

《荀子》「伊尹面無鬚眉」，而《晏子》乃云「伊尹蓬而髯」，二說不符。

昭王南征《左氏》與《呂覽》不符

《左氏》「昭王南征而不復」，人所知也。《呂氏春秋》昭王巡楚而溺，辛遊靡振之，兼振蔡侯。王歸，乃封於西翟，實始為西音。是昭王南征而復也。

昭靈夫人事《史》、《漢》與陸士龍《頌》語不符

陸機《漢高功臣頌》曰：「太公伏軾，皇嫗來歸。」是高祖之母昭靈夫人未嘗不歸也；《史記》、《漢書》皆不載皇嫗始末，但云母媼而已。顏師古注「媼為烏老切」，致招《廣記》所載狂生之誚。

孔子不答戰陳《左氏》與《論語》不符

《論語》衛靈公問陳於孔子，孔子不對，曰：「俎豆之事，則嘗學之；軍旅之事，未之學也。」《左氏》：「孔文子之將攻太叔也，訪於仲尼，仲尼曰：『胡簋之事，則嘗學之；甲兵之事，未之聞也。』退，命駕而行。」是對孔文子，非對衛靈也。

四大鎮事馬端臨《通考》與《宋史》不符

張、韓、劉、岳之有功宋室，史言之詳矣；獨馬氏《通考》引汪藻、葉適之奏，極言「韓世忠執縛縣令，逼取錢糧，天子召之三四而不赴，元夕取民間子女，置酒高會」，與本傳西湖跨驢光景絕不相符。端臨亦稱四將不過削平內寇、撫定東南而已，一遇女真，非敗則逃，故秦檜不慮北方之未取而先憂南方之可危，殺之誅之，然後江左稍安，此明指岳公也。然則京口之戰，順昌之捷與朱仙鎮之威名，史皆言耶？或云馬碧梧故秦相門下士也，端臨所言不無誣妄。

《十六國春秋》載周處事與《晉史》不符

《十六國春秋》載處為苻堅所擒，堅欲用之，處不屈；謀弑堅，事覺，堅赦之；再再謀弑堅，為堅所誅。《晉書》則云周處病卒於太原苻氏。

《唐書》王才人事與《兩朝獻替記》不符

《唐書》武宗寵王才人，嘗欲以為皇后。每出獵，輒袍而騎從，群臣奏事者往往誤以為帝，以妃貌類帝故也。帝疾亟，謂妃曰：「吾氣奄奄，將與汝辭，奈何？」妃對曰：「陛下萬歲後，妾願一殉。」帝崩後，自經於幄下。宣帝嘉其節，贈賢妃。李衛公《文武兩朝獻替記》云：「自上臨幸王才人，有專房之寵；以驕妒忤旨，日夕而隕。群臣驚懼，以上成功之後喜怒不測。」

楊妃之死劉賓客詩與《唐書》、《通鑒》不符

楊妃縊死，新舊《唐書》、《通鑒》均無異詞，惟劉禹錫《馬嵬》詩云：「貴人飲金屑，倏忽舜英暮。」似貴妃之死乃飲金屑，非縊也。又云「平生服杏丹」，亦他書所不載。

宋野乘記太宗之崩與正史不符

宋野乘載太宗燕京之敗，股中十二矢，妃嬪盡為契丹所虜，歸後傷重而崩。神宗泣告臣下，欲用兵復仇。若果有此事，而慶曆朝臣竟有仇不報，何耶？抑有所諱而不敢言耶？余按《寇準傳》：準至道元年自青州召見，帝足創甚，褰衣以示準曰：「卿來何緩耶？」據此，則野乘所載未為無因。

《金滕》、《史記》與《尚書》不符

《史記》周公薨後成王才開《金滕》，《尚書》言公居東都時開《金滕》，是生死不相符也。

《國策》載李牧事與《史記》不符

李牧死，《國策》極言其冤；《史記》則言牧不受命，捕得斬之。《通鑒》主《史記》，《大事記》主《國策》。

金人《南遷錄》與《金史》、《大金國志》不符

金人張師顏《南遷錄》載章宗內侍姚天貴與牛刁兒爭地，訟之大興尹，尹不能決，乃奏章宗。上方與李宸妃飲，令別踏地與刁兒，以此刁兒怒，與穆三奴等於七夕入宮殺章宗。宸妃以疾不與，聞變，急召宰相完顏章等討賊，迎磁王允明，立為皇太叔。有司奏宸妃知情，乃亦賜死云云。常疑此一節事何以《金史》無之，《大金國志》、《宋史》皆不載入，但云帝薨，以善終稱。後閱《賓退錄》，極言張師顏《南遷錄》之誣，世宗賢主而誣以新台之行，允迪賢太子而誣以南涼觀被殺，此書半屬子虛。然此種傳聞，亦可存之，以留疑案。

周處事史與碑不符

《晉書》周處討齊萬年，軍敗無援，力戰而死。《通鑒》因之，亦無異詞。惟陸平原作《周孝侯碑》稱「舊疾增加，奄捐館舍，春秋六十有二」，與史不符。

《心史》載文天祥事與宋、元史不符

鄭所南《心史》云文山大罵元祖，數其五罪，致被剖割取其心肺食之，皆與宋、元史從容柴市之說不合。又載元主好食孕婦乳中血，並食腹中小兒，太覺荒謬。予故常疑此史之不真，鐵匣在井二百年，斷無紙墨不壞之理。惟四言詩一首殊可愛，曰：「今日之今，霍霍栩栩。少焉矚之，已化為古。」

明仁宗景泰之崩野史與正史不符

陸釴《病逸漫記》曰：景泰為宦者蔣安陰受天順皇帝之旨以帛勒死。仁宗崩驟，因宮人毒張后，誤以其藥進帝而帝崩。或云雷震也。

燕懿王德昭之死《涑水紀聞》與《宋史》不符

《宋史•燕懿王德昭傳》德昭請行太原之賞，帝不悅，曰：「待汝自為之，賞未晚也。」德昭退而自刎。柯氏《新編》所載亦同。獨司馬光《紀聞》言德昭好啖肥肉，體太充盈，一夕啖肉過多，痰湧而卒，與《宋史》不符。李燾《長編》但存其說而不取。

吳越重斂《五代史》與《錢氏私志》不符

歐公《五代史》極言錢氏重斂其民，下至雞魚卵鷇，必家至而戶取，諸案吏持簿量苔至數百人。按錢世昭作《錢氏私志》則云：錢惟演為西京留守，歐公任河南推官，頗狎一妓，而惟演逐之，以故有憾於錢氏，所作似非信史。然《江表志》亦云：吳越時民多赤體，用竹篾繫腰間，民貧至此，而吏胥雖貧，亦家累千金。《順存錄》曰：錢氏欠租至一斗便定徒罪，以故江景防入宋，沉圖籍於河，以蘇民困。總緣自武肅王來三世，竭十三州之力以事大國故也。《通鑒》則載吳越王宏佐知國有十年之蓄，乃賜復境中租稅三年，亦與《五代史》不合。

宇文虛中之死野史與《宋史》不符

《金史》、《宋史》以宇文虛中之死為自取，毫無褒詞；然施德《北窗炙果》云：虛中作三詩有云：「人生一死渾閑事，裂眥穿胸不汝忘。」紹興十五年謀挾淵聖南歸，為人告變，虛中急發兵，直至金主帳下，金主幾不能脫，事不成而誅。按兩史皆不載此事，而但云以謗訕得罪，然百口全死，似必有他故，不止謗訕也。況淳熙初贈開府儀同三司，諡肅湣，開禧中又賜姓趙氏。觀宋之尊崇如此，則《北窗炙果》之言必非虛妄。

羅願拜嶽廟之事外集與正史不符

《宋史》羅汝楫作御史，助秦檜劾岳飛。後其子願知鄂州，以父嫌不敢入嶽廟。然願頗博雅，作《爾雅翼》一書，治鄂有善政。一日者自念怨不及嗣，過嶽廟入拜，竟死。此事人皆疑武穆雖靈，未必如是之隘。考曹涇作願本傳，引《新安續志》謂鄂州大旱，願立日中請禱，致疾而卒。洪武二年王禕作《小集後序》，亦云天旱禱雨得疾卒，皆與《宋史》不符。

趙元昊之死《筆談》與《宋史》、《金史》不符、《長編》又與《筆談》不符

《書談》言元昊初生一子曰寧令受，寧令者，華言大王也。其後又納沒臧訛之妹，生諒祚而愛之，寧令受之母，授戈於寧令受，使殺之。寧令受遂入元昊之室，刺元昊未殊而走，諸大佐沒臧訛嚨討殺寧令受，明日元昊死，諒祚遂立。宋史、金史《元昊傳》中不載此事，俱言元昊善終，子諒祚嗣位西已。《長編》則云元昊凡七娶，生子以貌類他人殺之。五娶為野利氏，生寧令哥而愛之，為娶沒移氏為妻，見其美，自娶之，立為新皇后。寧令哥憤而行弑，投刃未殊，乃割其鼻去，匿黃蘆訛龐家，為訛龐家所誅。元昊以鼻創死，二三月諒祚始生，蓋遺腹也。

宋齊丘之死《江南野史》與馬令《南唐書》不符

龍袞《江南野史》稱孫晟對世宗曰：「江南有甲兵三十萬，以長江抵十萬，宋齊丘抵十萬。」世宗亦曰：「不殺齊丘，和議不成。」故縱反間於元宗而誅之。馬令《南唐書》頗不以為然，言齊丘能見用於烈祖而不能見知於元宗，亦周亞夫鞅鞅非少主臣之意。齊丘亦自知之，故哭周宗死曰：「來亦得時，去亦得時。」

岳武穆之死正史與《北盟會編》及諸野乘不符

《宋史•岳飛傳》但言秦檜附會其獄，歲暮不成，手書片紙付獄，即時報飛死而已。《朝野遺記》言飛之敝於獄也，實請具浴，令壯士拉脅而殂，獄卒隗順負其屍，葬之北山之漘。《北盟會編》則言飛天竺題詩有「寒門富貴在何時」之句，為万俟高所證，乃閉眼受掠，中毒而卒，葬菜園中。大抵死法黯昧，故兩書不同，且所言葬處亦不同。至於棺上有鉛筒，私號賈宜人墳，出於南宋《相眼》一書，書名亦奇。

關壯繆之死《三國志》與《閣帖》不符

《吳志•潘璋傳》璋部下司馬馬忠擒羽於臨沮夾石，及其子平。《閣帖》鍾繇表稱羽為曹仁所手刃，是兩說不同也。《蜀記》操擒羽，欲活之，左右曰： 「公不記徙都遷許事耶？」乃殺之。又稱孫權欲活羽以敵曹，左右不可，乃殺之。裴松之以為羽乃陣亡，非生擒也，駁之甚力。是關公之死竟有三說矣。

范公論唐八司馬之事與《唐史》不符

宋嚴有翼序柳子文云：王叔文工言治道，順宗在東宮，頗重之。與俱文珍、韋皋等相忤得罪，而、八司馬之名紛然出矣。作史者不審是非，以成敗論人，非實錄也。賴范文正公論之曰：「叔文人望稍輕，然順宗即位，與劉禹錫等決事禁中，議罷中人兵權，牾俱文珍輩；又絕韋皋私請，欲斬劉辟，其意可不謂忠乎？會順宗病篤，皋揣太子意，請監國而誅叔文，憲宗納皋之謀，遂行內禪。」《唐書》蕪駁。因其成敗而書之，不足為定論也。

韓壽事《高氏逸史》與《晉書》不符

《高氏逸史》通韓壽者乃陳騫女，非賈充女也。壽未娶而女亡，乃別婚賈氏。《晉書•賈充傳》及《世說》直言壽通充女而娶之，似惡充而揚其惡也。然騫女事亦誣，因騫從弟雉與騫子忿爭，遂誣加騫女以穢行耳，說見《高氏小史》。

《真誥》言郗鑒、《王陽明文集》述郭璞語皆與正史不符

《陽明文集》載某月日夢郭璞來見，極言王導之奸邪倍於王敦，正史為其所欺，賦詩一章而退；陽明亦賦詩和之，特存集中，以示後世。余按此等虛渺疑案，往往有之。陶氏《真誥》言晉郗太尉鑒之殺人家口、取其家財，《東坡志林》言唐楊綰之好殺，二人皆賢者，何以得此異論？

金主亮之死諸書不同

金主亮之死，諸書不一。員興宗《采石戰勝錄》云：諸酋射亮帳中，已中三矢，乃問：「是江南人？自家人？」曰：「自家人。」亮曰：「我去年作些沒道理事，今日饒我也由你，不然早早快殺。」萬戶一人直入殺之。《江上煬王錄》曰：肖這巴與所親信樂家奴謀，三更時伏萬弩於暗處，使人喊「南人劫寨」，家奴先盜其弓劍，以燭引亮出，諸人望燭明處，萬弩齊發。亮問劍所在，曰：「恐人盜劍，臣帶於身。」乃擲燭而逃。張棣《正隆事跡記》曰：耶律勸農懼點其兵，與直宿將毋毋裏哥謀乘亮未起射之，亮疑本朝人，愕然，曰：「軍變！」披衣而前，已為謀克當鶻射仆於地，乃執而縊之。《神麓記》曰：亮逼眾軍南渡，勸農使契丹阿列等以十一月二十六日夜以御營諸軍弓箭持滿，向內喧呼，亮曰：「莫非南軍至乎？」王光道秉燭引亮出帳，眾責之曰：「君虐民弑母，神人共怒；南朝何罪，而必伐之？」亮問：「汝等殺我，順南乎？歸國乎？」皆言「歸國」，遂射殺之而焚其屍。虞尚書《采石斃亮記》云：亮兵不利，退歸鎮江。諸酋乙未夜詐作南軍劫寨狀，直趨亮寢，曰：「我欲帳前白事。」親兵縱之入，遂射亮，亮問：「南家人乎？我家人乎？」曰：「我家人。」亮曰：「我自知無道，汝殺我亦當。」遂矢下如雨，並殺其妃三人而來求和。《金史•逆臣傳》則云：元宜、王祥亂作，大慶山曰：「事急矣！當出避之。」海陵曰：「走將焉往？」方取弓劍而中箭仆地。延安少尹等手刃之，手足猶動。指揮使大磬將矢來救，王祥笑曰：「已無及矣！」乃取衣甲裹屍焚之。







卷二十四　詩文著述類（上）


文人寓言

文人寓言不可為典要者，如：《晏子春秋》一桃殺三士。《史記》魯連射聊城書，齊將自殺；優孟假孫叔敖衣冠而莊王即欲用之。《國策》秦滅六國，而安陵六十里以唐睢故獨存。夏禹之鼎沒泗水；張華之劍躍龍津；相如作《長門賦》，武帝讀之，寵陳皇后如初。其實並無此事也。他如孔稚圭《北山移文》、嵇康《與山巨源絕交書》皆偶爾興到之作，孔與周交好無間，而山公與嵇亦並未絕交也。

行狀

漢丞相倉曹傳朝幹作楊原伯行狀，見《文章緣始》。江淹為宋太妃周氏行狀，見文集。

上梁文

上梁文見《溫子升集》，有閶闔門上梁文。

祭文

《曲禮》：「知生者弔，知死者傷。」《孔疏》：「弔詞面致傷詞，當書之於版，使人讀之而奠殯前。」此祭文之始也。

檄文

檄文始於周穆王，令謀父為威讓之詞，以責狄人。

編文用《爾雅》之非

郭注《爾雅》「閼逢」、「攝提格」：「未詳。」司馬貞《索隱》以《爾雅》為近人所作，所記年名不符，古鍾鼎從未有以閼逢、攝提記年者。鄭夾漈曰：「今人編年好用《爾雅》，名甲為閼逢、乙為旃蒙，是以一元大武為牛也。夫隱語為眢井逃難之言，豈可施於簡編乎？」

自注其文之非

歐公譏元微之《桐柏宮銘》自注典故，以為非作者法。今人犯此病者多。

編集以賦裝頭之非

文以賦裝頭，始於《文選》。劉禹錫曰：「文章家先立言而後體物，今以賦裝頭者，非也。」

詩賦不可為興要

上林不產盧橘，而相如賦有之：甘泉不產玉樹，而揚雄賦有之。簡文《雁門太守行》而云「日逐康居與月氐」，蕭子暉《隴頭水》而云「北注黃河，東流白馬」，皆非題中所有之地。唐明皇幸蜀，不過峨嵋，而香山《長恨歌》乃云「峨嵋山下少人行」。宣州去江數百里，郡中無江，而謝朓登城樓詩乃云「澄江淨如練」。蘇武詩有「俯看江漢流」之句，其時武在長安，安得有江漢？

文中用釋老

韓、歐文集無一字及釋老者，文品最高，曾、蘇便不免矣。范文正公有《水陸齋薦祖先文》，文文山有誕節、升遐、保安等疏，俱非文章上乘。至宋金華、焦弱侯侏亻離雜引，而江河日下矣。

一字異音

觭，杜子春讀為奇，鄭康成讀為掎；燋，杜讀樵，鄭讀雀；焌，杜讀俊，鄭讀鐏。又鄭司農釁讀徽，紛讀粉；康成郭讀燾，獻讀莎，修讀滌，俱不可解。

方言與今不合

方言者，一方之言，如今鄉言是也。然今古亦頗不同，如《公》、《穀》之以豫為踴，以狂為忄戊，以即來為登來，吳呼善伊為稻緩，楚呼妹為胃，以至化我、筍將之類，今皆不同。他如《左氏》以於菟為虎。《漢書》以抱小兒為面擁樹。如淳曰：「齊人以不知為丘。」高誘曰：「楚人以恨不得為柸治。」《淮南子》曰：「淮南人呼母為社。」范成大《吳船錄》蜀呼老為波。《世說》吳語以冷為毋乃渹。《長安志》秦人以水驟長為霸長。《大戴禮》楚人稱塚曰琴，故皋陶塚名公琴。《越絕書》越人謂鹽曰餘，故鹽官曰朱餘。《唐韻》江淮之間以韓為何。《匡謬正俗》山東謂眾為洋。《內則》注齊人呼巾為紛。《喪大記》注：「齊人呼棺索為緘繩。」今皆無此音。予杭人也，偶閱田汝成《委巷叢談》云「杭人以快速為鯽溜」，此語尚存也；「以好為現薩、醜為懷五」，則久無此音矣。

音義繁重

古無平、上、去、入之分，可以通讀，自齊梁間《四聲譜》出而後之編韻書者以一字分數音，而訓詁亦異，所謂動靜音是也。今按《康熙字典》「上」字注：「如上聲是掌切，為升上之上，屬動；去聲時亮切，為本在物上之上，屬靜。」有兩音兩義者，如食讀飼、中讀仲、王讀旺之類。如毀敗之「毀」讀上聲，《莊子》「其成也毀也」是也；非自毀而人毀之之「毀」讀去聲，《孟子》「毀其宗廟」是也。已成之「譽」讀去聲，《孟子》「不虞之譽」是也；媚人而譽之「譽」讀平聲，《論語》「誰毀誰譽」是也。風雨之「雨」，上聲，《易經》「雲行雨施」是也；自上而下之「雨」，去聲，《詩經》「雨我公田」是也。衣裳之「衣」，平聲，《繫詞》「垂衣裳而天下治」是也；衣被人之「衣」，去聲，《東方朔傳》「身衣弋糸弟」是也。玉音獄，入聲，《乾》「為玉為金」是也；琢玉工之「玉」音遇，去聲，《易林》「鉛刀攻玉」是也。出，入聲音黜，凡物之自出也；出，去聲音吹，推而出之也。《詩經》「君子如怒」，怒讀上聲；「逢彼之怒」，怒讀去聲。諸如此類，今行文者雖不能記清，然不可不知也。

字義相反

古用字有與字義相反者：亂之為治也，息之為長也，擾之為順也，荒之為定也，結之為解也，浮之為沉也，面之為背也，臭之為香也，糞之為除也。

俗用字不知所始

吊，哀死也，而取文案曰吊卷，縊死曰吊死。打，擊也，而造船曰打船，取漁曰打網。巴，地名也，而望遠曰巴想，勉力曰巴急。行棋也而曰著棋，披衣也而曰穿衣，其由來皆不可解。至於遣人曰差，本《詩經》之「既差我馬」，毛傳：「差，擇也。」蓋謂檢擇而用之也。少物曰欠，本《說文》：「甚，食不滿也。」 歇即欠。《匡謬正俗》載此二字，可見唐時已有此音。

左丘明見《史記•十二諸侯年表》

人常疑左丘明古無其人，《史記•十二諸侯年表》：孔子作《春秋》，魯君子左丘明懼弟子人人異傳，故具論其語，成《左氏春秋》。是左丘明者，乃魯國賢者，為孔子同時友，非弟子也，故曰「左丘明恥之，某亦恥之」。又班固《白虎通》以《春秋》書名黃帝時已有，亦奇。

尸女

魯莊公如齊觀社，《穀梁》（按：原誤作《公羊》。）云：「觀，無事之辭也，以是為尸女也。」范寗注：「尸，主也，主為女往爾，以觀社為辭。」語意不明。或讀女為汝，尤屬牽強。余按《漢書•地理志》齊襄公淫亂，姑姊妹不嫁，於是令國中民間長女不得嫁，名曰「巫兒」，為家主祠，嫁者不利其家，民至今以為俗。大概遇社會之日則巫兒皆出，妖冶喧闐，故莊公往觀，曹劌以為非禮。尸女或即巫兒。

上行用草書

《東觀餘論》云：「唐太宗許臣下用草書，惟署名處用楷書。群臣先正書而又加草，遂為花押。」按《通鑒》李元道佐王君廓時，上書房相，君廓私閱之，因不識草書，疑其傾己，遂反。可見上宰相書亦用草矣。余偶得王陽明擒宸濠時在軍中寄其父家信，亦草書，字如栗子大。

名數字義

南朝呼筆四管為一狀，見孔元舒《在家記》。北朝呼帶為腰，周武帝賜李賢御服十三鐶金帶一腰。裙亦稱腰，《唐•五行志》安樂公主造百鳥毛裙兩腰。陸雲與兄書曰：「一日上三台，曹公藏墨數十萬斤，今送兄二螺。」《北戶錄》亦稱墨為螺、為丸、為枚。衣稱稱，見《禮•喪服大記》「衣十九稱」，注：「單復具曰稱。」袍有表、衣有裳謂之一稱。名銀為流者，《漢書•食貨志》朱提銀重八兩為一流。名田為雙者，《唐書•南詔傳》官給田四雙為二百畝。《輟耕錄》一雙四畝也，佛地二畝為一雙。名酒為椑者，見段成式送人酒一椑。《博雅》椑，榼也。《集韻》飲器也。以金稱版者，見韓晉公與擔夫白金一版。《周禮•秋宮•職金》 「旅於上帝，供其金版」，注：「餅金謂之版。」以物稱覓者，《唐書•南蠻傳》十六枚為一覓。以食稱頭者，見《晉元帝集》謝賜功德淨饌一頭。又以食稱頓者，見《世說》羅友少時，伺人祠，曰：「乞一頓食。」面稱屈者，見《南海志》扶南國貢交面百屈。以寶稱俘者，見《尚書大傳》湯伐三股，俘厥寶玉。以玉稱隻者，見《穆天子傳》天子至群玉之山，載玉萬隻。以履稱診者，見《後漢書•王喬傳》有雙鳧從東方來，舉羅張之，得一隻舄，乃詔上方診視。以詩稱餉者，見《魏•文帝紀》以詩賦餉孫權。以城稱幣者，見《趙世家》馮亭以城七十幣吾國。以矢稱賄者，見《周本紀》王命榮伯作賄肅慎之命。以天子所到稱踐者，見《尚書序》成王既伐東夷，遂踐奄。以幣稱兩者，見《周禮•媒氏》「凡嫁娶入幣，純帛無過五兩」，注：「五兩，十端也。言兩者，取配合之名。」《孔疏》云「四十尺也」。錦稱純，見《穆天子傳》「獻西王母錦組百純」，注：「純，匹端名也。」以酒稱經程者，見《韓詩外傅》齊桓公置酒，令大夫後者飲一經程，管仲後，當飲一經程。《急就章》曰「稽檠程」，即經程之義也。以經稱斤者，楊升庵稱「《易》重一斤，《詩》重八兩」以人稱鎰者，陳白沙稱「堯萬鎰，孔子九千鎰」。稱地為弓者，《儀禮•鄉射》侯道五十弓。稱餅為軸者，見《太平廣記》唐儉過薛良，遺之以餅二軸。紙稱番者，見《唐書》太府月給蜀郡麻紙五千番。田可稱棱，陸魯望詩「我本曾無一棱田」。炙稱壯者，《後漢書》注《華佗別傳》有「炙此艾各七壯」之語；《三餘贅筆》醫家艾一灼謂之一壯。首飾稱樹者，《隋書•禮志》後首飾花千二樹。以一往稱一遭者，見楊子《方言》一周日一傮，即一遭也。又車亦可稱兩，《孟子》革車三百兩。絹稱匹者，《小爾雅》倍丈曰端，倍端曰兩，倍兩曰匹；《淮南子•天文訓》四丈為匹。稱牛馬為一頭者，見《漢書•西域•烏孫傳》馬牛羊驢七十餘萬頭。鼓稱通者，見《文選注》引《車戰令》：「嚴鼓一通，步騎士悉嚴。」一石稱一擔者，《後漢書•韋彪傳》注：「江淮人謂一石為一擔。」以裘稱石者，《史記•貨殖傳》羔羊裘千石。以簟稱領者，《世說》王大見王恭坐六尺簟，曰：「可以一領及我。」以珠稱琲者，《魏志》孫權貢珠百琲。以金稱笏者，《墨莊漫錄》朱芾為太常博士，寫《黃庭》小楷，詔賜白金十三笏。米可稱條者，見白香山《登靈應台北望》詩云：「臨高始見人寰小，遠望方知世界空。回音卻歸朝市去，一條米落太倉中。」

句讀

漢何劭公序《公羊傳》始連出「句讀」二字，「讀」字舊無音，當即《群經古注》所謂「讀若某某人讀之『讀』」也。馬季良《長笛賦》又言「察度於句投」，注云：「《說文》訓逗為止，投與逗古字通，音豆，句之所止也。」然則句所止為投，音之出為讀。古未有以讀為投者，亦未有以投為句之半者。自宋而後通讀為投，呼以豆音，凡館閣校書，旁點為句，句中點為讀，而讀遂改為半句絕之名。

書父祖考應從父稱

凡行狀之作，特狀其所狀之人，而無與乎其狀之者。故子狀父而稱父之祖考必從其父之稱，孫狀祖而稱祖之祖考必從其祖之稱。故唐穆員狀父所云「祖思恭，考元休」，白樂天狀祖所云「祖志善，父溫」，皆其祖父之祖考也。惟明之中葉，乃有稱其祖父之祖考而從狀之者之所自稱，不從所狀之人之所稱者，此流俗無稽之失，不可以為典也。凡高祖之父，連身數之為六世，離身數之為五世，《後漢書•蔡邕傳》邕六世祖勳，勳乃邕高祖之父。《邕傳》注引邕祖攜碑云：「攜曾祖父勳。攜生棱，棱生邕。」則連身數之也。陳子昂誌父墓，柳子厚表父神道，於高祖之上一世皆稱五代祖，則離身數之也。按《古文尚書》云：「七世之廟可以觀德。」《荀子》云：「有一國者事五世，有五乘之地者事三世。」是祖禰而上皆身所治，數世離身實本古制，故韓退之撰薛戎墓銘稱高祖為四世祖，此其證也。至凡所狀之曾祖、祖父與其鄉貫，有列於狀之前者，以上太常之館議諡編錄，任彥升之狀蕭子良、韓退之之狀柳渾、陳京是也；有疏於狀之內者，以托文章家撰著碑誌，韓退之之狀馬彙、蘇子瞻之狀其祖序是也。

古有史無經

劉道原曰：歷代史出於《春秋》，劉歆《七略》、王儉《七志》皆以《史》、《漢》附《春秋》而已，阮孝緒《七錄》才將經、史分類。不知古有史而無經，《尚書》、《春秋》皆史也，《詩》、《易》者，先王所傳之言，《禮》者，先王所立之法，皆史也；故漢人引《論語》、《孝經》皆稱傳不稱經也。「六經」 之名始於《莊子》，經解之名始於戴聖，歷考「六經」並無以「經」字作書名解者。

七言律即樂府

《舊唐書•音樂志》享龍池樂章十首，姚崇、蔡孚等十人之作，皆七律也。沈全期之《盧家少婦》一章，即樂府之《獨不見》也。陳標《飲馬長城窟》一篇亦是七律。楊升庵《草堂詞選序》曰：「唐七言律即填詞之《瑞鷓鴣》，七言仄韻即填詞之《玉樓春》也。」

聯句始《式微》

劉向《列女傳》謂《式微》之詩二人同作，是聯句之始矣。《文心雕龍》云：「聯句共韻，柏梁餘制。」

集句始傳咸

傅咸有回文反覆詩，又作七經詩，其《毛詩》一篇皆集經語，是集句所由始矣。

文集之名始東京

《隋•經籍志》曰：「集之名漢東京所創。」蓋指《班史》某人文幾篇、某人詩幾篇而言，實後人集之，非自為集也。齊、梁間始有自為集者，南齊阮孝緒為《七錄》，四曰文集，王筠以一官為一集，江淹自名前、後集是也。有一人之集止一題者，阮步兵集五言八十篇，四言十三篇，題皆曰《詠懷》；應休璉詩八卷，總名曰《百一詩》是也。亦有一集止為一事者，梁元帝為《燕歌行》，群臣和之，為《燕歌行集》；唐睿宗時李適送司馬承貞還山詩，朝士賀者三百餘人，徐彥伯編而序之，號《白雲記》是也。有一集止一體者，崔道融《唐詩》二卷皆四言是也。有數人唱和而成集者，元、白之《因繼集》，皮、陸之《松陵集》，溫飛卿之《漢上題襟集》是也。

近體詩出韻

近體亦可通韻，明皇餞王晙巡邊長律用六魚韻，而次聯即押用「符」字，十聯用「數」字，乃七虞也。蘇頲出塞詩五律用五微韻，而次聯用「麾」字，乃四支也。少陵寄賈嚴兩閣老用十一真，而三聯押「芹」字，乃十二文也。劉長卿登思禪五律用東韻，而三聯用「松」字，乃二冬也。《康熙字典》「重」字注云：「古人三聲通用，必謂另聲另用者，宋人拘泥之過也。」

八分書

李斯作小篆，程邈作隸，王次仲作八分。或不解八分之義，《讀書譜》載蔡文姬之言曰：「割程邈字八分取二分，割李篆字二分取八分，故謂之八分。」知此而隸與八分之辨已如列眉。

中國書在海外

西洋國有算法書名《幾何》，乃春秋時冉求所造也，今在海外而中國無之，猶之《楞嚴經》乃番僧語也，今在中國而西域無之，見《藝林餘話》。

然雖

《晉書•八王傳序》「然雖克滅權逼，猶足維翰王畿」，是倒「雖然」二字而用之。

諸子

《商子》二十六篇，雖奇崛不可句讀，而殿中御史之號實出是書，其非孝公之世明矣。《晏子春秋》裏淺已甚，參入孔子、曾子見晏子等語，尤為不倫。《管子》龐雜，非一人之筆。或本文列前而解自為篇，或有篇而無解。其自相矛盾者，如桓公十日齋戒召仲，仲三觴三行而趨出；又云樂飲數旬而後諫。戒勿用豎刁、易牙等語，屢稱而屢不同。且有西施、毛嬙等語，年代太懸隔矣。《墨子》奧澀難讀，既曰「非攻」矣，乃有《備城》、《備水》篇等；既曰「非儒」矣，乃南遊使衛，載書甚多。《所染篇》抄襲《呂覽》，《兼愛》、《明鬼》純盜《佛經》，至詆孔子為白公，尤悖。漢人好敷衍湊集以成一書，故《淮南•要略》一篇，全用《莊子》，《大戴禮》、《投壺》、《袁公問》、《僧子問》、（按：「問」字原脫。）《大孝》篇，半抄《戴記》，《保傳》一篇全寫《賈子》，《投壺》一篇又仿《儀禮》。

揚子

《法言》十三篇，其中評子胥曰「卒眼之」，評六國曰「方肉方木」，問餘耳曰「光初」，稱文帝曰「宮不女」，全是割裂文義，測庾猜謎，讀之欲嘔。末云「周公以來未有如安漢公之懿」，尤屬無恥。乃前見美於韓公，後見美於溫公，實不可解。或云美新投閣是谷永，非雄，雄年七十有一卒，不逮天鳳五年。余按揚子年四十餘入京，成帝方郊祀甘泉，是永始四年。次年王根秉政，薦之。由{{YL|永始四年}至天鳳五年計三十年，揚子以四十餘入京，又三十年正七十一。今必欲諱其莽大夫之恥，以為不逮事莽，乃自成帝建始元年數之，則移揚子入京之歲在二十年前，自可從而為之辭矣。夫建始初元，王鳳秉政，非王根，成帝並未祀甘泉，揚子必不枯坐京師至二十年以待王根之薦。谷永則死於王根之世，有明文矣。

古事見古人引用而不知所本

有古事見古人引用而不知所本者，《周禮•大司寇》注引《王霸記》曰：「置之空墠之地，五刑弼教之官，非理刑也。」《王霸記》不知何書。《顏氏家訓》曰：「曾子七十乃學，名聞天下。」劉子《謹獨篇》曰：「顏淵夜浴不改容。」曹子建《求自試表》曰：「恐犯詩人胡顏之譏。」陳琳與曹洪書曰：「有子勝斐然之志。」《漢書》崔駰賦：「顏淵明仁於度轂。」馮衍賦：「許由隱於負黍，皋陶漁於雷澤，吉良釋聖於羑裏。」《魏志•張淵傳》曰：「或取證於逢公，或推變於衝午。」孔穎達正義曰：「三始之目，章於帝軒。」《南齊•劉璡傳》曰：「曾子孝親而沉乎水。」又曰：「曾子不逆薪而爨，知其不為暴也。」劉《革終論》曰：「但設茅君之虛位，伯夷之杅水。」魯桓公二年，滕子來朝，朱氏灌甫曰：「樂正子記滕、薛旅朝隱公，桓王聞之征朝，滕以子往，薛以伯往，王怒，皆黜焉。」《屍子》曰：「堯寄於伊耆，舜灰於常羊。」唐人策問曰：「范蠡逞能於千樹，文子開教於五神。」《三國志•秦宓傳》曰：「三皇乘祗車出斜谷。」又曰： 「成湯見野魚而有獵逐之失。」《博物志》曰：「吳玉璧羽伐楚，六甲畫見。」邯鄲淳《受命述》曰：「鳴玉除壇，三搢以俟。」張衡《綬笥賦》曰：「周公惟事七涓有鄰。」《尚書大傳》曰：「舟張辟雍，鶬鶬相從。」又曰：「目作宴瑱飽，腹作宛惱饑，刀作離婁僻。」又曰：「既死明月魄，無復玻璃魂。」李涪《刊誤》曰：膗酒二十拍促曲名《三台》，大傳曲名《桐鼓》，殺空桑作。張衡《大象賦》曰：「出石所以旌處士，谷風所以應騶虞。」《管輅別傳》曰：「杜伯乘火氣以流精，彭生托水變以立形。」《淮南子》曰：「羿死於桃棓，祀為宗布，武王弑紂宣室，湯禽桀焦門。」《呂覽》曰：「成湯約於郼薄，武王窮於畢程。」賈子《新書》子胥傷五藏之寶，毀十龍之鍾。子貢觀魯廟之北堂，九蓋皆繼。禹以身解於陽盱之河。堯舉舜於童土之地。賈子曰：「陳靈公殺泄冶而鄧元去。」又曰：「齊桓假八流以自廣。」《鹽鐵論》曰：「孔子能方而不能圓，故饑於黎丘。」桓譚《新論》曰：子思好佩銀珮。孔子名牲牲，聞野人之歌而知之。《繹史•列士傳》曰： 「天遣白鹿乳夷齊，夷齊欲食鹿，鹿不來，乃餓死。」元晏《思遊賦》夏像韜塵於市北，修稀合而靡呈。皇甫謐《釋勸篇》云支伯以幽疾拒唐。顏師古《策題問》封钜大填，翠媯元扈，地皇出於雄耳龍門之嶽，人皇生於刑馬山提之國。《韓詩外傳》曰：「仁者好偉，和者好粉，智者好彈，有殷勤之意者好麗。」《文心雕龍》曰：「應瑒之鼻方於盜削卵，張華之形比於握春杵。漢瓠梁托弦以流韻，晉隸拊髀以清文。」劉畫《新論》曰：「微子感牽牛，樊噲感狼星，范蠡吠於狗竇，鮑申戴石而吟。」《論衡》曰：「子貢滅須為婦人。」《莊子》注：「務光長八寸，張師仲長尺二寸。」《墨子》文王舉閎天於置網之中，孔子疾齊景公不用，乃樹鴟夷子皮於田常之門。《歸藏易》曰：「宵梁為酒尊於兩壺兩瑜，飲之三日而蘇。」周宣王時采薪歌曰：「金虎入門吸元泉。」《荀子》曰：「藍苴路作，似智而非。」葛洪《枕中記》曰：「二儀始分生元蟲，元蟲生剛須，剛須生元始天王。」《淮南子》曰：「黃澒生青曾，青曾生若菌，若菌生聖人。」《鹽鐵論》胡建不得其死，而胡得幾不免於患也，今欲下針石，通關鬲，則恐有盛胡之累。《管子》車有韜沂，冠有縷鹿。又曰「衣不務於隅肶之削，冠無觚嬴之理」。應璩與曹公箋云：「光武與戴子高有撫塵之好。」顧愷之《定命論》曰：「知周天地，獨羅沉牖之災；明並日月，必嬰深匡之難。」《荀子》曾子食魚有餘，曰：「泔之。」弟子曰：「泔之傷人，不如粵之。」曾子泣，悔其聞之晚也。《說苑》曾子曰：「蘭本三年，湛以鹿醢，易以匹馬，湛以苦酒，則庶人不佩，君子不近。」《大戴禮》上交下交，銀手如斷，此卜商之行也。宋紹聖時掘得甄後板函綠石匣，鹿頭笏，笏頭上有文昭皇后識坐板函十字，識坐板是古人何物？康成箋《詩經》「塚土」曰：「《春秋》 『蜃宜社之肉。』」「蜃」字不解。或問：「太白樂府『元氣是文康之老親』作何解？」余按周捨《上雲樂》曰：「西方老胡，厥名文康。」此其所本也，然終亦不可解。

二字義分而今合用

《漢書》注「得利曰乾，失利曰沒」，今混稱乾沒為贓入己之稱。《漢書》注「馬傳曰置，步傳曰郵」，今混稱置郵為驛馬之名。《詩》疏「外諸侯曰君，內諸侯曰長」，猶之漢官制「萬戶以上稱令，不及萬戶稱長」也，今混稱令長、君長。《楚世家》為火正者一吳回、一陸終，父子也，今混稱回陸。火正為重黎，《左氏》曰「重為少昊氏叔，黎為顓頊氏子」，亦二人也，今混稱重黎。漢制「郡國曰學，侯國曰校」，今混稱學校。《禮運》「仕於公曰臣，仕於家曰僕」，今混稱臣僕。《演繁露》「閣，夾室也，庋食之所。閤，門旁小戶也，腳門也。」今混稱閣下。《屍子》注「婦女曰姑，兒童曰息」，今混稱姑息。《緯略》「有聲曰雷，無聲曰霆，雷善而霆惡」。今混稱雷霆。《周官•塚人》注「丘封之度」：「王公曰丘，諸侯曰封。」今混稱丘封。《公羊》注「側手為膚，按指為寸」，《投壺》注「鋪四指曰膚」，《大戴禮》「布指曰寸」，今混稱膚寸為些小之名。何休《公羊》注「同門曰朋，同志曰友」，今混稱朋友為交好之名。《佛經》「本覺曰如，今覺曰來」，今混以如來為佛號。《考工記》「青雜白謂之文，赤雜白謂之章」，今混以章句為文章。他若《禮記》疏「一舉足曰跬，二舉足曰步」，「字少曰名，字多曰字」，「男幼曰嬰，女幼日兒」，「能知姓氏所出者為宗，能知明神之事者為祀」，「有才能者為奚，無才能者為奴」。太史公《功臣表》「明其等曰閥，積其功曰閱」。《左氏釋文》「貪財曰饕，貪食曰餮」，「有足曰蟲，無足曰豸」，「有牆曰囿，插籬曰圃」。《爾雅》注「平底曰履，復底曰舄」。《詩》疏 「下田曰汙，上田曰萊」，「穀曰倉，米曰廩」。《國語》注「東西曰廣，南北曰袤」。《儀禮》「下獻上曰享，上食下曰饗」。《爾雅翼》「妻父曰昏，婿父曰姻」。《周禮•春官•小史》注「先王死日曰忌，名曰諱」。《地理志》「江南曰雲，江北曰夢」。《論語》疏「一穀不收曰饉，五穀不收曰饑」。《金•食貨志》 「官田曰租，私田曰稅」。陸德明《釋文》「三糾繩曰徽，二糾繩曰纏」。《庶物異名疏》「戶限曰樞，弩牙曰機」，「小曰羔，大曰羊」。劉向《洪範五行傳記》 「內曰恭，外曰敬」。《韓詩》「齊顏色均眾寡曰沉，閉門飲曰湎」。鄭眾《解詁》「玉曰琢，石曰磨」，「有目關曰蒙，無目關曰瞍」，「裳曰要，衣曰領」。《爾雅》「內宗曰族，母妻曰黨」，「女曰巫，男曰覡」。杜預云「黍稷曰粢，在器曰盛」，「婦之父曰昏，重昏曰媾」。《國史補》「上告下曰臚，下告上曰句」，「菜不熟曰饉，果不熟曰荒」。《宋史•儀衛志「文曰儀，武曰衛」，「平曰墓，高曰墳，封曰塚」，《檀弓》「古者墓而不墳」是也。《爾雅》「婦黨為昏兄弟，婿黨為姻兄弟」。管輅曰「朝旦為輝，日中為光」，見《三國志》。孔子曰「自吾得師也，前有光，後有輝」，見《孔叢子》。他如匡、廬、武、夷、羅、浮，皆以六人名為六山名，非以二字為一山也。他如爛漫，水火之象也；契闊，離合之情也；憂虞，悲喜之別也；來，去來之異也。軒輊、依違、然疑、淹速，皆兼二義，而今人皆以一義用之。「妻子」二字，古竟有作一義用者，樂府「結髮為妻子」，妻可云結髮，子不可云結髮也。《韓非子》卜子使妻為袴，妻問：「今袴何如？」曰：「如故袴。」妻子遂毀新袴為故袴，是以妻子稱妻矣。







卷二十五　詩文著述類（下）


考據最難

趙岐注《孟》，誤曹交為曹君之弟，不知《左氏》哀公八年曹已滅矣，戰國時焉得有君？章懷太子注《後漢書》。誤元二為元元，不知乃建初之元年、二年也，楊彪碑云「中遭元二，西戎寇殘」。洪慶善注《九歌》「縆瑟兮交鼓，簫鍾兮瑤虡」，以為簫鍾二器，乃樂聲之相應者。一蜀士曰：「簫即播，《廣韻》云『擊也』。《楚詞》以擊鍾對縆瑟耳，非器名也。」蔡謨誤以「計然」為范蠡所著書名，不知《漢書•古今人表》列計然第四等。《皇覽》載然為濮上入，姓辛，字文子。其志沉沉，不肯自顯，故稱曰「計然」。馬總《意林》亦載之。酈道元《水經注》誤以中平二年都鄉正街彈碑為衛彈碑，不知《用禮•裏宰》注：「合耦於鋤，若今街彈之室，於此合耦，使相佐助也。」阮籍《詠懷》詩「趙李相經過」，顏延年注以為李夫人、趙飛燕，不知道季、李款乃成帝時陽翟大俠也，見《漢書》蓋諸葛等傳。韓文公《孔子廟記》「社稷之不屋而壇，豈如孔子獨坐巍然」，禮壇屋不分隆殺，古廟供主非像，安得云獨坐耶？王伯厚《困學紀聞》誤陸希聲為陸質，不知一侍順宗，一相昭宗。誤盤谷李願為西平王之子，不知西平王之子願非隱者，為校檢司空、河中節度使，見裴晉公所撰神道碑；唐別有李願隱居盤谷。又誤嚴延年女羅紨為昌邑王妻，不知妻怪邑者乃孰金吾嚴延年，非御史嚴延年；一字長孫，一字次卿，見《百官公卿表》。李善注《西京賦》以屬玉之館為玉飾，不知屬玉，水鳥名也。漢柏梁災，故多以水鳥名觀，見《西京雜記》。黃魯直詩「月黑虎夔藩」，用少陵《課伐木》詩序「有虎知禁」，「必昏黑摚突夔人屋壁」。夔者，夔州人也。魯直以「夔」字當「窺」字解，為益公題跋所譏。東坡《南安軍學記》有弟子揚觶而序點者三，此用《禮記》孔子射於矍相語也，將序點作虛字用，竟忘點是人名，為《容齋五筆》所譏。緯蕭，蟹斷也，二字出《莊子》，陶九成作《輟耕錄》不知二字所出。《湘素雜記》忘麥秋出《月令》「孟夏之月靡草死，麥秋至」，而乃引《北史•蘇綽傳》為解。《能改齋漫錄》忘「首如飛蓬」見於《毛詩》，而乃引《左思賦》為解；又忘「樹桃李者夏得休息」見《說苑》，而乃以為狄梁公事。趙凡夫《說文長箋》譏懷素改極為笈，不知「負笈」二字見《李郃傳》；以翻胃釋痏，不知「{疒隻}痏」二字見《薛宣傳》。劉貢父不解暴槊之義，高似孫《緯略》以為暴牛最勇，故刻之於槊。李綽《輦下記》曰：「暴槊者，取《爾雅》暴牛抵觸百獸之象，仗內有暴槊庫，刻暴牛形於其上。宋八槊安朝堂，行禮前導，其夾大將軍者，名衛司暴稍也。」宋王禹偁作月波樓詩，自注不知月波出處，按漢樂府「月穆穆以金波」，韓文公詩「微風吹空月舒波」已用之矣。謝朓贈王融詩「阽危賴宗袞」，指謝安也，李周翰注以為王導，並云與謝玄同破苻堅，則年代隔遠矣。《鹽鐵論》文學曰：「臧文仲治魯，勝盜而自矜。子貢曰：『民將欺，而況民盜乎？』」子貢與文仲亦年代隔遠矣。《爾雅》「山有穴為岫」，謝玄暉詩「窗中列遠岫」，徐浩文「孤岫龜形」，皆誤指為山巒。漢孫叔敖碑「君有曾、閔之行」，又曰「繼伍舉子文之統」，叔敖與曾，閔、伍舉亦相隔年代遠矣。《史記》誤以楚優孟為在淳于髡後，陶弘景《真誥》誤以鄭子真為康成之孫，班固《古今人表》誤以范武子與士會為二人，《韓非子》謂叔向諧萇弘，咎犯諫晉平公，皆可笑也。

葛常之《韻語陽秋》誤以曹弗興為曹霸，為方密之所譏，見《通雅》。顧寧人誤以衛玠、衛瓘為兄弟，為閻百詩所譏，見《潛丘劄記》。楊升庵誤以王筠為王融，以南朝劉休妻賣皂莢為北齊事，為胡應麟所譏，見《胡氏筆叢》。汪鈍翁為人作墓誌云「爵至太傅」，不知太傅非爵也，官也。爵者，公、侯、伯、子、男也，亦為百詩所譏。

高似孫《緯略》引《金樓子》云：「劉子玄為《水仙花賦》，不減《洛神》。」按劉子玄即劉知幾，唐人也，《金樓子》乃梁元帝所作，年代隔遠矣。考《御覽》引《金樓子》云「劉休元為《水仙賦》」云云，休元者，南平王鑠也，劉宋時人。水仙非花，即洛神也。顧寧人駁《漢書》段熲為叔段之後，言古無以祖名為姓者，不知鄭樵《通志》載以祖名為姓者乃有二百餘人。《唐類函》陳遵與宣帝博奕，數負進。及即位，遷遵太原太守，曰：「可以償博進矣。」按《漢書》乃是陳遂，字長子，遵之祖，非遵也。

鸞鳥聞樂而舞

王應麟曰：《虞書》「鳳凰來儀」之說，人多疑之。按《東觀記》王阜為重泉令，鸞集學宮，阜擊磐，鸞舞不止，此其證矣。

青詞

宋薦告宮廟之文用青藤紙寫朱字，號曰青詞。

今書缺略

《逸詩》、《逸論語》、《逸莊子》，世之好事者集有成書矣。余於此外有偶集今書之缺，如《續漢書•郡國志》引《越絕書》曰：「蕭山，西子之所出。」今《越絕書》無之。《士相見禮》賈疏引《論語•鄉黨》云：「孔子與君圖事於庭，圖政於堂。」今之《論語》無之。《法言•酒誥》之篇俄空焉，今之《酒誥》蓋揚雄所未見也。劉向《七錄•王制》有《本制》、《兵制》、《服制》諸篇，而今之《王制》無之。《說文》引《爾雅》「衤圍衤圍」，今《爾雅》無之。《史記索隱》引《國策》豫讓斬襄子衣出血，襄子回輪而亡。《御覽》引《國策》吳王問孫武曰：「敵人保山據險，挑之不出，奈何？」武曰：「分兵守要，謹備不懈；潛探其情，密候其怠；久無所得，自然變改。」今《國策》無之。杜預曰：「《竹書》七十五篇，外有一卷曰《師春》，全集卜筮語。」今《師春》篇乃紀諸國世次，無卜筮語。康成箋「塚土」曰：「《春秋傳》蜃宜社之肉。」今三傳皆無此語。《御覽》引《古人瑣語》云：「幽王欲殺太子宜臼，使虎食之，宜臼叱之，虎帖耳服。」今《周書》無之。《御覽》引《博物志》云李子敖身長七寸，遊鵠嗉中。秦胡乞身長數丈，一步渡河，與齊魯戰，折板傷齒。今《博物志》無之。《寰宇記》引《春秋繁露》曰三皇驅車出谷口，《通典》亦引其語曰：「劍之在左，蒼龍之象也。刀之在右，白虎之象也。冠之在首，玄武之象也。犮之在前，朱雀之象也。」今本無之。顏師古注《武帝紀》引《淮南子》禹治水，通轅轅山，化為熊，謂塗山氏曰：「欲餉，聞鼓聲乃來。」禹跳石，誤中鼓。塗山氏往，見禹方作熊，慚而去，至嵩高山化為石。禹呼「還我子」，石破北方而啟生。今《淮南子》無之。南朝劉之遴得古本《漢書》，有中篇無《敘傳》，《外戚傳》在帝紀下，不在《西域傳》後。《韓信讚》曰「淮陰毅毅，仗斂周章」，今《漢書》無之。《文獻通考》宋張齊賢議曰：「《尚書•盤庚》有商及王，《史記》云陽甲至小乙兄弟四人相承，故不稱嗣子而曰及王，明不繼兄之統也。」《御覽》引《史記•樂書》曰：漢祠太乙，以昏時祠到明，今民間夜遊觀燈是其遺事。今《史記》無此文。《左傳正義》引《白虎通》云：「王者諸侯所以田獵者，上以供宗廟，下以集士眾也。春謂之田何？舉本名而言之也。夏謂之苗何？擇其懷任者也。秋謂之蒐何？索肥者也。冬謂之狩何？守地而取之也。」今《白虎通》無此數言。《白虎通》又引《禮運》曰：「六經者，所以扶成五性也。」今之《禮運》無之。《御覽》引《莊子》云孔子病，子貢出卜，子曰：「子待也，吾居處若齋，食飲若祭，吾卜之久矣。」今之《莊子》無之，逸篇亦無之。《說苑•貴德篇》引《禮記》曰：「上牲損則用下牲，下牲損則祭不備物。」今四十九篇中無之。《文選注》引《墨子》曰：「二三子復於墨子曰：『告子勝仁。』墨子曰：『告子為仁，猶跂以為長，偃以為廣，不可久也。』」今之《墨子》無之。皇甫謐引《孟子》稱「禹生石紐」，《法言》引《孟子》「夫有意而不至者有矣，未有不意而至者也」，梁武帝答臣下《神滅論》引《孟子》「人之所知，不如人之所不知」，蕭子良《與孔中丞書》引《孟子》「君王毋好智，毋好勇，勇智之過，禍患所生」，今之《孟子》無之。

古文摹仿

古人作文摹仿痕跡未化，雖韓、柳不免。退之《送窮文》仿揚雄《逐貧賦》。《毛穎傳》以管城封公，仿南朝《驢九錫文》以驢封大蘭王。《諱辨》「父名仁，子不得為人」，仿北齊顏之推云「桓公名白，傳有『五皓』之稱；屬王名長，琴有『修短』之目；不聞改『布帛』為『布皓』，改『腎腸』為『腎修』也。」 《祭十二郎文》「汝病吾不知時，汝死吾不知日」，用宇文護與母書「我寒不得汝衣，我饑不得汝食」也。《送齊皞下第序》「能知命者也」，「能不惑者也」，用《荀子•非十二子篇》「羞獨富者也，遠罪過者也」。《與崔立之書》與曹子建《與楊德祖書》意境相似。柳子厚作記與漢馬第伯《封禪儀記》句調相似。為太夫人作祔志「已矣，窮天下之聲無以舒其哀矣，盡天下之詞無以傳其酷矣」，連用「矣」字，仿《禮記•問喪》篇「亡矣，喪矣，不可復見已矣，哭泣辟踴，盡哀而止矣」。《毀象祠記》「苟離於正，雖千載之遠，吾得而更之，況今茲乎」，用董仲舒《高廟災對》「苟違於禮，雖尊如高廟，吾猶災之，況其他乎」。《賀進士王參元失火書》仿《說苑》公子成父賀魏文侯禦廩災，兼仿叔向賀范宣子憂貧也。《河間婦人傳》先貞後亂，仿《遊俠傳》原涉曰「寡婦一朝被汙，從此放縱荒淫」也。《遊黃溪記》「其間名山水而州者以百數，永最善；名山水而村者以百數，黃溪最善」，仿《漢書•西南夷傳》「其西靡莫之屬以十數，滇最大；自滇以北君長以十數，卬都最大」。李習之《高湣女碑》「天下為父母者莫不欲湣女之為其子也，為夫者莫不欲湣女之為其室家也」，仿《國策》陳軫曰「孝已愛其親，天下欲以為子；子胥忠於君，天下欲以為臣。」祖君彥《檄煬帝文》「罄南山之竹，書罪無窮；決東海之波，流惡難盡」，仿《漢書•公孫賀傳》朱安世云「南山之竹不足受我詞，斜谷之木不足為我械」。獨孤及《仙掌銘》「日而月之，星而辰之」，仿《莊子•庚桑楚》篇「社而稷之，屍而祝之」。王右軍《蘭亭序》「後之視今，亦猶今之視昔」，用《京房傳》語「臣恐後之視今，猶今之視前也」。曹子建《求自試表》「慈父不能愛無益之子，仁君不能畜無用之臣」，全用《墨子》語也。羊祜《讓開府表》「德未為人服而受高爵，則才臣不進」，全用《管子》語也。相如《大人賦》全用屈平《遠遊》篇，崔駰《達旨旨》全用子云《解嘲》。杜牧《阿房宮賦》起句三字用韻，「六王畢，蜀山兀」，仿陸參《長城賦》「千城絕，長城列」也；後連用也字，「開妝鏡也，棄脂水也」，用邊孝先《博寨賦》「分陰陽也，象日月也」。皇甫湜《答李生第一書》「虎豹之文，不得不炳於犬羊；鸞鳳之音，不得不鏘於鳥鵲，非有意先之，乃自然也」，用《三國志》秦宓曰「虎生而文炳，鳳生而五色，豈以自飾哉？天性自然也」。孫樵《諫復群髡疏》「夫以十家給一髡，是編民百七十萬困於群髡也」，用貢禹封事「以上農計之，是七十萬人受其饑也」。邱遲《與陳伯之書》「見故國之旗鼓，感平生於疇昔」，用臧洪《與袁紹書》「見主人之旗鼓，感故友之周旋」。歐公《醉翁亭記》連用「也」字，仿《周易•雜卦傳》篇，仿《孫武子》，又仿昌黎之銘張徹也。《安重誨傳》先立四柱而下分應之，仿《國策》蘇子謂薛公一段。老泉《木假山記》「二峰者，雖其勢服於中峰，而無阿附意」，仿楊敬之《華山賦》「似乎賢人守位，北面而受成也」。劉禹錫《許州文宣王碑銘》學退之《平淮西碑》。《新唐書》之《李懷仙傳》、杜牧之《譚忠傳》全學《國策》。劉伯溫《賣柑者說》全仿柳子《鞭賈》一篇。歐公《豐樂亭記》「仰而觀山，俯而聽泉」，用白香山《廬山草堂記》「仰觀山，俯聽泉」。漢宋訓詁雖本《爾雅》，亦全學《國語》。叔向解「夙夜基命宥密」之詩曰「夙夜，恭也。基，始也」；又學《左氏》「參和為仁，德正應和曰莫」也。《宋書》沈慶之出遊騎馬，以馬與影為三人。李白襲之，曰「舉杯邀明月，對影成三人」；賈島曰「但愛杉倚月，我倚杉為三」，是又襲太白矣。老泉《仲兄字文甫說》「風行水上，渙天下之至文也」，本《伐檀》詩《毛氏傳》云「風行水成文曰漣」，張文潛又襲之以為文論。東坡《鍾子翼哀詞》四言間七言，學《荀子•成相》篇。韓文 「春與猿吟兮，秋鶴與飛」，學《論語》「迅雷風烈」，又學《楚詞》「吉日兮辰良」。劉夢得《歎牛》云「員能霸吳屬鏤賜，斯既帝秦五刑具」，仿《漢書•蒯通傳讚》「豎牛奔，仲叔孫卒；郈伯毀，季昭公逐」也。《漢書》朱買臣榮歸會稽一段，全仿須賈見范睢。退之《南山》詩多用或字，仿《小雅》「或燕燕居息」等句。唐楊妃謠「生男勿喜女勿悲，今看生女作門楣」，仿漢衛子夫歌云「生男無喜女無怒，獨不見衛子夫霸天下」。《三國志•諸葛恪傳》先序災咎後序禍患，仿《漢書•霍光傳》霍禹族誅先見凶異也。王勃《滕王閣序》「落霞與孤騖齊飛，秋水共長天一色」，本庾信《三月三日華林園馬射賦》「落花與芝蓋齊飛，楊柳共春旗一色」。駱賓王《為徐敬業討武空檄》云「喑嗚則山嶽崩頹，叱吒則風雲變色。以此制敵，何敵不摧？以此圖功，何功不克」，本祖君彥《為李密討煬帝檄》云「呼吸則河、渭絕流，叱吒則嵩、華自拔。以此攻城，何城不陷？以此擊陣，何陣不摧」。《三國志》許褚、典韋、張遼，俱仿《史記》。昌黎《淮西碑》仿《舜典》，《畫記》仿《顧命》，《諫佛骨表》仿《無逸》。《日知錄》亦有《古文摹仿》一篇，與此不同。彼言摹仿體裁局段，此言摹仿句調詞語，二者互相發明。至古人另有擬體，如陸機、劉爍各有《擬古詩》，張載擬《四愁詩》，謝靈運擬《太子鄴中集詩》，李白擬《恨賦》，皆全篇規仿，是又不可不知。

古人合集一堂各司一事

古人有合集一堂各司一事者，嘗戲集之：《世說》陳太丘詣荀朗陵家，使元方將車，季方持杖，長文尚少，載著車中；荀使叔慈應門，慈明行酒，六龍下食，文若尚小，抱坐膝上。《說苑》趙太子疾，扁鵲過之，造軒光之灶，八成之湯，子容禱藥，子明吹耳，陽儀反神，子越扶形。《後漢書》光武至南陽遇雨，馮異抱薪，鄧禹熱火，光武燎衣。《南史》王敬則請高祖幸東宮，長沙王晃捉華蓋，臨川王映執雉尾扇，聞喜公子良持酒槍，南郡王銳行酒，豫章王嶷捧肴。《晉書》孝武講《孝經》，僕射謝安侍坐，尚書陸納侍講，侍中卞耽執牘，吏部郎袁宏執經，車胤與丹陽尹王混摘句。《南齊書》高帝曲宴，褚淵彈琵琶，王僧虔、柳世隆彈琴，沈文季歌《子夜來》，張敬兒舞，王敬則拍張，王儉跪上前誦《封禪書》。《唐詩紀事》中宗賜宴，張錫為談客娘舞，宗晉卿舞渾脫，張洽舞黃獐，杜元琰誦婆羅門咒，盧藏用效道士上章，惟國子監司業蘇壞誦《鹿鳴》、《蟋蟀》兩詩。《西京雜記》梁孝王遊忘憂館，使諸客分題作賦，枚乘得柳，鄒陽得酒，公孫詭得文鹿，韓安國得幾，羊勝得屏風。《漢武內傳》王母升武帝殿，命王子登彈八琅之敖，董雙成吹雲和之笙，石公子擊昆庭之金，婉靈莘拊五靈之石，范成君敲湘陰之磬，段安香作九天之銘，法嬰歌元靈之曲。《武夷古記》武夷君八月十五日會鄉人於幔亭，張安陵打鼓，鮑公希吹笛，何鳳兒拍板，董嬌嬈彈箜篌，彭令昭唱人間可哀之曲。

東方朔中下之資

東方朔上書自誇「年十二（按：《漢害》本傳作「年十三」）學書，三冬文史足用，至年二十二，共誦四十四萬言」，為之按日分算，每年只得七萬三千三百言，每日只得二百零三言，是中人稍下之資也。

《唐•藝文志》經、史分類

《唐•藝文志》經有十一類，史有十二類。九經外加讖緯、小學、經解為十一。史分正、雜、編年、起居注、故事、職官、傳記、儀注、譜牒、地理為十。

古書偽托

古書偽托撰人姓名，有無端而發露其偽者。《中庸》漢儒所纂，而相傳為子思所作。按孔子、孟子皆山東人，故每言山必稱泰山，曰「曾謂泰山」，曰「泰山其頹」，曰「挾泰山以超北海」，曰「登泰山而小天下」，皆言山東最尊之山，就近指點也。《中庸》一言山即曰「載華嶽而不重」，明明是長安之人說長安之華山，漢都長安故也。因而類推之《山海經》相傳禹作也，乃有零陵、長沙，是漢時地名。《爾雅》相傳周公作也，乃有「張仲孝友」，友是宣王時人。《水經》漢桑欽著也，乃有「江水東經永安宮」之語，永安宮，昭烈托孤處也。桑欽見《西漢•儒林傳》，相隔二百餘年。《易林》焦延壽著也，有「昭君是福」等語，延壽是宣帝時人，昭君是元帝時人。《星經》甘石著也，有羽林郎將等名，甘石是周以前人，羽林郎將乃秦漢官名。《列仙傳》劉向作也，讚云七十四人已見《佛經》。《倉頡篇》李斯書也，中有「漢兼天下，豨黥韓覆」等語。《元命苞》春秋書也，有公輸、魯班等名，皆戰國時人。張平子深駁其偽，漢惠帝名盈，蘇、李河梁詩「獨有盈觴酒」，不避「盈」字，俱可疑。《本草》神農書也，中有豫章、朱崖、趙國、常山、奉高、真定、臨淄、馮翊出諸藥味郡名。《汲塚周書•周月解》以日月俱起於牽牛之初，按堯時日躔虛一度，至漢太初曆始云「日起牽牛一度」，何周月乃爾？又《時訓解》以雨水為正月中氣，考自太初以前，曆皆以驚蟄為正月中氣，至太初曆始易之以雨水，何《時訓》而云然耶？《管子》稱三晉之君，其時無三晉；《國語》勾踐之伯，陳蔡服從，其時有蔡無陳。《呂氏春秋》晉文公師隨會，《韓詩外傳》孟嘗君學於閔子，年代不符，皆可笑也。

詩平仄隨意

杜詩「側聽中興主，長吟不世賢」，「中」字作平聲用也，「百年垂死中興時」，忽作仄聲用矣。「到此應常宿，相留各判年」，「判」字作仄聲用也， 「先判一飲醉如泥」，忽又作平聲用矣。他如「刺史諸侯貴，郎官列宿應」，「為問彭州牧，何時救急難」，「應」、「難」字均應仄用而皆強以平押之。元微之《遣春》詩寒韻中用「聲名老更判」，《憶開元舊事》刪韻中用「安能懼謗訕」，《送侍御之嶺南》咸韻中用「洞照失明鑒」，皆以仄押平。

詩不拘隻偶

李德裕言詩不拘隻偶，《文選》有五韻者、七韻者，子建七言有回、泥、諧、旅四韻，王粲五言有攀、原、安三韻。

不轉韻詩

顧寧人言詩不轉韻則板滯不靈，《三百篇》無三四句不轉韻者。後人詩一韻到底者，始於韓而終於蘇。然《文心雕龍》曰：「賈誼、枚乘兩韻輒易，劉歆桓譚百句不遷，亦各從其志也。」則不轉韻由來久矣。

代倩

曹操疑子建文章有倩人者，故面試之。《唐書》溫飛卿慣替人代倩文字，故臨試之時，有司廉視甚謹，溫不樂，上書千言，然代倩已八人矣。

古書衍文

《莊子》「舜真冷禹曰」，《通雅》以「真冷」為「遺命」之訛。《漢武帝紀》曰「內長文所以廣愛也」，劉貢父以「內長文」為「而肆赦」之訛。《史• 趙奢傳》「奢救魏之邯鄲」，司馬貞以「邯鄲」為「欲戰」之訛。此皆以意揣而得之者也。他若《盤庚》之「吊由靈」，《論語》之「文莫」，《巾舞歌》之「來何嬰」，《國語》之「暇豫吾吾」，《伯牙操》之「歇欽傷宮」，古樂府之「收中吾」、「羊無夷」、「何何吾吾」，皆不知所解。

字書所無

《吳越春秋》吳太子友諫曰「黃雀徘回，爪咸微進」，「爪咸」二字字書所無。《淮南子》「突生海人」，「突」字字書無之。《金史》有「■人部落」，「■」字字書亦無之。《風俗通》徐稚往吊黃瓊，「齎{肉}{山廾}涉齎一盤」，「{山廾}」、「{肉}」二字字書所無。《光武紀》「更始從臣諸於繡镼」，《王景傳》景用「墕流法」，「镼」字、「墕」字皆字書所無。《唐文粹》羅隱說石烈士推倒韓碑，傾多者三」，「多」字今字書無之。

古書所載不同

世傳老萊子彩衣娛親，曹子建《靈芝篇》伯瑜年七十彩衣娛其親，非老萊也。世傳欒巴噀酒水救火，而《後漢書•方術傳》噀酒救火者樊英、郭憲橫，非欒巴也。世傳姜太公八十遇文王，而宋玉賦曰「太公九十乃顯榮兮」，東方朔曰「太公七十二乃用於文武」，非八十也。世傳蔡邕識焦尾琴，止主人之爨，而傅玄《琴賦》引以為是司馬相如事，非蔡邕也。王勃《序》「徐孺下陳蕃之榻」，《漢書》陳蕃為之設榻者，乃周璆也，子安所用本袁宏《漢紀》。其他兩書互異者，如《孟子》子濯孺子曰：「庾公之斯學射於尹公之他，尹公之他學射於我。」《左氏》尹公佗學射於庾公差，庾公差學射於公孫丁。對武后雙陸不勝之夢，《新書》以為狄梁公事，《大唐說纂》以為王方慶事。吳入郢而戰死者，《左氏》以為左司馬戍，《淮南》以為莫敖大心。以乘興濟人者，《孟子》以為子產，《說苑》以為景差。識艇鼠者，《爾雅疏》以為終軍，《文選注》以為竇攸。《後漢書》范巨卿與張邵為死友，酈道元《水經注》張邵與陳平子為死友，非巨卿也。《晉書》孝武帝每賜侍臣文詔，詞不雅者謝邈焚毀之，《通鑒》孝武帝好為手詔賜人，文詞率爾，徐邈應時收改，非謝邈也。《呂氏春秋》子培所射者隋兕，《說苑》以為科雉。《左氏》哭秦庭請救楚者申包胥，《國策》以為棼冒勃蘇。「近寶公室乃貧」，《左傳》韓厥語也，酈道元《水經注》以為魏絳語，柳宗元文中遵《水經注》。《公羊》以申生為雉經死，《說苑》以為伏劍死。償僨表者，《韓非子》以為吳起，《秦紀》以為商鞅。問舜冠而不對者，《尚書大傳》以為成王問周公，《家語》以為哀公問孔子。喻稱「有鳥三年不飛不鳴」者，《楚世家》以為伍舉，《新序》以為士慶，《呂覽》以為成公賈。「壺關三老」之姓名，《漢武故事》以為鄭茂，荀悅《漢紀》以為令狐茂。杯中蛇影，《世說》以為樂廣事，《風俗通》以為主簿杜宣事。蒼蠅傳赦事，《異苑》以為晉明帝，《載記》以為苻堅。弑子般者，《左氏》以為圉人犖，《公羊》以為鄧扈樂。射石者，《韓非子》以為熊渠，《史記》以為李廣。識勞薪者，《說苑》以為師曠，《世說》以為荀勖。戮亂行者，《左氏》以為魏絳，《國語》以為韓厥。蔡聲子勸楚子木所返遠臣，《國語》以為湫舉，《左氏》以為伍舉，又作椒舉。《國語》載聲子所舉楚才晉用四五人，乃盡與《左氏》不合矣。《史記》周公死方發《金滕》，與《尚書》不合；介之推因舅犯要君而隱，與《左氏》不合。

古用虛字不可解

古人用「而」字有不可解者，《尚書》曰「其能而亂四方，以敬忌天威」，《國策》曰「道而聞之」，《左氏》曰「眾而後定」，子庚曰「若可君而繼之」，此「而」字即「然」字，猶可解也。他如《左氏》鬥伯比曰「司馬則然」，《莊子》「是其所以乃」，又曰「汝以罔聽之奚」，《祭義》之「語焉而未之然」，《哀公問》之「寡人願有言然」，《祭義》之「國人稱願然曰：有子如此」，《公羊》之「然而宮中甲鼓而起」，「然而甲起於琴如」，此數「然」字殊不倫。又《難經》以「然」字當「曰」字，亦奇。《考工記》「代之受病」，《左氏》「斬之蓬蒿藜藿」，「子文以為之功」，荀罌曰「寡君之以為戮」，《楚世家》曰「人之攻之，必萬之於虎」，此數「之」字亦不倫。

經史語多不拘

《玉藻》曰「大夫不得造車馬」，車可造，馬不可造也。《周易》「不耕獲，不菑佘」，耕時不得獲也；「潤之以風南」，風可潤乎？《漢書》於定國「食酒一石」，酒可食乎？朱買臣「呼飯飲之」，飯可飲乎？其用字法皆不甚拘也。谷永曰「陛下當盛漢之隆」，班氏曰「高帝行寬仁之厚」，《尚書》「曷其奈何不敬」，又曰「不遑暇食」，《詩經》曰「既庶且多」，《越語》范蠡曰「妨於國家，靡王躬身」，陳壽曰「躬履清蹈」，古樂府「暮不夜歸」，邯鄲淳碑云「立墓起墳」，相如之「懷而慕思」，皆復語也。古之人不以為嫌，而惟壽見譏於裴松之。

古文省字

古人文多省字法，如《左氏》「使之年」者，使之言年也；「楚國第」者，楚國為政以次第也；「則如勿傷」者，不如勿傷之也。《公羊》「不能乎母」，言不能事母也。《魯語》宋人夏父展曰「君作而順，則故之」，言以為故事也；臧宣叔曰「齊楚同我也」，言齊楚同伐我也。《晉語》張老曰「士首之」，謂斫其首也。《左氏》「吳子門於巢」、《公羊》「無人門焉」者，皆仿此矣。東漢郅惲曰「子在吾憂而不手」，仿《檀弓》「子手弓而可」，皆省卻一字。

古文增字

古文又有增字者，稱公劉曰「篤公劉」，《坎》卦曰《習坎》，越曰「於越」，吳曰「勾吳」，高麗曰「高句麗」。







卷二十六　古姓名類


姓名之奇

《漢書•丙吉傳》有守丞名誰如，與《左傳》叔孫成子名不敢相似。《貨殖傳》有姓偉：姓，姓也；偉，名也。《儒林傳》有丁姓，子孫從榮廣受《春秋》：丁，姓也；姓，名也。《穀梁》隱九年俠卒，俠者，所俠也。前漢有所忠，後漢有所輔。宋掌禹錫姓掌，家鉉翁姓家。漢文後元五年以中大夫令免為車騎將軍，姓令，名免。《漢書•萬章傳》有箭張回，為王尊所殺，世無姓箭者，故服虔以為作箭人。《國語》太宰以祝史帥狸姓，韋注以狸姓為丹朱之後。趙簡子問於壯馳茲，是姓壯也。趙襄子曰「莧譆犯我以義」，是姓莧也。《穆天子傳》盛姬巨姓痛，鄭樵《氏族略》有姓死者，尤奇。有名二而字一者，鄭當時字莊，有成景雋字超。有名一字一者，屈原名平，項羽名籍。有以名為字者，郭子儀字子儀。又有以三字為字者，孟子父名激公宜，晉屈無為字無不為，張天錫字公純嘏，宋劉敞字伯貢父，劉攽字中願父。又有以四字為字者，《左傳》楚有耿之不比，齊有石之紛如，戰國有董之繁菁，《詩經》有程伯休父。名之最可笑者，北齊有顏惡頭，南唐有馮見鬼，《金史•忠義傳》有郭蝦蟆，《元史》有石抹狗狗、郭狗狗，遼皇族西郡王名驢糞，金宣宗時濮王傳名豬糞。炎帝臣有怪義，唐人獻裴度策擒吳元濟者有怕善，姓怪、姓怕，俱奇。有姓銀者，正德時有雞澤令銀鏡。《三國志》魏有牽招，是姓牽也；又有中郎將射援，是姓射也；《郭嘉傳》有戲志，是姓戲也。何氏《姓苑》云昔岱縣人姓九百，名裏，為邑小吏；而功曹姓萬，邑中語曰：「九百小吏萬功曹。」是古有九百氏也。唐高宗萬年宮碑碑陰題名有「太僕卿上柱國張天師」。

三昭君、兩孔明、兩玄德、兩四皓

漢有兩昭君：一王嬙，一《王莽傳》涿郡昭君，方士也。高歡婁後亦小字昭君。三國有兩孔明、兩玄德：一孔明，諸葛也；一《管寧傳》魏人胡昭字孔明，潁川人也。一玄德，先主字也；一法正祖父真，字高卿，亦號玄德先生。漢四皓是東園、夏黃公等，南朝有四皓，徐伯珍兄弟也。

魏有郭汾陽

《魏志•郭淮傳》淮字伯濟，封汾陽子，是三國時先有郭汾陽。

萬石君有三

號萬石君者，石奮外，馮勤、嚴延年、秦襲家皆有五二千石，唐張文瓘亦號萬石張家。

宋有唐伯虎

《宋史•文苑傳》唐庚之兄初名瞻，後名伯虎。性孝，常夢父遠出，書「速來」二字，急往焉，而父果病。

紂字受德

《汲塚周書•克殷解》第三十六尹，逸莢曰「殷末孫受德迷先成湯之明」，孔晁注曰：「受德，紂字也。」

杜度似誤而竟實有其人

焦竑曰：「杜操字伯度，避魏武諱，故以字名。昌黎誤用杜度。」不知《晉•衛恒傳》言漢章帝時有齊相杜度，工草書，非昌黎之誤。

瞽瞍名棍

孫海門《稽古名異錄》瞽瞍一作瞽，人但知其頑，而不知能作十二弦之瑟，出《呂氏春秋》。免文王於羨裏者，人但知散宜生，而不知有陰競。漢賦又有「吉祥釋聖於羨裏」之語，皆不知何所本。

重堯、舜、文王、孔子之名

《晉書》有顏回，為羌帥。《光武本紀》有城頭子路。《通鑒》有秦征西將軍孔子，帥兵五千討吐谷渾。唐貞觀時新羅國有宰相名文王。《梁史》有虞舜，官太常丞，建明堂之儀。漢有唐羌，為臨武長，誤本刻《堯子》，遂有堯、舜、文王、孔子、顏回與人同名之疏，又何況竇融之字周公、袁安之字召公乎？他則十一王褒、劉宏，九張良，八張敞、王吉，三李密、張萬福，指不勝屈，宜乎蕭繹陸善終之作《同姓名錄》也。《隋書》梁士彥子名操，字孟德。

孔子名丘、孟子字子居

孔子名丘，以頂上預故也。孟子字子輿，以名軻故也。乃周密《癸辛雜志》云「孔子初名兵，後乃、去下八字」，不知所本何書。宋《禮部韻略》引《廣韻》稱「孟子生而居坎軻之地，故名軻，字子居」，顏師古注《急就章》亦有「孟子名軻，字子居》之說，不知所本何書。《洞神經》曰：「天皇姓望，名獲。地皇姓鑒，名嶽。」

西漢人字多相同

西漢人字多雷同，汲黯、韋賢、韓安國三人俱字長孺，雋不疑，東方朔二人均字曼倩，司馬相如、薛廣德、夏侯建、施讎、孟喜均字長卿，蓋寬饒、黃霸二人均字次公，孔光、杜欽二人均字子夏，王商、翟方進二人均字子威。其他猶多，未暇枚舉。

文翁、仲雍、伯夷之父

張崇文《歷代小史》文翁姓文，名黨，字仲翁。仲雍字孰哉，見司馬貞《索隱》所引《世說》。伯夷父名初，字子期，見《春秋》少（按：原文有脫字。）

文君前夫

卓文君前夫程鄭子名皋，亦以消渴卒，見曹宗璠《文君傳》。

東海孝婦

東海孝婦姓周，名青，見《搜神記》。

六公孫弘

戰國有兩公孫弘：一在齊，為孟嘗君見秦昭王；一在中山，言司馬熹招大國之威求相。與漢平津侯為三人。《韓子》云「公孫弘斷髮而為越王騎」，是四人矣。又東漢司徒虞延與楚王莢黨公孫弘等交通，皆自殺，見《天文志》。晉惠帝時楚王瑋既誅，長史公孫弘、舍人岐盛，並夷三族，見《王渾傳》，是有六公孫弘也。唐有兩李益、兩韓翃。

公輸魯般有三

《檀弓》「季康子母死，公輪若幼，般請以機封」。《史記》引公輸之攻墨子之守，似輸、般為二人，古樂府「公輸與魯般」，亦其證也。《山海經》「般作弓矢」，又似三人。李善注《七啟》「班輸無所措斧斤」曰：「公輸若，匠師、般，若之族也。」又似一人。猶之王良、伯樂、郵無卹，《人物表》以為三人，他書以為一人。

馮夷有二

馮夷有二：《莊子》「馮夷得之，以遊大川」，水神也；《淮南子》「馮夷，太丙之御」，天神也。

蹇修伏羲臣

《離騷》注：「蹇修，伏羲臣。」不知何據。按黃帝始制嫁娶，伏羲時已有媒氏乎？

古人姓名之別見者

皇甫謐《帝王世紀》專替古人偽造姓名，方密之《通雅》所載隱僻者甚多，今於《世紀》、《通雅》之外，采而錄之。蒼頡姓侯剛氏，見《逸史》。《論語》「吾黨有直躬者」，乃石奢也，見《韓詩外傳》。老子名乾，字元杲，見《前涼錄》。箕子名胥餘，見司馬彪《莊子》注。比干亦名胥餘，見《尸子》。蓐收名該，勾芒名重，見《月令》鄭注。文種字子禽，見《吳越春秋》。外黃小兒說項羽者姓仇，名叔，為外黃令仇明之子，見《太平清話》。陳仲子字子終，見皇甫謐《高士傳》。薛濤字度宏，見《研把雜志》。楊王孫名貴，見《西京雜記》。公冶長名芝，字子長，見范寧《釋文》。臣瓚注《史記》者，劉孝標以為於瓚，《索隱》以為傅瓚，裴駰以為莫知姓名。東坡遊赤壁，有吹洞簫者，為道士楊世昌。嚴道甫云：「曾見東坡畫貓，有羽客楊世昌跋，其印為『子正』二字，想即道士之字。」見高似孫《緯略》。馮子都名殷，見晉灼注。伯吉字子輿，見《左傳》。桃源問津漁人姓黃，名道真，見《仙傳拾遺》。許由字仲武，見穴《莊子釋文》。叔孫通名何，見《楚漢春秋》。項伯名纏，見《漢書》注。易牙名雍巫，見孔疏，並載宋人王懋《野客叢書》。

物而人名

《周禮》注「鯉，魚字」，《大戴禮》「蘭氏之根」，是魚有字、蘭稱氏也。因推而廣之，《穆天子傳》狗名重工，徐廣《封禪書》狸名不來。星而人名者，王蓬芮、王良、傳說、奚仲，箕為敖客。草木而地名者，文號水台，草名大邯鄲、小邯鄲，木名豫章。馬而鳥魚名者，《國策》韓盧、宋鵲，《魯頌》「有驒有魚」。器而人名者，《考工記》韠人為皋陶；弓受弦處各朱及三，見《儀禮》，謂以朱弦韜三指而利放弦也。石而人名者，翁仲。草木而人名者，睡草名寡婦箴，平仲、君遷、長卿、簡子。藥而人名者，管仲、杜仲、使君子。劍而疾名者，疥癆賓。禽獸草木器物而以虛字名者，《王會解》之每牛、雖馬，《詩》注疏之夫不流離，陸璣《草木蟲魚疏》之果然、吉了、善哉、翟所。螳螂名不過，賊名常不肯，俱奇。大簫曰言，大瑟曰離，大鼓曰田，吳語舟名須慮。蟲而人名者，蚊稱黍民，躉稱杜伯，蠍稱主簿，蟲蜆名縊女，螢名丹良。鳥而飲食名者，黃鶯名博黍，烏名婆餅焦。絲而金名者，琴名號鍾，草而鳥名者，芋名蹲鴟。刀而人名者，孟勞。鳥而人名者，信天翁、金衣公子，樗雞號紅娘子。金而蟲名者，錢號青蚨。屋而獸名者，屋角曰陽馬。地而蟲名者，朐腮。蟲而獸名者，元駒、雨虎、常羊、渠獵。草而蟲名者，遊龍。木而馬名者，「隰有六駮」。鳥蟲而器名者，顴名負釜，蠅名醜扇），科蚪名元針，車渠名海扇，巨蛹名郎中。蟲而禽名者，莎雞為蒲錯。其他鏡之為容城侯，蟹之為爽國公，菊之為傳延年，弦上琵琶，草間舴艋，則又是後人增加矣。舟而地名者，孫權船號長安。

遼、金、元姓氏頗合於古

三代上無一定之姓氏，如孔子之「孔」因宰孔也，孟子之「孟」因孟孫也。按《遼史•后妃傳》云：「太祖慕漢高祖，故耶律儼稱劉氏。以乙室拔裏氏比蕭何，遂為蕭氏。」《金史•宗室表》完顏十二部，其後皆以部為氏。稱完顏者有二，有同姓完顏，疏族也；有異姓完顏，部落也。元馬祖常之高祖錫裏吉思為金鳳翔兵馬判官，遂以馬為氏。布海魯牙拜廉使日生子，遂姓廉，名希憲。小雲石海涯之父曰貫隻哥，遂以貫為氏，號貫酸齊。此與魯之東門、宋之桐門及司馬、司空之姓氏何異？

生而自言其名

高辛帝生而自言其名曰「岌」，見《史記》，一作。又一生六子，曰「祝融」，見《帝系》。







卷二十七　雜記類


舜有兄

《越絕書》舜兄狂弟傲，《屍子》舜事親養兄，為天下法。是舜有兄也，惜妹名顆首而兄名無考。夏醴谷為湖北學政，試秀才「象日以殺舜為事」題，一生文云：「象不特殺之於水、於火，而且殺之於酒也。」閱卷者嘩然，以為妄。夏公曰：「勿怪，慮有出處，且觀對比若何。」其對云：「舜雖不得於其父，其母，而幸得於其妹也。」眾始知為積學矣。按祖君彥《檄煬帝文》有「不圖顆首之賢，反蒙齊襄之恥」，然則舜殺於酒必有典故，不可抹也。後觀《繹史》，方知出《列女傳》，又見許氏《說文》。

尺牘

《爾雅》「簡謂之畢」，《說文》「簡，牒也」，「牒，劄也」。又謂之牘，《史記•匈奴傳》「漢以尺一牘」，注：「木簡也。」今云尺牘，便文爾。《中庸疏》簡、牒、畢同物而異名。又曰策，蔡邕書：「策，簡也，其制長二尺，短者半之，其次一長一短，兩編下附，單執一劄謂之為簡；連編諸簡乃名為策。」 古人書冊字象之矣，許慎曰「象其劄一長一短，中有二編之形」是也，當為冊矣。《獨斷》又曰：「凡書字有多有少，一行可書者書之簡，簡不容書之方，方不容書之冊」，《儀禮》「不及百名書於方」是也。方，版也。簡、方、冊三別矣。或曰：「簡隨事記之，積多，第日月後先，登之冊。」若然則簡者，若今檔子草稿矣。杜預曰「大事書之於冊，小事簡牘而已」，又一說也。古人官寺之籍大約如斯。士大夫通問簡劄之度，無文以言之，《莊周書•列禦寇篇》「不離苞苴竿牘」，是則當時有饋遺辭語候問也。又曰手簡，古人親操筆引紙焉，猶曰脫之古人之指端云爾。畢，郭璞未之詳，《禮記》「呻其佔畢」，鄭公曰：「畢，簡也。」

盧蒲嫳為齊莊報仇

馮山公《筆乘》云：齊莊公為崔杼所弑，公族盧蒲嫳欲報仇，知非慶封不能制崔，故辱身以事慶封。會杼二子成疆與棠姜之子爭宗邑，來訴於封，嫳乘間構之，封果使嫳帥甲攻崔氏，滅其家。猶以慶舍當國，逆黨猶存，故反。莊公舊臣盧蒲癸、王何二人事之，卒殺慶舍，逐慶封，乃戮崔杼之屍，改殯莊公於正寢，真忠臣也。或以其易內為誚，不知五倫莫大於君父，志在報君，則四倫有時而輕。如東漢之任永避王莽則妻淫不見，子溺不救；子房為韓報仇則弟死不葬：皆此義也。

趙高為趙報仇

《古逸史》載趙高為趙之公子，抱忠義之性，自宮而隱秦宮中，為趙報仇。張良大索時，即避高家，故得免難。《拾遺記》以高為有神仙術，子嬰煮之七日不死。想以其能亡暴秦，故史傳多宥而賢之歟？

義帝有漢高所弑之說

盧行簡病，夢青衣人引至一宮殿處，方悟前身故是英布。項王訴冤於天云：「高帝陰使布弑義帝，嫁名於羽，以興問罪之師。」故天帝召布後身以質之。且曰「布反漢時，馳檄表明其事，而《漢書》、《史記》皆削去之」，見王九成《野錄》。

項羽有始皇之子之說

《神仙傳》稱始皇與龍女交，有孕，生兒棄之沙灘，項梁收養之。長大有勇，能自曳其身而飛數步，故名之曰「羽」。

漢高祖有母

陸士龍《高祖功臣頌》曰：「侯公伏軾，皇媼來歸。」似昭靈夫人乃生歸者。按《漢書》高祖五年已追尊昭靈夫人矣，後十年又書《太上皇后崩」，李奇云：「太公後妻也。」

戰國貪金好博

《左傳》小人行賄皆用幣、用璧，不用金也。行賄至戰國而用金，蓋貪利至戰國而愈巧矣。蘇子得東、西周兩國之金而說下水；聶政因進百金為母壽而為人報仇；綦毋恢以四十金之嬴而贈溫囿；鄭朝請以三十金復取趙之祭地；馮睢請金三十金縱反間以殺宮他；秦散三千金而天下之士鬥；頓弱請王資臣萬金以遊韓、魏；張儀得金千斤而誇鄭袖；公孫衍請魏王與百金以敗齊、趙之約；胡衍取金於蒲以自重於衛（按，原誤作「魏」），樗裏子亦得三百金；梧下先生以百金而為衛客說魏王。蓋金之為物，不事承筐，便於攜帶故也。其他稱博者凡三四見，既貪且博，風俗之無賴，皆春秋時所未有也。

有伏羲以前之書

孔穎達疏《易經》「庖犧氏之王天下也」，引《韓詩外傳》稱「古封太山、禪梁甫者萬餘人，孔子不能盡識」；又引《管子》書稱「古之封禪者七十二家，夷吾所識十二而已。首有『無懷氏封太山禪文』云云，皆刻石紀號，字有凋毀，故不可識」。按無懷氏在伏羲前，蓋文字在三皇前猶未用之教世，至伏羲方用書契以代結繩；猶之燧人以前未曾無火，但百姓未知熟食耳。其說荒謬而新奇，姑錄之。

《史漢字類》穿鑿無謂

淳熙樓機編《史漢字類》，樓鑰為序，一東、二冬、三鍾、五支、六臘、七之、十三佳、十四皆，亦可笑也。以史籀大篆而云「書法已壞，其書俗惡」；以叔重《說文》而云「野陋淺薄，謬妄欺世」。以《史記》垓下之圍，項、韓並未交戰，止以楚歌而潰去，疑無此理。

武王未代殷

李穆堂曰：「武王未嘗代殷也。成湯放桀，未嘗立夏後，蓋實取而代之，故曰『予恐來世以台為口實』。若武王伐紂，紂自焚死，即立武庚為殷後；三監將以輔之，非制之也，武王猶退居於鎬。武王既歿，管叔以武庚叛，然後誅其君，立微子以備三恪，故《尚書》百篇序目只有《微子之命》，別無封武庚之文。《多士》之文曰『用告商王士』，是以武庚為商王也；又曰『非我小國敢弋殷命』，是仍安侯服也。考《書序》稱『湯既黜夏命』，而《周書》之序自《泰誓》、《牧誓》、《武成》，凡在武王之世者俱無黜殷之文，至於《大誥》然後稱『武王崩，三監叛，周公相成王，將黜殷』。其序《周官》曰『成王既黜殷命』，是殷命至成王始黜也。凡封先代之後必別立國名，故黃帝後曰薊，唐後曰祝，虞後曰陳，夏後曰杞；而武庚獨仍殷號，以其為天子也。至微子受封則曰宋，不曰殷矣。武庚本名祿父，而武庚則其為天子之號也。殷臣子自祖已外無以天干為名者，凡以干名為號者，若後世之紀元，皆天子也。」惟武庚實為天子，故謝疊山《上劉忠齋丞相書》後一段云：「三監淮夷不叛，則武庚必不死，殷命必不黜，殷之位號必不奪，微子亦未必以宋代殷而降為上公也。」意與穆堂同。宋韓澗泉《論語解》亦有此說。

湯亦禪讓

蘇子由《古史》以湯為禪讓，蓋本《尚書大傳》也。《尚書大傳》曰：「湯居中野，士民奔湯。桀與其屬五百人南從十里，止於不齊，不齊士民往奔湯。桀與五百人徙於魯，魯士民又往奔湯。桀曰：『國，君之有也，吾聞海外有人。』乃與五百人俱去。」其跡頗類禪讓矣。黃東發乃云：「巢不朝商，至六百年後始朝周。」不過因《周書》有「巢伯來朝」之語而附會之。

桀無寵妹喜事

史冊皆言桀嬖妹喜，按《竹書紀年》云「桀愛岷山二女而棄其元妃妹喜於洛，遂以夏亡」，與正史不合。似妹喜是桀之後，而寵者非喜也。

方正學有後

王元美題《方氏復姓記》：方先生在圍城時，以其幼子托上海余氏友，遂冒姓余。其後人為南昌司訓。先生之鄉人葉君琰刺得其狀，為置田宅，要司訓君歸天台奉先生祠。又張公燧云：「當孝孺死時，尚書魏公澤謫為寧海典史，悉力保護，以故方有遺育。謝文肅詩所謂『孫枝一葉是君恩』者，澤之力也。」

包孝肅有子

包孝肅奏仁宗「臣年七十無子，非希後福者」，似孝肅竟無子矣，按本傳公初有子名義，娶崔氏，通判潭州。卒，崔守節不嫁。孝肅嘗出其媵在父母家，崔密撫其母，使謹視之。義死後取媵子歸，名曰綖，有《奏議》十五卷。

柳子厚子

柳子厚子穀，咸通四年與韓昌黎之孫綰同榜，見邱光庭《兼明書》。

宓子賤、柳下惠不善終

《韓非子》云「宓子賤不鬥而死」，《韓詩外傳》「柳下惠殺身以成信」，此二說並不見於他書。

東漢服制重輕不倫

《漢書》韋義、楊仁以兄喪去官，孔顯、劉焉以師喪去官。《楚國先賢傳》陰嵩以叔父憂去官。《金石存》載漢北海相景君碑云「行三年服者八十二人」。肅宗朝越騎校尉桓鬱以母憂乞身，詔公卿議，皆以鬱身為名儒，學者之宗，可許之，遂聽以侍中行服。元初間聽大臣及二千石行三年喪，建光元年復禁不許。何以三年之喪故吏門生得行於先生長者，而人子反不能行之於父母耶？又荊州刺吏度尚以從父憂去宮，繁陽令楊君以叔父薨去官，郃陽令曹全以同產弟憂去官，譙玄以弟服去官，陳重以姊喪去官，非三年喪，何以反聽越禮而過情也？他如費鳳之故吏衰麻扶杖，魏元應之故吏萬里衰裳，其時服制重其所輕、輕其所重，殊不可解。

宋法寬嚴不當

人但知宋法過寬，而不知亦有遇嚴者。王繼勳食婢百餘，在太祖時不發覺；韓縝裹鐵杖杖殺無罪人，罪止降官；王侁爭功，陷楊業於死，罪止除名；儂智高反，連破十餘州，其守吏之逃者俱不加罪；晁仲約守高郵，以酒食犒賊軍，范希文猶欲官之；登州婦人謀殺其夫，至於兩府不能定案，敕下復收，溫公力爭，猶不能決：此寬之可笑者也。淳化三年詔犯賭博者斬；真宗禁銷金飾，有寵妃服之，即庹為道士：《食貨志》民持私酒至京城，過五斗者死；建隆元年，私煮兼至十斤者死；王沂公以買皇后舊宅、家未遷而舁土門外罷官；歐公以夫人奩具置田被劾罷官；蘇子美以賣紙錢一醉終身廢棄；熙寧間作詩者杖一百：此嚴之可笑者也。歐公作《江鄰畿墓志》，稱「翰林學士劉筠無後，官沒其貲，鄰畿為請立後」云云，儲同人以為士大夫無子者，官入其家財，此宋法也。按《程迥傳》泰興楊大烈有田十頃，死而妻存，或訟其非正室，官遂沒入其貲，且追其十年所入之租，何刻薄乃爾！大抵宋最患貧，故預借民間稅，至預征六七年後者，見《真德秀傳》。

古法太嚴

北魏獻文時，官不給祿而受羊一口者死；私立學校者，師死門誅。隋文帝法：盜一錢者斬。唐法：食鯉魚者杖一百。羅願《爾雅翼》云：「唐姓李，故號鯉曰赤鰥公。」官齋日遊僧舍者有禁；禁火日民間以雞毛插灰，焦者死，見《五雜俎》。後唐長興四年，私鹽三斤以上，買賣人各杖四十，見《會要》。宋開寶二年，詔父母在而別籍異財者論死。太宗時，江南見販私鹽二斤者死。建州民盜魚一斤及市牛肉者，杖脊送闕。張齊賢轉運江南，一一條奏，自是送罪人者減半，見《通考》。明法贓至十六兩者剝皮，見《法傳錄》。

漢武、光武用心之殊

漢武受隆慮公主錢千萬，許為其子昭平君贖死罪。及公主卒，昭平君殺主傅，帝以為法不可壞，仍誅之。光武視趙孝王病，王求赦李子春罪，帝不許。及孝王薨，帝心念孝王不忍，乃寬子春之罪。一則取其錢而陷人於死，一則執法於前而原情於後，二帝之賢不賢見矣。

心學之謬

褚裒之敗於代陂也，慕容垂之敗於參合陂也，唐太宗之敗於高麗也，韓魏公之敗於好水川也，皆遇其地，聞其哭，有哀矜悔恨之心焉。惟張浚敗於符離，殺人三十萬而鼾睡如故，其子南軒稱「家父有心學，故能寂然不動」。以此誇人，謬矣！

小人詐善

古小人之詐善，如公孫宏之脫粟布被，趙高之精廉強力，張湯之家產不過五百金，江充之劾公主、係太子家令，郅都不肯救賈姬，殷仲堪之收葬流棺，飯落必啖，趙禹絕知交賓客之請，盧杞惡衣惡食，放官豕三千。席豫一生不草書，曰「細猶不謹，況大乎」；乃奏安祿山公正無私。余中奏探花郎有傷風化，請革除之；而卒以贓敗。李輔國、丁謂俱焚香禮佛，靜若沙門•章惇為相，鄉親無一美官。褚淵堅拒山陰公主，以死自誓。秦檜崇儉，減堂食四十千。竇懷貞身為國奢，而家徒五斗米。

小人貌陋

以貌取人，失之子羽；然小人貌醜，史傳頗多。如豎牛深目而<豕瑕>喙；孟縶不良而弱行；越椒蜂目而豺聲；王莽頭禿；高肇身曲；侯景腳跛；甘卓盼刀；梁冀曛視；殷仲堪缺唇；王叔文莝陋；祖廷目盲；侯思止口吃；盧杞面藍；吉溫一見而明皇知為不良；鄭注不能遠視；褚淵白眼；張彥澤黃睛；諸葛殷風疽遍體；李元平渺小無鬚；王欽若短小，頸上生疣，號稱癭相。惟李先有才無貌，號錯安頭，見《宋史》。

武侯用民之寬

蜀大矣，而孔明只籍兵二十萬，用八萬，留四萬替代，故民愛之。蘇秦曰：「臨淄七萬戶，每戶三男子，三七二十一萬兵。」是盡用之也。曹操謂崔琰曰： 「昨按戶籍，可得三十萬兵，是亦大州也。」是一州而調三十萬人矣。韓魏公刺義勇，溫公爭之，公曰：「永不戍邊。」溫公云：「公將不能自信。」魏公云：「何待琦之薄！」已而公去，十年義勇皆沿邊運糧矣。

荊公新法之拙

桑、孔之平準、均輸，大抵括收天下之物而買賣之，卜式所謂「令吏坐市販物」也，故不刑一人，不多一官，不加賦而財足；惟於國家體制不雅，陰侵商販之利，制輕重之權，故君子猶憎之。至於荊公，則先結保而後貨或金銀為抵，又貿遷貨物，又追呼比徵。其時榷酒稅太重，酒店不開，人不住飲，荊公命設妓以招之。是數者，桑、孔未嘗為之。然熙寧五年出內藏錢一百八十七萬，至九年而所得息錢只一百三十萬，民怨沸騰。又商賈遠遁以避指揮之押買，故都門稅缺。使桑、孔有知，亦當含笑於地下。

差役終以溫公為是

溫公欲復差役，東坡力爭，欲仍行雇役，人皆是東坡而非溫公。不知雇役便在一時，差役利在萬世。古人力役之徵，輪流受差，役與農不分也。役無定人，出必輪直，故無盤踞把持之弊。詩曰：「十五府小史，二十朝大夫，三十侍中郎，四十專城居。」府史、胥徒皆由裏選，同升於朝，以故皆讀書行義之人，頗知自重。自雇役行而役與農分，吏與士分，略知自愛者必恥為吏，吏與役又復有缺有窩，世濟其奸。葉水心稱「後世為公人世界」，顧寧人謂「後世官無封建，吏有封建」，皆差役不行之故也。東坡所爭不過一時苟且之計，惜溫公口呐，不能曉切難之。

機緣

凡事成敗總有機緣，非人力所可強。陳餘救張耳，使張黶、陳澤先嘗秦軍，皆歿；餘以為耳殺之也，遂至凶終。元帝在東宮，喪愛妃，宣帝與皇后慮其悲傷，遣內監送宮女五人，為娛其意。元帝殊無意於五人者，不得已曰：「此中一人可。」其人乃王政君，後幸之，生成帝，享年八十餘，致王莽遂移漢祚。竇姬家在清河，故願置籍趙伍中，而吏誤置之代籍，乃生文帝。王仲女已嫁金王孫，生女而奪歸，納太子宮，竟生武帝。光武曰：「吾與隗囂事將不諧，使來見殺，賜物道亡。」果以反敗。若河西之竇融，帝方遣使招之而融使適至，遂至全家富貴，與國終始。王僧辨迎立貞陽，大非霸先之意，忽壽春誤報齊師大至，乃使霸先起兵禦之，霸先遂襲京口，以致僧辨倉猝無備，其誤報者並非霸先之間諜也。侯景從壽春起兵攻溧陽，慮王質巡江之梗，遣人至江口折樹枝報信。及至江口而質已內召為丹陽尹矣。童謠云：「青絲白馬壽陽來。」其兵所載青絲，即朝廷所給之青布也。殷仲堪約王恭起兵，正津運嚴急時，故以書納箭幹合鏑漆之。恭發書而絹文角戾，疑為庾楷所偽，遂先期起兵，以致大敗。或諧王晏郊天行逆，齊高宗有敕停行，徐孝嗣奉旨不行而晏勸行不已，遂以冤誅。裴伷先聞武后盡誅流人，故奔於胡，北庭都護獲而奏之，適武后以為流人死盤矣，赦書方下，遂以獲免，開元間拜詹事。劉幽求流封州，崔湜使廣州都督周利貞殺之，桂州都督王朘匿而不與，利貞移牒索之，牒未至而明皇登極，幽求作相。朱全忠以驛書下龐師古，使按誅朱友裕，而書誤投於友裕，遂以獲免。梁武帝正月乙卯夢中原混一，已而侯景遣丁和奉表稱臣，定計之日，亦正月乙卯也。徐知誥不為諸弟所容，徐溫遣知詢奉表勸吳王稱帝，知誥亦草表求領洪州節度使，此奏旦欲上而溫夕薨，知誥遂專吳國之政。李業欲殺史安肇，閻晉卿知之，往史家告之，史以他故辭不見，遂見誅於崇元殿。而郭威知其謀，遂以獲免。沈炯為宋子仙將斬，以樹礙而免也。袁憲、王珪在北齊已作高洋之供御囚，忽然得免，以楊惜愛其才而救之也。呂溫不與王叔文之禍，以出使吐蕃故也。崔模不與崔浩之禍，以同宗不睦故也。孟後得免金虜，以廢居瑤華宮，宮又被災，遷居孟氏故也。王涯之從弟沐以方得幸於涯而腰斬。舒元輿之族侄守謙以忽見僧於舒而免誅。漢黨人死盡無存，而亡命之張儉獨存，建安時徵為衛尉，壽八十四，其為藏儉而死者無算。《元史》行台幽張柔於土室，孱赤台施帳寢其上，環以甲，明日將殺之。赤台忽暴死，柔乃得免。《宋史》劉器之貶梅州，蔡京必欲置之死，命判官某往殺之。判官疾行，未至二十里，忽嘔血而亡。器之自知不免，已寫遺囑付其奴，而竟得免。李克用平河南歸，舍上源館。朱全忠醉以酒而襲之，克用以水沃面方醒，騎馬而奔。會天大雷雨，朱兵不能追，乃免於難。王雲送康王到金，過磁州，州民發雲之笥，得烏紗巾，雲用以護頭風者，民得之以為金諜也，遂誅之而留康王。宋太宗斬侯莫利用，巳降旨又悔，乃命乘馬追之。至新安，天雨馬仆，換馬追，至而利用已死。靖康用事之臣惡李綱不主和議，故使救太原，明知太原之不可救也。然綱以在外，故得免於北遷。《宋史》陳洪進在南唐為清源節度，留後張漢思病其專，大享將士，伏甲害之。酒乍行，地大震，屋宇將傾，眾悸而走，洪進得免。後知其謀，遂囚漢思，取其印而歸宋。金主亮南侵，遼陽已立葛王，改元大定。亮得報，驚曰：「此子福過我，我欲平江南，改元大定，取《武成》『一戎衣而天下定』之句豫書於冊，今葛王乃暗合乎？」出其冊，果然。葛王即世宗也。至元十一年，世祖伐宋，聞屢勝而喜，謂侍臣曰：「朕兵已到江南，宋君臣心知畏恐，若遣使議和，必多增歲幣。」特敕伯顏按兵，命禮部尚書廉希賢等講和。希賢索兵護送，伯顏不可，曰：「以兵往，彼必生疑，則和議不成矣。」希賢堅請，乃與五百人。至獨松關，安撫司張濡大驚，以為兵至，即率眾掩擊，盡殺之。從此世祖大怒，促令進兵，而希賢亦以創死。見《輟耕錄》。宋曹翰攻江州，三年始克，太宗嘉其盡節，詔克城之日其拒命者盡赦之。使人至獨木渡，大風數日不得渡，風息而渡，翰已屠城一日矣。唐吏部尚書張嘉福奉使河北，逆韋之亂，有敕處斬，尋使赦之。使人馬上昏睡，遲行一驛，比至已斬訖矣。金主亮殺謀裏也子孫，有幼子阿虎裏，使者不忍見其面，以衾覆而縊之，適當其頤，不得死，去被再縊之而海陵赦書到矣，遂兔。後世宗立，乃封王。唐中宗在房陵，崔敬嗣為刺史，傾心奉之。後中宗復辟，屢加恩於崔之同姓名者，而不知崔死久矣。宋有鄭棫者，作《南園記》獻韓侂胄，韓重放翁之作，故將鄭碑埋之，韓敗，鄭乃得免。明祖惡馮堅直諫，命斬西市，既而悔，馳使赦之，則已誅矣。宣德怒李時勉之直諫仁宗，以致大漸，乃命擒來親鞫殺之，已而怒甚，又馳敕即斬西市，後使遲至而時勉已擒來矣，奏數語，帝大悅，赦之，並還其官。秦檜欲收羅逵於門下，羅不屈，檜大怒，必欲殺之而檜死矣。高宗曰：「不愧天子門生。」逵本紹興辛耒狀元也。賈似道與元師相拒魯港，初戰未見勝負，已彼此議定金幣數目，明日各退十里以為信。未到五更西風大起，元兵旌旗盡行東指，宋兵大驚，奔潰數十里，元兵因而蹙之，以致大敗。趙鼎之子汾忤秦檜入獄，與家人約「若得不死，進獄飯時以豬笑靨為饋」。不數日，饋滿盤豬笑靨，乃大驚，以為家人安慰之意，已而知是檜死矣。劉豫知濟南府，金兵來，以為救滄州之兵，在城上焚香頂禮而迎。已而知為金兵，遂將錯就錯而迎之，金人大喜，獨濟南一府不受屠毒。崔子文知貢舉，見桑維翰，翰素簡貴，曰：「孔英來矣。」崔道托孔，遂使中式。不知孔故無行，呼其名者，薄之也。

今人所不為而古之大賢為之

陸象山言：范文正公丁母憂，受晏公之聘，掌教河南，又至京師上書言事，皆今人所不為而古之大賢為之。余按邵康節宅券用溫公戶名，田券用富公戶名，此事若在後人，必以為托足權門矣。

兩歧語自佳

孔子曰：「道二，仁與不仁而已矣。」此是正論。然亦有兩歧語頗可愛者，《世說》郭林宗與子許、文生二人入市，文生見物必買，子許見物不買。或問林宗二人孰是，林宗曰：「子許少欲，文生多情。」明太祖殺人，大子救之。太祖問袁凱曰：「朕與太子孰是？」凱奏：「陛下法之正，太子心之慈。」《五代史》李濤薦扈載於李谷，谷嫌其命薄，濤曰：「相公有造命之權，何必嫌載命薄？」已而載果亡，人兩美之，以谷能知人，濤能薦土。或問殺羊於元圭太師：「救者是乎？不救者是乎？」太師曰：「救者慈悲，不救者解脫。」李林甫問大覺禪師曰：「肉當食耶？不當食耶？」禪師曰：「食是相公的祿，不食是相公的福。」《唐缺史》載中書舍人路群之高淡、給事中盧宏正之富貴，而雪中相過，二人所服不同、所言不同而兩意相忘，相好特甚，時人兩美之。

進一層語亦佳

《唐語林》：有當死者以錢五萬乞宰相張延賞減死為徒，張不可，已而許增十萬，張允之。人疑張貪，問其故，張曰：「有錢十萬，可以通神。彼有罪之人，我允其請，雖減死罪，猶與之徒，尚可戒惡。若彼以其重賄別通他路，或竟全行赦免，則彼之為惡豈不更甚耶？」葉文莊公家居時，有惡鄰酗酒罵之，公不與校，人服其量。已而其人以毆殺人故，將棄市，公聞之愀然，曰：「此我陷之死也。使當時我因其無禮，送官究治，加以薄責，安知小懲大戒，不是小人之福？因我博大度之名，犯而不校，彼見罵尚書可以無罪，又何所畏而不毆死人耶？」《宋史》胡穎毀淫祠，告楊允恭曰：「吾夜坐此察之，影響俱無。」楊曰：「公以為無則竟無矣，又從而察之，是又疑其有也。」尹師魯向友言思退官，其人曰：「不如進退兩忘。」程伊川在舟中遇風不懼，曰：「心存誠敬故耳。」一老翁曰：「存誠敬不如無心。」

通財之難

《漢書》宗室劉德財過百萬，乃振弟昆，當時以為美談。可見爾時有雖過百萬而不振弟昆者。鄭當時以好客聞，至於置驛以通天下之賢者，而饋遺人不過啊器食。《白虎通》言朋友之道有四，而通財不與焉。東漢黨人中號「八廚」者，言能以財濟人，自當在「三君」、「八顧」中矣。

妄詆古人

常笑李飛痛詆元、白，以為淫詞褻冶，乃名教罪人；嚴有翼痛詆東坡詩，摘其誤處，以蔥為韭，以畏桑君為倉公，以摸金校尉為摸金中郎。然千載以來，知有元、白不知有李飛，知有東坡不知有嚴有翼。蘇子由笑先主據蜀非地，用孔明非將才，不知先主舍蜀之外無地可據，所用之將關、張、馬、趙，並不曾用孔明為將也。《輟耕錄》載俞文豹責武侯忠於昭烈不忠於漢，比之劉盆子；龍泉葉氏《習學記》比之公孫述；唐薛能吟詩笑其才薄；呂溫作記訾其昧義。張南軒亦責諸葛瞻有罪無功不早引退，不知諸葛一家與國同休戚者，豈可引退？陳同甫以武庚為忠臣孝子，是以大禹、武王為逆子亂臣也。杜少陵《獻（按：「獻」原為「進封」）西嶽賦表》有「天授陛下，元弼克生」，王阮亭誤司空為陽釗，而不知其時乃郭子儀也。他如魏叔子以謝枋得卻聘書引夷齊不食周粟，是以紂方宋主也，不可為忠臣。王昆繩以謝安淝水之役不動聾色，因苻堅有許其作吏部尚書之語，故爾夷然僥幸成功。似此種吹毛之論，令人氣憤。

六朝習氣語

六朝習氣有不可解者，如《世說》桓宣武稱兩王掾輒（按；原誤作「輕」）翣如生母狗馨。周馥家行酒，曳裴遐墜地，裴顏色不變，王夷甫問云何，曰： 「直是暗當胡耳。」王丞相好與人沾接，過胡人，彈指云：「蘭闍，蘭闍。」故人大悅。殷洪遠詩曰「聊復放一曲」，劉真長笑其語拙，曰：「翕臘亦放，何（按：原誤作「可」）必其槍鈴耶？」《晉書》胡毋謙之見父醉，乃厲聲曰：「彥國，老不得爾！將使我尻背東壁。」《北史》盧思道曉醉於省門，其侄賁譏之曰： 「阿父淩晨巍峨。」韋諛父子相遭，其子曰：「伯陽不肖，誠如翁諭，亦正值軟抵耳。」語雖不可解，恰是雋永。

宋儒習氣語

陳見復先生《咫聞錄》嘗摘宋儒習氣語數則，為後學之戒，如曰「心常惺惺」，曰「活潑潑地」，曰「大驚小怪」，曰「七顛八倒」，曰「翻來覆去」，曰「藏頭亢腦」，曰「堯舜事業，一點浮雲過太虛」。

一時兩徽宗

《金史•世紀》載景宣皇帝廟號徽宗，是與宋徽宗同號也。

建元兩世同一號

唐高宗咸亨之後曰上元，肅宗乾元之後亦曰上元。元世祖中統之後曰至元，順帝元統之後亦曰至元。

易世仍稱舊號

唐昭宗天復四年改元天祐，李克用仍稱天復五年，而哀宗亦稱天祐。梁太祖崩於乾化二年，而明年末帝復稱乾化三年。晉高祖建號天福，至重貴已改開運矣，而後漢高祖仍稱天福。至於高祖隱帝俱稱乾祐，周祖、世宗、恭帝俱稱顯德，大抵五代之際樂於因循。

年號雷同

年號雷同者，建武有七，中興有六，建元有六，建平有八，天成有六，永和有五，應天有五，太平有五，建興有四，建初、正始俱有四，建始、天祐、乾德、光天、天興、天正俱有三，其餘元康、元和、中元、永和、貞觀、天寶俱有二，又指不勝屈矣。總因偏霸僭竊之國多故也。

天下一歲死罪三人

唐玄宗斷天下死罪一歲三人，先儒笑其粉飾。《元史•成宗本紀》斷天下死罪三人，後帝臨朝，死罪多者亦不過二三十人。雖其粉飾可笑，其崇尚好生之意，亦可嘉也。

元輕杖人

韓詩「脫身簿尉中，始與捶楚辭」，是唐制簿尉以上不杖也。然《元稹傳》浙西觀察杖安吉令孫澥，數日死，則簿尉以上亦未嘗不受杖也。裴佃先、姜皎且以三品受杖矣。《元史》趙子昂為兵部郎中，桑哥早到，六曹官後至者笞之，斷事官引子昂受笞，有解之者始免。葉、李以平章事杖監察御史。《鄧文原傳》轉運司專制有司，凡五品以下官皆杖決，州縣無如之何。張珪以勳臣宏範之子拜中書平章事，而鐵木迭兒假皇太后旨痛杖之，帝不知也。史弼為大將軍征爪哇，以五千兵渡海二十五萬里，得寶貨五千萬歸，而猶以失亡多杖一十七。明代海瑞以操江杖御史之演戲者。惟《刑法志》奸兄弟妻、奸父妾亦止於杖一百七，則又太寬矣。

頂赤升天

楊文公死時命家人勿哭，曰：「汝等視我氣絕後頂赤者，升天為仙；腹赤者，輪回為人；足赤者，墜落為物。」此《章淵贅筆》語也。後閱《佛經》原有此說，以氣自上升者為清貴，以氣下降者為重濁。上升則頭腹熱而足冷，下降則頭腹冷而足熱，固易驗也。孫良士《野錄》云楊文公初生時身有紫毛一尺，自稱武夷君，則其升天也必矣。

宋人好以怨報德

韓魏公薦王陶，而陶劾魏公不押班，以為跋扈。張商英薦舒亶，而亶劾商英為婿請托。歐公薦林之奇，而之奇劾其陰事。虞允文薦蕭杲之為御史，杲之曰： 「彼薦我，為我不言事也。偏我首劾之！」韓魏公曰：「我與希文好如兄弟，而其子乃劾我為豺狼當道，是亦不可以已乎？」何爾時中山狼之多也！然史稱之奇為部使者十二任，俱以治辦稱；而以叛歐，故士論不齒。則亦見公道之尚存。

書中序事可疑

《論語》使子路往見之，至則行矣。子路曰：「不仕無義」一段，向何人說話？《左氏》晉靈公使鉏魔賊趙宣子，宣子假寐，魔退，「歎而言曰」一段是誰聽得？《周書》師曠見王子晉，自稱瞑臣，曰「汝火色不壽」，師曠目既瞑矣，何由見子晉之火色而知其不壽耶？

已甚受誣

宋名臣好為已甚之事，歐公妻弟薛良孺坐舉人不實被劾，已遇赦矣；歐公奏不可以臣故使良孺僥幸，乞特不原，以致良孺切齒，有甥女之誣。在良孺固不良矣，而歐公以好名喪名，豈非已甚之故哉！

《論語考》

馮山公作《論語考》，考《史記》載曾子之年小孔子四十六歲，《論語》成於曾子之門人，而書中載曾子啟手足之事，則是書之成蓋離孔子遠矣。其說本於柳宗元。

禽即獸

古人於「禽獸」二字不甚分明，《書》稱「外作禽荒」，禽者，獵獸之稱。《易》稱「即鹿無虞，以從禽也」，以鹿為禽。《周禮•大宗伯》以禽作六贄，有虎皮、豹皮，亦以獸為禽。賈公彥疏：「已孕曰獸，未孕曰禽。」直合而為一矣。禽以雌雄名，而《左氏》稱「龍一雌死」，則獸亦可稱雌雄。獸以牝牡稱，而《書》稱「牝雞之晨」，則禽亦可稱牝牡。

帝為還債

宋時李沆貧時欠人錢三十萬，登第後帝為還之，故宋人詩云：「新祠民祭祀，舊債帝償還。」

漢大臣權最重

漢大臣樓最重：田蚡為太尉，可以縛太守、中郎將於私第；何並為長陵令，可以斷侍中王林卿之頭；胡建守軍正丞，可以斬御史於選馬堂皇上；翟義為南陽都尉，可以繫宛令於獄。

綬分丙丁、記室分格外

《東觀記》袁安故綬不具丙丁，募能為丙丁文者，六安尉留應能之，賜帛五十匹。漢綬上如何有丙丁甲乙之文？《南史•張緒傳》王儉為格外記室，又前為限內記室。記室何以有格外、限內之分？

物極必反

物極必反，隋文帝清儉而受制於獨孤后，故宮中取胡粉一兩竟不可得；煬帝繼之，宮中一日用煙螺五石。

女子作官

《南史•崔慧景傳》東陽女子婁逞詐為丈夫，仕至揚州議曹從事。後事發，明帝驅令還東，逞始衣婦人衣而去，歎曰：「我如此伎，乃還作老嫗耶！」《太平廣記》張詧事郭汾陽，妻七十餘再嫁潘老，生二子，曰滔、曰渠，皆人妖也。

中三元而後娶

宋馮京字當世，自鄉舉禮部，以至廷試皆第一，時猶未娶。張堯佐方負皇后寵，擁至其家，欲妻以女，束以金帶，曰：「此上意也。」宮女持酒肴來賀，出奩具目以誇示之，京笑而不視，力辭出，想其時已為富弼婿矣。王曾亦中三元，史不言其娶否。

宦官至明而尊極

唐時宦官雖橫，然士氣頗伸。建州進士葉京常佐宣武軍，識監軍之面。及第遊街，遇監軍一揖，而同年嘩然鄙之：遂至終身不齒。《觚不觚錄》曰：「百官跪王振者十之五，跪劉瑾者十之七。親王郡王見張居正用晚生帖，居正見太監馮保用晚生帖。至魏忠賢則公然九千歲矣。」

宦者以淫媒聞

唐宦者高力士、李國輔皆有妻；開元時宦官吳文妻李氏，有碑。宋陳源在貶所與妓濫，林億年養娼女於別室，人皆疑其非宦者，俱見本傳。

宦官賜諡

宋高宗寵宦者康履為苗劉所腰斬，事平後賜諡榮節。又藍安石諡良恪，康諝諡忠定，從古所未有也。

不用宦官宋不如元

宋太祖定令民間有閹童豎者死，所以今律文有「閹割火者」一條，然其時宦者王繼恩，李神祐俱領兵為將。故真宗欲以劉承規為節度使，神宗以李憲監軍，不可謂貽謀之善也。惟元太祖選貴臣子弟給事內庭，四大功臣世為之長，號「四怯薛」，故元一代無宦官之禍。

牧齋小人心術見於注書

牧齋箋杜，句句以小人之心窺君子之腹，穿鑿附會，令人欲嘔。如以「黃河十月冰」為櫝蓋之冰，「煎弦續膠」為美饌愈疾；以「閨中小兒女」為指張后；以《洗兵馬》、《收兩京》二篇為刺肅宗，比之商臣楊廣，此豈少陵忠君愛國之心耶？尤可笑者，跋元人汪水雲詩「客中忽忽又重陽，滿酌蒲萄當菊觴；謝後已叨新聖旨，謝家田土免輸糧」；「第二筵開入九重，君王把酒勸三宮；駝酥割罷行酥酪，又進椒盤剝嫩蔥」。就此二首，遼以為謝後有失節之事。按《宋史》理宗謝後寶慶三年冊立，垂四十年而度宗嗣位，尊為皇太后，又十年而後主立，尊為太皇太后，已老病不能聽政。德祐二年宋亡徙越，七年而崩，壽七十四。是至燕時已六十七矣，寧有劉曜、羊後之慮哉？水雲又詠宋宮人分嫁北匠云「君王不重色，安肯留金閨」，則世祖為人可知。《元史》又稱宏吉刺皇后見幼主入朝而不樂，為金太后不習水土，代奏乞回江南。帝雖不許，而封幼主為瀛國公，則別置邸第完全其眷屬可知。水雲詩云：「昭儀別館香雲暖，手把詩書授國公。」是王昭儀亦未入元宮也，是牧齋又以小人之心度元世祖之腹矣。

小青實有其人

施愚山《詩話》云：「小青者，馮具區之子雲將妾也。所謂某夫人者，錢塘進士楊廷槐妻也。與馮有親，而夫人頗知筆墨，故相憐愛，欲為作脫身計，小青不可。夫人從官北去，小青貽書與訣，皆實錄也。」陸繁召有《小青焚餘集序》，《西湖志餘》小青姓喬，有妹嫁武林士人馬文璧。

牛車忽貴忽賤

《漢書》言「天子貧不能具鈞駟，將相或乘牛車」，是言牛車之賤也。晉太宰王導好乘牛車，石崇、王濟所乘牛名八百里駁；隋牛弘弟射殺其車牛；《宋書•陳顯達傳》當時快牛稱陳世子青牛、王三郎烏牛、呂文顯折角牛：是牛車又貴重矣。

痘

小兒痘症，古醫書岐黃《素問》皆無之，《左傳》、《史記》好言人狀貌，而亦不言及「面麻」二字。李時珍以為始於馬援征武溪蠻，染此疾歸，名曰「虜瘡」，不名痘也。予考之史傳，惟《文苑英華》載陳黯幼時面瘡初脫，見清源牧詠河陽花，牧戲之曰：「藻才而花貌，胡不詠之？」黯應聲曰：「玳瑁應難比，斑犀定不加；天嫌未端正，滿面與妝花。」似屬痘見文字之始。

康海救張敷華

人但知李夢陽之厄，康海救之。按《明史•張敷華傳》張敷華劾劉瑾，瑾欲誣湖廣倉穀爛，坐以贓罪。海過瑾，曰：「吾秦人愛張公如母，公忍相薄耶？」瑾乃止。

黑豆

晉惠帝永寧二年，黃門侍郎劉景先表奏：「臣遇太白山隱氏，傳濟饑辟穀仙方，臣家大小七十餘口，更不食別物。若不如斯，臣一家甘受刑戮。其方用大豆五斗淘淨，蒸三遍，去皮；用大麻子三斗浸一宿，亦蒸三遍，令口開，取仁。各搗為末，和搗作團如拳大，入甑中蒸，從戌至子時止，寅時出甑，午時曬乾為末。乾服之，以飽為度，不得食一切物。第一頓得七日不饑，第二頓得四十九日不饑，第三頓三百日不饑，第四頓得二千四百日不饑，更不必服，永不饑也。不問老少，但依法服，令人強壯，容貌紅白，永不憔悴。口渴即研大麻子湯飲之，轉更滋潤髒腑。若要重吃物，用葵子三合研末，煎湯冷服，下藥如金色，任吃諸物，並無所損。前知隨州，朱頌教民用之，有驗，序其首尾，勒石於漢陽大別山太平興國寺」。見李時珍《本草》。

取水

街亭絕汲道而敗（今隴城關有街亭泉，）永樂闕泉而井破，若此類者志乘博載不具書。《通典》曰：「飛鳥群翔，其下有水。」又曰：「尋野馬黃牛蹤有水，宜志之。」《北征錄》曰：「尋泉入山遠道及砂跡之處，乏水者掘一穴，容一二石許，用濕蓬艾滿中燒之，火猛而閉，留一xiao穴相通，四望之，但見煙出之處，不論遠近，掘之得泉脈也。石山中即近石掘之，如土山即草木掘之，砂磧擇高處掘之，惟深更妙，但尋煙出處皆有水。一食頃煙未出者，再開一穴求之，無不得泉脈也。」

角煙怖慮

角煙怖虎，凡人入山，持牛羊等角於上風燒之，則豺虎山精避不見形，蛇虺絕跡。井泉陂塘內多生蟲蛙為害者，投馬骨於中則絕跡矣。見《存研齋文集》。

古事相類

古事相類者，周櫟園作《同書》十卷，桐城方氏作《古事比》二十卷，似已盡矣。予又常戲集之，如：齊威王朝周，趙肅侯亦朝周。魯仲連不帝秦，孔子順亦不入秦。蘇武在外十九年，尚有同行之常惠、馬宏亦在外十九年，後魏之於什門在北燕至二十四年。漢周澤彈妻犯齋禁，晉劉毅亦彈妻犯齋禁。魏時苗留犢，而晉之羊篇亦留犢。前漢石奮四子為二千石，號萬石君；後漢馮揚八子為二千石，亦號萬石君。劉業殺父妾，嚴武亦殺父妾。妻甥女者，先有漢惠，後有孫休，而人但傳鄧攸。阮修三十始婚，顏延之亦三十始婚。樊英拜妻，顧悌亦拜妻。殷洪喬投入之書，嚴張翔亦投許靖之書。梁鴻命葬近要離，田豫亦命葬近西門豹。唐明皇賜賀知章鑒湖，楚文昭王亦賜戴偃碧湘湖。景陽植表知水沒表，裴行儉行軍亦知水至。朱邑戀桐鄉，顏裴亦戀京兆。晏子以一桃殺三士，南朝張纘亦以一杯酒殺吳規父子三人。段秀實倒用司農印以拒朱泚，李崧亦倒用都統印以諭軍卒。曹丕不信火浣布，而蕭叔之譏皇子不識火浣布，已見於《列子》。《左氏》國佐拒晉人蕭同叔子之請，而《國策》諒毅亦有平原君之母之對。郭象竊向秀之注《莊》，而何法善亦竊郗紹之《晉中興書》。唐韋后有天子嫁女、皇后娶婦之說，而漢之張放先有此說。避父名不舉進士者，唐李賀；而陳之王泰焉詹事，已有此論。《南史》江革除都官尚書，還都不受贈遺，嫌舟輕，於西陵岸取石壓舟，與陸續之鬱林石相似。魏使李孝伯來聘，宋孝武使長史張暢與語，而帝微服觀之。孝伯目帝不止，出曰：「張侯側有人不凡。」此與曹操遣崔琰見客，而已捉刀相似。中書舍人王弘為宋太祖所愛，曰：「卿欲作士人，得就王球，乃當判耳。」弘如言往，球舉扇揮曰：「若不得爾。」此與江學移床遠客相似。宋歸德趙俊拒偽齊劉豫之辟，凡家書文字一切不用劉年號，但書甲子，與淵明相類。竇連波妻蘇若蘭作回文詩，唐上元時有南海女子製《筆鑒圖》，八花回環，凡百九十八字，見《文苑英華》。客星犯帝座者嚴子陵，而桓帝時與河南尹鄧萬對博，太史亦有此奏。請於書尾加一點以為驗者，一見之子高歡之於侯景，再見於隋文帝之於蜀王亮。以樗蒲納交，故為拙行以輸財者，一見於範業之於孔熙先，再見於宇文述之於楊約，再見於高斌廉之於裴寂，再見於王叔文之於王伾。王思政自以非宇文舊人，乃誓擲梟盧，以刀橫膝，文帝方止之，竟一喝而成盧；劉信見疑於徐溫，亦斂子喝曰：「苟無二心，當成渾花。」亦一投而六子皆赤。漢宣時有楚王侍者馮燎，錦車持節，行賞賜於西域，諸夷敬信之；梁陳時有洗夫人，亦張錦傘行南粵中，亦嫁馮氏。王績善酒，焦革善釀，餉之，亡何革死；其妻袁氏善釀，又餉之，亡何袁亦死。白樂天能詩，鄧魴好之，亡何妨死；唐衢繼魴而好之，亡何唐亦死。魏東阿王見邯鄲淳，先傅粉裙襦，誦俳優小說數千言，繼乃正衣冠，與論皇王大道；隋長孫儉見梁使，先列軍儀戎服，作鮮卑語，日晚乃紗帽裙襦，引客宴於別齋，快論今古。以武將而攘儒生之功者，韓信之於酈食其也，李晉之於唐儉也；以儒生而攘武將之功者，柏耆之於萬洪也。惟韓封侯而柏賜死，微有不同。傅昭儀為元帝當熊，魏吏部尚書王權亦為胡太后當虎。宋文帝之王華，即漢文之宋昌也。杜讓能之於李茂貞，即黽錯之於七國也。突厥拒武延秀之婚，即匈奴碎王莽之印也。李懷光之子李璀告其父反而已死之，即楚令尹子南之子棄疾也。東漢樊叢以一笥餅得都尉，孟佗亦以一斗酒得涼州。郭子儀與李光弼不協，及郭為元帥而能釋怨；韓世忠與王德不協，及韓為宣撫而能釋怨。趙王倫必起兵於賈后廢太子之後，梁元帝必入援於簡文被弑之餘。晉以陸玩為司空，玩笑曰：「玩作三公，可知當代無人。」唐以鄭綮為相，亦笑曰：「鄭五作官，時事可知。」漢蘇不韋報仇殺李嵩之妻子，嵩殺不韋，不韋之子殺嵩，段熲又殺不韋之子；南齊朱謙之報仇殺朱幼芳，幼芳之子惲殺謙之，謙之之兄選之又殺惲。慕容熙幸其妃苻氏於死後。晉平原王幹亦幸其妃於亡後。漢王太后握璽，而魏胡太后亦握璽。項羽有虞美人，而漢桓帝亦有虞美人。酈生勸漢祖立六國，而許攸亦勸曹操立九州。楊愔娶孝靜帝後為夫人，元燕帖木兒亦娶泰定帝後為夫人。秦散三千金而天下之士相與鬥，太平公主亦以儒者多宴人，謝以金帛而皆為所用。田文以五月五日生而大貴，王鳳亦以五月五日生而大貴。以少兵詐為多兵者，一見於臧宮屯洛，因轉輪軍至，鋸斷城門，令車聲回轉，出入至旦；再見於虞詡在涼，令兵從東郭門出，從北郭門入，日數轉周；再見於董卓來長安，自嫌兵少，率四五日夜潛出軍近營，明旦大陳旗鼓而還，以為西兵復至。是一術也，而東漢已三用之。宋青州刺史檀只破司馬國璠，漏未盡，遽打五更；梁武帝破東昏幸臣孫文明，亦漏未盡，遽打五鼓；段秀實則故遲之，命擊四鼓，而天曙以破王童之謀。朱子判南安軍，聞有赦，先殺六盜於獄，然後宣赦書；廉希憲命絞劉太平於獄，然後宣赦書。

古事相反

古事相反者，應劭《風俗通》有《十反》一篇，余嘗戲集之：蕭繹欲用王偉，以湘東一目之檄而誅之；朱溫欲殺徐寅，以一眼傖夫之賦而用之。韋思祖不拜姚興而拜勃勃，反為所誅；李文遠拜王世充而不拜李密，反為所重。劉裕討盧循至下邳，祝風息而天如之；張世傑奉少帝航海，祝舟覆而天如之。張文孝公一生不作草字，杜祁公一生不作真字。張齊賢啖一桶肉為相，晏元獻曰食半餅亦為相。蔡魯公一日無客則病，蔡元度一日有客則病。周忱以地衣獻王振而悅，鄭仲以地衣獻秦檜而怒。歐陽永叔貶官泊采石，聞夜呼參政船，已而驗；黃魯直貶官泊石塘，聞夜呼侍郎船，已而竟死。宋閹人梁師成自言為蘇軾出子，時方禁蘇文，師成訴於上曰 「先臣何罪」，以是蘇文乃出；而閹人李彥素與范寥有隙，誣其刊蘇軾詩文於石，指為十惡，二閹之好惡亦大相反。晉卞望之稱郤公有三反；方於事上而好下佞已，治身清而大修計較，好讀書而憎人學問；劉實譏王肅有三反：方於事上而好下佞已，性嗜榮貴而不求苟合，吝惜財物而治身不穢。唐人譏李嶠亦有三反之說，其事略同。子賤治單父，彈琴而治；巫馬期治單父，戴星出入而亦治。晏子儉而稱賢，管子奢而稱賢。李廣以寬為名將，程不識以嚴為名將。趙括之母諫用其子，而後周柴克宏之母薦用其子。南朝陰子春終身不浴，而何佟之十日十浴。王濟好驢鳴，孫楚於墓上作之；王仁裕惡驢鳴，聞必擊殺之，一云宋范廷召也。

果報似巧

錢布白以漢末三分乃高祖誅三傑之報，謂韓信是曹，英布是備，彭越是權。《孫氏贅言》又以宋末帝顯亡國是周顯德二年宋篡之報，顯是半顯字，德祐是全德字。

數若前定不能預知

《前漢•外戚傳》趙飛燕生時，父母棄之，三日不死，乃兆漢室之禍；《後漢•寒朗傳》朗生時，父母不舉，且投荊棘中，三日不死，乃活楚獄之囚。豈非天哉！

王安石不幸

王安石昏愎之性，不過思自立功名，而不知其流毒之遠禍宋室甚大，罪浮於丁謂、王欽若萬倍。所謂國家不患於有真小人，而患於有偽君子。然其遭逢不幸，亦若有由於天者。章惇、蔡京借紹述之說排元祐諸賢，勢不得不封安石為舒王。汪伯彥未第時，開館於王氏，秦檜當國，專以《王氏新經》、《字說》取士。吳敏為蔡氏所薦，執政於靖康時，故亦崇奉王氏。俗謠有「十不管」之詞，如：「不管炮石管安石，不管肅王管舒王」是也。檜死削爵，史彌遠追復其申壬之封，小人一線淵源絲毫不亂如此。故陳公輔以安石學術之謬甚於政事，如禁人讀《史》、《漢》，以子雲、馮道為得聖人之時，虛無荒謬，有類王弼、何晏啟五胡之禍。然金人入汴，訪韓魏公、文潞公之子孫而燒毀王安石之書籍，又何其是非之明白，遠勝於宋之君臣歟？

宋筒瓦最貴

今宮殿神廟，尊者瓦用筒，見《宋史•郭進傳》：太祖令有司為進造宅用筒瓦，有司奏「非親王府不用」，帝曰：「我愛進豈減兒女耶？」==宋杌子最貴

宋宰相才坐杌子，《宋史•丁謂傳》謂已免相知鄆州矣，謂私自夤緣，仍許留京。次日早朝賜坐，左右為設墩，請曰：「有旨復平章矣。」乃更以杌進。

金漆椅

朱髹金漆椅，今民間皆用之，而宋時極貴，惟皇后用之。《后妃傳》劉貴妃與孟後朝太后，孟後坐此椅，劉亦設此椅，左右不服，乃呼「太后出矣」，妃起立，暗撤之；妃再坐而仆，妃大怒。

眼以大長為貴

身與目古人俱以長為貴，《漢書》東方朔自誇八尺二寸；張蒼父六尺，至蒼八尺而貴，孫長六尺而失侯。《東漢書》馮勤父偃嫌其身短，為子伉娶長妻，生兄弟皆八尺五寸，任顯官。《北史》云：「七尺之身不如一尺之面，一尺之面不如一寸之眼。」《五代史》契丹立晉少主，指重貴曰：「此眼大者可也。」《十國春秋》錢武肅年八十餘，目盲矣，聞曾孫宏俶生，問兒眼大小，曰「眼小」，武肅嘿然不樂，果傳至宏俶而國亡。

女子男服入陣

《金史》阿魯真以女子衣男子甲胄，與萬奴兵戰。

今疾病見古書

考今疾病之見於古者，鄭康成曰「湯半體」，即今之半肢風也。荀子曰「徐偃王目可瞻焉」，焉，鳥之微者，即今之近視也；或云焉乃「馬」字之訛，楊倞注云：「目不能細視，故但能瞻馬耳。」孫叔敖突禿，即今之發禿也。《左氏》「晉侯張，如廁」，即今之膨脹。崔令欽《教坊記》范漢女開元出內庭，有姿而微昷羝，即今之狐臭也。《素問》淡陰之疾，即今之痰飲也。《周禮》春時有瘠首疾，即《說文》之「酸痟，頭痛也」。子云有離旬之疾，即今之怔忡也。《左傳》稱陳豹望視，今之望羊眼也。趙羅痁作而伏，今之瘧疾也。荀偃生瘍於頭，今之落頭疽也。《史記》樊荒侯不能為人，今之天閹也。韓女腰痛，淳于意以為欲男子而不得，即今之相思瘵也。《論衡》言周公背僂，即今之背彎也。孔子反羽，即今之反唇也。《荀子》言傳說如植鰭，即今之枯瘦也；周公如斷菑，亦枯瘦之義。

六更

楊誠齋詩「天上歸來已六更」，人多不解。蓋宋忌五更之讖，故改作六更，而不知五更者乃五庚申之謂，非夜之五更也。宋大內五更已絕則梆鼓遍作，號曰 「蝦蟆更」，亦號「六更」。其時禁門開而百官集，如外方之攢點、今之發擂是也。《周禮》「三鼜以號戒」，《司馬法》曰：「昏四通為大鼜，夜半三通為晨戒，旦明五通為發煦。」然則發煦、鼜、戒與元帝摘銅丸中嚴鼓之節、張衡賦所用之楚嚴，皆今之發擂也。

白鵝浮水名浮尼

乾隆四十五年阿相國治水河南，諸河官築堤已成，每見白鵝一群泛水而行，是夜堤必崩，乃用槍炮擊之，卒不能除，不知何怪。又二年讀《桂海稗編》載明代黃蕭養之亂，軍人見白鵝浮水，舟必沉溺，有識者曰：「此名浮尼，水怪也，須黑犬、五色觳禳之。」

欠債失官

居官負債，《漢書》孝文三年，河陽侯陳信坐不償人債過六月免。李晟子惎貸回紇錢一萬貫不償，貶為定州司戶參軍。

九十六歲死節

《元史》懷遠大將軍王英善用刀，號「刀王」。九十六歲，毛貴陷益都，不食而死。

長一丈九尺

苻堅拂蓋郎夏默長一丈九尺，食米五斗、肉三十斤。劉曜子義孫年十二長七尺，見《通鑒》。

狐截人髮

《魏書•靈徵志》太和元年狐截人髮，靈太后召而鞭之，有蠶蛾吃人百十，殊不可解。

老年人生子族人作鬧

余親家史少司馬年七十七生子，族人登堂大哄，余為駭然。後讀歐公杜杞墓誌，稱閩俗貧嗇，有老而生子者，父兄多不舉，慮分家產故也。杜公上書請立五保，俾民相察，有犯者置之法，由是生子得免。閩人德之，生子以君姓字名其子。按此猶指本家父兄，非族人也；族人則尤悖妄可惡矣。







卷二十八　術數類


算命

古人但用支干月日而不用時，《呂氏•祿命篇》，李虛中《算法》俱不用時，亦本《洪範》篇、《周禮•馮相氏》之例耳。《史記》孤虛之術以五行甲子推人休咎。《徐陵集》五行有驛馬之言，六甲有官鬼之說。《小弁》詩曰：「天之生我，我辰安在？」箋：「辰者，六物之吉凶。」《左氏》晉侯問伯瑕何謂六物，曰：「歲、時、日、月、星、辰是也。」服虔以為歲星之辰在行於地，十二歲而一周。蔡邕《九惟》曰：「天之生我，星宿直貧。六極之兀，獨遭斯勤。」此皆今日算命合五星之始也。臨孝恭有《祿命書》，陶貞白有《三命抄略》。鄭富公避申酉祿絕之運而六十致政，王安石避午上祿敗之運而五十六致仕，蘇子容避丙戌火庫祿衰而七十致仕。蓋惑於是說，賢者不免。呂才駁云：「始皇法無奴婢，而得天下；魯莊法當醜陋，而美貌多才。長平坑卒，未聞共犯三刑；南陽貴士，未必皆逢六合。」宋費補之《梁溪漫志》駁云：「一時生一人，一日只生十二人；以一歲計之，只生四千三百二十人；以一甲子計之，止有五十一萬八千四百八人，亦止有五十一萬八千四百八命而已。今一郡戶口不下數百萬，則同年、同月、同日、同時多矣，又何貴賤貧富之不同哉？」文文山《贈朱斗南序》亦云：「命只五十一萬，而四柱盡矣。」蓋亦不信推算之說也。《樵書》云：「草木瓦礫皆有一定之命，有槐子落地出芽，日者算之，當如王者受萬人禮拜，壽至千年而終。後果塑為佛像，香火甚盛，至期被焚。」又洛陽李叟與明太祖同八字，帝召見問何業，曰：「老民養蜜蜂十三窠，以之度日。」太祖曰：「此似我食十三省布政司稅也。」此亦附會之說。余意大撓作甲子，原不過標題名數，甲乙子丑，猶云一二三四也，並無意義，有何生克配合之說？或曰：「人亦無姓名，今派之姓某名某，則呼之即應；支干水火理亦宜然。」余駁之曰：「人，靈物也，故呼之即應。若草木禽獸，派以姓名，不能呼之即應也，況支干之本屬虛無者乎？」韓昌黎作《李虛中墓志》，極言其推人年壽，了無一失，何以不知己身之壽命而服金石以速死也？王荊公《汴說》一篇寫盡貴人好算命之陋，宋金華《祿命論》一篇亦言之最詳。楊慈湖譏真西山云： 「希元有志聖賢而好算命，終竟名利之心，未斷如何入道。」宋洪彥升奏禁天下士大夫談命佞佛，劾郭天信以談命進用。金世宗大定三年，詔三品以上除嫁娶修造安葬外，不許推算相命，違者革職，徒三年。其時防禦使曹貴、李芳俱以妄談命陷罪。

相

相術最古，《左氏》「穀也豐下」一語，為相法相輿。荀子非之，歷言堯長、舜短、禹跳、湯偏以駁之，余嘗笑荀子必醜。王充所謂「天晏暘者，夜星燦爛；人性文者，掌文藻炳」，亦至理也。然聖狂吉凶，亦多無定：舜重瞳，項羽亦重瞳，李後主亦重瞳。劉備手垂過膝而興，蜀王衍手垂過膝而敗，《北史》之劉元進、南齊之王元初皆手垂過膝而謀反伏誅。王莽時甄尋手文有「天子」二字，被誅。晉陳瀆女有文在其足，曰「為天子母」四字，炙之愈明，卒不驗。王和女足下有七星，自稱當母天下，卒誅。《南史》庾敻相貌魁悟，人稱當為方伯，而卒以餓死；褚蘊面角尖危，縱理入口，而衣祿頗豐。其有驗而不驗者：薄姬在魏王豹宮中，許負相之，當生天子，豹心喜，背漢反，而不知姬投漢宮，乃生文帝。唐李錡據潤州，有相者言丹陽鄭氏女當生天子，錡乃納為妾，不知敗後投於掖庭，得幸憲宗，竟生宣宗。李守正為河中節度使，相者聞其子婦符氏聲，曰：「此天下之母也。」守正喜，遂以反誅，而不知符氏乃柴世宗皇后也。豈姑布子卿之術，又未可以皮相耶？

陰宅

言葬經者不始於郭璞。《史記》樗裏子言「後世當有天子之宮夾我墓」。《漢書》劉向奏「王氏墳在濟南者，樹皆交柯連葉，上高出屋，有立石起柳之象」。《袁安傳》書生指某地曰「葬後世出三公」。孫鍾遇三少年乞瓜，為指葬地。《三國志》管輅過毋丘儉墳，曰「白虎銜屍，朱雀悲哭」；孫堅祖墳有五色雲，曼延數里。此言陰宅風水之始也。呂才駁之，司馬溫公駁之最為明快。若伊川之駁葬經，言培其本尚無補於枝葉自盛，此非駁之，乃助之也。世之父母肥而子孫瘦、父母壽而子孫夭者多多矣，在生之根本尚無補於枝葉，而況死後乎？漢廷尉吳融以人所封之地葬母，人皆言必滅族，而子孫貴盛，見《後漢書》。隋文帝曰：「我家墓田若云不吉，我不當為天子；若云吉，我弟不當戰死。」見《隋書》。宋文潞公穿漯渠；司天者言不利，時仁宗病；後改築，潞公即命司天者往，乃更言前穿無害，恐將來有不利則改者受罪故耳，見羅氏《識遺》。源乾曜得張說門左之地，村夫為之卜葬，俚斗為之書碑，而浤師知其必貴，見《新唐書》。黃巢、李自成之敗，俱以掘其祖墳故也；乃唐高祖起兵，亦被長安留守盡發其祖墳，而依然無恙。宋明帝惡蕭道成墓有五色雲氣，暗遣人以鐵釘長五六尺者釘墓四維，以為壓勝，而卒無驗。郭子儀祖墳為魚朝恩所發，而子儀七子、八婿貴顯朝廷。蔡京酷嗜風水，葬其父於杭之臨平，以錢塘江為水，越之秦望山為案，似乎大吉矣，而全家灰滅。《元史》龍岡失火，廉希憲謂太常卿田忠良曰：「上都聖上龍飛之地，偶爾失火，慎勿令妄談地理者有所更移。」風水之不驗班班可考，人猶惑溺不醒，可謂愚也。

陽宅

言宅經者不始於五姓，《史記》韓昭侯作高門，屈宜臼曰：「昭君不出此門矣！此門不時，吾所謂時，非時日也。」果高門成而韓侯卒。自此說興，踵其後者，漢哀帝疾匈奴來朝，嫌其從上遊來，故以太歲厭勝之道，館之上林；王莽以王后年十四有子孫瑞，故通子午道，從杜陵直絕南山徑漢中；《曹完碑》河平元年曹君閔縉紳之途不濟，開南寺門承望華嶽，卒使學者李儒等獲人爵之榮；《後漢書•來歷傳》皇帝數幸乳母王聖舍，太子府監邴吉以犯土禁，不可久御：此皆陽宅拘忌之始。不知陰陽家西不益宅，而王充以東家之西即西家之東。《漢書》司隸校尉趙興每入官舍，移改穿築，故犯妖禁，而爵祿益豐。《宋書》孔靖守吳興，項羽不敢與之爭室。《梁書》蕭琛遷憤王廟，憤王不敢作祟。善乎孟嘗君曰「文受命於天，不受命於戶」，嵇康《宅無吉凶論》曰「設三公之宅而命愚民居之，必不為三公可知也」，王符《潛夫論》曰「同一宮也，成康居之興，幽厲居之衰」，此數言最為明決。或云陽宅不可不慎，《南史》載南朝丁奉宅居之者。孫皓敗，蘇峻敗，司馬修之敗，王僧綽被殺。不知孫皓、蘇峻雖不居此宅，有不敗者乎？王僧綽殺身成仁，雖凶亦吉也。

術數在可知不可知之間

術數之學，在可知不可知之間。為人謀或驗，為己謀便不驗；且一有私己之心，便為造物所忌。漢昭帝時眭孟奏公孫病已當立，言驗而己以妖言誅。哀帝時夏賀良欽陳聖劉太平皇帝之讖，而以不道誅，後言亦驗。張竦以反支日不行，為賊所殺。王匡以六甲窮日不出兵，為鄧禹孫敗。東漢郎覬奏國家地震，鮮卑當入寇，所言驗而己不肯與孫禮交，乃為所殺。劉歆以名應圖讖，故叛莽，不知劉秀乃光武；欲待太白星出方起兵應漢，而不知事泄，死後太白星果出。魏王淩以熒惑守南斗，當有暴貴者；毋丘儉見彗星竟天，以為己祥，遂皆舉兵。不知皆應在司馬氏，與己無與也。晉孟觀以紫微不動，故為趙王倫守河北，不應齊王冏之兵，致夷三族。不知紫微所應乃元帝，非趙王也。郭馨號稱聖人，呂光奉為神師，起兵時以為滅姚者晉，故奔晉被殺。不知滅姚者，晉臣劉裕也。索靖知姑臧城南石地當起宮殿，而不知己之被壓以卒。魏劉靈助反於固城，占云：「三月之末，我必入定州，爾朱氏不久當滅。」及事敗伏誅，函首入定州，果三月末，而爾朱氏亦竟滅。孔熙先觀天文，知宋文帝必不善終，故謀反伏誅，後文帝乃為元凶所弑；知江州當出天子，故立彭城王義恭，不知應在武陵王駿，非彭城也。梁武與張宏策談天文，歷歷皆驗，自知天命在己，不知後有台城之厄。又嘗登北顧亭，謂江右有反氣，骨肉為戎首；然卒納侯景，又任用臨賀王，何耶？劉養正以帝星在吳頭楚尾，故勸宸濠反，不勿應在嘉靖也。梁武陵王紀起兵，蜀星士說紀曰：「官若東下，當用申年，太白出西，從之為利，申歲發蜀，酉年入荊，不可失也。」發蜀之歲太白在西，及至明年，則已東出，紀乃敗誅。魏師圍江陵城時，梁元帝登鳳皇閣，歎曰：「客星入翼軫，今必敗矣。」已而果然。其他如郭璞之銜刀被髮，慕容紹宗之自投水中，斛律羨之鎖頸出城，顏惡頭之自知厄在彭城，王子年之自知為人還債，皆前知厭勝而卒無救。善乎《三國志》趙達精術數而不肯傳其書，曰：「先人挾此術圖作帝王師，乃三世不過太史郎。」所謂藝成而下也。昌黎臨終遺命曰：「陰陽吉凶，一無汙我。」真乃達人。

鬼神弄人

鬼神弄人，如武帝時之神君，孫權時之王表，皆明載史冊，卒無補於國家。其戲弄人而誘之敗者，東漢張滿讀讖文應己名姓，故謀叛，臨誅乃曰：「讖文誤我！」張豐得石璽，大喜，自稱無上大將軍，謀反事敗，臨誅猶指肘後璽，不忍決舍。晉天福年張遇賢見太白山神，自稱崔浩，為之謀主，破江淮數州，有問必應。忽神去，問之不應，兵敗伏誅。唐敬宗時染坊供人張詔卜卦當升殿，坐與火伴蘇元明對食，乃作亂，竟殺詰者，果升清思殿，與元明同食。食畢捕者至，事敗伏誅。宋吳曦見月中人，舉鞭相揖，月中人答之，以為大貴，遂謀反以誅。明季昆山徐某作亂，鄉人不從，乃卜於神，以關帝廟鐵刀置水，浮則起兵。刀一百二十斤，以為必沉也，投之竟浮水面，眾咸驚駭，頃刻從者萬人，亡何事敗，一村皆誅。

夢亦難信

不特陰陽術數不可信也，即夢寐之事，一信之便為鬼神所弄。如叔孫豹夢天厭己，而得豎牛之禍。趙武靈王夢處女鼓琴而歌，乃納吳娃，卒至奪嫡餓死。張敬兒因妻夢全體熟，而謀反被誅。梁武帝夢中原混一，而次日納侯景之降，竟以亡國。漢武帝夢木人欲擊帝，而枉殺皇后太子。徐知誥夢吞金丹，而次日方士獻藥，服之以殂。杭州沈濟之夢神謂曰「汝後園有藏金一甕，可往掘之」，沈問何處，神曰「但見有草繩縛『福』字錢者是也。」次日往園，果見錢繩「福」字宛然，大喜。掘至丈許，杳無所得，以此竟成狂易之疾。《宋史•臧丙傳》丙舊名愚，夢父召丙立於庭，指天曰：「老人星見矣。」仰視之，果黃明而大喜。以壽星出丙入丁，故改名丙，字夢壽。及其死也，壽止五十一。柘城李少司空季子繼遷成進士，司空及太夫人歿後，繼遷患危疾，夢太夫人教服參，因以告醫，醫曰：「參與病相犯，不可服。」是夜復夢太夫人云：「醫言不可聽，汝求生非參不可。我有參幾許，在某處，可用。」探之果得，服之夜半發狂死。陸射山征君夢尊人孝廉公云：「吾窀穸內為水所浸，甚苦。皋亭山頂有地一區，係某姓求售，盍往買而移葬，吾神所依也。」訪之果合，因以重值得之。及改葬，舊穴了無水，且暖氣如蒸，悔已無及。遷葬後，征君日就困躓，子孫流離。

天文難憑

「越得歲而吳伐之，吳卒亡於越」，此《左氏》語也。然慕容超之亡，歲星在齊而劉裕滅之，卒亦無恙。同一五星聚箕，而齊桓以霸，祿山以亡；同一星孛大角，而始皇以帝，項羽以敗。譙周稱熒惑守歲，魏文帝殂，二國無恙，故以魏為正統。然《天官書》月犯心大星，王者應之。三國時有此變，而昭烈殂，吳魏又無恙。梁天監中雷書太陽門曰：「紹宗梁王，惟武王一。」時人以為武陵王紀必紹帝位矣，後武陵王竟不終。星隕相州，人疑韓魏公當之，已而魏公無恙，乃庸相王貽永薨，貽永亦判相州事。欽宗內禪，帝星復明，已而北遷，崩於沙漠。

草木無知

宋將亡，文文山見真州樹紋生「天下趙」三字，心大喜，以為是「蟲食葉，公孫病已立」之徵，卒不應，見《文山集》。

凡信時日小數者無不破敗

王莽性好時日小數，卒以破敗，事在傳中。晉廢太子遙性拘小忌，不許修牆動瓦，卒被藥杵椎殺。桓玄臨敗，召諸道人推算，為壓勝法，卒伏誅。宋明帝尤信鬼神，多忌諱，移床治璧，先祭土神；改「騧」字為「邊瓜」，呼「白門」為「宣陽門」，年三十四而崩。以昭明太子之賢，而以母丁貴嬪葬地有不利長子之言，為厭勝法，埋蠟鵝於墓側，致為武帝猜疑，慚懼而薨。善乎元人《就日錄》曰：「大凡見理明之人，五行神鬼皆不能拘。」陶淵明亦曰：「癡人前不說夢，達人前不說命。」

邪不勝正、神鬼生於人心

《風俗通》載李君神、石賢士、鮑君神之類，皆起於一人之誣罔，而從者若狂，卒之神亦烏有。《五行志》王周南家鼠白畫人立，曰：「王周南某日死。」 周南坦然不應，亡何鼠自顛仆而亡。《畫墁錄》范文正公修史，載某隱慝，夜夢某怒云：「不改史，將禍爾子。」公不改，果長子純禮亡。夜又夢某詈云：「再不改，將禍爾次子。」果次子純仁病。全家泣請，公終不改，已而純仁病愈，此邪不勝正也。《東坡志林》宋將石普醉，怒羹失調，命斬廚人。其夫人憐而縱之，為報斬訖。亡何普患病，見此廚瀝血持頭立床前索命。夫人向普開說，告以並未斬也，普不信，愈哀號乞命。夫人不得已遣人四路覓廚者來，普一見而病愈。淨法禪師夜踏菜葉，誤以為踏死蝦蟆，心中耿耿，輪回時遂入惡道，此鬼神生於人心也。

災祥不一

古人四靈為畜，麟、鳳皆祥瑞之物，而徐楚金《說文繫傳》言「麟出，《春秋》非瑞也」；小鳥生大鳥，猶桀之變大殷為小殷。禹錫元圭為賞，而張武錫金錢為辱也。《晉中興書》曰：「甘露降，王者恩及耆老，則松柏受之；能用賢人，則蘭蕙受之。」是甘露瑞也。然《汝南先賢傳》都尉廳前有甘露，功曹鄭敬曰： 「此非甘露，乃青木汁也。」陳祥明中，松林冬月出甘醴，人呼為爵錫，有則草木必枯，是甘露非瑞矣。京房《易傳》曰：「河水清，天下平。」鮑照有《清河頌》，是清河瑞也。然漢延熹八年黃河清，襄楷奏為災，天子宜修省；唐《五行志》亦然。《日知錄》歷數漢、唐以來河清為革代之兆，是河清非瑞也。光武與嚴子陵臥，太史奏客星犯帝座，佳話也；桓帝與白衣人蒱博，太史亦奏客星犯帝座，非佳話也，《天官書》本以客星為災星。天瑞五色雲，人瑞鄭仁表，唐以為祥；韓魏公臚唱，太史奏五色雲見，宋以為祥。《天文志》云：「五色雲，妖雲也，見則年穀不登。」《御覽》引《宋書》景平元年有雲五色，而徐羨之等廢少主，則又以為災矣。《梁書》張后家昌蒲生花，武帝以為大瑞；齊永元中御刀黃文濟家亦昌蒲生花，隨即被誅，則又以為災矣。




