石湖词&四时田园杂兴&范村菊譜&吴船录&骖鸾录&范村梅谱&桂海虞衡志&揽辔录 - (宋)范成大
　石湖词
　四时田园杂兴
　范村菊譜
　吴船录
　骖鸾录
　范村梅谱
　桂海虞衡志
　揽辔录






ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　











石湖词&四时田园杂兴&范村菊譜&吴船录&骖鸾录&范村梅谱&桂海虞衡志&揽辔录 - (宋)范成大



满江红

冬至

寒谷春生，熏叶气，玉筒吹谷。新阳后，便占新岁，吉云清穆。休把心情关药裹，但逢节序添诗轴。笑强颜，风物岂非痴，终非俗。

清昼永，佳眠熟。门外事，何时足。且团（□栾）同社，笑歌相属，著意调停云露酿，从头检举梅花曲。纵不能，将醉作生涯，休拘束。

又

始生之日，丘宗卿使君携具来为寿。坐中赋词，次韵谢之。

竹里行厨，来问讯，诸侯宾老。春满座，弹丝未遍，挥毫先了。云避仁风收雨脚，日随和气薰林表。向尊前，来访白髯翁，衰何早。

志千里，功名兆。光万丈，文章耀。洗冰壶胸次，月秋霜晓。应念一堂尘网暗，故将百和香云绕。算赏心，情语古来多，如今少。

又

雨后携家游西湖，荷花盛开。

柳外轻雷，催几阵，雨丝飞急。雷雨过，半川荷气，粉融香浥。弄蕊攀条春一笑，从教水溅罗衣湿。打梁州，箫鼓浪花中，跳鱼立。

山倒影，云千叠，横浩荡，舟如叶。有采菱清些，桃根双楫。忘却天涯漂泊地，尊前不放闲愁入。任碧筒，十丈卷金波，长鲸吸。

又

罨画溪山，行欲遍，风蒲还举。天渐远，水云初静。柁楼人语。月色波光看不定，玉虹横卧金鳞舞。算五湖今夜只扁舟，追千古。

怀往事，渔樵侣。曾共醉，松江渚。算今年依旧，一杯沧浦。宇宙此身元是客，不须怅望家何许。但中秋，时节好溪山，皆吾土。

千秋岁

重到桃花坞

北城南埭，玉水方流汇。青樾里，红尘外。万桃春不老，双竹寒相对。回首处，满城明月曾同载。

分散西园盖。消减东阳带。人事改，花源在。神仙虽可学，功行无边醉。新酒好，就船况有鱼堪买。

浣溪沙

烛下海棠

倾坐东风百媚生。万红无语笑逢迎。照妆醒睡蜡烟轻。

采蝀横斜春不夜，绛霞浓淡月微明。梦中重到锦宫城。

又

催下珠帘护绮丛。花枝红里烛枝红。烛光花影夜葱茏。

锦地绣天香雾里。珠星壁月彩云中。人间别有几春风。

又

新安驿席上留别

送尽残冬更出游。风前踪迹似沙鸥。浅斟低唱小淹留。

月见西楼清夜醉，雨添南浦绿波愁。有人无计恋行舟。

又

歙浦钱塘一水通。闲云如幕碧重重。吴山应在碧云东。

无力海棠风淡荡，半眠官柳日葱茏。眼前春色为谁浓。

又

元夕后三日王文明席上

宝髻双双出绮丛。妆光梅影各春风。收灯时候却相逢。

鱼子笺中词宛转，龙香拨上语玲珑。明朝车马莫西东。

又

红锦障泥杏叶鞯。解鞍呼渡忆当年。马骄不肯上航船。

茅店竹篱开席市，绛裙青袂??姜田。临平风物故依然。

又

白玉堂前绿绮疏。烛残歌罢困相扶。问人春思肯浓无。

梦里粉香浮枕簟，觉来烟月满琴书。个侬情分更何如。

朝中措

丙午立春大雪，是岁十二月九日丑时立春。

东风半夜度关山。和雪到阑干。怪见梅梢未暖，情知柳眼犹寒。

青丝菜甲，银泥饼饵，随分杯盘。已把宜春镂胜，更将长命题旛。

又

身闲身健是生涯，何况好年华。看了十分秋月，重阳更插黄花。

消磨景物，瓦盆社酿，石鼎山茶。饱吃红莲香饭，侬家便是仙家。

又

系船沽酒碧帘坊。酒满胜鹅黄。醉后西园八梦，东风柳色花香。

水浮天处，夕阳如锦，恰似鲈乡。中有忆人双泪，几时流到横塘。

又

海棠如雪殿春余。禽哢晚晴初。倦客长惭杜宇，佳辰且醉提壶。

逍遥放浪，还他渔子，输与樵夫。一棹何时归去，扁舟终要江湖。

又

天容云意写秋光。木叶半青黄。珍重西风祛暑，轻衫早怯秋凉。

故人情分，留连病客，孤负清觞。陌上千愁易散。尊前一笑难忘。

蝶恋花

春涨一篙添水面。芳草鹅儿，绿满微风岸。画舫夷犹湾百转，横塘塔近依前远。

江国多寒农事晚。村北村南，谷雨才耕遍。秀麦连冈桑叶贱。看看尝面收新茧。

南柯子

槁项诗余瘦，愁肠酒后柔。晚凉团扇欲知秋。卧看明河银影。界天流。

鹤警人初静，虫吟夜更幽。佳辰只合草花筹。除了一天风月，更何求。

又

怅望梅花驿，凝情杜若洲。香云低处有高楼。可惜高楼，不近木兰舟。

缄素双鱼远，题红片叶秋。欲绕江水寄离愁。江已东流，那肯更西流。

又

七夕

银渚盈盈渡，金风缓缓吹。晚香浮动五云飞。月姊妒人。嚬画一弯眉。

短夜难留处，斜河欲淡时。半愁半喜是佳期。一度相逢，添得两相思。

水调歌头

细数十年事，十处过中秋。今年新梦，忽到黄鹤旧山头。老子箇中不浅，此会天教重见，今古一南楼。星汉淡无色，玉镜独空浮。敛秦烟，收楚雾，熨江流。关河离合，南北依旧照清愁。想见姬娥冷眼，应笑归来霜鬓，空敝黑貂裘。酾酒问蟾兔，肯去伴沧洲。

又

燕山九日作

万里汉家使，双节照清秋。旧京行遍，中夜呼禹济黄流。寥落桑榆西北，无限太行紫翠，相伴过卢沟，岁晓客多病，风露冷貂裘。对重九，须烂醉，莫牵愁。黄花为我，一笑不管鬓霜羞。袖里天书咫尺，眼底关河百二，歌罢此生浮。惟有平安信，随雁到南州。

西江月

十月谁云春小，一年两见红娇。人间霜叶满庭皋。别有东风不老。百媚朝天淡粉，六铢步月生绡。云英寂寞

倚蓝桥，谁伴玉京霜晓。

又

北客开眉乐岁，东君著意华年。遮风藏雨晚云天。应怕杏梢红浅。不惜灯前放夜，从教雪后留寒。水晶帘箔万花钿。听彻南楼晓箭。

鹊桥仙

七夕

双星良夜，耕慵织懒，应被群仙相妒。娟娟月姊满眉嚬，更无奈，风姨吹雨。相逢草草，争如休见，重搅别离心绪。新欢不抵旧愁多，倒添了，新愁归去。

宜男草

篱菊滩芦被霜后。袅长风，万重高柳。天为谁，展尽湖光渺渺，应为我，扁舟入手。桔中曾醉洞庭酒。辗云涛，挂帆南斗。追旧游，不减商山杳杳，犹有人，能相记否。

又

舍北烟霏舍南浪。雪倾篱，雨荒薇涨。问小桥，别后谁过，惟有迷鸟羁雌来往。重寻山水问无恙。扫柴荆，土花尘网。留小桃，先试光风，从此芝草琅玕日长。

秦楼月

窗纱薄，日穿红幔催梳掠。催梳掠，新晴天气，画檐闻鹊。海棠逗晓都开却。小云先在阑干角。阑干角，杨花满地，夜来风恶。

又

珠帘狭，卷帘春院花围合。花围合，昼长人静，双双蝴蝶。花前苦??金蕉叶。瞢腾午睡扶头怯。扶头怯。闲愁无限。远山斜叠。

又

香罗薄，带围宽尽无人觉。无人觉，东风日暮，一帘花落。西园空锁秋千索。帘垂帘卷闲池阁。闲池阁。黄昏香火，画楼吹角。

又

楼阴缺，阑干影卧东厢月。东厢月，一天风露，杏花如雪。隔烟催漏金虬咽。罗帏暗淡灯花结。灯花结，片时春梦，江南天阔。

又

浮云集，轻雷隐隐初惊蛰。初惊蛰，鹁鸠鸣怒，绿杨风急。玉炉烟重香罗浥。拂墙浓杏燕支湿。燕支湿。花梢缺处，画楼人立。

念奴娇

双峰叠障，过天风海雨，无边空碧。月姊年年应好在，玉阙琼宫愁寂。谁唤痴云，一杯未尽，夜气寒无色。碧城凝望，高楼缥缈西北。肠断桂冷蟾孤，佳期如梦，又把阑干拍。雾鬓风鬟相借问，浮世几回今夕。圆缺晴阴，古今同恨，我更长为客。婵娟明夜，尊前谁念南陌。

又

十年旧事，醉京花蜀酒，万葩千萼。一棹归来吴下看，俯仰心情今昨。强倚雕阑，羞簪雪鬓，老恐花枝觉。揩摩愁眼，雾中相对依约。闻道家宴团（□栾），光风转夜，月傍西楼落。打彻梁州春自远，不饮何时欢乐。沾惹天香，留连国艳，莫散灯前酌。袜尘生处，为君重赋河洛。

又

吴波浮动，看中流翻月，半江金碧。醉舞空明三万顷，不管姮娥愁寂。指点琼楼，凭虚有路，鲸背横东极。水云飘荡，阑干千丈无力。家世回首沧洲，烟波渔钓，有鸱夷仙迹。一笑闲身游物外，来访扁舟消息。天上今宵，人间此地，我是风前客。涛生残夜，鱼龙惊听横笛。

又

水乡霜落，望西山一寸，脩眉横碧。南浦潮生帆影去，日落天青江白。万里浮云，被风吹散，又被风吹积。尊前歌罢，满空凝淡寒色。人世会少离多，都来名利，似蝇头蝉翼。赢得长亭车马路，千古羁愁如织。我辈情钟，匆匆相见。一笑真难得。明年谁健，梦魂飘荡南北。

又

和徐尉游石湖

湖山如画，系孤篷柳，莫惊鱼鸟。料峭春寒花未遍，先共疏梅索笑。一梦三年，松风依旧，萝月何曾老。邻家相向，这回真个归到。绿鬓新点吴霜，尊前强健，不怕衰翁号。赖有风流车马客，来觅香云花岛。似我粗豪，不通姓字，只要银瓶倒，奔名逐利，乱帆谁在天表。

惜分飞

易散浮云难再聚，遮莫相随百步。谁唤行人去。石湖烟浪渔樵侣。重别西楼肠断否。多少凄风苦雨，休梦江南路，路长梦短无寻处。

梦玉人引

送行人去，犹追路，再相觅。天末交情，长是合堂同席。从此尊前，便顿然少个，江南羁客。不忍匆匆，少驻船梅驿。酒斟虽满，尚少如别泪万千滴。欲语吞声，结心相对呜咽。灯火凄清，笙歌无颜色。从别后，尽相忘，算也难忘今夕。

又

共登临处，飘然袂，倚空碧。雨卷云飞，长有桂娥看客。箫鼓生春，遍锦城如画，雪山无色。一梦才成，况天涯南北。舞余歌罢，料宣华，回首尽陈迹。万里秦吴，有情应问消息。我欲归耕，如何重来得。故人若望江南，且折梅花相忆。

如梦令

罨画屏中客住，水色山光无数。斜日满江声。何处撑来小渡。休去，休去，惊散一洲鸥鹭。

又

两两莺啼何许。寻遍绿阴浓处。天气润罗衣，病起却饮微暑。休雨，休雨，明日榴花端午。

菩萨蛮

小轩今日开窗了。揉蓝染碧缘阶草。檐佩可怜风，杏梢烟雨红。飘零欢事少，鬓点吴霜早。天色不愁人，眼前无限春。

又

元夕立春

雪林一夜收寒了，东风恰向灯前到。今夕是何年，新春新月圆。绮丛香雾隔，犹记疏狂客，留取缕金旛，夜蛾相并看。

又

黄梅时节春萧索，越罗香润吴纱薄。丝雨日胧明，柳梢红未晴。多愁多病后，不识曾中酒。愁病送春归，恰如中酒时。

临江仙

羽扇纶巾风袅袅，东厢月到蔷薇，新声谁唤出罗帏。龙须将笛绕，雁字入筝飞。陶写中年须个里，留连月扇云衣。周郎去后赏音稀。为君持酒听，那肯带春归。

又

万事灰心犹薄宦，尘埃未免劳形。故人相见似河清。恰逢梅柳动，高兴逐春生。卜昼匆匆还卜夜，仍须月坠河倾。明年我去白鸥盟。金闺三玉树，好向紫霄程。

减字木兰花

玉烟浮动，银阙三山连海冻。翠袖阑干，不怕楼高酒力寒。双松冻折，忽忆衰翁容易别。想见鸥边，压损年时小钓船。

又

折残金菊，橙子香时新酒熟。谁伴芳尊，先问梅花借小春。道人破戒。染酒题诗金凤带。愁病相关，不似年时

酒量宽。

又

枕书睡熟，珍重月明相伴宿。宝鸭金寒，香满围屏宛转山。鸡人声杳，瑶井玉绳相对晓。黯淡窗纱，却下风帘护烛花。

又

腊前三白，春到西园还见雪。红紫花迟，借作东风万玉枝。归田计决。麦饭熟时应快活。身在高楼，心在山阴一叶舟。

鹧鸪天

休舞银貂小契丹。满堂宾客尽关山。从今袅袅盈盈处，谁复端端正正看。模泪易，写愁难。潇湘江上竹枝斑。碧云日暮无书寄，寥落烟中一雁寒。

又

荡漾西湖采绿苹。扬鞭南埭衮红尘。桃花暖日茸茸笑，杨柳光风浅浅嚬。章贡水，郁孤云。多情争似桂江春。崔徽卷轴瑶姬梦，纵有相逢不是真。

又

嫩绿重重看得成。曲阑幽槛小红英。酴醿架上蜂儿闹，杨柳行间燕子轻。春晼晚，客飘零。残花浅酒片时清。一杯且买明朝事，送了斜阳月又生。

又

雪梅

压蕊拈须粉作团。疏香辛苦颤朝寒。须知风月寻常见，不似层层带雪看。春髻重，晓眉湾。一枝斜并缕金旛。酒红不解东风冻，惊怪钗头玉燕干。

好事近

云幕暗千山，肠断玉楼金阙。应是高唐小妇，妒姮娥清绝。夜凉不放酒杯寒。醉眼渐生缬。何待桂华相照，有人人如月。

又

昨夜报春来，的皪岭梅开雪。携手玉人同赏，比看谁奇绝。阑干倚遍忆多情，怕角声呜咽。与折一枝斜戴。衬鬓云梳月。

卜算子

凉夜竹堂虚。小睡匆匆醒。银漏无声月上阶，满地阑干影。何处最知秋，风在梧桐井。不惜骖鸾弄玉箫，露湿衣裳冷。

又

云压小桥深，月到重门静。冷蕊疏枝半不禁，更著横窗影。回首故园春，往事难重省。半夜清香入梦来，从此熏炉冷。

三登乐

一碧鳞鳞，横万里，天垂吴楚。四无人，艣声自语。向浮云，西下处，水村烟树。何处系船，暮涛涨浦。正江南，摇落后，好山无数。尽乘流，兴来便去。对青灯，独自叹。一生羁旅，欹枕梦寒，又还夜雨。

又

路转横塘，风卷地，水肥帆饱。眼双明，旷怀浩渺。问菟裘，无恙否。天教重到。木落雾收，故山更好。过溪门，休荡桨，恐惊鱼鸟。算年来，识翁者少。喜山林，踪迹在，何曾如扫。归鬓任霜，醉红未老。

又

今夕何期，披岫幌，云关重启。引冰壶，素空似洗。卷帘中，欹枕上，月星浮水。天镜夜明。半窗万里。盼庭柯，都老大，树犹如此。六年前，转头未几，唤邻翁，来语旧，同??新蚁。秉烛夜阑，又疑梦里。

又

方帽冲寒，重检校，旧时农圃。荒三径，不知何许。但姑苏台下，有苍然平楚。人笑此翁，又来访古。况五湖，元自有，扁舟祖武。记沧洲，白鸥伴侣。叹年来，孤负了，一蓑烟雨。寂寞暮潮，唤回棹去。

浪淘沙

黯淡养花天。小雨能悭。烟轻云薄有无间。官柳丝丝都绿遍，犹有春寒。空翠湿征鞍。马首千山。多情若是肯俱还。别有玉杯承露冷，留共君看。

寄人觅梅

霜余好探梅消息。日日溪桥侧。不如君有似梅人，歌里工嚬妍笑两眉春。疏枝冷蕊风情少。却称衰翁老。从教来作静中邻，冷淡无言无笑也无嚬。

又

落梅时节冰轮满。何似中秋看。琼楼玉宇一般明，只为姮娥添了万枝灯。锦江城下杯残后，还照鄞江酒。天东相见说天西，除却衰翁和月更谁知。

又

玉箫惊报同云重。仍怪金瓶冻。清明将近雪花翻，不道海棠消瘦柳丝寒。王孙沈醉狨毡幕。谁怕罗花薄，烛灯香雾两厌厌。仿佛有人愁损上眉尖。

又

红木犀

谁将击碎珊瑚玉，装上交枝粟。恰如娇小万琼妃。除罢额黄嫌怕污燕支。夜深未受清香绝。风露溶溶月，满身花影弄凄凉。无限月和风露一齐香。

醉落魄

元夕

春城胜绝，暮林风舞催花发。垂云卷尽添空阔，吹上新年，美满十分月。红蕖影下勾丝抹。老来牵强随时节，无人知道心情别。惟有蛾儿，惊见鬓边雪。

补遗

醉落魄

栖鸟飞绝，绛河绿雾星明灭。烧香曳簟眠清樾。花影吹笙，满地淡黄月。好风碎竹声如雪。昭华三弄临风咽。鬓丝撩乱纶巾折。凉满北窗，休共软红说。《绝妙好词》

朝中措

长年心事寄林扃。尘鬓已星星。芳意不如水远，归心欲与云平。留连一醉，花残日永，雨后山明。从此量船载酒，莫教闲却春情。《绝妙好词》

眼儿媚

萍乡道中乍晴，卧舆中困甚，小憩柳塘。

酣酣日脚紫烟浮。妍暖破轻裘。困人天气，醉人花底，午梦扶头。春慵恰似春塘水，一片縠纹愁。溶溶泄泄，东风无力，欲皱还休。

霜天晓角

梅

晚晴风歇，一夜春威折，脉脉花疏天淡，云来去，数枝雪。胜绝。愁亦绝。此情谁共说。惟有两行低雁，知人倚，画楼月。《绝妙好词》

惜分飞

南浦舟中与江西帅漕酌别，夜后忽大雪。

画戟锦车皆雅故，箫鼓留连客住。南浦春波暮。难忘罗袜生尘处。明日船旗应不驻，且唱断肠新句，卷尽珠帘雨。雪花一夜随人去。《花庵词选》

菩萨蛮

湘东驿

客行忽到湘东驿。明朝真是潇湘客。晴碧万重云，几时逢故人。江南如塞北，别后书难得。先自雁来稀，那堪春半时。《花庵词选》

满江红

清江风帆甚快，作此与客剧饮歌之。

千古东流，声卷地，云涛如屋。横浩渺，樯竿十丈，不胜帆腹。夜雨翻江春浦涨，船头鼓急风初熟。似当年，呼禹乱黄川，飞梭速。击楫誓，空惊俗。休拊髀，都生肉。任炎天冰海，一杯相属。荻笋蒌芽新入馔，鹍弦凤吹能翻曲，笑人间，何处似尊前，添银烛。《花庵词选》

谒金门

宜春道中野塘春水可喜，有怀旧隐。

塘水碧，仍带麴尘颜色。泥泥縠纹无气力。东风如爱惜。恰似越来溪侧。也有一双鸂鶒，只欠柳丝千百尺。系船春弄笛。《花庵词选》

秦楼月

寒食日湖南提举胡元高家席上闻琴。

湘江碧。故人同作湘中客。湘中客。东风回雁，杏花寒食。温温月到蓝桥侧。醒心弦里春无极。春无极，明朝残梦，马嘶南陌。《花庵词选》

玉楼春

梅花

佳人无对甘幽独，竹雨松风相澡浴。山深翠袖自生寒，夜久玉肌元不粟。却寻千树烟江曲，道骨仙风终绝俗。绛裙缟袂各朝元，只有散仙名萼绿。《全芳备祖》

醉落魄

海棠

马蹄尘扑。春风得意笙歌逐。款门不问谁家竹。只拣红妆，高处烧银烛。碧鸡坊里花如屋。燕王宫下花成谷。不须悔唱关山曲。只为海棠，也合来西蜀。《全芳备祖》

玉楼春

牡丹

云横水绕芳尘陌，一万重花春拍拍。蓝桥仙路不崎岖，醉舞狂歌容倦客。真香解语人倾国，知是紫云谁敢觅。满蹊桃李不能言，分付仙家君莫惜。《全芳备祖》

菩萨蛮

木芙蓉

冰明玉润天然色。凄凉拚作西风客。不肯嫁东风，殷勤霜露中。绿窗梳洗晚，笑把玻璃盏。斜日上妆台，酒红和困来。《全芳备祖》

水龙吟

寿留守

仙翁家在丛霄，五云八景来尘表。黄扉紫闼，化钧高妙。风霆挥扫。漠北寒烟，峤南和气，笑谈都了。自玉麟归去，金牛再款，却回首，人间少。天与丹台旧籍，笑苍生，祝公难老。春葩秋叶，暄寒易变，壶天长好。物外新闻，凤歌鸾翥，龙蟠虎绕。想知心高会，寒霜夜永，尽横参晓。《翰墨全书》

酹江月

严子陵钓台

浮生有几，叹欢娱常少，忧愁相属。富贵功名皆由命，何必区区仆仆。燕蝠尘中，鸡虫影里，见了还追逐。山间林下，几人真个幽独。谁似当日严君，故人龙衮，独抱羊裘宿。试把渔竿都掉了，百种千般拘束。两岸烟林，半溪山影，此处无荣辱。荒台遗像，至今嗟咏不足。

《花草粹编》

醉落魄

雪晴风作。松梢片片轻鸥落。玉楼天半褰珠箔。一笛梅花，吹裂冻云幕。去年小猎漓山脚。弓刀湿遍犹横槊。今年翻怕貂裘薄。寒似去年，人比去年觉。《阳春白雪》

霜天晓角

少年豪纵。袍锦团花凤。曾是京城游子，驰宝马，飞金鞚。旧游浑似梦。鬓点吴霜重。多少燕情莺意，都写入，玻璃瓮。《阳春白雪》

法驾导引

步虚词

琳霄境，却似化人宫。梵炁弥罗融万象，玉楼十二倚晴

空。一片宝光中。《芦浦笔记》

又

浮黎路，依约太微间。雪色宝阶千万丈。人间遥作白虹看，幢节度高寒。同前

又

刚风起，背负玉虚廷。九素烟光寒一色。扶阑四面是青冥。环拱万珠星。同前

又

流铃响，龙驭籋云来。夹道搴华笼彩仗，红云扶辂辗天街。迎驾鹤毰毸。同前

又

钧天奏，流韵满空明。琪树玲珑珠网碎，仙风吹作步虚声。相和八鸾鸣。同前

又

楼阑外，辇道插非烟。闲上郁霄台上看，空歌来自始青天。扬袂揖飞仙。同前

辑佚

菩萨蛮

寓直晚对内殿

彤楼鼓密催金钥。沉沉青琐重重幕。宣唤晚朝天，五云笼暝烟。风急东华路。暖扇遮微雨。看雾扑人衣，上林鸟满枝。《咸淳临安志》卷十五

满江红

山绕西湖，曾同泛，一篙春绿。重会面，未温往事，先翻新曲，劲柏乔松霜雪后，知心惟有孤生竹。对荒园，犹解两高歌，空惊俗。人更健，情逾熟。樱共柳，冰和玉。恐相逢如梦，夜阑添烛。别后书来客怅望，尊前酒到休拘束。笑箪瓢，未足已能狂，那堪足。《永乐大典》卷二千二百六十六湖字韵引范石湖《大全集》

水调歌头

人日

元日至人日，未有不阴时，新年叶气，无处人物不熙熙。万岁声从天下，一札恩随春到，光采动天鸡。寿域遍寰海，直过雪山西。忆曾预，宣王册，捧金卮。如

今万里，魂梦空绕五云飞。想见大庭宫馆，重起三山楼观，双指赭黄衣。此会古无有，何止古来稀。《永乐大典》卷三千零一人字韵引范石湖词

浣溪沙

江村道中

十里西畴熟稻香。槿花篱落竹丝长。垂垂山果挂青黄。

浓雾知秋晨气润，薄云遮日午阴凉。不须飞盖护戎装。

《永乐大典》三千五百七十六村字韵引范石湖《大全集》

破阵子

祓禊

漂泊天隅佳节，追随花下群贤。只欠山阴修禊帖，却比兰亭有管弦。舞裙香未湔，泪竹斑中宿雨，折桐雪里蛮烟。唤起杜陵饥客恨，人在长安曲水边。碧云千叠山。

《永乐大典》卷一万三千九百九十三禊宇韵引范石湖《大全集》

鹧鸪天

席上作

楼观青红倚快晴，惊看陆地涌蓬瀛。南园花影笙歌地，东岭松风鼓角声。山绕水，水萦城。柳边沙外古今情。坐中更有挥毫客，一段风流画不成。《永乐大典》卷二万零三百五十三席字韵引范石湖词

水调歌头

万里筹边处，形胜压坤维。恍然旧观重见，鸳瓦拂参旗。夜夜东山衔月，日日西山横雪，白羽弄空晖，人语半霄碧，惊倒路傍儿。分弓了，青剑罢，倚阑时，苍茫平楚无际，千古镇烟霏。野旷岷嶓江动，天阔崤函云拥，太白暝中低。老矣汉都护，却望玉关归。《全蜀艺文志》卷二十五

鹧鸪天

仗下仪容笔下文，天风驾鹤住仙真。榴花三日迎端午，蕉叶千春纪诞辰。经圀志，立朝身。暂烦高手活吴民。明朝莫遣书丹篆，怕引新符刻玉麟。北京图书馆珍藏明钞

本《诗渊》

洞仙歌

碧城风物，有湖中天地。长笑羲娥不停轨。记蟠桃枝上，金母嗔尝，回首处，还又三千岁矣。料仙人拊顶，曾授长生，名在云琼赐书里。懒上郁萧台，应厌高寒，飘然下，赤城游戏。且山泽留连作臞仙，不要管蓬莱，海中尘起。北京图书馆珍藏明钞本《诗渊》

西江月

樱笋园林绿暗。槐榆院落清和。年年高会引笙歌，戏采人随燕贺。一笑难逢身健，十分休惜颜酡。还将瓜枣送金荷，遍照金章满座。北京图书馆珍藏明钞本《诗渊》

临江仙

功行三千宜五福，长生何假金丹。从教沧海又成田，琼枝春不老，壁月夜长妍。上界从来官府满，何妨游戏人间。年年强健到尊前，莫辞杯潋滟，君是酒中仙。北京图书馆珍藏明钞本《诗渊》

鹧鸪天

绣户当年瑞气充。紫阳驾鹤下天风。万山秀色浑钟尽，六月炎光一洗空。蕉叶满，彩衣重。刻符持节尽人雄。坐中金母欣余庆，欢醉周公劝鲁公。北京图书馆珍藏明钞本《诗渊》

满江红

天气新晴，寻昨梦，池塘春早。雨过湔裙，水上柳丝风袅。却忆去年今日，桃花人面依前好。惟今年，酒量却添多，银杯小。谁劝我，玉山倒。催细抹。翻新调。渐金猊压锦，喷首云绕。笼帕飞来双翠袖，弓弯内样人间少。为留连，春色伴山翁，都休老。

清平乐

降嵩储昂，仙驭来尘表，身佩安危人不老，化国风光长好。功名南北天涯。欢声蛮峤胡沙。草木何□□露，小春桃李都花。北京图书馆珍藏明钞本《诗渊》

又

何须轻举，上界多官府。身似灵光长镇鲁，俯仰人间今古，雨余帘卷江流，朱颜流映琼舟。不假岗陵□寿，西山低似西楼。



四时田园杂兴

蚕生

柳花深巷午鸡声，桑叶尖新绿未成。

坐睡觉来无一事，满窗晴日看蚕生。

春动

土膏欲动雨频催，万草千花一饷开。

舍后荒畦犹绿秀，邻家鞭笋过墙来。

清明

高田二麦接山青，傍水低田绿未耕。

桃杏满村春似锦，踏歌椎鼓过清明。

祭社

老盆初熟杜茅柴，携向田头祭社来。

巫媪莫嫌滋味薄，旗亭官酒更多灰。

斗草

社下烧钱鼓似雷，日斜扶得醉翁回。

青枝满地花狼藉，知是儿孙斗草来。

行春

骑吹东来里巷喧，行春车马闹如烟。

系牛莫碍门前路，移系门西碌碡边。

寒食

寒食花枝插满头，茜裙青袂几扁舟。

一年一度游山寺，不上灵岩即虎丘。

清明

郭里人家拜扫回，新开醪酒荐青梅。

日长路好城门近，借我茅亭煖一杯。

踏青

步屧寻春有好怀，雨余蹄道水如杯。

随人黄犬搀前去，走到溪边忽自回。

得果

种园得果廑偿劳，不奈儿童鸟雀搔。

已插棘针樊笋径，更铺渔网盖樱桃。

种稻

吉日初开种稻包，南山雷动雨连宵。

今年不欠秧田水，新涨看看拍小桥。

春蔬

桑下春蔬绿满畦，菘心青嫩芥薹肥。

溪头洗择店头卖，日暮裹盐沽酒归。

溪毛

紫青莼菜卷荷香，玉雪芹芽拔薤长。

自撷溪毛充晚供，短篷风雨宿横塘。

梅天

湖莲旧荡藕新翻，小小荷钱没涨痕。

斟酌梅天风浪紧，更从外水种芦根。

买茶

蝴蝶双双入菜花，日长无客到田家。

鸡飞过篱犬吠窦，知有行商来买茶。

上巳

湔裙水满绿蘋洲，上巳微寒懒出游。

薄暮蛙声连晓闹，今年田稻十分秋。

移秧

新绿园林晓气凉，晨炊蚤出看移秧。

百花飘尽桑麻小，夹路风来阿魏香。

蚕忌

三旬蚕忌闭门中，邻曲都无步往踪。

犹是晓晴风露下，采桑时节暂相逢。

【注】

明谢肇淛《西吴枝乘》：“吴兴以四月为蚕月，家家闭户，官府勾摄征收及里閈往来庆吊，皆罢不行，谓之蚕禁。”

这个是有一定的道理的。人多杂乱，对养殖有很大影响，有可能带来瘟疫。

污莱

污莱一棱水周围，岁岁蜗庐没半扉。

不着茭青难护岸，小舟撑取葑田归。

筠笼

茅针香软渐包茸，蓬蘽甘酸半染红。

采采归来儿女笑，杖头高挂小筠笼。

谷雨

谷雨如丝复似尘，煮瓶浮蜡正尝新。

牡丹破萼樱桃熟，未许飞花减却春。

雨后

雨后山家起较迟，天窗晓色半熹微。

老翁欹枕听莺啭，童子开门放燕飞。

鱼菜

海雨江风浪作堆，时新鱼菜逐春回。

荻芽抽笋河鲀上，楝子开花石首来。

赶鸭

乌鸟投林过客稀，前山烟暝到柴扉。

小童一棹舟如叶，独自编阑鸭阵归。

篱落

梅子金黄杏子肥，麦花雪白菜花稀。

日长篱落无人过，惟有蜻蜓蛱蝶飞。

五月

五月江吴麦秀寒，移秧披絮尚衣单。

稻根科斗行如块，田水今年一尺宽。

二麦

二麦俱秋斗百钱，田家唤作小丰年。

饼炉饭甑无饥色，接到西风熟稻天。

缲茧

百沸缲汤雪涌波，缲车嘈囋雨鸣蓑。

桑姑盆手交相贺，绵茧无多丝茧多。

黄丝

小妇连宵上绢机，大耆催税急于飞。

今年幸甚蚕桑熟，留得黄丝织夏衣。

戽水

下田戽水出江流，高垄翻江逆上沟。

地势不齐人力尽，丁男长在踏车头。

种瓜

昼出耘田夜绩麻，村庄儿女各当家。

童孙未解供耕织，也傍桑阴学种瓜。

闲客

槐叶初匀日气凉，葱葱鼠耳翠成双。

三公只得三株看，闲客清阴满北窗。

行客

黄尘行客汗如浆，少住侬家漱井香。

借与门前磐石坐，柳阴亭午正风凉。

莲湖

千顷芙蕖放棹嬉，花深迷路晚忘归。

家人暗识船行处，时有惊忙小鸭飞。

采菱

采菱辛苦废犁锄，血指流丹鬼质枯。

无力买田聊种水，近来湖面亦收租。

夏夜

蜩螗千万沸斜阳，蛙黾无边聒夜长。

不把痴聋相对治，梦魂争得到藜床。

杞菊

杞菊垂珠滴露红，两蛩相应语莎丛。

虫丝罥尽黄葵叶，寂历高花侧晚风。

巧夕

朱门巧夕沸欢声，田舍黄昏静掩扃。

男解牵牛女能织，不须徼福渡河星。

橘蠹

橘蠹如蚕入化机，枝间垂茧似蓑衣。

忽然蜕作多花蝶，翅粉才干便学飞。

蛛网

静看檐蛛结网低，无端妨碍小虫飞。

蜻蜓倒挂蜂儿窘，催唤山童为解围。

垂成

垂成穑事苦艰难，忌雨嫌风更怯寒。

笺诉天公休掠剩，半偿私债半输官。

怕雨

秋来只怕雨垂垂，甲子无云万事宜。

穫稻毕工随晒谷，直须晴到入仓时。

中秋

中秋全景属潜夫，棹入空明看太湖。

身外水天银一色，城中有此月明无。

打稻

新筑场泥镜面平，家家打稻趁霜晴。

笑歌声里轻雷动，一夜连枷响到明。

送粮

租船满载候开仓，粒粒如珠白似霜。

不惜两钟输一斛，尚赢糠覈饱儿郎。

重阳

菽粟瓶罂贮满家，天教将醉作生涯。

不知新滴堪篘未，今岁重阳有菊花。

鲙鱼

细捣枨齑买鲙鱼，西风吹上四腮鲈。

雪松酥腻千丝缕，除却松江到处无。

新霜

新霜彻晓报秋深，染尽青林作缬林。

惟有橘园风景异，碧丛丛里万黄金。

冬闲

斜日低山片月高，睡余行药绕江郊。

霜风扫尽千林叶，闲倚筇枝数鹳巢。

炙背

炙背檐前日似烘，煖醺醺后困蒙蒙。

过门走马何官职，侧帽笼鞭战北风。

修补

屋上添高一把茅，密泥房壁似僧寮。

从教屋外阴风吼，卧听篱头响玉箫。

松节

松节然膏当烛笼，凝烟如墨暗房栊。

晚来拭净南窗纸，便觉斜阳一倍红。

牛宫

乾高寅缺筑牛宫，卮酒豚蹄酹土公。

牯牸无瘟犊儿长，明年添种越城东。

放船

放船闲看雪山晴，风定奇寒晚更凝。

坐听一篙珠玉碎，不知湖面已成冰。

踏地菘

拨雪挑来踏地菘，味如蜜藕更肥醲。

朱门肉食无风味，只作寻常菜把供。

雪夜

榾柮无烟雪夜长，地炉煨酒煖如汤。

莫嗔老妇无盘饤，笑指灰中芋栗香。

煮酒

煮酒春前腊后蒸，一年长飨瓮头清。

廛居何似山居乐，秫米新来禁入城。

催租

黄纸蠲租白纸催，皂衣旁午下乡来。

长官头脑冬烘甚，乞汝青钱买酒回。

【注】

①黄纸：皇帝的诏书。

②蠲[juān] ：免除。

③白纸：地方政府的文书。

④皂衣：指衙役。

⑤旁午：将近中午。

⑥冬烘：迂腐。

⑦青钱：即铜钱。

探梅

探梅公子款柴门，枝北枝南总未春。

忽见小桃红似锦，却疑侬是武陵人。

冬年

村巷冬年见俗情，邻翁讲礼拜柴荆。

长衫布缕如霜雪，云是家机自织成。






范村菊譜

山林好事者或以菊比君子，其說以謂嵗華婉娩，草木變衰，乃獨爛然秀發，傲睨風露。此幽人逸士之操，雖寂寥荒寒中味道之腴，不改其樂者也。神農書以菊為養生上藥，能輕身延年。南陽人飲其潭水皆壽百嵗，使夫人者有為於當世，醫國惠民，亦猶是而已。菊於君子之道誠有臭味哉，《月令》以動植志氣候，如桃桐華直云始華，至菊獨曰菊有黄華，豈以其正色獨立不伍衆草，變詞而言之歟。故名勝之士，未有不愛菊者。至陶淵明尤甚愛之，而菊名益重。又其花時，秋暑始退，嵗事既登，天氣髙明，人情舒閒，騷人飲流，亦以菊為時花。移檻列斛，輦致觴詠，間謂之重九節物，此非深知菊者，要亦不可謂不愛菊也。愛者既多，種者日廣，吳下老圃，伺春苗尺許，時掇去其顛，數日則歧出兩枝，又掇之，每掇益岐。至秋則一榦所出數千百朶，婆娑團植如車蓋熏籠矣。人力勤，土又膏沃，花亦為之屢變。頃見東陽人家菊圖多至七十種，淳熈丙午范村所植，止得三十六種，悉為譜之，明年將益訪求他品為後譜云。

●菊品

黄

勝金黄 疊金黄 棣棠菊 疊羅黄 麝香黄 太真黄 垂絲菊 千葉小金黄 鴛鴦菊 金鈴菊 毬子菊 單葉小金錢 夏小金鈴 十様菊 甘菊 野菊

白

五月菊 金杯玉盤 喜容千葉 御衣黄千葉 萬鈴菊 蓮花菊 芙蓉菊 茉莉菊 木香菊 酴醿菊 艾葉菊白麝香 白荔支 銀杏菊 波斯菊

雜色

佛頂菊 桃花菊 臙脂菊 紫菊（一名孩兒）

黄花

勝金黄，一名大金黄菊。以黄為正，此品最為豐縟。而如輕盈花葉微尖，但條梗纎弱，難得團簇，作大本須留意扶植乃成。

疊金黄，一名明州黄，又名小金黄。花心極小，疊葉穠宻，狀如笑壓花，有富貴氣，開早一枝只一葩，倒垂如髪之鬈。

棣棠菊，一名金鎚子花。纎穠酷似棣棠，色深如赤金，他花色皆不及，蓋竒品也，窠株不甚髙，金陵最多。

疊羅黄狀如小金黄花，葉尖廋如剪羅縠，三兩花自作一髙枝出叢上，意度瀟灑。

麝香黄，花心豐腴，傍短葉宻承之，格極髙勝，亦有白者，大畧似白佛頂丁，勝之逺甚，吳中比年始有。

千葉小金錢，畧似明州黄花，葉中外疊，疊整齊心甚大。

太真黄花，如小金錢加鮮明。

單花小金錢，花心尤大，開最早，重陽前已爛漫。

垂絲菊花，蘂深黄，莖極柔細，隨風動揺，如垂絲海棠。

鴛鴦菊，花常相偶，葉深碧。

金鈴菊，一名荔枝菊，舉體千葉，細瓣簇成小毬，如小荔枝，枝條長茂，可以攬結。江東人喜種之，有結為浮圖樓閣，髙丈餘者。余頃北使過欒城，其地多菊家，家以盆盎遮門，悉為鸞鳯亭臺之狀，即此一種。

毬子菊，如金鈴而差小，二種相去不遠，其大小名字出於栽培肥瘠之别。

小金鈴，一名夏菊花，如金鈴而極小，無大本，夏中開花。

藤菊花，宻條柔以長如藤蔓，可編作屏幛，亦名棚菊，種之坡上，則垂下裊數尺如纓絡，尤宜池潭之瀕。

十様菊，一本開花，形模各異，或多葉或單葉，或大或小，或如金鈴，徃徃有六七色，以成數通名之曰十様。衢嚴間花黄，杭之屬邑有白者。

甘菊，一名家菊，人家種以供蔬茹，凡菊葉皆深緑而厚，味極苦，或有毛。惟此葉淡緑柔瑩，味微甘，咀嚼香味俱勝，擷以作羮及泛茶，極有風致。天隨子所賦即此種，花差勝。

野菊，甚本不繫花，野菊旅生田野及水濱，花單葉，極瑣細。

白花

五月菊，花心極大，每一鬚皆中空，攅成一匾，毬子紅白，單葉繞承之，每枝只一花徑，二寸，葉似同蒿。夏中開，近年院體畫草虫喜以此菊寫生。

金杯玉盤，中心黄四傍淺白，大葉三數層，花頭徑三寸，菊之大者不過此。本出江東，比年稍移栽吳下。此與五月菊二品，以其花徑寸特大，故列之於前。

喜容千葉花，初開微黄，花心極小，花中色深，外微暈淡，欣然丰艶有喜色，甚稱其名。乆則變白，尤耐封殖，可以引長七八尺至一丈，亦可攬結，白花中髙品也。

御衣黄，千葉花，初開深鵞黄，大畧似喜容而差疎瘦，久則變白。

萬鈴菊，中心淡黄，鎚子傍白，花葉繞之花端，極尖香，尤清烈。

蓮花菊，如小白蓮花，多葉而無心，花頭疎極，蕭散清絶，一枝只一葩，緑葉亦甚纎巧。

芙蓉菊，開就者如小木芙蓉，尤穠盛者如樓子芍藥，但難培植，多不能繁橆。

茉莉菊，花葉繁縟，全似茉莉，緑葉亦似之，長大而圓淨。

木香菊，多葉畧似御衣黄，初開淺鵞黄，乆則一白花，葉尖薄，盛開則微卷，芳氣最烈，一名腦子菊。

酴醿菊，細葉稠疊，全似酴醿，比茉莉差小而黄。

艾葉菊，心小葉單，緑葉尖長似蓬艾。

白麝香，似麝香，黄花差小，亦豐腴韻勝。

銀杏菊，淡白時有微紅，花葉尖緑，葉全似銀杏葉。

白荔枝，與金鈴同，但花白耳。

波斯菊，花頭極大，一枝只一葩，喜倒垂下，乆則微捲如髪之鬈。

雜色

佛頂菊，亦名佛頭菊，中黄心極大，四傍白花，一層繞之。初秋先開白色，漸沁微紅。

桃花菊，多至四五重，粉紅色，濃淡在桃杏紅梅之間，未霜即開，最為妍麗，中秋後便可賞，以其質如白之受采，故附白花臙脂菊類，桃花菊深紅淺紫，比臙脂色尤重，比年始有之，此品既出桃花菊，遂無顔色，蓋竒品也，姑附白花之後。

紫菊，一名孩兒菊，花如紫茸，叢茁細碎，微有菊香，或云即澤蘭也，以其與菊同時，又常及重九，故附於菊。

●後序

菊有黄白二種，而以黄為正，人於牡丹獨曰花而不名，好事者於菊亦但曰黄花，皆所以珍異之。故余譜先黄而後白，陶隱居謂菊有二種，一種莖紫，氣香味甘，葉嫩可食。花微小者為真菊，青莖細葉，作蒿艾氣，味苦花大，名苦薏，非真也。今吳下惟甘菊一種可食，花細碎，品不甚髙，餘味皆苦，白花尤甚，花亦大。隱居論藥，既不以此為真，後復云白菊治風眩。陳藏器之說亦然，靈寳方及抱朴子丹法又悉用白菊，蓋與前說相牴牾。今詳此惟甘菊一種可食，亦入藥餌，餘黄白二花雖不可餌，皆入藥。而治頭風則尚白者，此論堅定無疑，併著于後。 



吴船录


卷上

石湖居士以淳熙丁酉岁五月二十九日戊辰离成都。是日，泊舟小东郭合江亭下。合江者，岷江别派自永康离堆分入成都及彭、蜀诸郡合于此。以下新津，绿野平林，烟水清远，极似江南。亭之上曰芳华楼，前后植梅甚多。故事：腊月赏梅于此。管界巡检营在亭傍。每花开及三分，巡检司具申一两日开燕，监司预焉。蜀人入吴者，皆自此登舟。其西则万里桥。诸葛孔明送费祎使吴，曰：「万里之行，始于此。」后因以名桥。杜子美诗曰：「门泊东吴万里船。」此桥正为吴人设。余在郡时，每出东郭，过此桥，辄为之慨然。东下五里，曰板桥滩，自蜀都下峡，滩之始也。

六月己巳朔。发孥累，舟下眉州彭山县，泊。单骑转城，过东、北两门，又转而西。自侍郎堤西行秦岷山道中，流渠汤汤，声震四野，新秧勃然郁茂。前两旬大旱，种几不入土，临行，连日得雨。道见田翁，欣然曰：「今岁又熟矣。」

五十里，至郫县。观者塞途，皆严装盛饰，帟幕相望。盖自来无制帅行此路者。自是而西，州县皆然。郫邑屋极盛，家家有流水脩竹，而杨氏之居为最。县圃大竹万个，流水贯之，浓翠欲滴。

未至县二十里，有犀浦镇，故犀浦县。今废，属郫，犹为壮镇。杜子美诗：「南京犀浦道，四月熟黄梅。湛湛长江去，冥冥细雨来。」蜀无梅雨，子美梅熟时经行，偶值雨耳。恐后人便指为梅雨，故辩之。唐玄宗幸蜀，尝以成都为南京云。

郫筒。截大竹，长二尺以下，留一节为底，刻其外为花纹。上有盖，以铁为提梁，或朱或黑，或不漆，大率挈酒竹筒耳。《华阳风俗记》所载，乃刳竹倾酿，闭以藕丝蕉叶，信宿馨香达于外。然后断取以献，谓之郫筒酒。观此，则是就竹林中为之，今无此酒法矣。

庚午。二十里，早顿安德镇。四十里，至永康军。一路江水分流入诸渠，皆雷轰雪卷，美田弥望，所谓岷山之下沃野者正在此。崇德庙在军城西门外山上，秦太守李冰父子庙食处也。

辛未。登城西门楼。其下岷江。江自山中出，至此始盛壮。对江即岷山。岷山之最近者，曰青城山。其尤大者，曰大面山。大面山之后，皆西戎山矣。西门名玉垒关。自门少转，登浮云亭，李蘩清叔守郡时所作。取杜子美诗「玉垒浮云变古今」之句，登临雄胜。

又登怀古亭，俯观离堆。离堆者，李太守凿崖中断，分江水一派入永康以至彭、蜀，支流自郫以至成都。怀古对崖，有道观曰伏龙，相传李太守锁孽龙于离堆之下。观有孙太古画李氏父子像。

出玉垒关，登山，谒崇德庙。新作庙前门楼，甚壮，下临大江，名曰都江。江源政自西戎中来，由岷山涧壑出而会于此，故名都江。世云江出岷山者，自中国所见言之也。李太守疏江驱龙，有大功于西蜀。祠祭甚盛，岁刲羊五万，民买一羊将以祭而偶产羔者，亦不敢留，并驱以享。庙前屠户数十百家，永康郡计至专仰羊税，甚矣其杀也。余作诗刻石以讽，冀神听万一感动云。

庙前近离堆，累石子作长汀以遏水，号象鼻，以形似名。西川夏旱，支江水涸，即遣使致祷，增堰壅水，以入支江，三四宿，水即徧，谓之摄水。余在成都，连岁遣郡丞冯俌摄水祠下，皆如期而应，连得稔。既谒谢于庙，徜徉三楼而返。

将至青城，再度绳桥。每桥长百二十丈，分为五架，桥之广十二绳排连之，上布竹笆，攒立大木数十于江沙中，辇石固其根，每数十木作一架，挂桥于半空，大风过之，掀举幡然，大略如渔人晒网、染家晾彩帛之状。又须舍舆疾步，从容则震掉不可立。同行皆失色。郡人云：「稍迂数里，有白石渡，可以船济，然极湍险也。」

五十里，早顿罗汉院沿江行。山脚入青城界。道左右多幽居，流水淙琤，脩竹弥望。晚，渐入山。

三十里，至青城山。门曰宝仙九室洞天。夜宿丈人观。观在丈人峰下，五峰峻峙如屏，观之台殿，上至岩腹。丈人自唐以来，号五岳丈人储福定命真君。传记略云：「姓寗，名封。与黄帝同时，帝从之问龙蹻飞行之道。」本朝增崇祠典，与灊、庐皆有宫名，此独号丈人观。先是其徒以为言，余为请之朝。李焘仁父适为礼部侍郎，上议曰：

按：《河图括地象》：岷山之精，上为井络，帝以会昌，神以建福。注曰：「昌即庆也。」青城实岷山第一峰，会庆又符诞节之名。

乃赐名会庆建福宫。余将入山而敕书适至，乃作醮以祝圣谢恩。

真君殿前有大楼，曰玉华。翬飞轮奂，极土木之胜。殿四壁，孙太古画黄帝而下三十二仙真，笔法超妙，气格清逸。此壁冠于西州。两庑古画尚多，半已剥落，惟张果老、孙思邈二像无恙。

壬申。泊青城山。始生之辰也。今春病少城，几殆，仅得更生，因来名山禳祭。

夜，道士就殿前作步虚仪。方升坛，有大炬出殿后岩上，色洞赤，周旋山顶，有顷灭变。同游者疾趋来观，则无有矣。余默请于丈人，此灯正为仆出者，当复见，使诸人共观之。语脱口，灯复出，分合眩转，若经藏然，食顷乃没。观人云：「从来此峰无灯，四年前曾一见。」

今日山后老人村耆耋妇子辈，闻余至此，皆扶携来观。村去此不远，但过数绳桥。俗称其村曰獠泽，余以为不雅驯，更名老宅。近来盐酪路通，寿亦减。

癸酉。自丈人观西登山，五里至上清宫。在最高峰之顶，以板阁插石，作堂殿。下视丈人峰，直堵墙耳。岷山数百峰，悉在栏槛下，如翠浪起伏，势皆东倾。一轩正对大面山，一上六十里，有夷坦曰芙蓉平，道人于彼种芎。非留旬日不可登，且涉入夷界，虽羽衣辈亦罕到。雪山三峰烂银琢玉，闯出大面后。雪山在西域，去此不知几千里，而了然见之，则其峻极可知。上清之游，真天下伟观哉！

夜，有灯出。四山以千百数，谓之圣灯。圣灯所至多有，说者不能坚决。或云古人所藏丹药之光，或谓草木之灵者有光，或又以谓龙神山鬼所作，其深信者则以为仙圣之所设化也。

甲戌。下山五里，复至丈人观。二十里，早顿长生观，范长生得道处也。有孙太古画龙虎二君，在殿外两壁上。笔势挥扫，云烟飞动，盖孙笔之尤奇者。

殿壁又有孙画《味江龙》一堵。相传孙欲画龙而不知其真。有丈夫过，云：「君欲识真龙乎？」忽变而夭矫。孙谛视，画得之。视稍久，一目遂眚，即此画也。旧壁，宣和间取入京师。临行，道士募名笔摹于新壁，今所存者摹本也。

晚，宿范氏庄园。

乙亥。十五里，发青城县。同年雅州守何正仲子方来见，招游其羣从园林。江水分流入县，滩声聒耳，以故人家悉有流渠脩竹，易成幽趣。

四十五里，晚宿蜀州城外圣佛院。

丙子。二十里，早顿周家庄。周氏三大第，皆高爽严洁。大抵沃野所在，二百年不见兵火。居民屋室如法，有承平气象。

十里，至蜀州。郡圃内西湖极广袤。荷花正盛，呼湖船泛之。系缆古木脩竹间，景物甚野，为西州胜处。湖中多小菱，可食。蜀无菱，至此始见之。郡守吴广仲撒旧四相堂新之，名曰熙春。余谓不若仍其旧。四相谓唐李绛、钟绍京等，皆尝为蜀州刺史者也。然但名四相，嫌限定数，乃为更名相业云。

丁丑。三十里，早顿江原县。前馆职张縯季长招至其曾祖所作善颂堂上。季长之祖与司马温公、范太史同朝相善也，论新法不合，归。二公作《善颂堂诗》以送之，使归寿其亲。诗卷皆存壁，有赵清献公宰邑时题字。

季长之族祖浩，藏仁宗御飞白书。山谷所跋者，其末句誉天地之高厚，赞日月之光华；「臣知其不能也」，今集中作「臣自知其不能也」。「自」字盖后来所增，语意方全。山谷自称「洪州分宁县双井里前史官臣黄庭坚」，盖谪戎州时所跋。

四十里，宿新津县。成都及此郡送客毕会。邑中借居，僦舍皆满，县人以为盛。成都万里桥下之江与岷江正派合于此。

戊寅。为送客住一日。饮罢，发遣，令各归，留者尚十五六。新津县廨上雨傍风，无一席宽洁处。送客贪于相从，欢然竟日，忘其居之陋也。

己卯。大雨，不可登脩觉。脩觉者，新津县对江一小山。上有绝胜亭，一望平野，可尽西川。杜子美所谓「西川供客眼，惟有此江郊」。是日，雾雨昏昏，非远望所宜，故不复登。

辰初，以小舟下彭山，己、未已到，与孥累船会。即解维，午后，至眉州城外江，即玻瓈江也。冬时水色如此。方夏，潦怒涛涨，皆黄流耳。江上小山名蟆颐，川原平远似江、浙间。

城中荷花特盛，处处有池塘。他郡种荷者皆买种于眉。徧城悉是石街，最为雅洁，前守王阳英昭祖所作也。景疏楼在子城上，甚草草。闻旧楼在其角，尤不如今。其前多草木蔽亏，无所见。

庚辰。刘焞文潜招集于郡圃起文堂，堂名盖为东坡设对起文。又一堂，前守李石知几所作，名元佑学堂。眉人云：「李初揭堂名，轻薄子于郡前旗亭上，亦书其榜曰『淳熙酒肆』。」其俗大抵好论议。文潜，郡人也。

眉郡治有古竈，在厅事后，太守不敢居，扃钥奉祠之。又闻军资库有一水瓮，满贮石子，每月朔亦祠之，仍增水、石各一器，不知其几年，而至今不满。官府怪诬之事，未有如眉之竈瓮者。

辛巳。招送客燕于眉山馆，与叙别。荔子已过，郡中犹余一株，皆如渥丹，尽撷以见饷。偶有两柈留馆中，经宿取视，绿叶红实粲然。乃知寻常用篮络盛贮，徒欲透风，不知为雨露沾洒，风日炙薄，经宿色香都变。试取数百颗，贮以大合，密封之，走介入成都，以遗高、朱二使者，亦两夕到。二君回书云：「风露之气如新。」记之以告好事者。

壬午。发眉州。六十里，午，至中岩，号西川林泉最佳处。相传为第五罗汉诺矩那道场，又为慈姥龙所居。

登岸即入山径，半里有唤鱼潭。水出岩下，莫知浅深，是为龙之窟宅。人拍手潭上，则羣鱼自岩下出，然莫敢玩。两年前，有监司从卒浴其中，若有物曳入崖下。翌日，尸浮出江上。

又半里，有深源泉。凡五里，至慈姥岩。岩前即寺也。凡山中岩潭亭院之榜，皆山谷书。山谷贬戎州，今叙州也。有亲故在青神，遂至眉，游中岩。自此不复西，盖元不识成都，疑有所畏避云。

入寺，侧出石磴，半里余，有三石峰，平正如高楼巍阙，嶻嶪奇伟，不可名状。前二峰，后一峰，如品字。前二峰之间，容一径，可以并行。至中峰之下，有石室，诺矩那庵也。旧说有天台僧，遇病僧与一木锁匙，曰：「异日至眉之中岩，以此匙扣石笋，我当出见。」已而果然。天台僧怳然，识为病僧。挈以赴海中斋会。既回，如梦觉。自此中岩之名遂显。三峰，土人谓之石笋。余观之，乃三石楼，笋盖不足道。

傍又有宝缾峰数百尺，上侈下缩，真一古壶，亦甚奇怪。

送客复集山中，遂留宿。初夜，月出东岭，松桂如蒙霜雪，与诸人凭栏极谈。至夜分，散。

癸未。早食后，与送客出寺，至慈姥岩前徘徊，皆不忍分袂。复班荆，小饮岩下。须臾风雨大至，岩溜垂下如布，雨映松竹，如玉尘散飞。诸宾各即席作诗，不觉日暮，遂皆不成行。下山，复入宿寺中。

甲申。早出山，至江步，与送客先归者别。放船过青衣，入湖瀼峡，由平羌旧县至嘉州，日未晡。自眉至嘉，百二十里，中岩其半途也。

谒宪使程咏之于雪堂。雪堂者，咏之葺重堂之后一堂。深邃清凉，专以度暑。尽取所藏雪图挂四壁，而榜曰雪堂，将以馆余。余不暇迁，然未行以前，盖日造焉。

先是余造舟于叙，既成，泝流泊于嘉。甫毕而被召，自合江乘小舟至此。登新舰，乃治装，及载诸军封桩，稍治一行私商匿税之弊，例留数日。

行馆之侧，曰问月堂。虽久不葺，然月正出前檐，名不虚得。

城累大石为之，以备涨湍，虽庳而坚。仪门之榜曰犍为郡，然非汉郡旧地也。尤多荔枝，皆大本，轮囷数围，以九顶寺殿前槱核者为最，每岁，宪司专之。

乙酉。泊嘉州。渡江，游凌云。在城对岸，山不甚高，绵延有九山头，故又名九顶。旧名青衣山；青衣，蚕丛氏之神也。旧属平羌县，县废，并属龙游。

跻石磴，登凌云寺。寺有天宁阁，即大像所在。嘉为众水之会，导江、沫水与岷江，皆合于山下，南流以下犍为。沫水合大渡河由雅州而来，直擣山壁，滩泷险恶，号舟楫至危之地。唐开元中，浮屠海通始凿山为弥勒佛像以镇之。高三百六十尺，顶围十丈，目广二丈，为楼十三层。自头面以及其足，极天下佛像之大。两耳犹以木为之。佛足去江数步，惊涛怒号，汹涌过前，不可安立正视，今谓之佛头滩。佛阁正面三峨，余三面皆佳山，众江错流诸山间，登临之胜，自西州来，始见此耳。东坡诗：「但愿身为汉嘉守，载酒常作凌云游。」后人取其语，作载酒亭于山上。

丙戌。泊嘉州。游万景楼，在州城，傍高丘之上。汉嘉登临山水之胜，既豪西州，而万景所见，又甲于一郡。其前大江之所经，犍为、戎、泸，远山缥缈明灭，烟云无际。右列三峨，左横九顶，残山剩水，间见错出。万景之名，真不滥吹。余诗盖题为西南第一楼也。

九顶之傍，有乌尤一峰，小江水绕之，如巧画之图。楼前百余步，有古安乐园。山谷常游之，名轩曰涪翁，壁间题字犹存。云「见水绕乌尤」，惟此亭耳。是时未有万景，故山谷以安乐园为胜，今不足道矣。

下山，入小巷，至广福院。中有水洞，静听洞中，时有金玉声，琅然清越，不知水滴何许作此声也。旧名东丁水，寺亦因名东丁院，山谷更名方响洞，题诗云：「古人名此东丁水，自古丁东直到今。我为更名方响洞，要知山水有清音。」

丁亥、戊子、己丑、庚寅、辛卯，泊嘉州。遣近送人马，归者十九。留家嘉州岸下，单骑入峨眉。有三山，为一列，曰大峨、中峨、小峨。中峨、小峨昔传有游者，今不复有路。惟大峨一山，其高摩霄，为佛书所记普贤大士示现之所。自郡城出西门，济燕渡水，汹涌甚险。此即雅州江，其源自巂州邛部合大渡河，穿夷界千山以来。过渡，宿苏稽镇。

壬辰。早发苏稽，午过符文镇。两镇市井繁遝，类壮县。符文出布，村妇聚观于道，皆行而绩麻，无索手者。民皆束艾蒿于门，燃之发烟，意者熏袚秽气，以为候迎之礼。

午后，至峨眉县宿。

癸巳。发峨眉县。出西门，登山，过慈福、普安二院、白水庄、蜀村店。十二里，龙神堂。

自是磵谷舂淙，林樾雄深。小憩华严院，过青竹桥、峨眉新观、路口、梅树垭、两龙堂，至中峰院。院有普贤阁，回环十七峰绕之。背倚白崖峰。右傍最高而峻挺者，曰呼应峰。下有茂真尊者庵，人迹罕至。孙思邈隐于峨眉，茂真在时，常与孙相呼，相应于此云。

出院，过樟木、牛心二岭及牛心院路口，至双溪桥。乱山如屏簇，有两山相对，各有一溪出焉。并流至桥下，石堑深数十丈，窈然沉碧，飞湍喷雪，奔出桥外，则入岑蔚中，可数十步，两溪合为一，以投大壑。渊渟凝湛，散为溪滩。滩中悉是五色及白质青章石子。水色麴尘，与石色相得，如铺翠锦，非摹写可具。朝日照之，则有光彩发溪上，倒射岩壑，相传以为大士小现也。

牛心寺三藏师继业，自西域归过此，将开山，两石鬭溪上，揽得其一，上有一目，端正透底，以为宝瑞，至今藏寺中，此水遂名宝现溪。自是登危磴，过菩萨阁，当道有榜，曰天下大峨山，遂至白水普贤寺。自县至此，步步皆峻陂，四十余里，然始是登峰顶之山脚耳。

甲午。宿白水寺。大雨，不可登山。

谒普贤大士铜像。国初，敕成都所铸。有太宗、真宗、仁宗三朝所赐御制书百余卷，七宝冠、金珠璎珞、袈裟、金银缾鉢、奁炉、匙筯、果垒、铜钟、鼓、锣、磬、蜡茶、塔、芝草之属。又有崇宁中宫所赐钱幡及织成红幡等物甚多，内仁宗所赐红罗紫绣袈裟，上有御书《发愿文》，曰：

佛法长兴，法轮常转。国泰民安，风雨顺时。干戈永息，人民安乐，子孙昌盛。一切众生，同登彼岸。嘉佑七年十月十七日，福宁殿御札记。

次至经藏。亦朝廷遣尚方工作宝藏也。正面为楼阙，两傍小楼夹之。钉铰皆以?石，极备奇靡。相传纯用京师端门之制。经书则造于成都，用碧硾纸销银书之。卷首悉有销金图画，各图一卷之事。经帘织轮相铃杵器物及「天下太平」、「皇帝」、「万岁」等字于繁花缛叶之中，今不复见此等织文矣。

次至三千铁佛殿，云：「普贤居此山，有三千徒众共住，故作此佛。」冶铸甚朴拙。

是日设供，且祷于大士，丐三日好晴以登山。

乙未。大霁，遂登上峰。自此至峰顶光相寺七宝岩，其高六十里。大略去县中平地不下百里，又无复蹊磴。斫木作长梯，钉岩壁，缘之而上，意天下登山险峻，无此比者。余以健卒挟山轿强登。以山丁三十夫，曳大绳行前挽之，同行则用山中梯轿。

出白水寺侧门，便登点心山。言峻甚，足膝点于心胸云。

过茅亭觜、石子雷、大小深坑、骆驼岭、簇店。凡言店者，当道板屋一间。将有登山客，则寺僧先遣人煮汤于店，以俟蒸炊。

又过峰门、罗汉店、大小扶{左扌右舁}、错喜欢、木皮里、胡孙梯、雷洞平。凡言平者，差可以讬足之处也。雷洞者，路在深崖，万仞磴道，缺处则下瞰沉黑若洞然。相传下有渊水，神龙所居，凡七十二洞。岁旱，则祷于第三洞。初投香币，不应，则投死彘及妇人弊履之类，以掁触之，往往雷风暴发。峰顶光明岩上所谓兜罗绵云，亦多出于此洞。

过新店、八十四盘、娑罗平。娑罗者，其木叶如海桐，又似杨梅花，红白色，春夏间开，惟此山有之。初登山半即见之，至此，满山皆是。大抵大峨之上，凡草木禽虫，悉非世间所有，昔固传闻，今亲验之。余来以季夏，数日前，雪大降，木叶犹有雪渍斓斑之迹。草木之异，有如八仙而探紫，有如牵牛而大数倍，有如蓼而浅青。闻春时异花尤多，但是时山寒，人鲜能识之。草叶之异者，亦不可胜数。山高多风，木不能长，枝悉下垂。古苔如乱发，鬖鬖挂木上，垂至地，长数丈。又有塔松，状似杉而叶圆细，亦不能高，重重偃蹇如浮图，至山顶尤多。又继无鸟雀，盖山高，飞不能上。

自娑罗平，过思佛亭、软草平、洗脚溪，遂极峰顶光相寺。亦板屋数十间，无人居。中间有普贤小殿。以卯初登山，至此已申后。初衣暑绤，渐高渐寒，到八十四盘，则骤寒。比及山顶，亟挟纩两重，又加毳衲驼茸之裘，尽衣笥中所藏。系重巾，蹑毡靴，犹凛慄不自持，则炽炭拥炉危坐。山顶有泉，煮米不成饭，但碎如砂粒。万古冰雪之汁，不能熟物，余前知之，自山下携水一缶来，财自足也。

移顷，冒寒登天仙桥，至光明岩。炷香小殿上，木皮盖之。王瞻叔参政，尝易以瓦，为雪霜所薄，一年辄碎，后复以木皮易之，翻可支二三年。人云佛现悉以午，今已申后，不若归舍，明日复来。

逡巡，忽云出岩下，傍谷中，即雷洞山也。云行，勃如队仗。既当岩，则少驻。云头现大圆光，杂色之晕数重。倚立相对中，有水墨影，若仙圣跨象者。一碗茶顷，光没，而其傍复现一光如前，有顷亦没。云中复有金光两道，横射岩腹，人亦谓之小现。日暮，云物皆散，四山寂然。乙夜，灯出，岩下徧满，弥望以千百计。夜寒甚，不可久立。

丙申。复登岩眺望，岩后岷山万重，少北则瓦屋山在雅州，少南则大瓦屋，近南诏，形状宛然，瓦屋一间也。小瓦屋亦有光相，谓之辟支佛现。此诸山之后，即西域雪山，崔嵬刻削，凡数十百峰，初日照之，雪色洞明如烂银，晃耀曙光中。此雪自古至今，未尝消也。山绵延入天竺诸蕃，相去不知几千里，望之但如在几案间，瑰奇胜绝之观，真冠平生矣。复诣岩殿致祷，俄氛雾四起，混然一白，僧云银色世界也。

有顷，大雨倾注，氛雾辟易。僧云：「洗岩雨也，佛将大现。」兜罗绵云复布岩下，纷郁而上，将至岩数丈辄止。云平如玉地，时雨点有余飞。俯视岩腹，有大圆光，偃卧平云之上。外晕三重，每重有青黄红绿之色。光之正中，虚明凝湛，观者各自见其形现于虚明之处，毫厘无隐，一如对镜，举手动足，影皆随形而不见傍人，僧云摄身光也。此光既没，前山风起云驰，风云之间，复出大圆相光，横亘数山，尽诸异色，合集成釆。峰峦草木，皆鲜妍绚蒨，不可正视。云雾既散，而此光独明，人谓之清现。凡佛光欲现，必先布云，所谓兜罗绵世界。光相依云而出，其不依云，则谓之清现，极难得。

食顷，光渐移，过山而西。左顾雷洞山上，复出一光，如前而差小，须臾亦飞行过山外，至平野间，转徙得得，与岩正相值，色状俱变，遂为金桥。大略如吴江垂虹，而两圯各有紫云捧之。凡自午至未，云物净尽，谓之收岩，独金桥现至酉后始没。

同登峰顶者：幕客简世杰伯隽、杨光商卿、周杰德俊万、进士虞植子建及家弟成绩。今日，复有同年杨愻伯勉、幕客李嘉谋良仲自夹江来，甫至而光现。

丁酉。下山。始登山时，虽跻攀艰难，有绳曳其前，犹险而不危。下山时，虽复以绳缒舆后梯斗下，舆夫难着脚，既险且危。下山渐觉暑气，以次减去绵衲。午至白水寺，则絺绤如故。闻昨暮寺中大雷雨，峰顶夕阳快晴，元不知也。

幕客范谟季申、郭明复中行、杨辅嗣勋皆自汉嘉来会，而不及余于峰顶。食后，同游黑水，过虎溪桥，奔流激湍，大略似双溪而小不及。始开山，僧自白水寻胜至此，溪涨，不可渡，有虎蹲伏其傍，因遂跨之，乱流以济，故以名溪。白、黑二水，皆以石色得名。黑水前对月峰，栋宇稍洁。宿寺中东阁。

秋七月戊戌，朔。离黑水，复过白水寺，前渡双溪桥，入牛心寺。雨后断路，白云峡水方涨，碧流白石，照人肺肝，如层冰积雪。篮舆下行峡浅处以入寺。飞涛溅沬，襟裙皆濡。境过清，毛发尽竦。

寺对青莲峰，有白云、青莲二阁最佳。牛心本孙思邈隐居，相传时出诸山，寺中人数见之。小说亦载招僧诵经，施与金钱，正此山故事。

有孙仙炼丹竈，在峰顶，及陶珠泉在白云峡最深处。去寺数里，水深不可涉。独访丹竈。竈傍多奇石，祠堂后一石尤佳，可以箕踞宴坐，名玩丹石。

寺有唐画罗汉一板，笔迹超妙，眉目津津，欲与人语。成都古画浮图像最多，以余所见，皆出此下。蜀画胡僧，惟卢楞伽之笔为第一，今见此板，乃知楞伽源流所自，余十五板亡之矣。

此寺即继业三藏所作。业姓王氏，耀洲人。隶东京天寿院。乾德二年，诏沙门三百人，入天竺求舍利及贝多叶书，业预遣中。至开宝九年，始归寺。所藏《涅盘经》一函，四十二卷。业于每卷后，分记西域行程，虽不甚详，然地里大略可考，世所罕见，录于此，以备国史之阙。

业自阶州出塞西行，由灵武、西凉、甘、肃、瓜、沙等州，入伊吴、高昌、焉耆、于阗、疏勒、大食诸国，度雪岭至布路州国。

又度大葱岭，雪山至伽溼弥罗国，西登大山，有萨埵太子投崖饲虎处，遂至健陀罗国，谓之中印土。

又西至庶流波国及左烂陀罗国。国有二寺。

又西过四大国，至大曲女城，南临陷牟河，北背洹河，塔庙甚多而无僧尼。

又西二程，有宝堦故基。

又西至波罗奈国，两城相距五里，南临洹河。

又西北十许里，至鹿野苑，塔庙佛迹最夥（业自云别有传记，今不传矣）。南行十里，渡洹河。河南有大浮图。自鹿野苑西至摩羯提国，馆于汉寺。寺多租入，八村隶焉。僧徒往来如归，南与杖林山相直，巍峰岿然。山北有优波掬多石室及塔庙故基。南百里有孤山，名鷄足三峰。云是迦叶入定处。

又西北百里，有菩提宝座城。四门相望，金刚座在其中，东向。

又东至尼连禅河。东岸有石柱，记佛旧事。自菩提座东南五里，至佛苦行处。

又西三里，至三迦叶村及牧牛女池。金刚座之北门外，有师子国伽蓝。

又北五里，至伽耶城。

又北十里，至伽耶山，云是佛说《宝云经》处。

又自金刚座东北十五里，至正觉山。

又东北三十里，至骨磨城。业馆于虾罗寺，谓之南印土。诸国僧多居之。

又东北四十里，至王舍城。东南五里，有降醉象塔。

又东北，登大山，细路盘纡，有舍利子塔。

又临涧有下马迎风塔。度绝壑，登山顶，有大塔庙，云是七佛说法处。山北平地。

又有舍利本生塔。其北山半曰鹫峰，云是佛说《法华经》处。山下即王舍城，城北山址，有温泉二十余井。

又北有大寺及迦兰陁竹园故迹。

又东有阿难半身舍利塔。温汤之西，有平地，直南登山，复有毕鉢罗窟。业止其中，诵经百日而去。窟西，复有阿难证果塔。此去新王舍城八里，日往乞食会。新王舍城有兰若，隶汉寺。

又有树提迦故宅城。其西，有轮王塔。

又北十五里，有那烂陁寺。寺之南北，各有数十寺，门皆西向。其北，有四佛座。

又东北十五里，至乌岭头寺。东南五里，有圣观自在像。

又东北十里，至伽溼弥罗汉寺，寺南距汉寺八里许。自汉寺东行十二里，至却提希山。

又东七十里，有鸽寺。西北五十里，有支那西寺，古汉寺也。西北百里，至花氏城，育王故都也。自此渡河，北至毘耶离城，有维摩方丈故迹。

又至拘尸那城及多罗聚落。踰大山数重，至泥波罗国。

又至磨逾里，过雪岭，至三耶寺。由故道自此入阶洲。

太祖已宴驾，太宗即位。业诣阙进所得梵夹舍利等，诏择名山修习。登峨眉，北望牛心，众峰环翊，遂作庵居，已而为寺。业年八十四而终。

出牛心，复过中峰之前，入新峨眉观。自观前山开新路，极峻斗下。冒雨以游龙门，竭蹶数里，歘至一处，涧溪自两山石门中涌出，是为龙门峡也。以一叶舟棹入石门，两岸千丈岩壁，色如碧玉，刻削光润。入峡十余丈，有两瀑布各出一岩顶，相对飞下嵌根，有盘石承之，激为飞雨，溅洙满峡，舟过其前，衣皆沾洒透溼，又数丈，半岩有圆龛，去水可二丈，以木梯升之，即龙洞也。峡中绀碧无底，石寒水清，非复人世。舟行数十步，石壁益峻，水益湍，亟回棹。舟人云：「前去更奇。」以雨大作，加飞瀑沾濡，暑肌起粟，骨惊神，凛乎其不可以久留也。

昔尝闻峨眉双溪，不减庐山三峡。前日过之，真奇绝。及至龙门，则双溪又在下风。盖天下峡泉之胜，当以龙门为第一。要之游者自知，未之游者，必以余言为过。然其路险绝，乱石当道，将至峡，必舍舆，蹑草履，经营蹞步于槎牙兀臬中，方至峡口。盖大峨峰顶天下绝观，蜀人固自罕游，而龙门又胜绝于山间，游峨眉者，亦罕能到。非好奇喜事、忘劳苦而不惮疾病者，不能至焉。

复寻大路出山。初夜，始至县中。

己亥。发峨眉。晚，至嘉州。

庚子、辛丑。皆泊嘉州。

壬寅。将解缆。嘉守王亢子苍留看月榭。前权守陆游务观所作，正对大峨，取李大白「峨眉山月半轮秋，影入平羌江水流」之句。郡治乃在山坡上。正堂之偏，有孙真人祠。祠前有丹井；又有石洞，亦有水声如东丁，号鸣玉洞。

食后，发嘉州。监司太守前路相别。宪司吏独棹叶舟，过佛头滩，覆于望中。子侄船上重下轻，屡欹侧不免，议易舟。仅行二十里，至王波渡宿。

蜀中称尊老者为波，祖及外祖皆曰波，又有所谓天波、日波、月波、雷波者，皆尊之之称。此王波盖王老或王翁也。宋景文尝辩之，谓当作「皤」字。鲁直贬涪州别驾，自号涪皤，或从其俗云。

癸卯。发王波渡，四十里至罗护镇。岸有石如马，村人常以绳糜之，云不然为怪。百里至犍为县。县有江楼，甚高爽，下临长川。过县二十里，至下垻宿。


卷下

甲辰。发下垻。百里，至叙州宣化县。百二十里，至叙州，才亭午。叙，古戎州也。

山谷谪居在小寺中，号大死庵。后人就作祠堂，并裒墨迹刻其中。方山谷谪居时，屡有锁江亭诗，今江上旧基，别作新亭，颇如法锁江者。

旧戎州在对江平坡之上，与夷蛮杂处。马湖江自夷中出，合大江。夷自马湖舟行，必过旧州下，故联锁于江口，以防其出没。今徙州治于南岸，而锁江之名犹存，犹置锁中流，但拦税而已。

旧州有《韦臯纪功碑》，巍然在荒榛中。对江诸夷皆重屋，林木蔚然，盛暑犹荷毡以观客舟之过江。

两岸多荔子林。郡酝旧名「重碧」，取杜子美《戎州》诗「重碧拈春酒，轻红擘荔枝」之句。余谓「重」字不宜名酒，为更名「春碧」。印本「拈」或作「酤」，郡有碑本，乃作「粘」字。

乙巳。发叙州。十五里，有南广江来合大江，通百二十里，至南溪县。四十五里，至泸州江安县。道中有滩，号张旗三滩。谓湍势奔急，张旗之顷，已过三滩也。百二十里，至泸州，方申时。

大雨中不暇登眺。泸虽近年以为帅府，井邑草草，不成都会，亦以密迩夷蛮故也，然在汉已为江阳县矣。

蜀中惟泸叙之城皆以屋盖之，极类广西。叙多颓圮，泸独全好，然犹不及桂林之壮。泸、叙对江即夷界。近城有渡泸亭，竟不知诸葛孔明的从何处渡。或云叙正对马湖江，马湖入诸夷路，当自彼渡也。

丙午。泊泸州。登南定楼，为一郡佳处。前帅晁公武子止所作，下临内江。此水自资、简州来合大江。城上有来风亭，瞰二江合处，于纳凉最宜，梁介子辅所作。子辅盖得末疾于斯亭，竟以不起，亭名疑谶云。

丁未。将解维，泸帅马骐德骏移具江亭。比散，风起，日亦曛，不可行。

戊申。发泸州。百二十里，至合江县。对岸有庙曰登天王，相传为吕光庙。事苻坚，以破虏将军平蜀有功，后其子绍即天王位，登天之名或以此。舟人至县，皆上谒，以鱼为享，无即以鲊。又以鸠摩罗什从祀而享以饼饵。

又有刘仙观，在对江安乐山。刘仙名珍，隋开皇时人。山中出天符木叶，上有篆文，如道士书符，人采以相赠遗。

蜀中送客至嘉州归尽，独杨商卿父子、谭季壬德称三人送至此，踰千里矣。乃为留一宿以话别。

己酉。发合江。二百四十里，至恭州江津县。二十里，过渔洞，宿泥培村。

庚戌。发泥培。六十里，至恭州。自此入峡路。大抵自西川至东川，风土已不同，至峡路益陋矣。恭为州乃在一大磐石上，盛夏无水土气，毒热如炉炭燔灼，山水皆有瘴，而水气尤毒。人喜生瘿，妇人尤多。自此至秭归皆然。承平时谓之川峡，自不同年而语。军兴，置大帅司，始总名四川。然法令科条，犹称川峡。

泊舟小憩报恩寺，热亦不可逃。生平不堪暑，未有如此日者。

辛亥。发恭州。嘉陵江自利、阆、果、合等州来合大江。百四十里，至涪州乐温县。有张益德庙。大观中赐额雄威，韶兴中封忠显王。蒲氏墨旧出此县，大韶死久矣，其族人犹卖墨，不复能大佳，亦以贱价故也。

七十里，至涪州排亭之前，波涛大汹，濆淖如屋，不可梢船。过州，入黔江泊。此江自黔州来合大江。大江怒涨，水色黄浊。黔江乃清泠如玻璃，其下悉是石底。自成都登舟，至此始见清江。涪虽不与蕃部杂居，旧亦夷，俗号为四人。四人者，谓华人、巴人及廪君与盘瓠之种也。

自眉、嘉至此，皆产荔枝。唐以涪州任贡。杨太真所嗜，去州数里，有妃子园，然其品实不高。今天下荔枝，当以闽中为第一，闽中又以莆田陈家紫为最。川、广荔枝生时，固有厚味多液者，乾之肉皆瘠，闽产则否。

壬子。发涪州。过羣猪滩，既险且长。水虽大涨，乱石犹森然。两傍他舟皆荡兀，惊怖号呼。

百二十里，至忠州酆都县。去县三里，有平都山仙都道观，本朝更名景德。冒大暑往游，阪道数折，乃至峰顶。碑牒所传，前汉王方平、后汉阴长生皆在此山得道仙去。有阴君丹炉及两君祠堂皆存。祠堂唐李吉甫所作，壁亦有吉甫像。有晋、隋、唐三殿，制度率痹狭，不突兀，故能久存。壁皆当时所画，不能尽精，惟隋殿后壁十仙像为奇笔，丰臞妍怪，各各不同，非若近世绘仙圣者一切为靡曼之状也。晋殿内壁亦有溪女等像，可亚隋壁。殿前浴丹池，不甚甘凉。

满山古柏大数围，转运司岁遣官点视。相传为阴君手种。余以成都孔明庙柏观之，彼止刘蜀时物，乃大此数倍。然段文昌《修观记》已云「峭壁千仞，下临沸波，老柏万栽，上荫峰顶」，段时已称老柏，或真阴君所植，直差瘦耳。阴君以炼丹济人为道业，其法犹传，知石泉军章森德茂家有阴丹甚奇，即阴君丹法也。

观中唐以来留题碑刻以百数，暑甚不暇徧读。道家以冥狱所寓为酆都宫，羽流云此地或是。

晚行数十里，至竹平宿。

癸丑。发竹平。七十里，至忠州。有四贤阁，绘刘晏、陆贽、李吉甫、白居易像，皆尝谪此州者。又有荔枝楼，乐天所作。

又行五十里，至万州武宁县。八十里，至万州。宿在江滨。邑里最为萧条，又不及恭、涪。蜀谚曰：「益、梓、利、夔最下，忠、涪、恭、万尤卑。」然泝江入蜀者，至此即舍舟而徒，不两旬可至成都，舟行即须十旬。

甲寅。早游西山。万有西山及岑公洞，皆可游。岑叟事见严挺之碑，隋末避地得道。洞隔涨江，不暇往。

西山之麓登阪，及山半，得平地，有泉溢为小湖，作亭堂其上，荷芰充满，四山紫翠环之，亦佳处也。山谷题字极称许之。湖上有烟霏阁，取题中语也。

食顷回，解舟。六十里，至开江口。水自开、达州来合大江。四十里，至下岩。沿江石壁下，忽嵌空为大石屋，即石壁凿为像设，前有瑞光阁，阁上石岩如檐，覆之水帘，落岩下排溜阁前，此景甚奇。然此水乃山顶田间灌溉之余，旱则涸矣。阁前有大荔枝两株，交柯蔽映。入蜀道，至此始见荔枝。

岩壁刻字尤多，坡、谷皆有之。坡书殊不类，非其亲迹。寺屋尤弊坏。昔有刘道者创之，刘死，凿岩壁以藏骨，今有石室处可辨也。

四十里，至云安军。又十余里，风作水涌，泊舟宿。

乙卯。过午，风稍息，遂行。百四十里，至夔州。余前年入蜀，以重午至夔，鱼复方涨，八阵在水中，今来水更过之，六十四蕝不复得见，颇有遗恨。

峡江水性大恶，饮辄生瘿，妇人尤多。前过此时，婢子辈汲江而饮，数日后发热，一再宿，项领肿起，十余人悉然。至西川月余，方渐消散。守、倅乃日取水于卧龙山泉，去郡十许里，前此不知也。

丙辰。泊夔州。早遣人视瞿唐水齐，仅能没滟澦之顶，盘涡散出其上，谓之滟澦撒发。人云如马尚不可下，况撒发耶！是夜，水忽骤涨，渰及排亭诸簟舍，亟遣人毁拆，终夜有声，及明走视，滟澦则已在五丈水下。或谓可以侥幸乘此入峡，而夔人犹难之。同行皆往瞿唐祀白帝，登三峡堂及游高斋，皆在关上。高斋虽未必是杜子美所赋，然下临滟澦，亦奇观也。

丁巳。水长未已，辰、巳时，遂决解维。十五里，至瞿唐口，水平如席。独滟澦之顶，犹涡纹瀺灂，舟拂其上以过，摇艣者汗手死心，皆面无人色。盖天下至险之地，行路极危之时，傍观皆神惊，余已在舟中，一切付自然，不暇问，据胡牀坐招头处，任其荡兀。每一舟入峡数里，后舟方敢续发。水势怒急，恐猝相遇，不可解拆也。帅司遣卒执旗，次第立山之上，下一舟平安，则簸旗以招后船。旧图云：「滟澦大如襆，瞿唐不可触。滟澦大如马，瞿唐不可下。」此俗传「滟澦大如象，瞿唐不可上」，盖非是也。后人立石辩之，甚详。

入峡百余步，南壁有泉，相传行人欲饮水，则叫呼曰人渴也，泉出岩罅，尽一杯而止。舟行速且难梢泊，不暇考也。

峡中两岸，高岩峻壁，斧凿之痕皴皴然，而黑石滩最号嶮恶。两山束江骤起，水势不及平，两边高而中洼下，状如茶碾之槽，舟楫易以倾侧，谓之茶槽齐，万万不可行。余来，水势适平，免所谓茶槽者。又水大涨，渰没草木，谓之青草齐，则诸滩之上，水宽少浪，可以犯之而行。余之来，水未能尽漫草木，但名草根齐，法亦不可涉，然犯难以行，不可回首也。

十五里，至大溪口。水稍阔，山亦差远，夔峡之险纾矣。

七十里，至巫山县宿。县人云：「昨夕水大涨，滟澦恰在船底，故可下夔峡。至巫峡则不然，则须水退十丈乃可。」是夕，水骤退数丈，同行者皆有喜色。

戊午。乘水退下巫峡，滩泷稠险，濆淖洄洑，其危又过夔峡。

三十五里，至神女庙。庙前滩尤汹怒，十二峰俱在北岸，前后蔽亏，不能足其数。最东一峰尤奇绝，其顶分两歧，如双玉篸插半霄，最西一峰似之而差小。余峰皆郁嵂非常，但不如两峰之诡特。相传一峰之上，有文曰「巫」，不暇访寻。自县行半里，即入峡。时辰巳间，日未当午，峡间陡暗如昏暮，举头仅有天数尺耳。两壁皆是奇山，其可儗十二峰者甚多。烟云映发，应接不暇，如是者百余里，富哉其观山也。十二峰皆有名，不甚切，事不足录。

神女庙乃在诸峰对岸小冈之上，所谓阳云台、高唐观，人云在来鹤峰上，亦未必是。神女之事，据宋玉赋云以讽襄王，其词亦止乎礼义，如「玉色頩以赪颜」、「羌不可兮犯干」之语，可以概见。后世不詧，一切以儿女子亵之。余尝作前后《巫山高》以辩。今庙中石刻引《墉城记》：瑶姬，西王母之女，称云华夫人，助禹驱鬼神，斩石疏波，有功见纪，今封妙用真人，庙额曰凝真观，从祀有白马将军，俗传所驱之神也。

巫峡山最嘉处，不问阴晴，常多云气，映带飘拂，不可绘画，余两过其下，所见皆然。岂余经过时偶如此，抑其地固然？「行云」之语，亦有所据依耶？世传巫山图，皆非是；虽夔府官廨中所画亦不类。余令画史以小舠泛中流摹写，始得形似。今好事者所藏，举不若余图之真也。

庙有驯鸦，客舟将来，则迓于数里之外，或直至县。下船过，亦送数里。人以饼饵掷空，鸦仰喙承取不失一。土人谓之神鸦，亦谓之迎船鸦。

二十里，至东奔滩。高浪大涡，巨艑掀舞，不当一槁叶，或为涡所使，如磨之旋。三老挽招竿叫呼，力争以出涡。

二十里，过归州巴东县，有寇忠愍公祠。县亭二柏，传为公手植。

九十里，至归州。未至州数里，曰吒滩，其嶮又过东奔。土人云黄魔神所为也。连接城下大滩，曰人鲊瓮。很石横卧，据江十七八。从人船倾侧，水入篷窗，危不济。闻交代胡长文给事已至夷陵，欲陆行，舟车且参辰，义不可相避，泊秭归以须之。

己未。泊归州。峡路州郡固皆荒凉，未有若归之甚者。满目皆茅茨，惟州宅虽有盖瓦，缘江负山，逼仄无平地。楚熊绎始封于此，筚路蓝缕，以启山林，其后始大，奄有今荆湖数千里之广。

州东五里，有清烈公祠，屈平庙也。秭归之名，俗传以屈平被放，其姊女嬃先归，故以名，殆若戏论。好事者或书作此「姊归」字。

倚郭秭归县，亦传为宋玉宅。杜子美诗云：「宋玉悲秋宅。」谓此县傍有酒垆，或为题作「宋玉东家」。

属邑兴山县，王嫱生焉。今有昭君台、香溪，尚存。城南二里有明妃庙。余尝论归为州僻陋，为西蜀之最，而男子有屈、宋，女子有昭君。阀阅如此，政未易忽。

庚申、辛酉。泊归州。归故尝隶湖北，近岁以地望形势正在峡中，乃以属夔，是矣。而财赋仍隶湖北，岁输止二万缗，而一州两属，罢于奔命，非是。当别拨此缗补湖北而并以归隶夔，始尽事理。

壬戌。泊归州。水骤退十许丈，沿岸滩石森然，人鲊瓮石亦尽出。望昨夕系舟排亭，乃在半山间。移舟近东泊。从船迁徙稍缓，为暗石作触，水入船，几破败。

癸亥。泊归州。假郡中小圃，挈孥累暂驻望洋轩。所谓圃者，崖上不能两亩，花竹萧然。有秭归、怀忠二小堂。前后山既高且近，堂堂廪廪，迫而临之，如欲覆压。

甲子。泊归州。长文自峡山陆行，暮夜至归乡沱渡江，往渡头迓之。余前入蜀时，亦以江涨不可泝，自此路来，极天下之艰险。乃告峡州守管鉴、归州守叶默、倅熊浩及夔漕沈作砺，请略修治。先是过麻线堆下，人告余不须登山，有浮屠法宝于山脚刊木开路，尽避麻线之厄，县尉孙某作小记龛道傍石壁上。余感之，谓一道人独能办此，况以官司力耶？乃作《麻线堆诗》以遗四君。是时，余改成都路制置使，号令不及峡中，故以诗道之。继而四君皆相听许，以盐、米募村夫凿石治梯级，其不可施力者，则改从他涂。除治十六七，商旅遂以通行。新制使之来正赖此，然犹叹咤行路之难，特不见未修治以前耳。

乙丑、丙寅。泊归州。

丁卯。欲解船，而长文固留，复泊归州。

八月戊辰，朔。发归州。两岸大石连延，蹲踞相望，顽很之态，不可状名。

五里，入白狗峡。山特奇峭，峡左小溪入玉虚洞中，可容数百人。

三十里，至新滩。此滩恶名豪三峡，汉、晋时，山再崩，塞江，所以后名新滩。石乱水汹，瞬息覆溺，上下欲脱免者，必盘博陆行，以虚舟过之。两岸多居民，号滩子，专以盘滩为业。余犯涨潦时来，水漫羡不复见滩，击楫飞度，人翻以为快。

八十里，至黄牛峡。上有洺川庙，黄牛之神也，亦云助禹疏川者。庙背大峰，峻壁之上，有黄迹如牛，一黑迹如人牵之，云此其神也。庙门两石马，一马缺一耳，东坡所书欧阳公梦记及诗甚详。至今人以此马为有灵，甚严惮之。古语云：「朝发黄牛，暮宿黄牛。三朝三暮，黄牛如故。」言其山岧嶢，终日犹望见之。欧阳公诗中亦引用此语。然余顺流而下，回首即望断，「如故」之语，亦好事者之言耳。自此以往，峡山尤奇，江道转至黄牛山背，谓之假十二峰。过假十二峰之下，两岸悉是奇峰，不可数计，不可以图画摹写，亦不可以言语形容，超妙胜绝，殆有过巫阳处。欧阳公所以泝峡来游，正不为黄牛庙也。

黄牛峡尽，则扇子峡。虾蟆碚在南壁半山，有石挺出，如大蟆，呿吻向江。泉出蟆背山窦中，漫流背上散下。蟆吻垂颐颔间如水帘以下于江，时水方涨，蟆去江面才丈余，闻水落时，下更有小矶承之。张又新《水品》亦录此泉。蜀士赴廷对，或挹取以为砚水，过此，则峡中滩尽矣。

三十里，得南岸平地，曰平善垻。出峡舟至是皆檥泊，相庆如更生。舟师、篙工皆有犒赐，上下欢然。将吏以刺字通贺，不待至至喜亭也。舟将至平善坝，青天烈日中，忽大风急雨倾盆。食顷，至坝下，风定雨止，晴色如故，若江渍之神相送者。

己巳。发平善坝。三十里，早食。时至峡州。登至喜亭。敝甚，不称坡翁之记。州宅有楚塞楼，山谷所名。古语曰：「荆门虎牙，楚之西塞。」夷陵即其地。自古以为重镇。三国时，又为吴之西陵。陆逊以为夷陵要害，国之关限。今吴、蜀共道此地，但为蕞尔荒垒耳。

郡圃又有尔雅台，相传郭景纯注《尔雅》于此。台对一尖峰，曰郭道山，景纯所居也。

夷陵县有欧阳公草堂一间，亦已圮坏。

对江渡即登峡山，陆路之始也。向余入蜀时，以涨江不可泝，自此徒行，备尝艰厄。过渡有甘泉寺，山上有泉及姜诗妻庞氏祠，相传为涌泉跃鲤之地。傍近又有姜诗泉，此地之信否，未可决也。

百四十里，至杨木寨，宿。向离蜀都至汉嘉，则江之两岸皆山矣。入夔州，则山忽陡高，无不摩云者。自嘉以来，东西三千里，南北绵亘，以入蕃夷之界，又莫知其几千里，不知其几千万峰，山之多且高大如此，然自出夷陵，至是回首西望，则杳然不复一点，惟苍烟落日，云平无际，有登高怀远之叹而已。

庚午。发杨木寨。八十里，至江陵之枝江县。四十里，至松滋县。二百十里，至荆南之沙头，宿。沙头一名沙市。

辛未。泊沙头。道大隄，入城谒诸官。

壬申、癸酉。泊沙头。江陵帅辛弃疾幼安招游渚官。败荷剩水，虽有野意，而故时楼观，无一存者。后人作小堂，亦草草。旧对此有绛帐台，今在营寨中，无复遗迹。章华台在城外野寺，亦粗存梗概。询龙山落帽台，云在城北三十里，一小丘耳。息壤在子城南门外，旧记以为不可犯，畚锸所及，辄复如故，又能致雷雨。唐元和中，裴宙为牧，掘之六尺，得石楼如江陵城楼状。是岁，霖雨为灾。用方士说复埋之，一夕如故，旧传如此。近岁遇旱，则郡守设祭掘之，畚其土于傍，以俟报应。往往掘至石楼之檐，而雨作矣。则复以故土还覆之，不闻其壤之息也。然掘土而致雨，则辛幼安云：「亲验之而信。」

甲戌。泊沙头。

乙亥。移舟出大江，宿江渎庙前。

丙子。发江渎庙。七十里，至公安县。登二圣寺。二圣之名，江湖间竞尚之，即在处佛寺门两金刚神也。此则迁之殿上。传记载发迹灵异，大略出于梦应。云是千佛数中最后者，一名娄至德，一名青叶髻。江岸喜隤，或时巨足迹印其处则隤止。

百二十五里，至石首县对岸宿。县下石矶，不可泊舟。

丁丑。发石首。百七十里，至鲁家洑。自此至鄂渚，有两途。一路遵大江，过岳阳及临湘、嘉鱼二县。岳阳通洞庭处，波浪连天，有风即不可行，故客舟多避之。一路自鲁家洑入沌。沌者，江傍支流，如海之?，其广仅过运河，不畏风浪。两岸皆芦荻，时时有人家。但支港通诸小湖，故为盗区；客舟非结伴作气不可行。偶有鄂兵二百更戍，欲归过荆南，遂以舟载，使偕行。自鲁家洑避大江入沌，月明行三十里，宿。

戊寅、己卯。皆早暮行沌中。

庚辰。行过所谓百里荒者。皆湖滦茭芦，不复人迹，巨盗之所出没。月色如昼，将士甚武。彻夜鸣艣，弓弩上弦，击鼓钲以行，至晓不止。

辛巳。晨出大江，午至鄂渚。泊鹦鹉洲前南布堤下。南市在城外，沿江数万家，廛閈甚盛，列肆如栉。酒垆楼栏尤壮丽，外郡未见其比。盖川、广、荆、襄、淮、浙贸迁之会，货物之至者无不售，且不问多少，一日可尽，其盛壮如此。

监司帅守刘邦翰子宣而下，皆来相见邀饭，皆曰未敢定日。及欲移具舟次，余笑曰：「若定日则莫若中秋，张具则莫欲南楼。」众亦笑许。

壬午。晚，遂集南楼。楼在州治前黄鹤山上。轮奂高寒，甲于湖外。下临南市，邑屋鳞差。岷江自西南斜抱郡城东下。天无纤云，月色奇甚。江面如练，空水吞吐。平生所遇中秋佳月，似此夕亦有数，况复修南楼故事，老子于此，兴复不浅也。

向在桂林时，默数九年之间，九处见中秋，其间相去或万里，不胜漂泊之叹，尝作一赋以自广。及徙成都，两秋皆略见月。十二年间，十处见中秋。去年尝题数语于大慈楼上，今年又忽至此。通计十三年间，十一处见中秋，亦可以谓之游子。然余以病丐骸骨，傥恩旨垂允，自此归田园，带月荷锄，得遂此生矣。坐中亦作乐府一篇，俾鄂人传之。

水调歌头

细数十年事，十处过中秋。今年新梦忽到，黄鹤旧山头。老子个中不浅，此会天教重见，今古一南楼。星汉淡无色，玉镜独空浮。

敛秦烟，收楚雾，熨江流。关河离合南北，依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲。

所谓十一处见中秋，今略识于此。始自酉年计之，是年直东观，戌年檥船松江垂虹亭下，亥年泛阳羡罨画溪，子年守栝苍，丑年内宿玉堂，寅年使虏次睢阳，卯年自西掖出泊吴兴城外，辰年归石湖，巳午年帅桂林，未、申年帅成都，而今酉年客武昌也。

癸未。泊鄂州南楼，月色如昨夜。

甲申。泊鄂州。蜀兵远送者，封桩裹粮之具，至此当尽数贸易，非三日不可了，故为之留。

统帅李川邀看新寨。鄂营昔皆茇舍，今始易以瓦屋，方毕四分之一。登压云亭，则前后尽见，周络井井，甚有条理。将司中又有雅歌、整暇二堂，皆面江山，登览超胜。

乙酉、丙戌。泊鄂州。遣送兵之半归成都。

丁亥。风作，不可行。

戊子。早解维欲出，江风不已，至暮逾甚，又留一夕。土人云：「江上社前后，辄大风数日，谓之社风。上下水船悉不行。」果然。

己丑。社风稍缓，解维小泊汉口。汉水自北岸出，清碧可鉴，合大江浊流，始不相入。行里许，则为江水所胜，浑而一色。凡水自两岸出于江者皆然。其行缓，故得澄莹。大江如激箭，万里奔流，不得不浊也。午后风息，通行。百八十里，至三江口，宿。三江之名所在多有，凡水参会处，皆称之。

庚寅。发三江口。辰时过赤壁，泊黄州临臯亭下。赤壁，小赤土山也。未见所谓「乱石穿空」及「蒙茸」、「巉岩」之境，东坡词赋微夸焉。

郡将招集东坡雪堂。郡东山垄重复，中有平地，四向皆有小冈环之。东坡卜居时，是亦有取于风水之说。前守鸠材欲作设厅，已而辍作雪堂，故稍宏壮。堂东小屋，榜曰东坡，堂前桥亭曰小桥，皆后人旁缘命之。对面高坡上，新作小亭曰高寒，姑取《水调》中语，非当时故实。然此亭正对东岸武昌数峰，亦登览不凡处。

晚过竹楼，郡治后赤壁山上方丈一间耳。转至栖霞楼，面势正对落日，晖景既堕，晴霞亘天末，并染川流，醺黄酣紫，照映下上，盖日日如此，命名有旨也。楼之规制甚工，问其人，则曰故相秦申王生于临臯舟中，黄人作庆端堂于其处，近年撒而作栖霞云。

黄冈岸下素号不可泊舟，行旅患之。余舟亦移泊一湾渚中。盖江为赤壁一矶所撄，流转甚驶，水纹有晕，散乱开合全如三峡。郡议欲开澳以归宿客舟，未决。

辛卯。发黄州。四十里，过巴河。水清澈，自北岸入浊流如汉口。通行二百三十里，至桐木沟，宿。

壬辰。发桐木沟。八十里，至马头，宿。

癸巳。发马头。百二十五里，至江州。泊琵琶亭，前守曹训子序新作，通判吕胜己隶书，《琵琶行》刻石左方。

甲午。泊江州，登庾楼，前临大江，后对康庐，背、面皆登临奇绝。又名山大川，悉萃此楼，他处不能兼有，此独擅之。庾元亮故事，本是武昌南楼，后人以元亮尝刺江州，故亦以庾名此楼。然景物则有南楼不逮者。楼下思白堂，正直庐山双剑峰。相传此名最不利，郡中每二百年辄有兵祸。父老久愿更名，而无定论。余欲取东西二林所在，名之双林。

乙未。泊江州。早出南门，去城百里，至濂溪。溪水阔寻丈，漫流荒田中，潴为小湖。郡守潘慈明伯龙新作周先生祠堂及小亭于溪上。

三十里，至太平兴国宫。在圣治峰下，左则香炉、石顶诸峰，右则狮子、莲花诸峰，面对蕲、黄诸山，形胜之地也。宫之尊神曰九天采访使者。唐开元中，见梦玄宗，作庙于此。南唐号升元府，本朝更宫名而加号使者曰应元保运。相传唐创庙时，林木皆浮出江上，命曰神运云。绍兴初，贼李成破江州，纵兵大掠，焚宫净尽，所存止外门数间。其后道士复修建，惟真君之殿差如法，余率因陋就寡。从屋在山下及涧之外者，今皆灌木生之，猝不可复矣。又道士辈各自开户牖，荒凉之象可掬。

入山五里，至东林寺，晋惠远师道场也。自晋以来，为星居寺，数十年前始更十方，楼阁堂殿，奇巧巨丽，然皆非晋旧屋。虎溪涓涓一沟，不能五尺阔，远师送客，乃独不肯过此，过则林虎又为号鸣焉。白莲花亦不复种花，独远公与十八贤祠堂，犹榜曰莲社。山上五杉阁，晋杉也。近年为主僧所伐。阁后舍利塔，鸠摩罗什所携来以瘗者，其屋又南唐时所改作。独聪明泉如故，商仲堪与远公谈《易》处也。

凡山之故物，如袈裟、麈扇，皆已不存。承平时独有晋安帝辇、佛驮耶舍革舃、谢灵运贝叶经，更李成乱，今皆亡去。成屯此寺，故与西林并，得不爇，而唐以来诸刻皆无恙。最可称者，李邕寺碑，开元十九年作。并张又新碑阴，大中十年作。李讷《兀兀禅师碑》，张庭倩书。颜鲁公题碑之两侧，略云：

永泰丙午，真卿佐吉州。夏六月，次于东林。仰庐阜之炉峰，想远公之遗烈。升神运殿，礼僧伽衣。观生法师麈尾扇、谢灵运翻《涅槃经》、贝多梵夹，忻慕不足，聊寓刻于张、李二公耶舍禅师之碑侧。

自鲁公题后，世因传此石为张李碑。又有柳公权《复寺碑》，大中十一年作，书法尤遒丽。又有李肇、蔡京、苗绅等碑，皆佳。

远师塔，寺西数十步，晋杉存焉。出虎溪门，隔路有涧从东来，涧上峰如屏障，翠樾蒙密，绝似杭之灵隐之飞来峰下。余嘱主僧法才作亭，名曰过溪，呼山夫锄治作址，一夕毕。僧约以冬初可断手。自是东林增一胜处，而余于山中亦附晋、唐诸贤以不朽矣。

寺东北隅有新作白乐天草堂。乐天元和十年为州司马，作堂香炉峰北遗爱寺南，往来游处焉。后与寺并废，今所作非元和故处也。

远师塔西即西林寺，惠永师道场也。案：诸碑始于伪赵时竺昙现而成于惠永，规摹大略似东林而微小。此地旧名香谷，永先作此寺，远徙而为邻，号东林，至今称二林焉。主寺久不得人，廊庑缺坏，榛蔓生之，惟殿堂仅存。独余主院一僧，余入山时，亦藏逃不见。

寺有《西林道场碑》，隋太常博士渤海欧阳询撰，大业十二年作，而不着书人姓名。笔意清润，微有肉，酷似虞永兴，然结字之体，则全是率更法。疑询在隋时作此体，入唐始加劲瘦刻削也。颜鲁公题其碑额之上，亦以永泰丙午岁游东林时来。大略谓缅怀远、现之遗烈，跻重阁，观张僧繇画佛像、梁武帝蹙绵绣锦囊，因题欧阳公撰永公碑阴。然其实乃题碑额之上，非碑阴也。碑阴别有大中时游人题名，笔法亦不凡。

还，宿东林。

丙申。离东林。饭太平宫前草市中。过清虚庵，在拨云峰下。晚，入城。

庐山虽号九屏，然其实不甚深。山行皆绕大峰之足，远望只一独山也。然比他山为最高，云绕山腹则雨，云翳山顶则晴。俗云：「庐山戴帽，平地安竈。庐山系腰，平地安桥。」此语可与「滟澦如象，瞿唐莫上，滟澦如马，瞿唐莫下」为对。

九月丁酉，朔。泊江州。风作，终日不行。

戊戌。风小止。巳时发江州，回望庐山渐束而高，不复迤逦之状。过湖口，望大孤如道士冠立碧波万顷中，亦奇观也。

九十里，至交石夹，宿。

己亥。发交石夹。东望小孤如艾炷，午后过之。澎浪矶在其南。风起波作，又行食顷。通行八十里，泊滶背洲。欲拍马当，风甚不可前。江中有风，则白头浪作，便不可行。

庚子。风未止。强移船数里，至马当对岸小港中泊。

辛丑。风少缓，移舟五六里，风复作波斯夹。泊夹中，浪犹汹涌。

壬寅。泊波斯夹。日暮，风息月明，欲行。船人鬨云小龙见于岸侧。竞往观，则已夜。

癸卯。发波斯夹，至皖口。北岸淮山相迎，绵延不绝。灊、皖、琅琊，云物缥缈，生平未曾着脚处也。南岸自牛矶、雁汊行几二百里，至长风沙下口，宿。

甲辰。发长风沙。百里，午至池州池口。泊望淮亭，去城尚十余里。夜，大风。舟楫摇荡，通昔不寐。

乙巳。泊池州。入城，登九华楼，作重九。风雨陡作，懒至齐山，望之数里间。一土山极庳小，上有翠微亭，特以杜牧之诗传耳。九华稍秀出，然不逮所闻。夜移舟出江，却入南湖口，泊非水亭。

丙午。离池州。十数里风作，泊清溪口。

丁未。泊清溪。九华所谓九峰者，至此始见之。

戊申。发清溪。泊长风沙。

己酉。发长风沙。入夹行。晚，泊太平州。

庚戌。登凌歊台。台宋武帝所作，为登临。往迹更兵烬，重修草草，道径亦芜莽不治，塔寺亦萧索。

辛亥。发太平州。

壬子。至建康府。泊赏心亭下。

癸丑。集玉麟堂。

甲寅、乙卯。泊建康。从留守枢密刘公行视新修外城。自赏心亭渡南岸，由旧二水亭基登小舆，转至伏龟楼基，徘徊四望，金陵山本止三面，至此则形势回互，江南诸山与淮山团圞，应接无复空阙。唐人诗所谓「山围故国周遭在」者，惟此处所见为然。凡游金陵者，若不至伏龟，则如未始游焉。一城之势，此地最高，如龟昂首状。楼之外，即是坡壠绵延，无濠堑，自古为受敌处。相传曹彬取李煜，自此入也。

行城十之九，乃下。登舟至清溪阁，南朝诸人为游息处，比年修治为阁。及小圃傍，有空地，可种植。隶漕司，不可得。自清溪泛舟，还集玉麟。

丙辰。发建康。

丁巳。泊长芦。襆被宿寺中。此为菩提达磨一苇浮渡处。寺在沙洲之上，甚雄杰。江波淙齧，行且及门。寺前旧有居人，今皆荡去。岸下不可泊舟，移在五里所一港中。寺有一苇堂以祠达磨。

戊午。开启法会庆圣节道场。毕，登舟。

己未。至镇江府。闸已闭，运河浅淤，买小舟，盘博，不胜烦劳。

庚申、辛酉。泊镇江。

壬戌。发镇江。久去江、浙，奔走川、广，乍入舫艋，萧然有渔钓旧想，不知其身之自天末归也。

癸亥。昼夜行。

甲子。至常州。

乙丑。泊常州。

丙寅。发常州。平江亲戚故旧来相迓者，陆续于道，恍然如隔世焉。

冬十月丁卯，朔。雨中，行不住。

戊辰。未至浒墅十里所，泊。

己巳。晚，入盘门。







骖鸾录

提要

《骖鸾录》一卷。宋 范成大撰。成大有《呉郡志》，已著录。此乃干道壬辰，成大自中书舎人出知静江府时，纪途中所见。其曰“骖鸾”者，取韩愈诗“逺胜登仙去，飞鸾不暇骖”语也。书末有云“若其风土之详，则有《桂海虞衡志》焉”。考《虞衡志》作于自桂林移帅成都时，其初至粤时未有也。则此书，殆亦追加删润而成者欤？中间序次颇古雅。其辨元结“浯溪中兴颂”一条，排黄庭坚等之刻论，尤得诗人忠厚之旨。其载“仰山孚忠庙有杨氏称吴时加封司徒竹册尚存，文称寳大元年”。又称“向得呉江村寺石幢所记，亦以寳大纪年，因疑钱氏有浙时，或曾用杨氏正朔。以此二物为证。”然考之于史，钱杨屡相攻击，互有胜负，其势殊不相下，断无臣事淮南之理，而杨氏亦自有“武义、顺义、干贞、太和”年号，其吴越之“寳大”正当“顺义四、五年”，亦不应有一国两元之事。成大所见或出自后人伪造也。吴任臣作《十国春秋纪元表》，于此事不加辨证，殆由未检此书与。

骖鸾录

石湖居士，以干道壬辰十二月七日，发呉郡，帅广西，泊船姑蘓馆。

十四日，出盘门，大风雨，不行，泊赤门湾。

十五日，发赤门，早饭松江。送客入臞庵。夜登垂虹，霜月满江，船不忍发，送者亦忘归，遂泊桥下。

十六日，发垂虹，宿震泽。前福州敎授闻人阜民伯卿、贺州文学周震震亨皆来会余。去年北征感腹疾于■〈氵〈口上肎下〉〉州，且死复生，今惟皮骨粗存。比懐桂林之章，再上疏丐外祠，以老弗获命，乃幞被行，则从。故人李嘉言“圣俞致一老成馆客与偕”。圣俞举震亨，故今日逺来。震亨举业外，尤精“珞琭子、林开”诸书，试评余五行，则曰“吾知之旧矣，数语可决。公欲遄归，以老抑未也。今南去三千里，安坐再朞。末年冬中，复西南行万里，亦朞乃归，但此时某恐不及被公饮食敎载之赐耳”。其言诡异，姑笔记之。

十七日，至湖州，泊碧澜堂。

十八日，湖守薛季宣士隆开宴。方祈雪，蔬食而旦张乐。

十九日，将游北山石林。薛守愿同行，乗轻舟十余里，登篮舆，小憩牛氏岁寒堂。自此入山，松桂深幽，絶无尘事。过大岭，乃至石林，则栋宇已倾頺，西廊尽拆去，今畦菜矣。正堂无恙，亦有旧床榻，在凝尘鼠壤中。堂正面下山之高峰，层峦空翠照衣袂，畧似上天竺白云堂所见而加雄尊。自堂西，过二小亭，佳石错立道周。至西岩，石益竒且多。有小堂曰“承诏”。叶公自玉堂归守先陇，经始之初，始有此堂，后以天官召还，受命于此，因以为志焉。其旁登高有罗汉岩，石状怪诡，皆嵌空装缀，巧过镌劖。自西岩回步至东岩，石之高壮■〈石垒〉砢。又过西岩小亭，亦頺矣。叶公好石，尽力剔山骨，森然发露若林，而开径于石间。亦有得自他所，移徙置道傍以补阙空者。方公著书释经于堂上，四方学士闻风仰之，如璇玑景星，语“石林所在，又如仙都道山，欲至不可得”。盖棺未几，而其家已不能有，委而弃之灌莽丛薄间，游子相与徘徊，叹息之不能去，或谓“此地离人太逺，岑蔚荒虚，非大官部曲众多者，难久处”。又云“公没后，山鬼抢攘，暮夜与人错行，妇子不能安室，故诸郎去之云”。出石林，饭旌善寺，叶氏坟祠也。霅川有两玲珑山。石林为大玲珑。又有小玲珑在长兴县界路口，闻其尤胜石林，遂过之。小玲珑，今属沈氏。沈父死，二子幼，方检校于官。此山，石色微黄而更竒古，一峰悉中空，洞穴十数，皆旁相通贯，故名玲珑。有泉泻壊磴中，窈如深谷。堂前小池，石如牛马虺隤其中。池后山屏上洗出之石，襞积嵌岩，巧怪万状，缺罅清泉泓泓，丛桂覆其上。亭馆既无人居，亦渐荒废。霅川特无好事者，能捐厚赀买之沈氏，虽不得仙，亦足以豪矣。玲珑山，杜牧之所游即石林是，小玲珑晚出而加胜。由沈家步登舟回至城下，一皷后矣。

二十日，发湖州，十八里宿横山。横山虽小，乃截然溪上，蔽遮一川，若前无路者。相传为霅川风水向背之要。

二十一日，发横山，宿德清县。

二十二日，泊舟左顾亭，访县中知识数家。大抵倚山瞰溪，易得卜筑之胜。前户部侍郎李公子至之居，甚轮奂。其兄，叅政之子，徳甫者，居郭外，据一丘壑，曩岁尝过之，今其人亡室已虚矣。闻运使沈度公雅方考室，徃观之，甚洁而庳堂之檐，手可接也。公雅素传过庭所教，常有知止易足之说，意其规摹出此。左顾亭者，孔愉放龟处。亭前两大枯木可千年。徳清古物余不知他。今孔侯墓、庙在焉。庙居墓前，与其夫人像，皆盘膝坐，盖是几席未废时所作。龟溪倚山而薪蒸贵，溪而不数得嘉鱼，以其宻迩行都，尽贩以徃，风物已不逮曩年。出郊三里游城山。顷岁赴太学试，道病暑，三宿晚对轩，题诗壁间。故在凡僧寺皆南向，此独反北，故夏无凉风。闻自此过武康纔二十五里，道间有梅花村，以千万计。客行有程不得住。午发德清，宿安溪。

二十三日，宿余杭县苕溪馆。

二十四日至二十七日，皆泊于余杭。乳母徐，自登舟病喘甚，气息绵惙，若以登陆行，则速其絶，委之，恩义不可。过余杭五日，计无所出。昨夕达晓不寐，徃来方寸中，此其势必不可以逺行也，且政使嫡母有兼侍，而长子逺使，亦当就养他子，况乳保哉。张氏妹从其夫方宦临安，又同乳于徐者，遂决意留之张氏。分路时，心目刲断，世谓“生离不如死别”，信然。

二十八日，陆行发余杭。与吴之兄弟妹侄及亲戚逺送者别，皆曰“君今过岭入厉土，何从数得安否问？此别是非常时比”。或曰“君纵归恐染瘴，必老且病矣。亦有御瘴药否？”其言悲焉。泣且遮道，不肯令肩舆遂行。又新与老乳母作生死诀一段，凄怆。使文通复得梦笔作后赋，亦不能状也。晚宿富阳县废寺中，即客馆也。

二十九日，晚复登舟，大雪不可行。

三十日，发富阳。雪满千山，江色沈碧，但小霁，风急寒甚，披使金时所作绵袍，戴毡帽，坐船头，纵观，不胜清絶。剡溪夜泛景物，未必过此。除夜行役、庙祭及乡里节物尽废。晚宿严州桐庐县。

癸巳岁正月一日，己午间，至钓台。率家人子登台，讲元正礼，谒三先生祠。登絶顶，扫雪坐平石上，诸山缟然，冻云不开，境过清矣。臧获亦贪殊景，皆忍寒犯滑来登。始予自绍兴己卯岁，以新安户曹，沿檄来识钓台，题诗壁间；后十年以括苍假守被召，复至，自和二篇；及今又四年，盖三过焉，复自和三篇。薄宦区区如此，岂惟愧羊裘公。见篙师滩子，惭颜亦厚。乃并刻数字于右庑柱间，而宿西口。

二日，午至严州，泊定州馆。

三日，泊严州。渡江上浮桥，游报恩寺。中有潇洒轩，取吾家文正公“潇洒桐庐郡”之句以名。浮桥之禁甚严，歙浦移排毕集桥下，要而重征之，商旅大困，有濡滞数月不得过者，余掾歙时颇知其事。休宁山中宜杉，土人稀作田，多以种杉为业。杉又易生之物，故取之难穷。出山时，价极贱，抵郡城已抽解不赀。比及严，则所征数十倍。严之官吏方曰“吾州无利，孔微歙杉，不为州矣”。观此言，则商旅之病，何时而瘳。盖一木出山或不直百钱，至浙江，乃卖两千，皆重征与久客费使之。

四日、五日，皆泊严州。

六日，发严州，宿大羊。

七日，至婺州兰溪县，泊澄江馆。此县旧出名酒，漕司扼其坊，近年所酿寖不及昔时，大抵甘滞不快，声称减矣。

八日，泊兰溪。

九日，大雨连日，小舟跧湾。病倦。又闻衢之龙游小路泥深溪涨，渡江不如陆，乃改陆行。取婺州路，晚至婺州，泊金华驿。

十日，泊婺州。

十一日，早饭马海寺，世俗所用百忌，歴出此寺，宿汤■〈山屋〉。

十二日，早饭舍利寺，宿龙游县龙丘驿。未至，有长桥，工料严饰他处所未见，前令陶定所作。自登陆来，所至，山有残雪，村落无处无梅，客行匆匆，自无缘领畧，可叹也。

十三日，至衢州。自婺至衢，皆砖街，无复泥涂之忧。异时，两州各有一富人作姻家，欲便徃来，共甃此路。

十四日，前吏部尚书汪公圣锡亦自玉山来，同赴郡中敷文阁待制张几仲灯宴。是日，乃立春。晓旛夜蛾，同集尊前，真良辰也。

十五日、十六日，谒公于超化寺之两山阁，留饭，与前馆职郑升之公明偕。余与公明，同召试，同除正字校书郎。汪公时修国史馆中。例序齿，公明长余十余岁，复用故事逊公明。公明力辞，云“各已出馆，正当叙官”。至逡巡，欲遯去，汪公拱立无言，余从容请之。公徐曰“应辰旧与凌季文尚书皆为正字。季文年长，上坐。比岁，仆以端明殿学士守平江，过湖，季文在焉，时为显谟阁学士，同会郡中，仆亦用故事避之，季文不辞。”公明遂就坐，记于此，以补麟台后志。季文，名景夏。

十七日，将发衢州，暂游郡圃，登超鉴堂，前守施元之德初所作，甚得登眺之胜，但恨小，偏与木相直，若右徙数丈，尽对诸山，乃佳。夜行，宿招贤市。

十八日，过常山县，宿蒋连市。

十九日，宿信州玉山县玉山驿。

二十日，宿沙溪。自入常山至此，所在多乔木茂林，清溪白沙，浙西之所乏也。

二十一至二十三日，皆泊信州。自此复登舟。

二十四日，舟行，宿霍毛渡。

二十五日，过弋阳县，宿渔浦。

二十六日，过贵溪县，宿金沙渡。去县数里有桃花台。大坛，石色如桃花，旁入数里，有龟山。逺望一山特起，与他小山接如龟然。特起者，其首也。大抵自上饶溪行，南岸绵延皆低石山，童无草木，色赤似紫，或一石长数里不休，或有如盘如屏如几，及卧牛蹲蟇之状者，不可胜计。石上平凈，可以摊曝麦禾。

二十七日，过饶州安仁县。吏士自信州分路陆行者，适方渡水，取抚州路会余于南昌之宿港。

二十八日，至余干县。前都司赵彦端徳庄新居在县后山上，亦占胜。同过思贤寺，清音堂下临琵琶洲，一水湾环，循县郭。中一洲，前尖长，后圆阔，如琵琶，故以清音名此堂。从昔为胜处，晁无咎书其榜，前贤题诗满梁壁。琵琶洲一名鳖洲。野人相传，“长沙当旱，占云『余干新涨一洲，如鳖，逺食兹土』，潭人信之至，遣人来凿洲，今有断缺处”。又云“岁涝，洲不没。大甚，仅浸琵琶之项，后又谓『浮洲』”。余干之名，见前《汉书》。县有干越亭。

二十九日，宿邹公溪。

闰月一日，宿邬子口。邬子者，鄱阳湖尾也。名为盗区，非便风张帆，及有船伴，不可过。大雪，泊舟龙王庙。

二日，雪甚风横，祷于龙神，午霁，发船邬子。宿范家池。湖中称某家池者，取鱼处也，随一家占为名。道中极荒寒，时有沙碛，芦苇弥望，或报盗舟不逺，夜遣从卒爇船，傍苇丛作势，以安众。

三日，未至南昌二十里，泊。

四日，泛江至隆兴府，泊南浦亭。

五日，登滕王阁，其故基甚侈，今但于城上作大堂耳。榷酤又借以卖酒，佩玊鸣鸾之罢久矣。其下江面极阔，云涛浩然。西山相去既逺，遂不能一至。又登南昌楼江站台，郡圃偪仄，无可观。江西帅前，“右正言”龚实之，欲取王士元“三江五湖”之句以廰事，后堂为“襟带堂”，余为书其榜，戏为谶曰“襟者，金也。不三年，府公其腰黄乎？”

六日，游东湖，谒孺子亭。又过其祠庙，转至咏归亭，东湖秀而野，旁多幽居，松桂蒙郁。又过许真君观，观铁柱，在东庑。一日枯池中有柱出地上，高三尺许，其端如槎牙，如枯枿怪石状，不知其深几何。相传以为许君锁怪孽于下，且以镇此方云。漕使，前司业刘焞文潜之治所。园，池亭宏丽，大胜帅府。然二使者，乃共一圃。

七日，将发南浦，终日雨，诸司来集，遂留行。夜分大雪，作燃炬照江中，舞蝶塞空，亦竒赏也。

八日，泝清江，宿张家寨。

九日，宿市汉。缘岸居人，烟火相望，有乐郊气象。

十日，宿上江。两日来，带江悉是橘林，翠樾照水，行终日不絶，林中竹篱瓦屋，不类村墟，疑皆得种橘之利，江陵千本，古比封君，此固不足怪也。

十一日，过丰城县。小舣宝气亭。闻旧县去北尚四十里。剑池乡张雷庙前有小池，云“掘剑处”也。又尝徙治其南，名故县。今三徙至此。沿江石堤，甚牢宻如。钱塘不如是，即頺啮，不可保聚。宿木湖滩。

十二日，风驶尽帆力，舟如飞。宿临江军。初议诣宜春，出陆至此，则江道渐浅，大艘不可进，遂泊。夜，大风急雪，顷刻积盈尺，蓬窻摇荡，震压终夕，危坐以须其定。

十三日，登富寿堂。城西有富寿冈，盘绕郡治，以此为形胜，因以名堂。登清江台，前眺江流，练练如横一带。合皁、玊笥诸山江外，残雪未尽，萦青缭白，逺目増明。

十四日，将登陆。家属已行，独冒微雨游芗林，及盘园。芗林，故户部侍郎向公伯恭所作，本负郭，平地。旧亦人家阡陇，故多古木修篁。廰事及芗林堂，皆为樾荫所遍，森然以寒。宅傍入圃中，步步可观梅台，最有思致。丛植大梅中为小台，四面有涩道，梅皆交枝覆之，盖自梅洞中，蹑级而登，则又下临花顶，尽赏梅之致矣。企疏堂之侧，海棠一径列植，如槿篱，位置甚嘉，其它处所自有图本行于世，不暇悉纪。没后，诸子复葺，墙后园池，搴芳诸亭，亦不草草，大率无水，仅有一沠入园作小池，及涧泉之类，所谓“虎文”者，亦不能详考。出芗林，对门又有荒园，甚广，未及葺，中有古岩桂，大数围，江乡无双者，伯恭欲为堂，亦不果。雨，终日，亷纎假篮舆，以板为底，上起四柱，篮缺其前，以垂足于空虚，有雨雪则以僧笠覆其上，两夫荷之。盘园者，前湖南倅任诏子严所居，去芗林里许，其始酒家之后，有古梅盘结如盖，可覆一畆，枝四垂，以木架之，如坐大酴醿下，子严以为天生尢物。未买得之时，芗林尚无恙，亦极叹赏，劝子严作凌云阁以瞰之，迄今方能鸠工。梅后坡垄畇畇，子严悉进筑焉。地广过芗林，种植大盛，桂径梅坡，极其繁芜，但亦乏水，当洼下处作池，积雨水而已。周旋两园，遂以抵暮，炳炬追及前，顿宿倒塔铺。始余得吴中石湖，遂习隐焉。未能经营如意也。翰林周公子充同其兄必达子上过之，题其壁曰“登临之胜，甲于东南”。余愧骇曰“公言重，何乃轻许与如此？”子充曰“吾行四方，见园池多矣。始芗林、盘园，尚乏此天趣，非甲而何？”子上从旁赞之。余非敢以石湖夸。忆子充之言，并记于此。噫！使予有伯恭之力，子严之才，又得闲数年，则石湖真当不在芗林、盘园下耶？！

十五日，过栖桐山，游玊虚观，撷仙茅作汤。旧记，晋有王长史居此地。许旌阳既仙，过其家，飞白茅数叶，与之曰“此茅备五味，服之度五世”。乃以其居为观，入萧史洞隐去。以余茅植山后，道士间采得之，极芳辛，以煑汤饮，尤郁烈，徙植他所，无复香味，与凡茅等。余亲验之，疑自是一种香草也。观中有飞茅殿、仙茅碑。南唐中书舍人江文蔚尝为修观、碑。大中祥符中，再修以纯绿涂饰，至今色可摘也。魏国张忠献公尝宿此，梦与君谈养生，有石刻志之。宿万安驿。

十六日，宿新喻县。

十七日，宿袁州分宜县。

十八日，至袁州桂林帅。前大理寺卿李浩徳逺先在此相候，欲讲交承礼，为留三日。泊报恩光孝寺。

十九日、二十日、二十一日、二十二日，皆泊袁州。闻仰山之胜久矣。去城虽逺，今日特徃游之。二十五里，先至孚忠庙。栋宇之盛，与祠山张王庙相埒。祠兄弟二王。不血食，其神龙也。旧传，二龙昔居仰山中，以其地施仰山祖师。迁居于此。江湖诸郡，皆春秋来祭，奉之甚严。庙有杨氏称吴时加封司徒竹册尚存，文称宝大元年。余向居乡，得吴江村寺石幢所记，亦以宝大纪年，盖钱氏有浙时，或曽用杨氏正朔。此二证为甚确也。二王灵迹，有感化录一篇，着之甚详，此畧之。桂林迓吏自言，梧州亦有此庙。问“何以然？”则曰“前帅中书舍人张安国赴镇适湖南，贼李金方作乱，广西岌岌，张过袁，祷于二王，如西广不被兵，当于桂林为神立行庙”云。出庙三十里至仰山，縁山腹，乔松之磴甚危，岭阪上皆禾田，层层而上至顶，名“梯田”。建寺之祖——仰山师者，事具《傅灯录》中，号小释迦。始入山求地，一獭前引，今有獭经桥。至谷中，即二龙所居，化为白衣逊其地焉。大仰之名，遂闻天下。二龙故迹，有大池，上有颜渊亭，别有一泓，名“叔季泉”，酌以瀹茗。自小释迦塔后，方竹满山，取以为杖，为世所珍。登寺楼以望，四山各有佳峯。每峯如一莲华之叶，如是数十峯，周遭遶寺，山中目其形胜为莲华盆。晚出山，复入袁州。

二十四日，发袁州，宿宣风市。

二十五日，宿七里铺。自离宜春，连日大雨，道上淖泥之浆如油，不知何人治道，乃乱寘块石，皆刓面坚滑，舆夫行泥中，则浆深汩没，行石上则不可着脚，跬步艰棘，不胜其劳。

二十六日，宿萍乡县，泊萍实驿。人以此地为楚王得萍实之地，然去大江逺，非是。

二十七日、二十八日，皆泊萍乡。咽痛，缓程以求医。

二十九日，发萍乡，宿里田驿。

三十日，宿潭州醴陵县。数日行江西道中，林薄逼塞，蹊径欹侧，比登一小岭，忽出山，豁然弥望，平芜苍然，别是一川陆，盖已是湖南界矣。县前，渌水桥下，小江本名漉水。比年新作桥，改今名。江色黛绿可爱，流而出于潇湘。驿屋最雄胜，冠江湖间。县出方响鐡工家，比屋琅然。其法，以岁久铛鐡为胜，常以善价买之，甚破碎者，亦入用。

二月一日，宿山阳驿。夹道皆松木，甚茂。大抵，入湖湘，松身皆直如杉，江阙则栢亦峭直，叶如璎珞。二物与吴中逈不同。吴中松多虬干，栢则怪局。

二日，宿储州市。又当舍舆泝江。此地既为舟车更易之冲，客旅之所盘泊，故交易甚伙，敌壮县。

三日，始泛湘江。自此六日，早莫行。倦则少休，不复问地名。湘江岸小山坡陀其来无穷，亦不间断，又皆土山，畧无峯峦秀丽之意，但荒凉相属耳。

七日，宿衡山县。西望岳，山岧嶤半空，湘中山既皆冈阜迤逦，至岳山，乃独雄尊特起，若众山逊其高寒者。

八日，入南岳，半道憩食。夹路古松三十里，至岳市，宿衡岳寺。岳市者，环皆市区，江浙川广诸货之所聚，生人所须皆有。既憧憧往来，则污秽喧杂，盗贼亡命多隐其间，或期会结约于此，官置巡检司焉。

九日，上谒南岳庙。四阿各有角楼，两庑土偶仗卫皆取，则帝所正殿独一神座。监庙与礼直官日上香火，后殿乃与后并处。湖南马氏所植古松满庭，殿后东西北三廊壁画，后宫武洞清所作。绍兴二十五年，火发殿上，烧后廊，壁本不圯，官不时覆护，渐为风雨所壊。帅司亟遣众工模搨，新庙成，用摸本更画，虽不复武氏笔法，然位置意象，十存七八，自“宴乐、优戏、琴奕、图书、弋钓、纫织”，下至“捣练、汲井”，凡宫中四时行乐作务，粲然毕陈，良工运思，苦心有如此者。朶殿又画嫔御“上直、奁香、篝衣”之事，尤为精妍。庙吏常鐍后宫门，非命官盛服，毋得入。前廊及中门所画“文武官班、旌旗戈甲”之属，则常笔也。衡岳寺在前西集贤峰下有善果尊者，铁锡存焉。孟氏有蜀，特来施。此寺藏经，其帘袠，则蜀人户部侍郎欧阳彬所施，织文妙絶。胜业寺在庙前，登御书阁以望岳，晚晴，众山云尽卷，石廪、紫盖、岣嵝诸峰毕见，惟祝融在云气中。岳庙正直紫盖峰下一小山，曰“赤帝峰”。南台寺在瑞应峰上，登山之最近者。胜业寺有隋栢盘局于地，几一畆，甚怪竒。栁子厚《般舟和尚碑》，子厚自书，亦有楷法。余病寒，不能风雨，未登山，遂还。

十日，行舟数里，即再见南岳峰，崛敦可尊而仰。带江别有小山一重，山民幽居点缀，上桃李花方发，望之如临皋道中，卢仝诗“湘江两岸花木深”，至此方有句中意。

十一日，早莫行湘中。

十二日，至衡州。

十三日、十四日，泊衡州。谒石鼓书院，实州治也。始诸郡未命教时，天下有书院四：徂徕、金山、岳麓、石皷山，名也。州地行，冈陇将尽，忽山右一峯起，如大矶浸江中，蒸水自邵阳来，绕其左，潇湘自桂零陵来，绕其右，而皆会于合江亭之前，并为一水，以东去。石皷雄踞要会，大畧如春秋霸主号令诸侯勤王，蒸湘如兄弟国，奔命来会，禀命载书，乃同轨以朝宗，盖其形胜如此。合江亭见韩文公诗。今名缘凈阁，亦取文公诗“绿凈不可唾”之句，退之贬潮阳时盖，自此横絶。取路以入广东，故衡阳之南，皆无诗焉。西廊外石磴缘山，谓之西溪，有洼尊及唐李吉甫、齐映诸人题刻。书院之前，有诸葛武侯新庙。家兄至先为常平使者时所立。

十五日，舍舟从陆，登回鴈峰——郡南一小山也。世传阳鸟不过衡山，至此而回，然闻桂林尚有鴈声。又云“此峰预南岳七十二峰之数”，然相去已逺矣。小憩花药寺。又行二十里，宿。

十六日、十七日，行衡永间，路中皆小丘阜，道径粗恶，非坚墢即乱石砌处。又泥淖，虽好晴旬余，犹未干，跬歩防踬，吏卒呻吟相闻。大抵湘中率不治道。又，逆旅浆家皆不设圊溷，行客苦之。自吴至桂三千里，除水行外，余舟车所通，皆夷坦，无大山，惟此有黄罴岭，极高峻，回复半日方度，与括之冯公，歙之五岭相若。宿大营。

十八日，宿永州祁阳县，始有夷途，役夫至相贺。新出一种板襞迭，数重。每重青白异色，因加人工，为山水云气之屏，市贾甚多。

十九日，发祁阳里，渡浯溪。浯溪者，近山石磵也。喷薄有声，流出江中，上有浯溪桥，临江石崖数壁，纔高寻丈，《中兴颂》在最大一壁碑之上，余石无几，所谓“石崖天齐”者，说者谓或是天然整齐之义。碑傍岩石，皆唐以来名士题名，无间隙。外有小丘曰“峿台”、小亭曰“唐亭”与溪而三是为“三吾”，皆元子之撰也。别有一台，祠次山与颜鲁公。桥上僧舍即漫郎宅，黄鲁直书其榜曰“浯溪禅寺”。又，书“法堂”，字皆﨑侧，不用工。又有陶定书“中宫寺榜”。寺既不葺，诸榜皆委弃壁下。窃计，次山卜隐时，偶见江濵有此丛石，流泉带之，遂定居，景物不出数畆，湘流至崖下尤沈碧，助成胜致焉。打碑卖者，一民家自言为次山后，擅其利。过浯溪，皆荒山，冈阪复重。宿东青驿。始余读《中兴颂》，又闻诸搢绅先生之论，以为元子之文，有春秋法，谓如“天子幸蜀、太子即位于灵武”。书法甚严，又如古者。“盛徳大业，必见于歌颂。若今歌颂大业，非老于文学，其谁宜为”，则不及盛徳，又如“二圣重欢”之语，皆微词见意。夫元子之文，固不为无微意矣。而后来，各人贪作议论，复从旁发明呈露之。鲁直诗至谓“抚军监国太子事，何乃趣取大物为”。又云“臣结春秋二三策，臣甫杜鹃再拜诗。安知臣忠痛至骨，后世但赏琼琚词”。鲁直既倡此论，继作者靡然从之，不复问“歌颂中兴”，但以诋骂肃宗为谈柄。至张安国极矣，曰“楼前下马作竒祟，中兴之功不当罪”，岂有臣子方颂中兴而傍人，遽暴其君之罪，于体安乎？夫颂者，美盛德之形，容以成功告于神明者也。别无他意，非若风雅之有变也。商周，鲁三诗可以概见。今元子乃以笔削之法寓之，声诗婉词，含讥盖之而章，使真有意邪？固已非是。诸公噪其傍又如此，则中兴之碑，乃一罪案，何颂之有？观鲁直“二三策”与“痛至骨”之语，则诚谓元子有讥焉。余以为非是。善恶自有史册，歌颂之体，不当含讥。譬如上寿父母之前，捧觞善颂而已。若父母有阙遗，非奉觞时可及。磨崖颂大业，岂非奉觞时邪？元子既不能无悞而诸人又从傍诋诃之不恕。何异执兵以诟人之父母于其子孙为寿之时者乎？乌得为事体之正？余不佞，题五十六字于溪上，殆欲正君臣父子之大纲与。夫颂诗，形容之本旨，亦不暇为元子及诸词人地也。诗既出，零陵人大以为妄，谓余不合点破渠乡曲古迹。有闽人施一灵者，通判州事，助之噪，独教授王阮南卿是余言。则并指南卿，以为党云。

二十日，行羣山间。时有青石如雕锼者，丛卧道傍，盖入零陵界焉。晚宿永州泊光华馆。郡治在山坡上，山骨多竒石，登新堂及万石亭，皆栁子厚之旧。新堂之后，羣石满地，或卧或立，沼水浸碧，荷乱生石间。万石堂在高坡，乃无一石，恐非其故处。然前望众山，回合如海，登览甚富。子城脚有苍石崖，围一小亭。又有潇湘楼，下临潇水，不葺。

二十二日，渡潇水。即至愚溪，亦一涧泉，泻出江中。官路循溪而上，碧流淙潺，石瀬浅涩，不可杭。春涨时或可，所谓舟行若穷，忽又无际者，必是泛一叶舟耳。溪上愚亭，以祠子厚。路傍有钴鉧潭。钴鉧，熨斗也。潭状似之，其地如大小石渠、石磵之类，询之皆芜没篁竹中，无能的知其处者。

二十三日，行山间，宿深溪。桂之门，接牙队例至于此。

二十四日，宿全州，泊至湘馆。

二十五日，入湘山寺。有无量寿佛塔，塔中祖僧之像，号称真身。有所著书十余卷，土人奉之惟谨，亦多灵响之说。出山，遵湘水崖壁行，石磴上清流如箭，境清而丽。佳处名“盘石山”，有泉自洞罅中喷出当道，名“玉髓泉”。

二十六日，入桂林界。有大华表跨官道，榜曰“广南西路”。家人子举头惊咤，以为何为至此也。然自湖南，尽处赤土小山，绵延无已，至湘，山虽佳然，村落蹊，隧犹嫌狭，少夷坦。甫入桂林界，平野豁开，两傍各数里，石峯森峭，罗列左右，如排衙，引而南。同行皆动心骇目，相与指似夸叹。又谓来游之晚。夹道高枫古栁，道涂大逵，如安肃故疆，及燕山外城都会。所有自不凡也。泊大通驿。道上时见鲜血之点凝渍，可恶。意谓“刲羊豕者，舁过所滴”，然亦怪何其多也。忽悟此必食槟榔者所唾。徐究之果然。

二十七日，视经畧安抚使印，自此趋府，二十七里，至安兴县，十七里，入严关两山之间，仅容车马，所以限岭南北。相传，过关即少雪有瘴。二十三里，过秦城。秦筑五岭之戍，疑此地是。

二十八日，至滑石铺，岭中有龙思泉，又曰碧玊泉。小亭对之，张安国题诗曰“烦君净洗南来眼，从此山川胜北州”。即知桂林岩壑必称所闻矣。二十二里至灵川县，秦史禄所穿灵渠在焉。县以此名。六十里至八桂堂，桂林北城外之别圃也。未至八桂二三里间，有小坡横道，高丈余，上有石碑曰“桂岭”。其实非也。桂岭，闻在贺州，名“始安岭”。彼州又有桂岭县。今桂林所治乃零陵地，旧属荆州。比自中原来南者，久不行贺州岭路，但取道于此，故事帅守监司，过岭即有任子恩。纔越此坡，小即沾赏。前帅吕源者，立碑坡下。数年尽朘赏典而碑犹存。泊八桂堂十日。

三月十日，入城交府事。郡治前后万峰环列，与天无际。按桂林自唐以来，山川以竒秀称，韩文公虽不到，然在潮乃熟闻之，故诗有“参天带水，翠羽黄甘”之语，末句乃曰“逺胜登仙去，飞鸾不暇骖”，盖歆艳之如此，故余行纪以“骖鸾”名之，若其风土之详，则有《桂海虞衡志》焉。






范村梅谱

提要

《范村梅谱》，宋范成大撰。成大有《桂海》、《虞衡志》诸书，已别着録。此乃记所居范村之梅，凡十二种。前后皆有自序。梅之为物，其名虽见于《尚书》《礼经》，然皆取其实而不以花着，自唐人题咏竞作，始以香色重于时，成大剏为此编，稍辨次其品目。然如緑萼梅一种，今在吴下已为常植，而成大乃矜为人间不多见之物，则土宜之异，或者随时迁改欤？又，杨无咎画梅有名，后世皆珍为絶作，而成大后序乃谓“其画大畧皆如吴下之气条，虽笔法竒峭，去梅实远。”与宋孝宗诋无咎为村梅者，所论相近，盖其时犹未甚重无咎之画。至嘉熈淳佑间，赵希鹄作《洞天清録》，始称江西人得无咎一幅梅，价不下百千疋，是亦可以觇世变也。《通考》以此书与所作《菊谱》合为一，题曰“范村梅菊谱二卷”，然观其自序，实别为书。今故仍各加标目焉。  

自序

梅，天下尤物，无问智贤愚不肖，莫敢有异议。学圃之士必先种梅，且不厌多。他花有无，多少，皆不繋重轻。余于石湖、玉雪坡既有梅数百本。比年又于舍南买王氏僦舍七十楹，尽拆除之，治为范村，以其地三分之一与梅。吴下栽梅特盛，其品不一，今始尽得之。随所得为之谱，以遗好事者。  

范村梅谱

【江梅】

遗核野生，不经栽接者。又名直脚梅，或谓之野梅。凡山间水滨，荒寒清絶之趣，皆此本也。花稍小而疎瘦，有韵，香最清，实小而硬。

【早梅】

花胜直脚梅，吴中春晩二月始烂漫，独此品于冬至前已开，故得“早”名。钱塘湖上亦有一种，尤开早。余尝重阳日亲折之，有“横枝对菊开”之句。

行都卖花者，争先为竒。冬初所未开，枝寘浴室中薫蒸，令拆，强名早梅，终琐碎，无香。

余顷守桂林，立春，梅已过。元夕则见青子，皆非风土之正。杜子美诗云“梅蘃臈前破，梅花年后多。”惟冬春之交，正是花时耳。 

【官城梅】

吴下圃人以直脚梅择他本花肥实美者，接之，花遂敷腴，实亦佳，可入煎造。唐人所称官梅止谓“在官府园圃中”，非此官城梅也。

消梅花与江梅、官城梅相似，其实圆小松脆，多液无滓。多液则不耐日干，故不入煎造，亦不宜熟，惟堪青噉，比梨，亦有一种轻松者，名消梨，与此同意。

【古梅】

会稽最多，四明、吴兴亦间有之。其枝樛曲万状，苍藓鳞皴，封满花身。又有苔须垂于枝间，或长数寸，风至，緑丝飘飘，可玩。初谓“古木”，乆歴风日致然。详考会稽所产，虽小株，亦有苔痕，盖别是一种，非必古木。余尝从会稽移植十本。一年后，花虽盛发，苔皆剥落殆尽，其自湖之武康所得者，即不变移，风土不相宜。会稽隔一江，湖苏接壤，故土宜或异同也。凡古梅多苔者，封固花叶之眼，惟鏬隙间始能发花。花虽稀而气之所锺，丰腴妙絶，苔剥落者，则花发仍多，与常梅同。

去成都二十里，有卧梅，偃蹇十余丈，相传唐物也，谓之梅龙。好事者，载酒游之。

清江酒家有大梅如数间屋，傍枝四垂，周遭可罗坐数十人。任子严运使买得，作凌风阎临之，因遂进筑大圃，谓之盘园。

余生平所见梅之竒，古者，惟此两处为冠，随笔记之，附古梅后。

【重叶梅】

花头甚丰，叶重数层，盛开如小白莲，梅中之竒品。花房独出而结实多双，尤为瑰异，极梅之变，化工无余巧矣。近年方见之，蜀海棠有重叶者，名莲花海棠，为天下第一，可与此梅作对。

【緑萼梅】

凡梅花，纣蒂皆綘紫色，惟此纯緑。枝梗亦青，特为清髙，好事者比之“九疑僊人萼緑华”。京师艮岳有萼緑华堂，其下专植此本。人间亦不多有，为时所贵重。吴下又有一种萼，亦微緑，四边犹浅，綘亦自难得。

【百叶缃梅】

亦名黄香梅，亦名千叶香。梅花叶至二十余瓣，心色微黄，花头差小而繁宻，别有一种芳香，比常梅尤秾美。不结实。

【红梅】

粉红色。标格犹是梅，而繁宻则如杏。香亦类杏。诗人有“北人全未识，浑作杏花看”之句，与江梅同开，红白相映，园林初春絶景也。梅圣俞诗云“认桃无緑叶，辨杏有青枝。”当时以为着题。东坡诗云“诗老不知梅格在，更看緑叶与青枝”，盖谓其不韵，为红梅解嘲云。承平时，此花独盛于姑苏。晏元献公，始移植西冈圃中。一日贵游，赂园吏得一枝分接。由是都下有二本，尝与客饮花下，赋诗云“若更开迟三二月，北人应作杏花看”，客曰“公诗固佳，待北俗何浅耶？”晏笑曰“伧父安得不然。”王琪君玉，时守吴郡，闻盗花种事，以诗遗公曰“馆娃宫北发精神，粉瘦琼寒露蘂新。园吏无端偷折去，鳯城从此有双身。”当时罕得如此。比年展转移接，殆不可胜数矣。世传吴下红梅诗甚多，惟方子通一篇絶唱，有“紫府与丹来换骨，春风吹酒上凝脂”之句。

【鸳鸯梅】

多叶红梅也。花轻盈，重叶数层，凡双果，必并蔕。惟此一蔕而结双。梅亦尤物。杏梅花比红梅色微淡，结实甚匾，有斓斑色，全似杏味，不及红梅。

【蜡梅】

本非梅类，以其与梅同时，香又相近，色酷似蜜脾，故名蜡梅。凡三种，以子种出，不经接，花小香淡，其品最下，俗谓之狗蝇梅。经接，花疎，虽盛开，花常半含，名磬口梅，言似僧磬之口也。最先开，色深，黄如紫檀。花宻香秾，名檀香梅。此品最佳。蜡梅，香极清芳，殆过梅香，初不以形状贵也。故难题咏。山谷简斋但作五言小诗而已。此花多宿叶，结实如垂铃，尖长寸余。又如大桃，奴子在其中。  

后序

梅，以韵胜，以格髙，故以横斜疎瘦与老枝恠竒者为贵。其新接穉木，一岁抽嫩枝直上，或三四尺，如酴醿、蔷薇辈者，吴下谓之气条，此直宜取实规利，无所谓韵与格矣。又有一种粪壤力胜者，于条上茁短横枝，状如棘针，花宻缀之，亦非髙品。近世始画墨梅。江西有杨补之者，尤有名。其徒仿之者，实繁。观杨氏画大畧皆气条耳，虽笔法竒峭，去梅实远，惟廉宣仲所作差有风致，世鲜有评之者，余故附之谱后。  








桂海虞衡志

提要

《桂海虞衡志》一卷，宋范成大撰。乾道二年，成大由中书舍人出知静江府。淳熙二年，除敷文阁待制，四川制置使。是编乃由广右入蜀之时，道中追忆而作。自序谓凡所登临之处与风物土宜，方志所未载者，萃为一书。蛮陬绝徼，见闻可纪者，亦附著之。共十三篇，曰《志岩洞》，《志金石》，《志香》，《志酒》，《志器》，《志禽》，《志兽》，《志虫鱼》，《志花》，《志果》，《志草木》，《杂志》，《志蛮》，每篇各有小序，皆志其土之所有。惟《志岩洞》仅去城七八里内尝所游者。《志金石》准《本草》之例，仅取方药所须者。志蛮仅录声问相接者，故他不备载。《志香》多及海南，以世称二广出香。而不知广东香自舶上来，广右香产海北者皆凡品。《志器》兼及外蛮兵甲之制，以为司边镇者所宜知，故不嫌旁涉。诸篇皆叙述简雅，无夸饰土风、附会古事之习。其论辰砂、宜砂，地脉不殊，均生白石床上，订《本草》分别之讹。邕州出砂，融州实不出砂，证图经同音之误。零陵香产宜、融诸州，非永州之零陵。《唐书》称林邑出结辽鸟，即邕州之秦吉了。佛书称象有四牙六牙，其说不实。桂岭在贺州，不在广州。亦颇有考证。成大《石湖诗集》，凡经历之地，山川风土，多记以诗。其中第十四卷，自注皆桂林作，而咏花惟有《红豆蔻》一首，咏果惟有《卢橘》一首，至咏游览，惟有《栖霞洞》一首，《佛子岩》一首。其见於诗注者，亦仅蛮茶、老酒、蚺蛇皮腰鼓、象皮兜鍪四事，不及他处之详。疑以此志已具，故不更记以诗也。其卢橘一种，《志果》不载。观其《志花》小序，称北州所有皆不录，或《志果》亦用此例。蛮茶一种，《志草木》中亦无之。考诗注称蛮茶出修仁，大治头风。而《志草木》中有凤膏药，亦云叶如冬青，治太阳痛，头目昏眩。或一物二名耶？然检《文献通考·四裔考》，中引《桂海虞衡志》几盈一卷，皆《志蛮》之文，而此本悉不载。其馀诸门，检《永乐大典》所引，亦多在此本之外。盖原书本三卷，而此本并为一卷，已刊削其大半。则诸物之或有或无，亦非尽原书之故矣。

序

始余自紫薇垣出帅广右，姻亲故人张饮松江，皆以炎荒风土为戚。余取唐人诗考桂林之地，少陵谓之“宜人”，乐天谓之“无瘴”，退之至，以湘南江山胜于骖鸾仙去。则宦游之适，宁有逾于此者乎？既以解亲友而遂行。乾道八年三月，既至郡，则风气清淑，果如所闻，而岩岫之奇绝，习俗之醇古，府治之雄胜，又有过所闻者。余既不鄙夷其民，而民亦矜予之拙，而信其诚，相戒毋欺侮。岁比稔，幕府少文书，居二年，余心安焉。承诏徙镇全蜀，亟上疏，固谢不能留。再阅月，辞勿获命，乃与桂民别，民觞客于途。既出郭，又留二日始得去。航潇湘，绝洞庭，溯滟滪，驰驱两川，半年达于成都。道中无事时，念昔游，因追记其登临之处，与风物土宜，凡方志所未载者，萃为一书。蛮陬绝徼见闻可纪者，亦附著之，以备土训之图。噫！锦城以名都乐国闻天下，余幸得至焉。然且淃淃于桂林，至为之缀缉，琐碎如此。盖以信余之不鄙夷其民，虽去之远且在名都乐国，而犹弗忘之也。淳熙二年长至日，吴郡范成大至能书。

桂海虞衡志

志岩洞

余尝评桂山之奇，宜为天下第一。士大夫落南者少，往往不知，而闲者亦不能信。余生东吴，而北抚幽蓟，南宅交广，西使岷峨之下，三方皆走万里，所至无不登览。太行、常山、衡岳、庐阜皆崇高雄厚，虽有诸峰之名政尔魁然大山峰云者，盖强名之，其最号奇秀，莫如池之九华，歙之黄山，括之仙都，温之雁荡，夔之巫峡，此天下同称之者，然皆数峰而止耳，又在荒绝僻远之濒，非几杖间可得，且所以能拔乎其萃者，必因重冈复岭之势，盘亘而起，其发也有自来。桂之千峰，皆旁无延缘，悉自平地崛然特立，玉筍瑶篸，森列无际，其怪且多如此，诚当为天下第一。韩退之诗云：“水作青罗带，山如碧玉篸。”柳子厚《訾家洲记》云：“桂州多灵山，发地峭竖，林立四野。”黄鲁直诗云：“桂岭环城如雁荡，平池苍玉忽嵯峨。”观三子语意，则桂山之奇固在目中，不待余言之赘。顷尝图其真形，寄吴中故人，盖无深信者，此未易以口舌争也。山皆中空，故峰下多佳岩洞，有名可纪者三十馀所，皆去城不过七八里，近者二三里，一日可以遍至，今推其尤者，记其略。

读书岩，在独秀峰下，直立郡治后，为桂主山。傍无坡阜，突起千丈，峰趾石屋有便房石榻石牖，如环堵之室。颜延年守郡时，读书其中。

伏波岩，突然而起且千丈，下有洞可容二十榻，穿凿通透，户牖傍出，有悬石如柱，去地一线，不合俗名马伏波。试剑石前浸江滨，波浪汹涌，日夜漱啮之。

叠彩岩，在八桂堂后，支径登山太半，有洞曲转，穿出山背。

白龙洞，在南溪平地半山中，龛有大石屋，由屋右壁入洞，行半途有小石室。

刘仙岩，在白龙洞之阳，仙人刘仲远所居也。石室高寒，出半山间。

华景洞，高广如十间屋，洞门亦然。

水月洞，在宜山之麓，其半枕江，天然刓刻作大洞门，透彻山背。顶高数十丈，其形正员，望之端整如大月轮，江别派流贯洞中。踞石弄水，如坐卷蓬大桥下。

龙隐洞，龙隐岩，皆在七星山脚，没江水中。泛舟至，石壁下有大洞，门高可百丈，鼓棹而入，仰观洞顶，有龙迹，夭矫若印泥然，其长竟洞。舟行仅一箭许，别有洞门，可出岩。在洞侧山半有小寺，即岩为佛堂，不复屋。

雉岩，亦江滨，独山有小洞，洞门下临漓江。

立鱼峰，在西山后。雄伟高峻，如植立一鱼。馀峰甚多，皆苍石刻峭。

栖霞洞，在七星山。七星山者，七峰位置如北斗。又一小峰在傍，曰辅星。石洞在山半腹，入石门下行百馀级，得平地可坐数十人。傍有两路，其一西行，两壁石液凝冱，玉雪晶荧，顶高数十丈，路阔亦三四丈，如行通衢中，顿足曳杖，铿然有声，如鼓钟声，盖洞之下又有洞焉。半里遇大壑，不可进，一路北行，俯偻而入，数步则宽广，两傍十许丈，钟乳垂下累累，凡乳床必因石派而出，不自顽石出也。进里馀所见益奇。又行食顷则多歧，游者恐迷途不敢进，云通九疑山也。

元风洞，去栖霞傍数百步，风自洞中出，寒如冰雪（元字胡涓切）。

曾公洞，旧名冷水岩。山根石门砑然，入门，石桥甚华，曾丞相子宣所作。有涧水，莫知所从来，自洞中右旋，东流桥下，复自右入，莫知所往。或谓洑流入于江也。度桥有仙田数亩，过田路窄且湿，俯视石罅尺馀，匍匐而进，旋复高旷，可通栖霞。

屏风岩，在平地断山峭壁之下。入洞门，上下左右皆高广，百馀丈中有平地，可宴百客。仰视钟乳森然，倒垂者甚多。蹑石磴五十级，有石穴通明，透穴而出，则山川城郭，恍然无际。余因其处作朝天观，而命其洞曰空明。

隐山六洞，皆在西湖中隐山之上。一曰朝阳，二曰夕阳，三曰南华，四曰北牖，五曰嘉莲，六曰白萑。泛湖泊舟，自西北登山，先至南华。出洞而西，至夕阳，洞穷有石门可出，至北牖，出洞十许步至朝阳。又西至北牖，穴口隘狭，侧身入，有穴通嘉莲。西湖之外，既有四山，巉岩碧玉，千峰倒影，水面固已奇绝，而湖心又浸阴山诸洞之外，别有奇峰，绘画所不及，荷花时有，泛舟故事胜赏甲于东南。

北潜洞，在隐山之北，中有石室、石台、石果之属。石果作荔枝、胡桃、枣、栗之形，人采取玩之，或以饤盘相问遗。

南潜洞，在西湖中罗家山上。

佛子岩，亦名钟隐岩。去城十里，号最远。一山窣起莽苍中，山腰有上中下三洞。最广中洞，明敞高百许丈，上洞差窄。一小寺就洞中结架，因石屋为堂室。

虚秀洞，去城差远。大石室面平野，室左右皆有径隧，各数十百步，穿透两傍，亦临平野。以上所纪，皆附郭可日涉者，馀外邑岩洞尚多，不可皆到。兴安石乳洞最胜。余罢郡时过之，上中下亦三洞。此洞与栖霞相甲乙，他洞不及也。阳朔亦有绣山、罗汉、白鹤、华盖、明珠五洞，皆奇。又闻容州都峤有三洞，天融州有灵岩真仙洞，世传不下桂林，但皆在瘴地，士大夫尤罕到。

志金石

《本草》有玉石部，专主药物，非疗病虽重不录。此篇亦主为方药所须者。

生金，出西南州峒。生山谷、田野、沙土中，不由矿出也。峒民以淘沙为生，抔土出之，自然融结成颗，大者如麦粒，小者如麸片，便可锻作服用，但色差淡耳。欲令精好，则重炼取足色，耗去什二三。既炼则是熟金，丹灶所须生金，故录其所出。

丹砂，《本草》以辰砂为上，宜砂次之。今宜山人云，出砂处与湖北犬牙山北为辰砂，南为宜砂。地脉不殊，无甚分别。宜砂老者白色，有墙壁如镜，生白石床上，可入炼，势敌辰砂。《本草·图经》乃云：“宜砂出土石间，非白石床所生”，即是未识宜砂也。别有一种，色红质嫩者，名土坑砂，乃是出土石间者，不甚耐火。邕州亦有砂大者数十百两，作块，黑暗少墙壁，嚼之紫黛，不堪入药，彼人惟以烧取水银。《图经》又云：融州亦有砂。今融州元无砂，邕融声相近，盖误云。

水银，以邕州溪洞朱砂末之入炉烧取，极易成。以百两为一铫，铫之制，以猪胞为骨，外糊厚纸数重，贮之不漏。钟乳，桂林接宜融山中洞穴至多，胜连州远甚。余游洞，亲访之，仰视石脉涌起处，即有乳床如玉雪，石液融结所为也。乳床下垂如倒数峰，小山峰端渐锐且长，如冰柱，柱端轻薄中空如鹅管，乳水滴沥未已，且滴且凝，此乳之最精者。以竹管仰盛，折取之，炼治家又以鹅管之端尤轻明如云母爪甲者为胜。

铜，邕州右江州峒所出。掘地数尺，即有矿。故蛮人好用铜器。

绿，铜之苗也，亦出右江有铜处，生石中。质如石者，名石绿。又有一种脆烂如碎土者，名泥绿，品最下，价亦贱。

滑石，桂林属邑及猺洞中皆出。有白黑二种，功用相似。初出如烂泥，见风则坚，又谓之冷石。土人以石灰圬壁，及未干时以滑石末拂拭之，光莹如玉。

铅粉，桂州所作最有名，谓之桂粉，其粉以黑铅著糟壅罨化之。

无名异，小黑石子也。桂林山中极多，一包数百枚。

石梅，生海中。一丛数枝，横斜瘦硬形色，真枯梅也。虽巧工造作所不能及，根所附着如覆菌。或云木质为海水所化，如石蟹、石虾之类。

石柏，生海中。一干极细，上有一叶，宛是侧柏。扶疏无小异，根所附着如乌药，大抵皆化为石矣。此与石梅，虽未详可以入药否，然皆奇物，不可不志。

志香

南方火行，其气炎上，药物所赋，皆味辛而嗅香，如沈笺之属，世专谓之香者，又美之所钟也。世皆云二广出香，然广东香，乃自舶上来。广右香，产海北者，亦凡品。惟海南最胜，人士未尝落南者，未必尽知。故著其说。

沈水香，上品出海南黎峒，一名土沈香。少大块。其次如荫栗角，如附子，如芝菌，如茅竹叶者佳。至轻薄如纸者，入水亦沈，香之节因久蛰土中，滋液下流，结而为香。采时，香面悉在下，其背带木性者乃出土上，环岛四郡界皆有之。悉冠诸蕃，所出又以出万安者为最胜。说者谓，万安山在岛正东，钟朝阳之气，香尤蕴藉丰美。大抵海南香，气皆清淑，如莲花、梅英、鹅梨、蜜脾之类。焚一博投许，氛翳弥室，翻之，四面悉香。至煤烬气不焦，此海南香之辨也。北人多不甚识，盖海上亦自难得。省民以牛博之于黎，一牛博香一担，归自差择，得沈水十不一二。中州人士，但用广州舶上占城真腊等香。近年又贵丁流眉来者，余试之，乃不及海南中下品。舶香往往腥烈，不甚腥者，意味又短，带木性尾烟必焦。其出海北者，生交趾及交人得之海外蕃舶，而聚于钦州，谓之钦香。质重实，多大块，气尤酷烈，不复风味，惟可入药，南人贱之。

蓬莱香，亦出海南，即沈水香结未成者。多成片，如小笠及大菌之状，有径一二尺者，极坚实，色状皆似沈香，惟入水则浮，刳去其背带术处，亦多沈水。

鹧鸪班香，亦得之于海南。沈水、蓬莱及绝好笺香中，槎牙轻松，色褐黑而有白班点，点如鹧鸪臆上毛，气尤清婉似莲花。

笺香，出海南，香如胃皮、栗蓬及渔蓑状，盖修治时雕镂费工。去木留香，棘刺森然，香之精钟于刺端，芳气与他处笺香复别。出海北者，聚于钦州，品极凡，与广东舶上生熟速结等香相埒。海南笺香之下，又有重漏生结等香皆下色。

光香，与笺香同品第，出海北及交趾，亦聚于钦州。多大块，如山石枯槎，气粗烈如焚松桧，曾不能与海南笺香比。南人常以供日用及常程祭享。

沈香，出交趾。以诸香草合和蜜，调如薰衣香，其气温黁，自有一种意味，然微昏钝。

香珠，出交趾。以泥香捏成小巴豆状，琉璃珠间之彩丝贯之，作道人数珠，入省地卖，南中妇人好带之。

思劳香，出日南。如乳香历青黄褐色，气如枫香，交趾人用以合和诸香。

排草，出日南。状如白茅，香芬烈如麝香，亦用以合香，诸草香无及之者。

槟榔苔，出西南海岛。生槟榔木上，如松身之艾蒳，单爇极臭。交趾人用以合泥香，则能成温黁之气，功用如甲香。

橄榄香，橄榄木脂也，状如黑胶饴。江东人取黄连木及枫木脂以为榄香，盖其类出于橄榄。故独有清烈出尘之意，品格在黄连枫香之上。桂林东江有此果，居人采香卖之。不能多得，以纯脂不杂木皮者为佳。

零陵香，宜融等州多有之。土人编以为席荐坐褥，性暖宜人。零陵今永州，实无此香。

志酒

余性不能酒。士友之饮少者莫余若，而能知酒者亦莫余若也。顷数仕于朝，游王公贵人家，未始得见名酒。使金至燕山，得其宫中酒号“金兰”者，乃大佳。燕西有金兰山，汲其泉以酿。及来桂林而饮“瑞露”，乃尽酒之妙，声震湖广。则虽“金兰”之胜，未必能颉颃也。

瑞露，帅司公厨酒也。经抚所前有井清烈，汲以酿，遂有名。今南库中，自出一泉，近年只用库井酒，仍佳。

古辣泉，古辣本宾横间墟名。以墟中泉酿酒，既熟不煮，埋之地中，日足取出。

老酒，以麦麴酿酒，密封藏之可数年。士人家尤贵重，每岁腊中，家家造鲊，使可为卒岁计。有贵客，则设老酒冬鲊以示勤。婚娶亦以老酒为厚礼。

志器

南州风俗，猱杂蛮猺。故凡什器多诡异，而外蛮兵甲之制，亦边锁之所宜知者。

竹弓，以熏竹为之。筋胶之制一如角弓，惟揭箭不甚力。

黎弓，海南黎人所用，长弰木弓也。以藤为弦，箭长三尺。

无羽镞，长五寸，如茨菰叶，以舞羽，故射不远三四丈，然中者必死。

蛮弩，诸峒猺及西南诸蕃，其造作略同。以硬木为弓，桩甚短，似中国猎人射生弩，但差大耳。

猺人弩，又名编架弩。无箭槽，编架而射也。

药箭，化外诸蛮所用。弩虽小弱，而以毒药濡箭锋，中者立死，药以蛇毒草为之。

蛮甲，惟大理国最工。甲胄皆用象皮，胸背各一大片，如龟壳，坚厚与铁等。又联缀小皮片为披膊，护项之属，制如中国铁甲叶，皆朱之。兜鍪及甲身内外，悉朱地间黄黑漆，作百花虫兽之文，如世所用犀毗器，极工妙。又以小白贝累累骆甲缝及装兜鍪，疑犹传古贝胄朱绶遗制云。

黎兜鍪，海南黎人所用，以藤织为之。

云南刀，即大理所作。铁青黑沈沈不■〈钅舀〉，南人最贵之。以象皮为鞘，朱之上，亦画犀毗花文。一鞘两室，各函一刀。靶以皮条缠束，贵人以金银丝。

峒刀，两江州峒及诸外蛮无不带刀者。一鞘二刀，与云南同。但以黑漆杂皮为鞘。

黎刀，海南黎人所作。刀长不过一二尺，靶乃三四寸，织细藤缠束之。靶端插白角片尺许，如鸱鸮尾，以为饰。

蛮鞍，西南诸蕃所作。不用鞯，但空垂两木，镫镫之状，刻如小龛，藏足指其中。恐入荆棘，伤足也。后鞧镟木为大钱，累累贯数百，状如中国骡驴鞧。

蛮鞭，刻木节节如竹根，朱墨间漆之。长才四五寸，其首有铁环，贯二皮条，以策马。

花腔腰鼓，出临桂职田乡。其土特宜鼓腔，村人专作窑烧之，油画红花文以为饰。

铜鼓，古蛮人所用。南边土中时有掘得者。相传为马伏波所遗，其制如坐墩，而空其下，满鼓皆细花纹，极工致。四角有小蟾蜍，两人舁行以手拊之，声全似鞞鼓。

铳鼓，猺人乐。状如腰鼓，腔长倍之，上锐下侈，亦以皮鞔植于地，坐拊之。

卢沙，摇人乐。状类箫，纵八管，横一管贯之。

胡卢笙，两江峒中乐。

藤合，屈藤盘绕，成柈合状，漆固护之。出藤梧等郡。

鸡毛笔，岭外亦有兔，然极少。俗不能为免毫笔，率用鸡毛，其锋踉蹡不听使。

练子，出两江州峒，大略似苎布。有花纹者，谓之花练。土人亦自贵重。

緂，亦出两江州峒。如中国线罗，上有遍地小方胜纹。

蛮毡，出西南诸蕃，以大理者为最。蛮人昼披夜卧，无贵贱，人有一番。

黎幕，出海南。黎峒人得中国锦彩，拆取色丝，间木绵挑织而成，每以四幅联成一幕。

黎单，亦黎人所织。青红间道，木绵布也。桂林人悉买以为卧具。

槟榔合，南人既喜食槟榔。其法：用石灰或蚬灰并扶留藤同咀，则不涩。士人家至以银锡作小合，如银铤样，中为三室，一贮灰，一贮藤，一贮槟榔。

鼻饮杯，南人习鼻饮。有陶器如杯碗，旁植一小管若瓶嘴，以鼻就管，吸酒浆。暑月以饮水，云水自鼻入，咽快不可言。邕州人已如此记之，以发览者一胡卢也。

牛角杯，海旁人截牛角令平，以饮酒，亦古兕觥遗意。

蛮碗，以木刻，朱黑间漆之。侈腹而有足，如敦瓿之形。

竹釜，猺人所用。截大竹筒以当铛鼎，食物熟而竹不熸，盖物理自尔，非异也。

戏面，桂林人以木刻人面，穷极工巧，一枚或值万钱。

志禽

南方多珍禽，非君子所问。又余以法禁采捕甚急，故不能多识。偶于人家见之，及有异闻者，录以备博物。

孔雀，生高山乔木之上，人探其雏育之。喜卧沙中，以沙自浴，拘拘甚适。雄者，尾长数尺，生三年尾始长。岁一脱尾，夏秋复生。羽不可近目，损人。饲以猪肠及生菜，惟不食菘。

鹦鹉，近海郡尤多。民或以鹦鹉为鲊，又以孔雀为腊，皆以其易得故也。此二事载籍所未纪，自余始志之。南入养鹦鹉者云，此物出炎方，稍北，中冷则发瘴，噤战如人患寒热，以柑子饲之则愈，不然必死。

白鹦鹉，大如小鹅，亦能言。羽毛玉雪，以手抚之，有粉粘著指掌，如蛱蝶翅。

乌凤，如喜雀。色绀碧，颈毛类雄鸡，鬃头有冠，尾垂二弱骨，各长一尺四五寸，其杪始有毛羽。一簇冠尾绝异，大略如凤。鸣声清越如笙箫，然度曲妙合宫商，又能为百虫之音。生左右江溪峒中，极难得。然书传未之纪，当由人罕识云。

秦吉了，如鸜鹆。绀黑色，丹咮黄距，目下连顶，有深黄文，顶毛有缝，如人分发，能人言，比鹦鹉尤慧。大抵鹦鹉如儿女，吉了声则如丈夫。出邕州溪峒中。《唐书》：“林邑出结辽鸟。”林邑今占城，去邕钦州但隔交趾，疑即吉了也。

锦鸡，又名金鸡，形如小雉，湖南北亦有之。

山凤凰，状如鹅雁，嘴如凤，巢两江深林中。伏卵时，雄者以木枝杂桃胶，封其雌于巢，独留一窍，雄飞求食以饲之。子成即发封，不成则窒窍杀之。此亦异物，然未之见也。

翻毛鸡，翮翎皆翻生，弯弯向外，尤驯狎，不散逸，二广皆有。

长鸣鸡，高大过常鸡。鸣声甚长，终日啼号不绝。生邕州溪洞中。

翡翠，出海南，邕贺二州亦有，腊而卖之。

灰鹤，大如鹤。通身灰惨色，去顶二寸许毛始丹，及颈之半，亦能鸣舞。

鹧鸪，大如竹鸡而差长。头如鹑，身文亦然，惟臆前白点正圆如珠，人采食之。

水雀，苍色似鹡鸰。飞集户庭，翾翾然与燕雀为伍。

志兽

兽莫巨于象，莫有用于马，皆甫土所宜。余治马政颇补苴漏隙，其说累牍所不能载。姑著其略，及畜兽稍异者，并为一篇。

象，出交趾山谷，惟雄者则两牙。佛书云“四牙”又云“六牙”。今无有。

蛮马，出西南诸蕃，多自毗那自杞等国来。自杞取马于大理，古南诏也。地连西戎，马生尤蕃。

大理马，为西南蕃之最。

果下马，土产小驷也。以出德庆之泷水者为最，高不逾三尺。骏者有两脊骨，故又号双脊马，健而喜行。

猿，有三种：金丝者黄，玉面者黑，纯黑者面亦黑。金丝、玉面皆难得。或云纯黑者雄，金丝者雌。又云雄能啸，雌不能也。猿性不耐著地，著地辄泻以死，煎附子汁饮之即愈。

蛮犬，如猎狗，警而猘。

郁林犬，出郁林州。极高大，垂耳拳尾，与常犬异。

花羊，南中无白羊，多黄褐白班如黄牛。又有一种深褐黑脊白班，全似鹿。

乳羊，本出英州。其地出仙茅羊，食茅，举体悉化为肪，不复有血肉，食之宜人。

绵羊，出邕州溪洞及诸蛮国，与朔方胡羊不异。

麝香，自邕州溪洞来者，名土麝。气臊烈，不及西蕃。

火狸，狸之类不一。邕别有一种，其毛色如金钱豹，但其钱差大耳。彼人云，岁久则化为豹，其文先似之矣。

风狸，状似黄猿，食蜘蛛。昼则拳曲如猬，遇风则飞行空中。其溺及乳汁主大风疾，奇效。

懒妇，如山猪而小，喜食禾田。夫以机轴织纟任之器挂田所，则不复近。安平七源等州有之。

山猪，即豪猪。身有棘刺，能振发以射人。二三百为群，以害禾稼，州洞中甚苦之。

石鼠，专食山豆根。宾州人以其腹干之，治咽喉疾，效如神，谓之石鼠肚。

香鼠，至小仅如指擘大，穴于柱中，行地中，疾如激箭。

山獭，出宜州溪洞，俗传为补助要药。洞人云，獭性淫毒。山中有此物，凡牝兽悉避去。獭无偶，抱木而枯，洞獠尤贵重。云能解药箭毒，中箭者研其骨少许，傅治立消。一枚直金一两，人或求买。但得杀死者，功力甚劣。

志虫鱼

虫鱼微物，外薄于海者，其类庸可既哉？录偶见闻者万一。

珠，出合浦海中。有珠池，蜒户投水采蚌取之。岁有丰耗，多得谓之珠熟。相传海底有处所，如城郭，大蚌居其中，有怪物守之，不可近。蚌之细碎蔓延于外者，始得而采。

车磲，似大蚌，海人磨治其壳，为诸玩物。

蚺蛇，大者如柱长。称之，其胆入药。南人腊其皮，刮去鳞，以鞔鼓。蛇常出逐鹿食，寨兵善捕之。数辈满头插花，趋赴蛇。蛇喜花，必驻视，渐近竞拊其首，大呼红娘子。蛇头益俯不动，壮士大刀断其首，众悉奔散，远伺之。有顷，蛇省觉，奋迅腾掷，傍小木尽拔，力竭乃毙。数十人舁之，一村饱其肉。

玳瑁，形如龟鼋辈。背甲十三片，黑白斑文相错，鳞差以成一背，其边裙阅阙，啮如锯齿，无足而有四鬣，前两鬣长，状如楫，后两鬣极短。其上皆有鳞甲，以四鬣棹水而行。海人养以盐水，饲以小鳞，俗传甲子庚申日辄不食，谓之玳瑁斋日。其说甚俚。

蜈蚣，有极大者。

青螺，状似田螺。其大两拳，揩磨去粗皮，如翡翠色，雕琢为酒杯。

鹦鹉螺，状如蜗牛。壳磨治出精采，亦雕琢为杯。

贝子，海傍皆有之。大者如拳，上有紫斑。小者指面大，白如玉。

石蟹，生海南，形真似蟹。云是海沬所化，理不可诘。又有石虾，亦其类。

鬼蛱蝶，大如扇，四翅，好飞荔枝上。

黑蛱蝶，大如扇，橘蠹所化，北人云玄武蝉。

嘉鱼，状如小鲥鱼，多脂，味极腴美，出梧州火山。人以为鲊饷远。

虾鱼，出漓水，肉白而丰味，似虾而松美。

竹鱼，出漓水，状似青鱼，味如鳜鱼。南中鱼品如鲤鲫辈，皆有之。而以虾竹二鱼为珍。

天虾，状如太飞蚁。秋社后，有风雨则群堕水中，有小翅，人候其堕，掠取之为鲊。

志花

桂林具有诸草花木，牡丹芍药桃杏之属，但培溉不力，存形似而已。今著其土产独宜者，凡北州所有，皆不录。

上元红，深红色，绝似红木瓜花，不结实，以灯夕前后开，故名。

白鹤花，如白鹤，立春开。

南山茶，葩萼大，倍中州者，色微淡，叶柔薄有毛。别自有一种，如中州所出者。

红豆蔻，花丛生，叶瘦如碧芦。春末发，初开花先抽一干，有大箨包之，箨解花见，一穗数十蕊，淡红鲜妍如桃杏花色。蕊重则下垂，如葡萄，又如火齐缨络及翦采鸾枝之状。此花无实，不与草豆蔻同种，每蕊心有两瓣相并，词人托兴曰比目连理云。

泡花，南人或名柚花。春末开，蕊圆白如大珠，既拆则似茶花，气极清芳，与茉莉素馨相逼。番人采以蒸香，风味超胜。

红蕉花，叶瘦类芦箬心，中抽条，条端发花叶数层，日拆一两叶，色正红如榴花荔子，其端各有一点鲜绿，尤可爱。春夏开，至岁寒犹芳。又有一种，根出土处特肥，饱如胆瓶，名胆瓶蕉。

枸那花，叶瘦长，略似杨柳。夏开淡红花，一朵数十萼，至秋深犹有之。

史君子花，蔓生，作架植之。夏开，一簇一二十葩，轻盈似海棠。

水西花，叶如萱草，花黄，夏开。

裹梅花，即木槿。有红白二种，叶似蜀葵，采红者，连叶包裹黄梅，盐渍爨干，以荐酒，故名。玉修花，粉红色，四季开，象蹄花，如栀子而叶小，夏开至秋深。

素馨花，比番禺所出为少，当由风土差宜故也。

茉莉花，亦少如番禺。以淅米浆日溉之，则作花不绝，可耐一夏。花亦大且多叶，倍常花。六月六日又以治鱼腥水一溉，益佳。

石榴花，南中一种，四季常开。夏中既实之后，秋深忽又大发花，且实。枝头硕果罅裂，而其旁红英粲然，并花实，折饤盘筵，极可玩。

添色芙蓉花，晨开，正白，午后微红，夜深红。

侧金盏花，如小黄葵，叶似槿，岁暮开，与梅同时。

志果

世传南果以子名者百二十，半是山野间草本实，猿狙之所甘，人强名以为果。故余不能尽识，录其识可食者五十五种。

荔枝，自湖南界入桂林才百馀里便有之，亦未甚多。昭平出槱核，临贺出绿色者，尤胜。自此而南，诸郡皆有之，悉不宜干，肉薄味浅，不及闽中所产。

龙眼，南州悉有之。极大者出邕州，围如当二钱，但肉薄不能远过常品为可恨。

馒头柑，近蒂起馒头，尖者味香胜，可埒永嘉乳柑。

金橘，出管道者为天下冠，出江浙者皮甘肉酸不逮矣。

绵李，味甘美，胜常品，擘之两片，开如离核桃。

石栗，圆如弹子，每颗有梗，抱附之类杓柄，肉黄白，甘韧，似巴榄子。仁附肉有白靥，不可食，发病。北人或呼为海胡桃。

龙荔，壳如小荔枝，肉味如龙眼，木身，叶亦似二果，故名。可蒸食，不可生啖，令人发痫，或见鬼物。三月开小白花，与荔枝同时。

木竹子，皮色形状全似大枇杷。肉甘美，秋冬间实。

冬桃，状如枣，深碧而光，软烂甘酸，春夏熟。

罗望子，壳长数寸，如肥皂，又如刀豆。色正丹，内有二三实，煨食甘美。

人面子，如大梅李，核如人面。两目、鼻、口皆具，肉甘酸，宜蜜煎。

乌榄，如橄榄，青黑色，肉烂而甘。

方榄，亦橄榄类。三角或四角，出两江州洞。

椰子，木身、叶悉类棕榈桄榔之属。子生叶间，一穗数枚，枚大如五升器，果之大者谓惟此与波罗蜜等耳。皮中子壳可为器，子中瓤白如玉，味美如牛乳。瓤中酒，新者极清芳，久则浑浊不堪饮。

蕉子，芭蕉极大者，凌冬不凋。中抽干，长数尺，节节有花，花褪叶根有质，去皮取肉，软烂如绿柿，极甘冷，四季实，土人或以饲小儿。云性凉去客热。以梅汁渍，暴干，按令扁，味甘酸，有微霜，世所谓芭蕉干者是也，又名牛子蕉。鸡蕉，子小，如牛蕉，亦四季实。

芽蕉，子小如鸡蕉，尤香嫩，甘美，秋初实。

红盐草果，取生草豆蔻，入梅汁盐渍令色红。暴干，以荐酒。

鹦哥舌，即红盐草果之珍者。实始结即频取红盐干之，才如小舌。

八角茴香，北人得之以荐酒。少许咀嚼，甚芳香，出左右江州洞中。

馀甘子，多贩入北州，人皆识之，其木可以制器。

五梭子，形甚诡异。瓣五出，如田家碌碡状，味酸，久嚼微甘，闽中谓之羊桃。

黎朦子，如大梅，复似小橘，味极酸。

波罗蜜，大如冬瓜，外肤礌砢如佛髻。削其皮食之，味极甘，子练悉如冬瓜，生大木上，秋熟。

柚子，南州名臭柚。大如瓜，人亦食之。皮甚厚，打碑者卷皮蘸墨以代毡刷，宜墨而不损纸，极便于用，此法可传。但北州无许大柚耳。

橹罟子，大如半升碗。谛视之，数十房攒聚成球，每房有缝，冬生青，至夏红，破其瓣，食之微甘。

槎檫子，如锥栗，肉甘而微涩。

地蚕，生土中，如小蚕，又似甘露子。

赤柚子，如橄榄，皮青肉赤。（以下并春实）

火炭子，如乌李。

山韶子，色红，肉如荔枝。（以下八种并夏实）

山龙眼，色青，肉如龙眼。

部谛子，色黄，如火石榴。

木赖子，如淡黄大李。

粘子，如指面大，褐色。

罗晃子，如橄榄，其皮七重。

千岁子，如青黄李，味甘。

赤枣子，如酸枣，味酸。

藤韶子，大如凫卵柿。（以下十三种并秋实）

古米子，壳黄，中有肉，如米粒。

壳子，如青梅，味甘。

藤核子，生白藤上，如小蒲桃。

木连子，如胡桃，紫色。

罗蒙子，黄如大橙柚。

毛栗，如橡栗。

特乃子，状似榧，而圆长端正。

不纳子，似黄熟小梅。极易烂，烂即破。肉附核，可为经珠，似菩提子。

羊矢子，色状全似羊矢，味亦不佳。

日头子，状如樱桃，色如蒲桃穗。

秋风子，色状俱似楝子。

黄皮子，如小枣。

朱圆子，正圆，深红，状如楝子。（以下六种皆冬实）

扁桃，大如桃而扁，色正青。

粉骨子，皮黄色，如粉。

塔骨子，扁如大橘，皮里空虚。

布衲子，类李而黄。

黄肚子，如小石榴。

志草木

异草瑰木，多生穷山荒野。其不中医和匠石者，人亦不采。故余所识者少，惟竹品乃多桀异，并附于录。

桂，南方奇木，上药也。桂林以桂名，地实不产，而出于宾宜州。凡木，叶心皆一纵理，独桂有两纹，形如圭制字者，意或出此。叶味辛甘，与皮无别而加芳，美人喜咀嚼之。

榕，易生之木，又易高大，可覆数亩者甚多。根出半身，附干而下以入土，故有“榕木倒生根”之语。禽鸟衔其子寄生他木上，便蔚茂。根下至地，得土气，久则过其所寄。

沙木，与杉同类，尤高大。叶尖成丛，穗少，与杉异。

桄榔木，身直如杉，又如棕榈。有节似大竹，一干挺上，高数丈。开花数十穗，绿色。

思儡木，生两江州洞。坚实，渍盐水中，百年不腐。

胭脂木，坚致，色如胭脂，可镟作。出融州及州洞，桂林属县亦有之。

鸡桐，叶如楝，其叶煮汤，疗足膝疾。

龙骨木，色翠青，状如枯骨。

风膏药，叶如冬青，治太阳疼、头目昏眩。

南漆，如稀饴，气如松脂，霑霑无力。

荡竹，叶大且密，略如芦苇。

涩竹，肤粗涩如木工所用砂纸，可以错磨爪甲。

人面竹，节密而凸，宛如人面，人采为拄杖。

钓丝竹，类荡竹，枝极柔弱。

斑竹，中有叠晕。江浙间斑竹，直一泪痕，无晕也。

猫头竹，质性类箸竹。

桃枝竹，多生石上，叶如小棕榈，人以大者为杖。

箸竹，刺竹也，芒棘森然。

箭竹，山中悉有。

宿根茄，茄本，不凋，明年结实。

铜鼓草，其实如瓜，疗疮疡毒。

大菘，容梧道中久无霜雪处。年深滋长，大者可作屋柱，小亦中肩舆之扛。

石发，出海上，纤长如丝缕。

扁菜，细如荇带，扁如薤菜，长一二尺。

都管草，一茎六叶，辟蜈蚣蛇。

花藤，镟以为器用，中有花纹。

胡蔓藤，毒草也。揉其草，渍之水，入口即死。

杂志

峤南风土之异，宜录以备博闻，而不可以部居，谓之杂志。

雪，南州多无雪霜，草木皆不改柯易叶。独桂林岁岁得雪，或腊中三白，然终不及北州之多。灵川兴安之间，两山蹲踞中，容一马，谓之严关。朔雪至关辄止，大盛则度送至桂林城下，不复南矣。

风，广东南海有飓风，西路稍北州县悉无之。独桂林多风，秋冬大甚，拔木飞瓦，昼夜不息，俗传“朝作一日止，暮七日，夜半则弥旬”。去海犹千馀里，非飓也。土人自不知其说，余试论之。桂林地势视长沙、番禺，在千丈之上，高而多风，理固然也。

癸水，桂林有古记，父老传诵之。略曰：“癸水绕东城，永不见刀兵。”癸水，漓江也。

瘴，二广惟桂林无之。自是而南，皆瘴乡矣。瘴者，山岚水毒与草莽沴气，郁勃蒸薰之所为也。其中人如疟状，治法虽多，常以附子为急须，不换金正气散为通用。邕州两江水土尤恶，一岁无时无瘴。春曰青草瘴，夏曰黄梅瘴，六七月曰新禾瘴，八九月曰黄茅瘴。土人以黄茅瘴为尤毒。

桂岭，旧不知的实所在。城北五里有寻丈小坡，立石其上，刻曰桂岭。贺州自有桂岭县，相传名始安岭，在其地，今小坡非也。

俗字，边远俗陋，牒诉券约专用土俗书，桂林诸邑皆然。今姑记临桂数字，虽甚鄙野，而偏傍亦有依附。■〈不上长下〉（音矮），不长也。■〈门外坐内〉（音稳），坐于门中，稳也。■〈大上坐下〉（亦音稳），大坐，亦稳也。仦（音袅），小儿也。奀（音动），人瘦弱也。■〈不上生下〉（音终），人亡绝也。■〈不上行下〉（音腊），不能举足也。■〈女大〉（音大），女大及姊也。■〈石上山下〉（音磡），山石之岩窟也。闩（音■〈扌〈户外〈翾，去羽〉內〉〉），门横关也。他不能悉记，余阅讼牒二年，习见之。

大理国间有文书至南边，及商人持其国佛经题识，犹有用圀字者。圀，武后所作国字也。《唐书》称大理国，今其国止用理字。

卷伴，南州法度疏略，婚姻多不正，村落强暴，窃入妻女以逃，转移他所，安居自若，谓之卷伴。言卷以为伴侣也。已而复为后人卷去，至有历数卷未已者。其舅姑若前夫访知所在，诣官自陈。官为追究，往往所谓前夫，亦是卷伴得之复为后人所卷。惟其亲父母兄弟及初娶者所诉，即归始初被卷之家。

草子，即寒热时疫。南中吏卒小民不问病源，但头痛体不佳便谓之草子。不服药，使人以小锥刺唇及舌尖，出血，谓之挑草子。实无加损于病，必服药乃愈。

志蛮

广西经略使所领二十五郡。其外则西南诸蛮，蛮之区落不可殚记。姑记其声问相接，帅司常有事于其地者数种：曰羁縻州洞，曰猺，曰蛮，曰黎，曰蜒，通谓之蛮。

羁縻州洞，隶邕州左右江者为多。旧有四道，侬氏谓安平、武勒、忠浪、七源四州，皆侬姓。又有四道：黄氏谓安德、归乐、露城、田州，皆黄姓。又有武侯、延众、石门、感德四镇之民，自唐以来内附。分析其种落，大者为州，小者为县，又小者为洞。国朝开拓浸广州县洞五十余所，推其雄长者为首领，籍其民为壮丁。其人物犷悍，风俗荒怪，不可尽以中国教法绳治，姑羁縻之而已。有知州，权州，监州，知县，知洞。其次有同发遣权，发遣之属，谓之主户。馀民皆称提陀，犹言百姓也。其田计口给民，不得典卖，惟自开荒者由己，谓之祖业口分田。知州别得养印田犹圭田也。权州以下无印记者，得荫免田。既各服属其民，又以攻剽山獠及博买嫁娶所得生口男女相配，给田使耕，教以武技，世世隶属，谓之家奴，亦曰家丁。民户强壮可教劝者谓之田子。田丁亦曰马前牌，总谓之洞丁。今黄姓尚多，而侬姓绝少。智高乱后，侬氏善良，许从国姓。今多姓赵氏，有举洞纯一姓者。婚姻不以为嫌，酋豪或娶数妻，皆曰媚娘。宜州管下亦有羁縻州县十余所，其法制尤疏，几似化外。其尤者曰南丹州，待之又与他州洞不同，特命其首领莫氏曰刺史。月支盐料及守臣供给钱，其说以谓宜州徼外，即唐黄家贼之地崇建南丹使控制之。莫氏家人，亦有时相攻夺。今刺史莫延葚，逐其弟延廪而自立，延凛奔朝廷，谓之出宋（凡州洞归明者皆称出宋）。

猺，本五溪槃瓠之后。其壤接广右者，静江之兴安义宁古县，融州之融水怀远县界皆有之。生深山重溪中，椎髻跣足，不供征役，各以其远近为伍。

獠，在右江溪洞之外，俗谓之山獠。依山林而居，无酋长、版籍，蛮之荒忽无常者也。以射生食动而活，虫豸能蠕动者皆取食，无年甲姓名。一村中惟有事力者曰郎火，馀但称火。旧传其类有飞头、凿齿、鼻饮、白衫、花面、赤挥之属二十一种。今在江西南一带甚多，殆百余种也。

蛮，南方曰蛮。今郡县之外羁縻州洞，虽故皆蛮地，犹近省民，供税役，故不以蛮命之，遇羁縻则谓之化外，真蛮矣。区落连亘接于西戎，种类殊诡，不可胜记。今志其近桂林者，宜州有西南蕃、大小张、大小王、龙石，滕谢诸蕃，地与牂牁接，人椎髻跣足，或着木履，衣青花斑布，以射猎仇杀为事。又南连邕州南江之外者，罗殿、自杞等，以国名罗孔特磨、白衣九道等。以道名而峨州以西别有酋长无所统属者，苏绮、罗坐、夜面、计利、流求、万寿、多岭、阿误等蛮，谓之生蛮。酋自谓太保，大抵与山獠相似，但有首领耳。罗殿等处乃成聚落，亦有文书公文，称守罗殿国玉。其外又有大蛮落，西曰大理，东曰交趾。大理，南诏国也。交趾，古交州，治龙编，又为安南都护府。

黎，海南四郡隖上蛮也。隖直雷州，由徐闲渡，半日至。隖之中有黎母山，诸蛮环居四旁，号黎人山。极高，常在雾霭中，黎人自鲜识之。久晴海氛清廓，时或见翠尖浮半空云。蛮皆椎髻跣足，插银铜锡钗。妇人加铜环耳坠垂肩，女及笄，即黥颊，为细花纹，谓之绣面。女既黥，集亲客相庆贺。惟婢获则不绣面。四郡之人多黎姓，盖其裔族，而今黎人乃多姓王。

蜒，海上水居蛮也。以舟楫为家，采海物为生，且生食之。入水能视，合浦珠池蚌蛤，惟蜒能没水探取。榜人以绳系其腰，绳动摇，则引而上。先煮毳衲极热，出水急覆之，不然寒栗而死。或遇大鱼蛟鼍诸海怪，为鬐鬣所触，往往溃腹，折支，人见血一缕浮水面，知蜒死矣。



揽辔录

乾道六年闰五月戊子，成大被命以资政殿大学士，与崇信节度使康谞，为奉使大金国信使副。

六月甲子出国门。

八月戊年度淮。金遣尚书兵部郎中田彦皋、行侍御史完颜德温，为接伴使副。皆带银牌。金法：出使者必带牌，有金、银、木之别。上有女真书“准剌急递”字，及阿骨打花押。宣差者所至，视三品。朝旨差者，视五品。

庚申过虞姬墓。墓在路左。双石门出丛草间，往来观者成蹊。

甲子至南京，金改为归德府。过雷万春墓，环以小墙，榜曰“忠勇雷公之墓”。西门外南望有宋王台，及张巡、许远庙。世称双庙，睢阳人又谓之双王庙。

丙寅过雍丘县。二十里过空桑，世传伊尹生于此。一里过伊尹墓，道右有砖堠石刻云“汤相伊公之墓”。过陈留县，县有留侯庙。西门外十里孟庄，有孟姜女庙。

丁卯过东御园，即宜春苑也，颓垣荒草而已。二里至东京，金改为南京。入新宋门，即朝阳门也，金改曰宏二门。弥望悉荒墟。入新宋门，即丽景门也，金改为宾曜门。过大相国寺，倾檐缺吻，无复旧观。横入东御廊门，绝穿桥北驰道。出西御廊门，过交钞。处。交钞所者，金本无钱，惟炀王亮尝一铸正隆钱，绝不多，余悉用中国旧钱。又不欲留钱于河南，故仿中国楮币。于汴京置局造官会，谓之“交钞”，拟见钱行使，而阴收铜钱，悉运而北。过河即用见钱，不用钞。钞文曰：“南京交钞所准户部符，尚书省批降：检会昨奏南京置局，印造一贯至三贯例交钞，许人纳钱给钞。河南路官私作见钱流转，若赴库支取，即时给付。每贯输工墨钱十五文，七年纳换，别给钱。以七十为陌，伪造者处斩。捕告者赏钱三百千。”前后有户部管当令史、干当官、交钞库使副书押，四围画云鹤为饰焉。入都亭驿歇泊。旧京自城破后，创痍不复。炀王亮徙居燕山，始以为南都，独崇饰宫阙，比旧加壮丽。民间荒残自若。新城内大抵皆墟，至有犁为田处；旧城内粗布肆，皆苟活而已。四望时见楼阁峥嵘，皆旧宫观，寺宇无不颓毁。民亦久习胡俗，态度嗜好，与之俱化，最甚者衣装之类，其制尽为胡矣。自过淮已北皆然，而京师尤甚。惟妇人之服不甚改，而戴冠者绝少，多绾髻。贵人家即用珠珑璁冒之，谓之方髻。

庚午出驿。循东御廊百七十余间，有面西棂星门。大街直东出，旧景灵东宫也。过棂星门，侧望端门，旧宣德楼也，金改为承天门。五门如画，两旁左右升龙门，东至西角楼。转东钥匙头街，御廊对皇城，俱东出。廊可二百余间。过左掖门，至皇城，东角楼廊亦如画。出樊楼街，转土市马行街，出旧封丘门，即安远门也，金改为元武门。门西金水河，旧夹城曲江之处，河中卧石礌磈，皆艮岳所遗。过药市桥街，蕃衍宅、龙德宫、撷芳、撷景二园，楼观俱存；撷芳中喜春堂犹岿然，所谓八滴水阁者。使属官吏望者，皆陨涕不自胜，金今则以为上林。所过清辉桥，出新封丘门，旧景阳门也，金改为柔远馆。

壬申过伏道，有扁鹊墓。墓上有幡竿，人传云：“四旁土，可以为药”。或于土中得小团黑褐色，以治疾。伏道艾，医家最贵之。十里即汤阴县。

癸卯过羑河。上有羑里城，四垣俨然，居民林木满其中。过相州市，有秦楼、翠楼、康乐楼、月白风清楼，皆旗亭也。秦楼有胡妇，衣金缕鹅红大袖袍，金缕紫勒帛，褰帘旻语。云是宗室女、郡守家也。遗黎往往垂涕嗟啧，指使人云：“此中华佛国人也。”老姬跪拜者尤多。昼锦堂尚存，金尝更修饰之。过漳河，入曹操讲武城。周遭十数里，城外有操疑冢七十二，散在数里。传云：“操冢正在古寺中。”高翻墓在道旁。碑云：魏侍中、黄钺太尉、录尚书事、渤海高公翻，字飞爵。其事迹不见于史。

甲戌过台城镇，故城延袤数十里。城中有灵台坡池。邯郸人春时，倾城出祭赵王，歌舞其上。城旁有廉颇、蔺相如墓。三十里至邯郸县，墙外居民以长竿磔白犬，自尻洞其首。别一竿，缚茅浸酒揭于上。云：“女真人用以祭天禳病。”

甲子过沙河，六十里至柏乡县。县人云：“沙河直东，有尧山县，古尧山也。尧葬焉。”寺有放勋庙。

乙酉过良乡县。是日大风几拔木，接伴使云：“此谓之信风。使人远来，此风先报使入城也。”

丙戌至燕山城外燕宾馆。燕至毕，与馆伴使副并马行。柳堤缘城，过新石桥，中以杈子隔绝。道左边，过桥入丰宜门，即外城门也。过石玉桥，燕石色如玉，上分三道，皆以栏楯隔之，雕刻极工。中为御路，亦拦以杈子。两旁有小亭，中有碑曰“龙津桥”。入宣阳门，金书额，两头有小四角亭，即登门路也。楼下分三门。中门为御路，常阖，皆画龙。两旁门通行，皆画凤。入门北望其阙，由西御廊首转西至会同馆。

戊子早入见。上马出馆，复循西御廊至横道。至东御廊首，转北循檐行，几二百间。廊分三节，每节一门。路东出，第一门通街，第二门通球场，第三门太庙，庙中有楼。将至宫城，廊即东转。又百许间，其西亦有三间。出门但不知所通何处，望之皆民居。东西廊中，驰道甚阔。两旁有沟，沟上植柳。两廊屋脊，皆覆以青琉璃瓦。宫阙门户，即纯用之。驰道之北，即端门十一间，曰“应天之门”，旧尝名“通天亦开”。两挟有楼，如左右升龙之制。东西两角楼，每楼次第攒三檐，与挟楼接，极工巧。端门之内，有左右翔凤门、日华、月华门。前殿曰“大安殿”，使人入左掖门，直北循大安殿东廊后壁行。入敷德门，自侧门入。又东北行，直东有殿宇，门曰“东宫”，墙内亭观甚多。直北面南列三门，中曰“集英门”，云是故寿康殿，母后所居。西曰“会通门”，自会通东小门北，入承明门。又北则昭庆门，东则集禧门，尚书省在门外。又西则有右嘉会门。四门正相对。入右嘉会门，门有楼，与左嘉会门相对，即大安殿后门之后。至幕次，有顷入宣明门，即常朝后殿门也。门内庭中列卫士二百许人，贴金双凤幞头，团花红锦衫，散手立。入仁政门，盖隔门也。至仁政殿下，大花毡可半庭，中团双凤，两旁各有朵殿。朵殿之上两高楼，曰东西上閤门。两旁悉有帘蟆，中有甲士。东西两御廊，循檐各列甲士。东立者，红茸甲，金缠杆枪，黄旗画青龙；西立者，碧茸甲，金缠杆枪，白旗画青龙。直至殿下皆然。惟立于门下，皂袍持弓矢。殿西阶杂立仪物幢节之属，如道士醮坛威仪之类。使人由殿下东行上东阶，却转南，由露台北行入殿。金主幞头，红袍玉带，坐七宝榻。背有龙水大屏风、四壁帟幕，皆红绣龙，拱斗皆有绣衣。两槛间各有大出香金狮蛮地铺，礼佛毯可一殿。两旁玉带金鱼，或金带者十四五人，相对列立。遥望前后殿屋，崛起处甚多，制度不经，工巧无遗力，所谓穷奢极侈者。炀王亮始营此都，规模多出于孔彦舟，役民夫八十万，兵夫四十万，作治数年，死者不可胜计。地皆古坟冢，悉掘弃之。金既蹂躏中原之地，制度强效华风，往往不遗余力，而终不近似。金主既已端坐得国，其徒益治文为以眩饰之。始则大修国制，其历曰《大明历》。金本无号，自阿骨打始有“天辅”之称。金宫多内宠，其最贵者，有元、德、淑、丽、温、恭、慧、明等十妃。臣下亦娶数妻，多少视官品，以先后聘为序。民惟得一妻。

壬辰入辞。

癸巳出馆。

丁巳至泗州，与接伴使田彦皋、完颜德温叙别。