张家玉诗词全集 - (明清)
　五言律诗
　　小憩湘江
　　过漳江
　　柬徐九夷
　　过戴隐士山庄不遇
　　茆山别洞访羽士作
　　游南池用杜韵
　　对雪寄故园诸同好
　　　其一
　　　其二
　　赠家将军
　　苍梧逢叶二开美
　　赠邓千都
　　山行寻寺
　　山涧初静
　七言律诗
　　春望篇
　　题王季重读书佳山水楼
　　答绣水李青来
　　金陵春日逢友
　　南阳经武侯故宅
　　　其一
　　　其二
　　燕郊春暮
　　燕市吊袁督师
　　相思江
　　乌蛮滩
　　谁园探梅
　　赠宫詹李二何夫子
　　同容瞻公北上别后却寄
　　步杨台觉上座静空题朱秀峰前韵
　　得萧年兄西京大捷之札志喜
　　夜雨
　　不寐
　　雨行马上纵目山川怆然追念余祖九龄公至宋世杰公皆孤忠表表凛然万古
　　丁亥重阳悼阵亡将士
　　夜坐
　　月中早行马上有感
　　谒大司马袁自如先生遗祠怆然有感
　　舟中
　　夜走博罗
　　　其一
　　　其二
　　过马溪山
　　宿村庄
　　感遇
　　　其一
　　　其二
　　营中晚坐
　　军中怀陈长园
　　忆京华
　　忆朝
　　感愤
　　榕溪晓发
　　忆昔燕畿之变
　　宿田家早起
　　哭杨邦达
　　秋宵月夜
　　舟中月夜
　　自吊
　　伤我明所用不得人致有今日之祸
　　　其一
　　　其二
　　　其三
　　早路①
　　黄牛径
　　悲秋（以上二首钞本次《夜走博罗》后。）
　　灯下偶读武子十三篇
　　忆余为诸生时痛哭当事素餐者若而人通籍后转痛当事误国者若而人甚于若而人也吁祖宗三百年大器遂使獐头鼠目辈一朝堕甑良可痛也良可哭也
　　军中怀罗徵士孺文从军不果（以上三首钞本次《营中晚坐》后。）
　　军中怀康之侄
　　屡欲提师入卫西京奈前途阻绝不果
　　军中同诸谋士夜谈
　　月夜避地徵兵①
　　拨闷
　　道经乌龙岗投宿沙村王守愚茅堂（以上二首钞本次《忆京华》前。）
　　参将杨邦达阵中生擒渠魁五人曰万中永俞世安何碧奇邓琏张洽苍鞫之皆河南人也未正刑我师又北五渠遂得狡脱良可叹哉
　　秋宵不寐（此首钞本次《忆昔燕畿之变》后。）
　　舟中夜泊
　　对月（二首钞本次《哭杨邦达》后。）
　　送白眉之西京陈督府幕（此首钞本次《秋宵月夜》后。）
　　寿若赤祁翁七十一
　　难中闻逆首买健儿刺余献敌余付一笑
　　行次白石堆投宿村庄有园花盛开感赋
　　挽陈同盟
　五言绝句
　　寻嘉祐寺
　　泛月
　　　其一
　　　其二
　七言绝句
　　津亭
　　秋江夜月
　　　其一
　　　其二
　　涌汀晚泊
　　家少参署中早梅
　　过永淳
　　闻笛
　　别李烟客
　　过曲江谒先文献祠
　　　其一
　　　其二
　　卜居五首
　　　其一
　　　其二
　　　其三
　　　其四
　　　其五
　　怀内二首
　　　其一
　　　其二
　　军中遗稿
　　　其一 读史十首
　　　其二 读史十首
　　　其三 读史十首
　　　其四 读史十首
　　　其五 读史十首
　　　其六 读史十首
　　　其七 读史十首
　　　其八 读史十首
　　　其九 读史十首
　　　其十 读史十首
　　读文文山先生集不觉饮泣集先生句成六绝
　　　其一
　　　其二
　　　其三
　　　其四
　　　其五
　　　其六
　　叹变
　　伤族罹祸
　　途中八绝
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　将发
　　偶闻童仆夜语
　　痛悼先茔被发
　　早行河源
　　自举师不克与二三同志怏怏不平赋此
　　漫兴
　　追昔
　　闻鸡
　　春闺寓兴
　　　其一
　　　其二
　　　其三
　　谒大司马袁自如先生遗祠
　　读于忠悯杨椒山两公行录不觉拍案
　　寓目怆怀
　　马上感叹
　　　其一
　　　其二
　　军中夜感
　　虏骑追迫投宿村庄是夕有书生姓何者积诚邀我拜天欲卜乘除之数以定国运意欲提兵助我也广之
　　十九日杨邦达大战于分龙岭暂虏首千级次日又将战于牧牛坑其行也以诗壮之
　　时事（以上三首钞本次《早行何源》后。）
　　述志
　　出师
　　过荒村四绝
　　　其一
　　　其二
　　　其三
　　　其四
　古风
　　园居
　　过江皋留题
　　录别
　　阻风江上
　　金陵别陈髯公
　　白门舟中
　　游海淀题石上
　　圯上怀留侯
　　与琼敷堂主人论诗
　　题虎丘慧日上人雪艇
　　闻警
　　赠友人小史
　　采莲曲
　　銮江抱月
　　扬州赏牡丹
　　广陵行为林伯隆赠太康校书
　　北上咏雪
　　相逢行
　　读李烟客集有赋
　　赠琼敷堂主人
　　游南山
　　过子陵钓台
　　广陵曲六章
　　　其一
　　　其二
　　　其三
　　　其四
　　　其五
　　　其六
　　艳曲
　　　其一
　　　其二
　六言诗
　　题真州寄园四首
　　　其一
　　　其二
　　　其三
　　　其四











ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　





























张家玉诗词全集 - (明清)







张家玉　朝代：明末清初

已收录作品：184首


人物简介

中国历代人名大辞典
【生卒】：1615—1647 【介绍】： 明广东东莞人，字元子。崇祯十六年进士。李自成破京师时被执，劝自成收人望。自成败，南归。隆武帝授翰林侍讲，监郑彩军。隆武帝败，回东莞。永历元年，举乡兵攻克东莞城，旋失。永历帝任之为兵部尚书。又结连草泽豪士，集兵数千，转战归善、博罗等地，旋为清重兵所围，力尽投水死。永历帝谥文烈。
全粤诗·卷六五七
张家玉（一六一六—一六四七），字玄子，号芷园，东莞人。明思宗崇祯十六年（一六四三）进士，选翰林院庶吉士。鼎革后南归，仕弘光、隆武两朝。绍武帝立于广州，以礼、兵二部侍郎招，辞不拜。永历元年（一六四七），毁家起兵于东莞，与南海陈子壮、顺德陈邦彦互为倚角，抗击占据广州之清兵。永历帝授以兵部尚书、提督岭东军务右副都御史。后为清将李成栋击败，赴水死。永历帝追赠太保、武英殿大学士、增城侯，谥文烈。著有《张文烈遗集》。《明史》卷二七八有传。张家玉诗，以民国二十一至二十三年东莞张伯桢纂《沧海丛书》本《张文烈遗集》为底本，参校光绪二十九年（一九○三）东莞寓园刻《张文烈公遗诗》。
维基
张家玉（1615年—1647年），字玄子，一字元子，号芷园，广东广州府东莞县人，明末及南明政治人物。永历年间任兵部尚书，兵败自尽殉国。少年时好习武艺。十九岁考取秀才，为广州儒学生员。崇祯十六年（1643年），考取进士。李自成陷京师，被执。自成败，南归。隆武年间，授翰林院侍讲，兼编起居注。弘光元年（1645年）五月，清兵破南京，弘光帝随即被俘。张家玉逃往杭州。闰六月，唐王朱聿键即位于福州，改元隆武，张家玉授翰林院侍讲，兼编起居注。七月初一，隆武帝亲征江西，命张家玉为兵科给事中，监督御右营永胜军。十一月，清军围困抚州，张家玉率军驰援，埋伏诱敌，先后在许湾（今江西临川区）、在千金坡大败清军，解抚州之围。江西沦陷后，张家玉拥立永历帝。晋兵部尚书。兵败投水塘死。永历帝加赠奉天翼运中兴宣猷守正文臣，特进光禄大夫、左国柱、少保兼太子太师武英殿大学士、吏部尚书、增城侯，谥文烈。





五言律诗




小憩湘江

小憩依丹壑，萧骚别洞天。
枫林疏落雁，萝径乱呼蝉。
客路馀千里，乡心还半年。
前津望不极，迢递隔湘烟。





过漳江

千里漳江道，何年罢远征。
已看三月暮，况是客中情。
远水烟迷树，孤峰雨带城。
长歌怜短铗，愁逐野潮生。





柬徐九夷

我本自怀抱，知君更不犹。
沉深类有道，淡薄若无求。
月醉梅花国，歌清郢水秋。
偶因君下榻，却忆旧南州。





过戴隐士山庄不遇

为爱戴安道，翛然到竹轩。
寒云流古堞，绿水涨名园。
一阵秋过雁，三声啼断猿。
主人何处去，不敢漫题门。





茆山别洞访羽士作

百折苍苔路，松风为扫除。
林馀捣药鸟，池有听琴鱼。
命酌倾云液，分题简玉书。
遥知烟路近，行矣驾飙车。





游南池用杜韵

地扼全齐要，门通万里船。
临流荫高柳，隔水听鸣蝉。
荇带拖残雨，莲衣落暮天。
何人继芳躅，开径扫花毡。





对雪寄故园诸同好

其一

猎猎北风动，天涯雪色新。
瑶阶不受日，琼树向先春。
远水相思夜，空山独卧人。
一枝春寄否，珍重慰情亲。

其二

土尘飞不尽，四野扑衣来。
侧想罗浮上，梅花应尽开。
何人翻雪浪，有客傍瑶台。
为问溪桥水，骑驴日几回。





赠家将军

百战推猷壮，千秋贾勇馀。
白猿新授剑，黄石旧传书。
厩有乌孙马，门多鲁国裾。
只今烽火急，肯使老穰苴。





苍梧逢叶二开美

落日山欲暮，苍烟宿未收。
故人劳梦到，相忆命孤舟。
帆影问潭月，江声话海楼。
满船歌吹发，相对白蘋洲。





赠邓千都

正尔好清话，胡能无赠卿。
由来松柏下，只是绮罗情。
谁识尘埃里，相逢侠气生。
春风少拘束，淡荡来江城。





山行寻寺

爱着登山屐，寻幽续胜缘。
危桥依峭壁，斜树引疏烟。
溪静鹿群饮，云闲鹤自眠。
闻钟知有寺，吾意欲逃禅。





山涧初静

细雨过山家，晴天漾晚霞。
残流咽幽涧，新绿上青莎。
翠浴枝头鸟，红飘叶底花。
樵歌洞口发，归骑夕阳斜。











七言律诗




春望篇

花事萧条风雨边，登临长笑倚江天。
北庭又报军书至，南土殊非乐国年。
戎马乱嘶芳草路，戍楼深锁绿杨烟。
赋诗忆得前人句，东望望春春可怜。





题王季重读书佳山水楼

书城何处拥芸扉，江上青山独振衣。
碧涧时浮墨花出，白云长绕翠毫飞。
问奇客至抽玄草，报午猿啼过翠微。
却忆匡君兄弟好，搴帷曾共采苓归。





答绣水李青来

啸竹高踪继昔贤，御风行处亦泠然。
粉香犹着佳人赋，侠客争传白马篇。
万卷足轻南面贵，千金难易国门悬。
入林把臂仍嫌晚，何待山阴雪夜船。





金陵春日逢友

钟陵过雨紫烟开，南浦清江隐薄雷。
春水满堤春草绿，故园千里故人来。
莺声弱柳传歌板，燕蹴飞花落酒杯。
一醉萍踪任分散，不劳风笛夜相催。





南阳经武侯故宅

其一

眼前非复旧青徐，千载琅琊有故居。
歌舞漫悲漳水雀，风云犹忆汉江鱼。
隆中未竟生前略，箧里空藏去后书。
不尽英雄满襟泪，为君凭吊重踟蹰。

其二

衰柳残堤锁夕阳，行人犹忆卧龙岗。
半犁烟雨长吟处，万古乾坤一草堂。
夜月有时归鹤氅，秋风无复莅戎行。
可怜旧业荒芜尽，空博成都几树桑。





燕郊春暮

晓来清梦破梨云，帝苑馀芳尚带芬。
雨雨风风空善妒，莺莺燕燕自为群。
澧兰沅芷同心见，径李蹊桃一笑分。
紫陌旧斜扶醉去，春城无处不氤氲。






燕市吊袁督师

黄沙白雾皂雕旗，独赖孤臣两臂挥。
齧血作书招死士，裹疮临战立重围。
遂令汉卒闻笳奋，共扫妖氛奏凯归。
劳苦功高谁得似，中山何事谤书飞。





相思江

津楼欲曙角声催，舟子招招唤渡开。
乡树万重将目断，湍流千尺共肠回。
风生水面江神过，云暗滩头瘴母来。
销尽孤魂君不见，相思江上独徘徊。





乌蛮滩

乌蛮滩上逆春雷，不数瞿塘滟滪堆。
水似瑶阶千折上，舟如怒马侧盘来。
歌翻白雪流笙管，风引飞涛入酒杯。
笑向湘江相借问，年年东去几时回。





谁园探梅

罗浮村径一林霜，飞入君家白玉堂。
向暖正逢长至日，窥帘犹报隔年芳。
檐间鸟入琼瑶动，席上风生笑语香。
东阁诗成称绝唱，风流端不让何郎。





赠宫詹李二何夫子

白水真人来汉朝，白衣山人冠唐僚。
文章两度压元白，干羽七旬格有苗。
灞上劳军如见郭，关中转饷不推萧。
北人牧马戎南下，司马鸿名已度辽。





同容瞻公北上别后却寄

邮亭风急雪纷纷，目断南天雁几群。
白眼同为千里客，青山何事独留君。
江南昨夜孤舟雨，淮北今朝日暮云。
处处山城唯战鼓，不堪回首赋从军。





步杨台觉上座静空题朱秀峰前韵

结宇长依朱秀峰，霏霏珠翠滴玲珑。
烟霞不捲新朝露，岁月常悬旧日容。
封作狼山一块石，标成铜柱万年功。
撑持半壁君同我，肯逐恒河浪寄踪。





得萧年兄西京大捷之札志喜

微臣忽报复西京，举手良深舞蹈情。
万国戎师今四集，九天威福正中兴。
蔡城再见鹅鸣捷，淝水重闻鹤唳惊。
早晚贤王应授首，长驱还拟扫龙庭。





夜雨

欹枕更残夜正深，凄风苦雨助哀吟。
蓼莪忍诵思亲句，犬马难忘报主心。
望断江关愁极目，梦回京国涕沾襟。
离离禾黍添新恨，何日西归得好音。





不寐

蓬窗独坐气飕飕，击楫谁怜士雅忧。
撒手已无儿女恋，回头宁有室家谋。
须知白水仍兴汉，未信西戎可继周。
惆怅胡尘思欲扫，几回中夜舞吴钩。





雨行马上纵目山川怆然追念余祖九龄公至宋世杰公皆孤忠表表凛然万古

处处汹汹苦战征，炎方烽火几时平。
雨声遍洒孤臣泪，风景空怜异代情。
国破匈奴千古恨，心悬明主一身轻。
唐朝宋室家声在，肯使吾曹落后名。





丁亥重阳悼阵亡将士

回首天涯忆故乡，忽惊节候又重阳。
断肠何处啼猿月，警梦当阶唳鹤霜。
击楫几时清海浦，枕戈犹未扫欃枪。
可怜多少英雄骨，空照黄花吐烈香。





夜坐

月落孤斋夜色浓，戍楼深处鼓鼕鼕。
身如绕树南飞鹊，影似伤弓北地鸿。
往事肯随春梦散，斜阳犹忆日轮东。
英雄成败非今日，狐史千秋自有公。





月中早行马上有感

匹马萧萧欲发迟，天涯游子去何之。
行人弓箭戎装早，载道兵戈羽檄驰。
泪洒杜陵偏我属，身如王粲好谁依。
那堪淡月疏星夜，不似南宫待漏时。





谒大司马袁自如先生遗祠怆然有感

吊罢遗祠泪几挥，辽阳回首事成非。
空留冷庙沧江上，不见犁庭铁骑归。
星落尚疑阴雨暗，风高犹想阵云飞。
只今羽檄纷驰急，那得先生再解围。





舟中

西风瘦尽骨棱棱，衽甲犹能日饮冰。
暗地残氛终北扫，经天朝旭正东升。
千秋笑我愚张浚，万古令人唾李陵。
偶读程婴忠鉴录，几回孤愤泪沾膺。





夜走博罗

其一

举目烽烟黯自伤，胡笳吹处似边方。
真同丧狗生无愧，纵比流萤死有光。
力尽张良虚博浪，时穷许远失睢阳。
当存百炼坚金志，捲土重来未可量。

其二

匹马孤军共一行，旌麾淩乱势苍黄。
云崩日落豺狼啸，地黑天昏傀儡强。
报国谁同坚铁石，捐躯吾任笑愚狂。
春秋勿谓千年绝，身有遗编尚未亡。





过马溪山

纵马扬鞭趱去程，马溪山上马蹄轻。
江声似写前朝恨，山色空留故国情。
入望烽烟迷远近，窥人豺虎漫纵横。
孝陵佳气应长在，会见中兴一旅成。





宿村庄

阴风漠漠冷孤村，寥落天涯忆故园。
劲草也知难偃地，芳兰何意忌当门。
梦回旅帐神犹奋，泪洒征衫血有痕。
愁绝鸡声催戍角，不堪清夜舞刘琨。





感遇

其一

颠倒苍苍亦可怜，江山何地是安然。
宵行秣马传餐食，夜宿连营抱鼓眠。
雪骨寒梅真我瘦，冰心皓月为谁圆。
从今一斗孤忠血，总化春山哭杜鹃。

其二

奔走孤臣胆备尝，死生谁复问苍苍。
兽蹄鸟迹交中国，雾惨烟荒满战场。
昔日人谋应有定，如今天命不于常。
江山无限凄凉泪，拭向西风洒夕阳。





营中晚坐

辕门坐冷夜悠悠，燐火低飞笑鬼幽。
万里山河悲战角，百年身世负虚舟。
腥膻我抱沦胥痛，冠履谁甘倒置羞。
欲借朱云当日剑，奋来高斩佞臣头。





军中怀陈长园

回首罗浮片月娟，伊人何处冷风烟。
离群忍听三秋雁，避难曾同一叶船。
杯酒不堪论往事，南溪犹忆夜流连。
几回话到中兴处，未即闻鸡已怃然。





忆京华

岧峣天府两金汤，妖气苍茫白日荒。
玉减香消虚少嫔，花残歌散冷朝阳。
铜驼北望沉荆棘，铁骑南侵满战场。
回首可怜关塞月，捣衣砧上为谁忙（少嫔、朝阳，皆宫名。）。





忆朝

忆昔京华玉署连，五更清佩入朝天。
阗阗丝管华灯下，济济夔龙彩仗前。
虎帐罢收宫漏箭，螭阶初袅御炉烟。
只今羊犬纵横处，谁挽天河洗秽膻。





感愤

积弊和戎久已知，不图大木竟难支。
昆仑漫忆三通鼓，淝水难同一局棋。
今古无穷终是幻，死生有尽亦何悲。
夷齐去后无知己，欲上西山继采薇。





榕溪晓发

风送牙樯复溯流，此身漂泊一虚舟。
虽无诸葛平蛮策，且作宗生破浪游。
死去不妨蝇作客，生还何必爵封侯。
年来怒发冲如戟，愤处犹堪刺虏头。





忆昔燕畿之变

首逆何人卖国先，遂令滋祸竟绵延。
内廷已失金吾守，外地宁誇铁瓮坚。
万井桑麻铺战垒，千家城郭静炊烟。
谁怜去国孤臣远，禾黍兴悲几涕涟。





宿田家早起

咿喔鸡声促曙光，劳劳人起戒行装。
乱离几厌兵戎苦，迢递徒悲道路长。
半榻云窝犹未暖，一宵萍水又他乡。
何时得似王摩诘，睡听啼莺懒下床。





哭杨邦达

昨夜西风折义旗，今朝邦达竟何之。
丰标无复张文远，酣战谁方许虎痴。
忠魄想应随烈帝，英魂犹自绕王师。
睢阳誓志终为厉，愿壮山河殄裔夷。





秋宵月夜

刁斗烽烟处处惊，长途来往尽游兵。
那堪冷月寒砧夜，又听西风北雁鸣。
京国几年金阙梦，乡关何处白云情。
愤来按剑辕门坐，愁对旄头斗外横。





舟中月夜

渺渺长江水接天，帝京西望转凄然。
金戈铁马无宁土，锦缆牙樯有战船。
离乱烽烟丛此日，风流箫鼓换当年。
谁堪旧日长安月，多照平沙白骨连。





自吊

命也何当百六秋，尘途空戴楚冠游。
神能奋处仍飞涕，石有灵兮亦点头。
报国谁堪追定远，传家我已愧留侯。
姓名他日昭人目，幸不遗污史册羞。





伤我明所用不得人致有今日之祸

其一

徵兵转饷日何穷，少府金钱尽废供。
不见犁庭歼丑虏，惟闻弃甲走元戎。
摧残禁苑煤山火，零落朝仪建业钟。
遥忆鼎湖兼雪窖，忠魂曾有几从龙。

其二

北向天骄愤未平，无衣痛哭不成声。
摅忠若个真披沥，报国何人死战争。
汉室威仪他日望，商郊禾黍此时情。
鏖兵几厌民心苦，犹见经天太白横。

其三

防边岁岁事耑征，不见颠连九庙惊。
古堞有城荒白下，斜阳无语老燕京。
单于夜啸巡屯马，上将坛空宿卫兵。
惆怅行吟秋月白，不知今夕为何明（以上《张文烈遗集》卷六）。
按：杨权整理





早路①

① 此首钞本次《丁亥重阳悼阵亡将士》后。
征衣才解又严装，祇为戎机尽夜忙。
九县飘摇何日定，三精昏暗几时光。
中原痛哭悲涂炭，左衽惊看尽犬羊。
惭愧皇唐谁再造，千秋吾欲吊汾阳。





黄牛径

踏遍天涯雪复霜，举头西望望冠裳。
从拚侠骨齐生死，终笑奴颜拜犬羊。
敢谓龙韬兼豹略，能图铁券与貂珰。
愿酬明圣垂衣日，即向烟霞卧子房。





悲秋（以上二首钞本次《夜走博罗》后。）

一夜苍山万木枯，霜风飒飒满平芜。
凉回宋玉悲难写，愁剧张衡咏亦无。
玉署昔年酣翰墨，泥涂今日饱驰驱。
可怜司寇堂堂职，忍负君王作叛奴。





灯下偶读武子十三篇

期许当年颇觉迂，壮怀曾爱读阴符。
人间任笑侬狂士，我亦还怜彼鄙夫。
饮恨愁来思复楚，忧天奋处欲吞胡。
封侯自是寻常事，不数功成万骨枯。





忆余为诸生时痛哭当事素餐者若而人通籍后转痛当事误国者若而人甚于若而人也吁祖宗三百年大器遂使獐头鼠目辈一朝堕甑良可痛也良可哭也

朦胧推毂委耑征，无限伤心叹我明。
大老高谋惟避地，将军妙策祇行成。
轻弓短箭来胡马，弃甲投戈走汉兵。
谁使至尊虚拊髀，坐令谈笑失周京。





军中怀罗徵士孺文从军不果（以上三首钞本次《营中晚坐》后。）

渺渺伊人忽我思，山川回望隔黄旗。
南阳肯信能长卧，采石遥怜待出奇。
孤愤久知思汉室，同仇应共振王师。
寒光夜发芙蓉剑，正是期君出匣时。





军中怀康之侄

荏苒星霜节已徂，天涯零落各欷歔。
传予被掳情原伪，闻尔从胡事亦迂。
斩佞莫忘朱子剑，传家休负石公书。
当年淝水称能事，折屐遥缄望有馀。





屡欲提师入卫西京奈前途阻绝不果

透甲霜风扑面沙，孤臣飘泊久无家。
北怜戎犬栖黄屋，西望冠裳举翠华。
我寄猗兰幽里操，谁吹胡拍惨中笳。
摇摇念此心逾折，三匝愁听绕树鸦。





军中同诸谋士夜谈

戍鼓风高杀气浮，横天太白几时休。
犯疆厌见狼头虏，奇相难逢燕颔侯。
祇为纲常争万世，宁徼竹帛记千秋。
何当铁骑犁庭日，重见燕然片石留。





月夜避地徵兵①

① 以上四首钞本次《军中怀陈长园》后。
惨惨西风动客衣，伤心回首月明时。
皇天有意应相福，白刃无情亦不辞。
昔日边疆喧战马，于今邑里竖旌旗。
功成何日酬明主，再见垂衣驭四夷。





拨闷

欲拨牢骚强笑歌，此身其奈此生何。
人怜岁月优游少，我抱山河感慨多。
报国无才成坎壈，思亲有泪但滂沱。
年来枯尽英雄血，独有吞胡志不磨。





道经乌龙岗投宿沙村王守愚茅堂（以上二首钞本次《忆京华》前。）

行踪忽似羽毛轻，奄忽能兼十里程。
烟火数家连野戍，渔灯几点傍芜城。
人民左衽污胡俗，山水中原换帝京。
独有茅堂今夜月，清光犹似旧时明。





参将杨邦达阵中生擒渠魁五人曰万中永俞世安何碧奇邓琏张洽苍鞫之皆河南人也未正刑我师又北五渠遂得狡脱良可叹哉

勇冠一军邦达最，缚来五虎伪狼头。
七擒泸水谁堪驾，三箭天山尔定优。
独惜拘原将寝革，重嗟脱网漏吞舟。
誓期共励桑榆志，肯使胡奴片甲留。





秋宵不寐（此首钞本次《忆昔燕畿之变》后。）

请缨犹未斩楼兰，始信从军行路难。
骄子秋高肥马肃，征人霜重铁衣寒。
梦魂报国三更愤，怀抱思乡午漏残。
遥忆鳌洲烟月处，几时归弄钓鱼竿。





舟中夜泊

永夜羁人泊海涯，朔风烈烈透霜华。
飘零有剑为知己，迢递无缘更觅家。
三窟但工捐汉地，孤忠谁志靖胡沙。
此身不抵黄龙府，誓不重归拜白麻。





对月（二首钞本次《哭杨邦达》后。）

对月愁吟影自怜，茕茕瘦骨欲撑天。
亲提白刃驱前部，岂为黄金肘后悬。
刁斗夜寒旌旆肃，胡笳宵动旅魂骞。
何时凯奏恢京日，换却团花拜御前。





送白眉之西京陈督府幕（此首钞本次《秋宵月夜》后。）

无限离情酒重倾，送君长啸暮云平。
巍峨再见新明阙，带砺犹然旧汉城。
幕府风清初握箸，将星云净正当营。
十年养就芙蓉剑，此去应知好发硎⑴。
⑴ 麦少麟藏《军中遗稿》永历三年刻本之钞本





寿若赤祁翁七十一

嘉君甲第寿星明，海内人推齿德馨。
九十荆枝同曳杖，百年椿树旧趋庭。
齐眉萱草连根秀，入室芝兰聚德星。
天爵既修人爵至，明庭应见下弓旌（《广东文物》卷二图版一一六）。
按：陈永正整理





难中闻逆首买健儿刺余献敌余付一笑

苍狗浮云祇浪猜，山河风景已相乖。
澄清祖逖怀空切，恢复文山志不谐。
纵死但知存肮脏，达观原自外形骸。
杀身取义吾曹事，志士何须问葬埋。





行次白石堆投宿村庄有园花盛开感赋

银屏金屋锁寥寥，人物伤心换六朝。
芳草正添行客恨，名花仍放旧时饶。
啼残杜宇声声血，零落东风处处飘。
谁念多情张子野，伤春懒上洛阳桥。





挽陈同盟

国破家亡事两伤，孤忠羡尔铁肝肠。
盟心共信真豪杰，戮力同驱假犬羊。
激烈刚风生凛凛，从容正气死堂堂。
独怜奇计人空老，誓报如今只子房。











五言绝句




寻嘉祐寺

英英白云懒，杳杳青溪暮。
山僧不出门，残钟在深树。





泛月

其一

沿月纵兰桡，江烟碧未消。
清波不相待，转盼失溪桥。





其二

澄江净于练，归人浩思发。
不信捲帘人，相思有明月。












七言绝句




津亭

鱼子津亭牵客衣，为言前路去船稀。
野云渡水迷江树，飞鸟萧条带雨归。





秋江夜月

其一

霜满空林红叶稀，捲篷秋露欲沾衣。
水鸟夜寒栖不定，双双偏掠客船飞。

其二

前村烟暝几人家，归客扁舟泊浅沙。
隔岸渔灯乍明灭，满船凉月湿芦花。





涌汀晚泊

孤棹乘流晚更过，半溪烟暝起渔歌。
老翁不管关心事，自在船头织绿蓑。





家少参署中早梅

春暖南枝早亚衙，半枝疏影上窗纱。
故园今夜三更月，香发罗浮几树花。





过永淳

古渡荒城瞰碧天，茑萝斜挂夕阳烟。
寒溪不断流今古，枫叶辞秋过客船。





闻笛

玉笛飞声满客城，东风吹送故园情。
梅花乱落人何处，唯见关山碎月明。





别李烟客

扁舟随雁出枫林，回首禅房积翠深。
自笑尘缘消未得，赠君惟有白云心。





过曲江谒先文献祠

其一

曲江山翠郁巑岏，万古千秋祖烈存。
金鉴至今称国宝，岂惟勋业擅开元。

其二

明烛几先有远图，可怜风度至今无。
催花羯鼓声方闹，早向渔阳识叛胡。





卜居五首

其一

卜筑蓬蒿一径斜，池塘新绿映窗纱。
蒲团坐到忘机处，不觉春风度落花。

其二

萧萧夜雨拂窗蓬，弱草柔条怯晚风。
却怪南园数竿竹，亦随风动委池中。

其三

小园春暖日芳菲，画阁摊书懒下帷。
求友黄鹂满深树，山童不用款柴扉。

其四

丹崖碧洞锁柴扉，中有真人学息机。
却笑白云行不得，风来又过别山飞。

其五

风摇万绿昼阴阴，双屐穿花不染尘。
记得断桥流水畔，虬枝时伴一溪云。





怀内二首

其一

闺中昨日起离愁，杨柳青青送客舟。
今夕凄凉又何处，半帆烟雨楚江秋。

其二

连江风雨雁争飞，目送南天泪满衣。
少妇夜深休闭阁，征人多向梦中归。





军中遗稿

其一 读史十首

读史高斋日正红，书生予夺笑谈中。
帝秦不是奇男子，也有强梁向海东。

其二 读史十首

汉使堂堂出朔边，微茫海北锁寒烟。
青羝白雪如逢我，耐得苏卿十九年。





其三 读史十首

顺水长驱事已非，龙潜虎伏失干旂。
南阳果系真天子，定有王丰勒马归。

其四 读史十首

宣阳门外汉重围，日落华林掩夕晖。
国破家亡今古事，肯随会稽着青衣。

其五 读史十首

晋室倾颓事莫当，鸡声啼起铁肝肠。
诸君莫洒新亭泪，好向中原识范阳。
评注（点击查看或隐藏评注）

其六 读史十首

渔阳鼙鼓动燕京，若个传来骂贼声。
记得当年颜太守，洛阳桥畔舌纵横。

其七 读史十首

摩诘才名噪一时，孤臣喷薄又成诗。
可怜一片珠江水，翻作当年凝碧池。

其八 读史十首

望断厓门不忍闻，今今昨昨总纷纷。
碙州纵有黄龙瑞，丞相传来不姓文。

其九 读史十首

忆昔悬帆出建阳，桥头卜肆尚传芳。
而今不管天人数，却笑劳劳谢侍郎。

其十 读史十首

绛阙天魔舞不休，义旗昨日起濠州。
东官曾有誇封禅，扫却毡裘拜冕旒。





读文文山先生集不觉饮泣集先生句成六绝

其一

南望端门泪雨流，衣冠涂炭可胜羞。
遥怜海上今尘土，无限斜阳故国愁。

其二

风打船头系夕阳，孤臣性命寄何乡。
江山有恨销人骨，南北今年几战场。

其三

鲁连大节岂容磨，回首中天感慨多。
春事暗随流水去，江山如此故都何。

其四

国亡家破见忠臣，何事痴儿竟误身。
借问一门朱与紫，黄金横带为何人。

其五

庭诤堂堂负直声，江南匹士死犹荣。
几多江左腰金客，不值人间一唾轻。

其六

怅怅乾坤靡所之，飘零回首壮心悲。
素王不作春秋废，独抱春秋莫我知。





叹变

亦知牢落苦奔波，其奈冠裳扫地何。
一自首阳人去后，更谁重唱采薇歌。





伤族罹祸

谁计忠成九族殃，行藏我亦似文方。
但能完得君臣节，磨涅从他也不妨。





途中八绝

其一

瘦马崎岖不肯前，天涯飘泊苦烽烟。
何时范蠡功成去，泛泛沧江一小船。

其二

凛烈寒威战碧苍，萧萧原野尽荒凉。
秾桃嫩李纷零落，独看青松不避霜。

其三

马上看山叠叠青，青山无地不膻腥。
谁堪满目苍凉处，俯仰兴思一涕零。

其四

灯下娇姬月下弦，风流曾泛太湖船。
于今回首神京处，肠断西风忆往年。





其五

云净天空朔气寒，举头何处是长安。
那堪几点孤臣泪，洒向枫林带血看。

其六

缥缈疏林在隔山，数声鸡犬白云间。
潆洄一带寒溪浅，疑是秦人避此间。

其七

家藏三略已烟消，勋业谁当比汉朝。
遥忆仙人遗履处，几回翘首望圯桥。

其八

高风曾见几人称，纲纪先朝久已倾。
独有南还陈太史，文章节义两留名。





将发

东泊西飘寄一身，头颅空带楚冠尘。
千秋独有文夫子，同笑迎降卖国人。





偶闻童仆夜语

不达时情数蠢奴，犹思家业苦嗟吁。
此身已置存亡外，宁计田芜与地芜。





痛悼先茔被发

庐室空馀一炬灰，祖骸仍暴委蒿莱。
可怜忠孝难兼尽，血洒西风寄夜台。





早行河源

野外燐飞闪闪明，奇鸧相叫互悲声。
沙场满眼英雄骨，独有流波咽不平。





自举师不克与二三同志怏怏不平赋此

落落南冠且笑歌，肯将壮志竟蹉跎。
丈夫不作寻常死，纵死常山舌不磨。





漫兴

拟卜幽居绝世尘，桃源无路可逃秦。
朝来怕纵潇潇目，愁见青山换主人。





追昔

内苑曾推盖世豪，花砖睡起日轮高。
如今转忆宸游地，羞见承恩旧汉袍。





闻鸡

恼梦初惊月落时，鸡声错听赴朝仪。
鹓班散处彤墀晏，记得承恩退食迟。





春闺寓兴

其一

关塞迢迢万里赊，红颜多少老风沙。
祇图肘后黄金印，误掷人间几岁华。

其二

竹林啼鸟送春晖，何事行人尚未归。
惆怅夜来窗月白，梦魂飞不到金微。

其三

春病春愁两不宽，愁连烽火是长安。
何时得起龙城将，早向阴山解战鞍。





谒大司马袁自如先生遗祠

司马遗忠尚有祠，重来客泪洒荒碑。
长城借得先生在，肯致中原苦乱离。





读于忠悯杨椒山两公行录不觉拍案

前有于兮后有杨，须眉男子两堂堂。
全忠自古难全孝，何况家亡与国亡。





寓目怆怀

三十无成荏苒过，眼前羞见旧山河。
人民城郭皆非昔，怪得文山感慨多。





马上感叹

其一

戎马奔忙日易斜，风尘荏苒一长嗟。
荒村寥落炊烟绝，愁听垂杨噪暮鸦。

其二

郊原缭绕暗戈兵，笳鼓声悲惨客情。
心折几回翘首望，路迷何处是西京。





军中夜感

惨澹天昏与地荒，西风残月冷沙场。
裹尸马革英雄事，纵死终令汗竹香。





虏骑追迫投宿村庄是夕有书生姓何者积诚邀我拜天欲卜乘除之数以定国运意欲提兵助我也广之

侠骨应知久著名，流离歧路失班荆。
凭君莫问乘除数，天地顽冥亦不灵。





十九日杨邦达大战于分龙岭暂虏首千级次日又将战于牧牛坑其行也以诗壮之

前宵杀透几重围，勇矣将军壮国威。
此日定应擒拓跋，莫教胡虏只轮归。





时事（以上三首钞本次《早行何源》后。）

奸邪昔日肆豪骄，天道于今报始昭。
堪笑李斯徒播毒，东门牵犬几曾饶。





述志

赤悃曾披白日前，肯将然诺负初年。
臣心一块孤忠铁，誓与新朝不共天。





出师

独整王师陌上游，村庄儿女尽凝眸。
请看我亦何曾异，毕竟人间不剃头。





过荒村四绝

其一

几日经行白骨堆，萧条穷巷哭声哀。
乱离我亦亡家子，总为君王冒死来。

其二

缥缈前途路欲迷，黑云留雨四村低。
山灵似笑征人马，何事劳劳不住蹄。

其三

野冢蓬丘指顾中，青山断送几英雄。
卧龙跃马今何在，博得浮名总是空。

其四

狐豕妖氛障太清，几回翘首隔西京。
朝升幸有扶桑日，依旧红光满大明⑴。
按：李君明整理
⑴ 以上民国张其淦《东莞诗录》卷二一










古风




园居

翛然小刍林，独枕江皋远。
竹篱通复隔，花径穷又转。
近植旃檀香，远峰青莲展。
主人日多暇，疏茅手日剪。
芝田放鹤耕，萝幌呼猿捲。
有时纵短筇，独自下兰坂。
寒云送疏钟，遥惊隔林犬。
归来到蒲团，坐看松云绚。





过江皋留题

幽栖异人境，永日息众纷。
池塘过凉雨，窗户犹蒸云。
石奇屡延屐，花落自成茵。
停策听莺啼，隔水望鸥群。
是时日在参，嘉禾犹欣欣。
绿醑泻碧筒，香饭煮青芹。
彼美区中人，逍遥自采真。
地偏绝攀援，心远无垢氛。
伊予秉微尚，愿与木石邻。
相期拾瑶草，永结握兰芬。
徘徊长林下，敬谢修竹君。
好为开芳径，毋令隔青尘。





录别

鸳鸯戏清池，两两常相倚。
羽翼临当乖，风波中道起。
相对尚难知，何况万馀里。
毛褐虽云贱，不夺于纨绮。
来亲去者疏，毋为贵君子。
一心抱区区，君谅执高谊。





阻风江上

凉飙撼江树，骤雨鸣相应。
引领盼前峰，重云隐飞磴。
回舟向浅渚，遥赴烟林暝。
虽阻利涉心，颇尽沿洄兴。
蒹葭共托咏，幽兰相折赠。
不乱鸥鸟群，翻取风涛静。
夷险皆有适，行止原无定。
焚香理素琴，坐看归帆竞。





金陵别陈髯公

双鸿泊故林，弋者忽言慕。
惊飞来远天，栖迟汉阳树。
缯缴稍疏脱，饮啄方为故。
拟此暂閒适，悠悠狎烟渚。
薰风自南来，又尔振其羽。
江烟半入吴，水色犹连楚。
中道各言迈，羽翼乖其处。
我破燕山云，子披钱塘雾。
燕雀恋低枝，区区何足数。
振翮淩霄汉，翱翔向云路。
飞飞念旧群，九万仍回顾。
落日动离愁，含情怅南浦。





白门舟中

栖迟白门下，行采青溪蕨。
隔水望三山，迢迢不可越。
中路逢胜友，相携理兰楫。
霜叶兼帆度，江花背棹发。
东迎晨曦出，西送素辉没。
彼美隔蒹葭，一水如天末。
琼枝未获攀，瑶草何由掇。
相期赴良晤，毋令蕙草歇。





游海淀题石上

棱棱碧山骨，奇与巧兼擅。
似经鬼斧斫，谁遣神鞭转。
主人国柱石，搜罗置亭院。
岩壑相蔽亏，峰峦互隐现。
云生莲势动，雨过苔文绚。
既藏宛委篇，亦竖韩陵片。
铿铿流赋响，铮铮答歌串。
生成补天物，五色不待鍊。
岫幌昼常开，磴道时独践。
会当逐灵槎，言归天汉畔。
岁旱望为霖，好作零陵燕。





圯上怀留侯

楚楚韩公子，意气何慨慷。
破产结壮士，愤此宗国亡。
往往感异人，出身为连□。
惜哉博浪椎，不获摧嬴秦。
既谢沧海君，还过圯桥旁。
仙人黄石公，素书发秘藏。
遂揖隆准公，长驱入咸阳。
秦摧项亦蹙，托身亡何乡。
良则能用汉，非汉能用良。
至今钦英风，激烈动肝肠。





与琼敷堂主人论诗

雅乐久不振，举世淫其声。
繁弦与急响，嘈杂难为听。
之子青莲后，山水寄幽情。
为我鼓瑶琴，指下清泠泠。
一曲犹未终，风泉满座生。
问君何能尔，近得师连成。
吾闻声音道，可以通神明。
靡曼不足耻，所贵在和平。
愿君终秘惜，勿为俗耳更。





题虎丘慧日上人雪艇

闻师禅坐处，舟居却非水。
一叶破渺茫，高风继船子。
大地琉璃寒，消息梅花里。
谁知火宅中，清凉有如此。





闻警

妖氛日以逼，天子正宵衣。
我武岂不张，荷戈常苦饥。
仰给在东西，民力亦已疲。
四郊复多垒，患不独东时。
寄言肉食者，大厦谁当支。





赠友人小史

玉作双欢贝编齿，引睇一堂漾秋水。
筵前飞去复飞来，花底秦宫那似此。
约略新诗发万声，绿杨枝上啼春莺。
墨花绣研临池罢，坐令屏幛烟云横。
主人向我漫誇说，每过唤醪共披豁。
醉向春风玉树旁，欲占氍毹半堂月。





采莲曲

芙蓉花发江风香，鸳鸯双飞入金塘。
绿杨堤畔谁家女，并着兰桡斗艳妆。
玉溆烟残初过雨，越罗衣袂淩风举。
采莲一曲遏红云，却笑荷花不解语。
江头扶荔光陆离，千树万树红霞披。
烟销初褪玉肌露，双手贻郎不自持。
越来溪水还东注，那见当年浣纱处。
人生行乐须及时，不用五丝延命缕。





銮江抱月

银蟾浩波江骨冷，散步高原踏槐影。
清辉盈手笑相贻，大地玻璃望中静。
自从鼓棹去京畿，两见关山圆又亏。
冰心万里遥相映，一任缁尘变素衣。





扬州赏牡丹

暖风动地群芳悦，十里香畦怒苞决。
蒸云炙日不胜春，坐见檀心一夜发。
绿叶枝疏翠箔搴，天香国色各争妍。
杨妃睡起娇无力，鹦鹉杯中紫气度。
碧槛雕阑十二重，牢锁春风不遣去。
青莲学士昔挥毫，赋就清平调独高。
姚黄魏紫黯无色，妒杀花前宫锦袍。





广陵行为林伯隆赠太康校书

扬州春色誇前古，百尺危楼瞰江渚。
翠辇曾闻此地过，司花来梦矜歌舞。
梦残花落掩春衫，无复官河漾锦帆。
江上月来空自照，临风谁唱望江南。
琼花幻作太康女，霓裳一曲空中举。
怜春惜玉有林君，首挂玉钗心自许。
从君呼酒醉琼瑶，春风无力海棠娇。
十二巫山云雨度，三千阆苑鹤笙调。
三千十二谁不羡，过眼韶光急于箭。
劝君对酒且尽欢，劝君莫负如花面。
君不见隋堤日暮飞杨花，堤前垂柳空啼鸦。





北上咏雪

冰销催就鲛人织，珠帐逶迤施九緎。
浑河昨日绿千寻，一点鸭头留不得。
塞上平沙漾月华，北风剪水作飞花。
闲凭古树啸云际，却似乘来银汉槎。
碛西日没重城闭，一带女墙飞白雉。
玉人何处把琼枝，笑指诸峰挽银髻。
山河大地碧琉璃，壮士寒威生铁衣。
胡儿紫貂遮不迭，无复临边散马蹄。
红旗半掩残霞片，细柳营中夜张宴。
将军揖客坐氍毹，绣幕锦筝围兽炭。
梅花空忆故园春，水齧重茵梦不成。
欲招橘叟手相语，更向瀛州赌玉尘。





相逢行

瑶池仙女何人谪，明玉雕成云外质。
记得夜深烛灭时，光艳犹堪照一室。
轻盈广袖来翩翩，疑在缑山鹤背悬。
芳兰竟体直堪把，玉树临风殊可怜。
花前一见两相许，笑隔夭桃私致语。
竹叶深杯常互持，春葱纤手频相挽。
酒阑背烛解罗衣，鸳枕频催欲就迟。
梨花院宇沉沉夜，正是倾情倒意时。
日光渐透纱窗紫，犹倚绣帏娇不起。
依依杨柳梦初回，绿发参差云半委。
须臾呼茗涤馀薰，迥眸引睇方殷勤。
三生寒□曾相缔，一死从今拚与君。
君情我意方萦系，长指青松对寒岁。
岂谓欢来不毕输，遂使爱深还割袂。
人前作别两相看，虽复强笑摧心肝。
谁云合易离还易，自觉留难去更难。
舆人驾车疾如驶，咫尺相看成万里。
离愁飞过岭头云，别泪洒添江上水。
江雨潇萧江路漫，归舟永夜梦魂寒。
春明好赴西陵约，莫遣东风花鸟阑。





读李烟客集有赋

茫茫尘海无边际，万里青天蒙气闭。
但逢故纸作生涯，谁识笔头有三昧。
羡君艺苑独超群，含毫解作千秋计。
赫蹄片片生春云，墨池飞出罗浮翠。





赠琼敷堂主人

双龙剑怒吼春雷，五色笔落云霞开。
共道青莲李居士，本为金粟旧如来。
谁园深处垂萝幌，一室能该九州广。
坐拥牙签万卷书，不羡人间百城长。
有时醉卧绛纱帷，落花绕梦风前飞。
大人先生自高寄，乡里小儿那得知。
与余相视而莫逆，把臂入林共昕夕。
花下一杯常互持，枕中鸿宝互相析。
群鸡迥然分鹤立，丈夫岂合分风尘。
飞腾变化会有日，愿子为龙我作云。





游南山

维舟潭水曲，引睇南山麓。
芳草含朝烟，萋萋千顷绿。
萋萋芳草连翠微，山中人兮薜萝衣。
芝田纵步黄鹤舞，竹枝脱手黄龙飞。
芝田竹杖千峰里，回首尘寰成万里。
夕阳一带挂荒城，但觉寒烟没江水。
寒江一片去悠悠，芙蓉花落西风秋。
何如半榻松风引仙梦，高飞一举淩沧洲。





过子陵钓台

严子滩头钓鱼处，一蓑白云一竿雨。
当初羡尔高蹈时，手卷丝纶入烟渚。
何期文叔来南阳，吐出子陵姓字香。
只今汉室已如此，奚嫌蚤出相为理。





广陵曲六章

其一

迢迢邗江道，烟花咫尺迷。
朱楼临紫陌，画舫接金堤。
隐隐闻歌吹，相传是竹西。

其二

五方推利薮，到处是膻场。
夜市千灯艳，春醪十里香。
豪华感行路，知道是盐行。

其三

新莺初学啭，乳燕正交飞。
芳草青丝发，垂杨金缕衣。
昔日迷楼下，家家拥翠帏。

其四

琼瑶天下种，桃李路傍枝。
憨爱司花女，娇怜来梦儿。
奔月何时下，为云未可知。

其五

逶迤锦步障，乱转七香车。
尘暗九衢月，光生满路花。
何因堕珠泪，言过玉钩斜。

其六

悄悄搴帏出，盈盈却扇行。
衣裳秋水染，笑语香风生。
却向琼花观，低头礼玉清。





艳曲

其一

扶娇下绣帏，与郎玉相映。
欲窥燕尾妆，镜前重引镜。

其二

去年笑参商，今年咏鸳鸯。
愿郎结同心，勿复生他肠。

六言诗




题真州寄园四首

其一

水榭茅堂分峙，溪桥石磴相连。
记得春山深处，丹崖碧洞依然。

其二

莫怪愚公移山，信有神人鞭石。
请看一片平芜，幻出数峰秋碧。

其三

红树山亭自远，落花一卷无尘。
鸡犬不知有汉，鱼鸟自来亲人。

其四

古道近通杨子，名园直偶辟疆。
借问竹西歌吹，何如花下壶觞。

