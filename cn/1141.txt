施闰章诗全集 - (明清)
　五言律诗
　　出郭
　　春雨即事
　　春暮
　　太白祠
　　燕子矶
　　山亭
　　三天洞（中有三牖，上见天日，故名。）
　　秋夜送楚客
　　山中掘得小古镜
　　玉山寺书壁
　　天逸阁寻邢孟贞是亡友梅朗三故居
　　双溪草堂
　　敬亭云齐阁同孟贞
　　郭瑞屏过宿荒园
　　水东
　　永庆寺送孟贞归石臼
　　迟王公搢不至
　　偕刘润伯舟发东溪（时将适吴门。）
　　买舟避兵
　　栗园何氏山庄（栗园，地名，在水东。）
　　袍笏岭
　　乱后和刘文伯郊行
　　暂归双溪敝庐
　　哀族叔汝毅罹兵难
　　早春闻子规
　　哭妹婿梅起圣
　　吴季野若金见过因同哭亡友祖洲
　　聂辑五明府晚宴籍山亭
　　喜遇葛元士
　　九日登玉山同沈永清
　　与王兆京同年宿敬亭
　　重宿句容崇明寺
　　醉翁亭（上有古梅，称欧阳公手植。）
　　答杨生俞之
　　顿坊夜发
　　将次涿州值烈风
　　慈仁寺松
　　送汪颙若发若下第归江南
　　真定道中
　　张旭之下第南归
　　晚渡黄河
　　兴教寺阁
　　七里山寻徐九
　　得邢孟贞书
　　移居东郭
　　溪涨
　　乍霁
　　怀顾与治秣陵
　　入华阳
　　力疾赴官比部奉别家叔父（辛卯）
　　雨泊芜江
　　张来初吏部园林
　　怀侯韩振蓝山
　　江口三昧庵（时泊兵艘，僧皆闭门。）
　　鹫峰寺寓
　　淳湖寻邢景之
　　河上逢人归故乡
　　舟晓
　　登张秋戊己山
　　月下有怀赋得沿月棹歌还
　　夜值西曹
　　郭汉翀庶常改官给谏
　　出都忆同寓诸故人
　　使过阳信抱关无吏诸生数辈出尊簋曰吾辈皆诵习先生文章毋庸驿吏也留诗赠之
　　田芳伯同余南旋至淮上别
　　淮口舟夜
　　真州荣园
　　哭梅雨吉
　　闻刘润伯捷武闱
　　赤壁
　　登江夏洪山寺塔（时官军方南征。）
　　泊嘉鱼（有赤壁，是周瑜破曹操处。）
　　二乔墓
　　望君山
　　湘夫人祠
　　自浔阳至长沙舟中杂咏
　　滩舟即事
　　花药山相传何仙姑采药处
　　排山驿
　　永州南数十里夹路皆古松
　　经王公岭白云庵
　　全州道中
　　昭江别周汲庵副使
　　发昭潭
　　昭江夜泊
　　次答沈梧州送别
　　端江旅兴
　　端州赠别沈止岳少参
　　五日东筦王句重明府宴津亭
　　溯昭江雷霹滩怀尹蓂阶太守
　　南华山寺
　　大庾岭
　　十八滩
　　中秋夜泊樟树镇（时初脱粤西之难。）
　　雨宿三叠泉下凌云舍
　　九日庐山寻瀑布绝顶处
　　黄岩寺（在双剑峰下，瀑布泉上。）
　　孟贞病寓草阁
　　人日泾川
　　泾川大安寺
　　留别施元引学博
　　偶过郑扶九看牡丹（地有葛洪丹井、琴高药渣鱼。）
　　登幕山同左稚姜（山故左难当驻兵处。）
　　悼梅母赵太君（时被火厄。）
　　为蔡大美悼令子须才
　　北楼对雪
　　过閒云庵（圣俞诗「风雷双羊路」即此。）
　　旌阳寺舍
　　隐龙方氏义井
　　觉今园题主人壁
　　许湛明白岳读书处曰翠微天
　　饶景玉雪庵
　　海阳汪氏园
　　歙浦别吴匡从翰林
　　弘济寺登大士阁（寺门有桫椤树。）
　　天逸阁追悼朗三
　　怀蔡大美江行戏柬
　　钱圣月重至宛陵有纪年诗
　　禾塘麻天为宅
　　西涧值葛元士
　　响山临眺同诸子有怀杓司
　　次吴兴
　　昭庆寺赠心公
　　登会稽郡阁
　　家长野太守招游曹山及吼山
　　白鱼潭寻张桐君及其兄木弟南士
　　柯亭
　　梅山（子真隐此，有炼丹泉。）
　　赠雍头陀（陆雍之自称雍头陀。）
　　天衣寺同景玉桐君
　　寄胡新昌海若时见招游南明山
　　山阴即目
　　乘兴出郭再过南华山馆同雏隐限韵柬登子
　　姜桐音见过千峰阁有赠
　　剡中罗星亭
　　旅中七夕
　　祁氏寓园（有池通鉴湖，是祁中丞自沈处。）
　　酬梅八丈子翔见寄
　　别山阴息柯亭时桂花初发
　　三江闸
　　九日同安又舟泊采石
　　九华山东岩（旁有天柱峰，王文成尝燕坐东岩。）
　　秋浦寻刘舆父不值
　　承恩寺怀吴见末
　　送李近士归豫章
　　江宁重别顾与治（顾有田濒海，岁荐漂没。）
　　送高念侣同年之官岭南
　　酒间赠仓部范正
　　江浦逢立春
　　元夕过朱澹子侍御
　　宝应酬朱周桢
　　书海州邮舍
　　久不得侯韩振蓝山消息
　　都下葺邸舍
　　学士方坦庵先生夜集月下（先一夕月食，至是更皎。）
　　简何省斋中允（时悼亡，作《蝶梦》诗。）
　　送吴见末之闽
　　季介华同年遗番舶锦褥
　　天坛寻吴右舟
　　右舟座中限盐字（道士酿药酒。）
　　坐坛松下
　　京邸与刘润伯饮时刘四十初度
　　怀草阁
　　寄云中汪涵夫郡丞（汪家白门。）
　　过王藉茅内翰观觉斯宗伯墨迹
　　送彭燕又归云间（时江南以海氛戒严。）
　　得与治书言江田累剧病卧京口
　　送孙衣月检讨归武进
　　送方邵村同年恤刑楚粤
　　题曹子顾编修陆舫
　　送吴阆中瑶如（滕王营建宫室，谓之阆苑。）
　　萤火
　　燕邸秋雨
　　送许菊溪通政按察江南
　　王藉茅宅同杨犹龙张谯明晚坐（时盆榴一实如拳，摘以佐洒。）
　　人日
　　王兰陔奉使江南便道省觐
　　蓟门
　　京邸诸公晚集
　　始得淳儿书
　　送黄鸥湄宫詹之任楚辖
　　何生伯还南陵
　　送罗渐逵宰宜阳（即召伯甘棠地。）
　　再过刘何实看海棠
　　迟张山人大风不至
　　送朱山晖备兵朔方
　　怀方邵村使湖南
　　同舍诸公叹庭树无巢
　　刘相国夜酌菊花下时方学士坦庵先生在坐
　　来青轩
　　送陆处实进士教授宛陵
　　顾介石左迁关中藩幕
　　送秦广德石林（时言及建平袁开甫先辈。）
　　程幼洪庶常教授吴门
　　送王挺生令荔波
　　怀张天游客兰阳（张所居名白鱼潭。）
　　送董玉虬行人使延绥
　　报国寺送客因登毗卢阁
　　吴圣飞携酒见过京邸不值
　　题汪文岫饶景玉联舟对月图
　　送景玉入浙
　　送张旭源刺邠州
　　雪后大名旅怀
　　舟泊沧州登毗卢庵（唐高适沧州人。）
　　署中双鹤
　　东郡道中
　　雪夜怀家叔南归
　　过昌邑
　　青州与伯调坐月下
　　雨发青州
　　次长清
　　家书至时将近叔父生日
　　肥城
　　舍弟严归里
　　五大夫松下看流泉
　　岱岭夜雨
　　坐独树轩（在学使官舍。）
　　历下集严颢亭马宛斯陈胤倩
　　雪
　　送沈治先归里
　　寒亭驿（古寒浞地。）
　　灰阜驿
　　水面亭与陈公朗方伯对雪（时陈迁陕西左藩。）
　　济南立春日作
　　送曾庭闻
　　盆梅
　　哭邢奕远
　　哀张木弟（木弟忧余病，尝贻书戒勿作诗。）
　　次东阿晚值王子野同年
　　汶上
　　历下奉送刘相国还朝
　　有叹
　　春暮还署斋
　　四月八日
　　李都使池亭
　　登州
　　重至海镜寺
　　送尹嘉闻归吴门（故平乐太守蓂阶子。）
　　杓司至历下
　　夫子手植桧
　　子贡植楷
　　送张将军之粤西
　　历下送梅子翔归里
　　钟文子少参书至自龙安兼赠药物
　　冬夜陆石斋黄心甫过集
　　李康侯工部梭山园亭（时康侯在淮。）
　　明湖书院
　　济南柬朱山晖副使
　　独坐
　　送王季鸿孝廉归吴下
　　早春怀刘远公（刘有《扁舟图咏》。）
　　己亥中秋后一日千佛山房作（是岁京门被海氛。）
　　怀杜于皇江宁
　　寄山阴陆雍之
　　悼牛长清（名友月，山西贡生。）
　　仲由墓
　　归舟（自山左秩满归。）
　　过顾见山鹤巢
　　追答刘止一济南赠别
　　湖心寺
　　露筋庙
　　谒姑山沈先生不值
　　晚次板桥
　　舟中赠半山
　　雨花台
　　真州夜发至京口
　　金山寺
　　銮江集吴粲如客园（时为余言黄山之游。）
　　蒋介繁北庄
　　重至广陵兴教寺旧寓
　　怀蔡大美（时左臂痛痿，兼闻与治之讣。）
　　邗江客舍同孙豹人李屺瞻陈伯玑
　　赠龚野遗
　　杜于皇邓孝威过宿寓楼
　　怀吴园次舍人
　　邗江赠巨公
　　闻张友鸿司理云南
　　龙泉洞（在宣城水东，有石屋、石田诸胜。）
　　宿吴天示园中酬其弟在心
　　酬高阮怀喜予灯夕见过
　　诸公过集待归阁看梅花（大美、治先、鲁生、阮怀、耦长。）
　　开元寺阁
　　昭庆寺追和陈尧佐旧韵
　　雷峰塔
　　诸子汎舟孤山
　　韬光寺用白香山韵（寺有吕真人阁。）
　　韬光寺阁
　　晚坐冷泉亭
　　月夜段桥曹秋岳侍郎限羹字
　　武林赠王丹麓
　　秦淮阁夜
　　宿牛首一灯楼同右舟
　　讯舅氏病
　　喜周侍郎释系南还
　　喜王望如赦还
　　九日泊樟树镇
　　初入临江
　　官亭即事
　　新淦作
　　南州答周伯衡副使（时予分守湖西。）
　　梦宋荔裳（十月二十七夜，时宋按察浙江。）
　　行部稍憩新喻学舍用壁间韵四首
　　登新喻城
　　玉几山
　　夜坐怀葛霜华客章门石亭寺
　　哭蔡大美
　　丰城道中晤别尔止
　　答梅渊公见寄有感
　　白鹭书院
　　青原山寺
　　萧氏春浮园四首
　　寄芝麓先生（时左官上林丞。）
　　中秋日集云根亭
　　云上人山房
　　西山翠岩寺
　　洪崖井
　　螺墩
　　盆荷
　　忆王山长
　　酬陈士业寺寓见遗之作
　　张桐君自岭南归山阴逾岁尚滞宣城其母夫人已下世矣
　　家叔自临江归里频值北风
　　故人有责予报书者
　　怀梅幼龙移居
　　薛子寿见示免官后诸诗感而有作（起句用薛语。）
　　怀周侍郎罢官游湖上
　　送丁景吕
　　临江元旦同伯调桐君弘载赋
　　寄李万安冲渊
　　寒食惶恐滩
　　夜过伯衡言别
　　发章门
　　送伯调归山阴
　　西昌官舍夜坐
　　舟中立秋
　　送桐君还江南
　　遣病
　　青原五笑亭
　　题西峰兰若（地近天华山。）
　　初冬月夜登愚楼得飞字
　　西江得方学士苏翁先生书（时自塞外归，暂客广陵。）
　　闻熊少司马引疾归山
　　石溪寺（有唐裴休题额「卢肇读书台」。）
　　天宁寺
　　送方敦四之虔州
　　曲水铺
　　寄答陆在璞
　　俞去文寓书见讯兼寄梅都官集
　　新喻郭西芜田弥望书示官吏
　　宿界首（是新喻、宜春分界处。）
　　化成岩
　　发宜春
　　自分宜之安福道中
　　至安成
　　登钤山
　　送刘根生之任清远
　　未老
　　秀江遣闷（宜春县有灵泉，酿酒佳。）
　　石乳洞（在宜春。）
　　喜伯玑归自江南
　　临江喜吴六益至次韵
　　栗豆
　　赠李泰和扶霞
　　同郡僚诸公集山晓楼
　　胡袁州来送别（是时胡已免官，留滞袁州。）
　　伯衡遗阳羡磁壶
　　赠李维饶孝廉
　　湖口得宗有六同年书
　　叔父同舍弟阮迟予芜关团圞竟夕次日予北发
　　夜趋铜井途中遣闷
　　长干塔灯
　　赠徐江浦载锡
　　自滁至濠数日行淖中
　　汶上和壁间诗
　　怀二松在济南学使署中
　　高唐饮储亦士署斋
　　贡景州鹿田留饮
　　李屺瞻解官客济南有汎明湖见怀诸作
　　见屺瞻河间集有偕王筑夫作因忆及之
　　留别郭生洲同年
　　赠王西樵吏部
　　谒华麓田夫子（时为刑部员外郎。）
　　饮马觐扬通政宅
　　董玉虬侍御宅同汪苕文叶子吉
　　王子言简讨频过寺寓不值
　　同籍
　　懒性
　　夜别吴匡从少司寇
　　追和王宗伯敬哉先生赠别
　　别姚敬存都谏
　　送吴右舟之官文县
　　野宿任丘道中
　　晚次阜庄
　　慈仁寺值李以理同年
　　过长清怀济南旧游
　　宿蕲庄有怀灵岩寺（讵寺十五里。）
　　雪中望岱岳
　　晚过泰安赵侍御率尔留饮
　　哭刘何实学使
　　将次蒙阴
　　忆淳恪两儿
　　长春寺赠钱舍人宝馚
　　题马西樵听山堂
　　茂之尔止野遗闇公俞邰晚集寺寓
　　岁暮牛渚阻风
　　李司马园斋用韵
　　雨登愚楼
　　过峡江县
　　午日同诸公集鹭洲
　　吉州官亭
　　铜锣江登岸还郡值雨
　　钓鱼台晚泊（吉州界。）
　　闻伯玑东湖草堂成
　　送汪孝观是同年汪玉涛子
　　怀岭北祖汉若副使（祖旧为侍御，善琴。）
　　闻杓司讣
　　中夜（时有星变。）
　　再过螺墩寺有怀
　　石亭寺
　　临阳送洪美周归歙
　　閤皂山同治先作（是葛仙翁炼丹处。）
　　就亭漫兴
　　百华寺（练中丞有诗，对面即百丈山。）
　　送山阴张荀仲先辈东归
　　和许郡丞尧文劝输白沙村
　　长至夜大可子威怀仲发若小集虚白斋
　　诸子夜集署斋
　　留汪发若同年夜宿官阁
　　钓鱼台（青原。）
　　就亭即席送康侯还武林
　　入春
　　胡万咸留滞石溪寺
　　连梦家叔父
　　宋柴雪少参入贺
　　连雨
　　乍晴
　　计伯孔植慎清携酒集伯玑湖上草堂
　　春日官亭漫兴
　　侍家叔父同诸公集来凤亭
　　宿云亭
　　吴六益虔州书至
　　夜坐就亭即事
　　送同年顾铭伯子来玉
　　江楼宴周处州侯金吾
　　月夜送方位伯归皖
　　送李维饶孝廉赴礼闱
　　秋夜怀金牛泉上亭
　　怀黄坤吉客庐陵
　　中洲精舍王临江携酒
　　送翁克凡同年兼怀刘觉岸
　　怀刘孔植（时节推南安。）
　　怀朱遂初都谏入秦（朱尝备兵固原。）
　　石莲洞
　　与伯调夜酌时江干驻兵
　　金牛寺和商贤
　　岁晚送熊渔滨
　　读楚村集追悼丘海石（时索予序。）
　　答商贤庐陵僧舍见寄
　　海慧寺招悦之
　　宿大洲村舍
　　吉州怀田未若客舍
　　寄余季芦先生莆阳
　　赠商贤
　　南州别宋柴雪后重寄
　　寄杨和州仲延（地为张籍故里。）
　　来凤亭晚集分韵
　　送麻天为归里
　　赠陈元水归丰城（陈本吴人。）
　　怀王枚臣岭南
　　寄送王愿五同年（王解官坐累留南州，岁馀始归。）
　　周计伯自赣州司理迁大同郡丞过别
　　怀程周量舍人
　　李屺瞻之官岭南
　　送犀公入西林（地近天池佛手岩。）
　　去官暂归酬熊少宰
　　留别黎左严学使（公有《嵩岳记游》。）
　　熊少宰邀集螺墩
　　香城宿慧公房
　　南昌答吉州司理陆静涵送别（时同被裁，以兵阻未发。）
　　泊樵舍
　　重过望湖亭
　　石钟山
　　泊彭泽县登落星亭同阮怀作
　　寄题龚野遗半亩园
　　周侍郎枉过寺寓携酒馔
　　夜泊黄池
　　腊八日青溪玉山两精舍见约不赴
　　哭杜心上人
　　怀刘千里归楚
　　过高淳县有怀邢景之子汉
　　早春水阳寻唐耕坞舍人
　　雨泛东溪就吴自明饮
　　赠吴园次湖州
　　诸公各携尊簋踏春
　　过湖北山家
　　雨后
　　方邺晚过小园因忆阮怀耦长客旌阳
　　简枚臣明镜庵
　　两水居士诗为张十二作（张大父有尚书祠。）
　　苕溪秋泛
　　吴兴值四明孙介夫
　　同园次道场山晚集归云庵用韵
　　资福寺用壁间韵（地皆竹林，有泉出厨下。）
　　陆高仲罗弘载过宿寓楼
　　酬汪闻远
　　湖上答柴虎臣
　　湖楼对雨
　　钱塘观潮
　　陆荩思见过湖干
　　泊富阳
　　过子陵钓台
　　富春江
　　溯江滩
　　将至江山县书所见
　　过江山留赠万介公明府
　　毛氏桂林作
　　仙坛（在江山县青湖镇。）
　　宿浒州（在建宁界。）
　　天游峰一览台同阮怀得寒字（武夷山中。）
　　水帘洞（在丹霞嶂之右。）
　　入小桃源闻药公将筑精庐于此
　　云窝赠李怀之（李以茶洞为业，洞中有清隐岩。）
　　鼓山涌泉寺
　　至莆中谒余吏部赓之先生
　　夜投福清五里桥
　　三山哭翟象陆副使
　　忆赓之先生莆田
　　途中怀刘润伯都使
　　野宿距浦城三十里
　　仙霞岭雾雨
　　闽南客舍
　　闽还至青湖
　　晓发兰溪
　　赠项嵋雪
　　蒋大鸿重至宛陵即送其还山阴
　　雪中种竹和郑次公水部
　　嘉卿至自清江
　　中洲寺（旴江。）
　　送龙胪先宰遵化
　　半山庵
　　遥和王阮亭客部同尔止宿牛首一镫楼见怀
　　答王客部寄题就亭
　　同诸公集玉山寺和陈蘧人
　　过顾与治旧居今为郑汝器宅
　　偶书笔工扇
　　夜过阮怀
　　雪夜
　　半公游黄山
　　李迁于以病还歙
　　伯玑豫章书至兼示湖隐近诗
　　寄周伯衡南州
　　柏子庵
　　书山①门石壁
　　凿铁庵
　　怀梅季升用阮怀韵
　　汪舟次雨集汎舟红桥
　　喜张鞠存吏部至
　　寄张云子
　　送张九宣还秣陵兼忆陈少参（时九宣以陈书至。）
　　濮朗元过访有赠
　　同里诸公集澄江亭（地有张尚书祠。）
　　送巴江李朗仙暂归钟离
　　元旦后二日雪晴
　　赠杨仲建
　　偶至溪园看花
　　为马云人题澄江草堂
　　舟中见新燕
　　江关值颜修来仪部榷满将还
　　过徐青溪寓园
　　酬刘藜先
　　梅八丈子翔卧病书来送别
　　将入都酬何省斋
　　徐州来宅同商贤
　　胡国堂邀集画舫即事
　　答商贤送别用韵
　　酬郭汾又送别（郭，蜀人，流寓吴兴。）
　　半峰庵访叶林屋
　　黄俞邰书斋
　　贞寿诗介高母郭氏六十
　　磨盘山
　　徐州五日
　　追和屺瞻广州见怀之作（时同被裁。）
　　怀歙州王莪怀进士（时郡使君曹公相善。）
　　赠胥任安麓庵
　　王考功西樵户部阮亭先枉寓舍
　　和沈康臣舍人岁暮喜得余书之作
　　金长真汝宁书至兼寄所选何大复集
　　得毛大可书
　　与田子纶舍人
　　王阮亭雨中见过
　　次韵汪蛟门舍人见赠
　　雨宿坛院
　　京邸夏杪宋荔裳宴王氏园林限韵四首
　　遥和沈康臣曹颂嘉汪蛟门乔石林四舍人迟予未赴之作
　　过冒谷梁寓舍地近御河
　　雨后柬子顾
　　次韵龚宗伯见送游嵩山即归宛陵四首
　　清风店
　　淇水
　　宿百泉（有孙登啸台。）
　　洛阳拜两程夫子祠
　　缑山庙
　　面壁洞（在少林寺后。）
　　赠登封叶明府井叔
　　赠耿逸庵大参
　　白松
　　朱仙镇岳祠
　　喜锦帆至自武阳
　　吹台（上有禹王庙。）
　　别锦帆
　　铁塔
　　寄刘仲淑（君以荫刺鄜州，时居司空公忧。）
　　过汴不及拜张谯明墓追哭以诗
　　归次秣陵遇亲旧
　　悼徐仲光
　　闻徐州来多失意事
　　江月
　　与傅守备
　　涂雪
　　怀溪园梅花
　　敬亭采茶
　　自敬亭翠云寺步至一峰庵（地近独松树下，有郡守罗公题额。）
　　饶蔚宗江西书至言被放游江淮
　　与泾川左稚姜书便面
　　园居校诗酬耦长数过有赠兼忆阮怀
　　怀半公化城寺（先是，僧雪峰创此寺。）
　　闻沈徵君先生屏迹湖北
　　赠吴繁昌巢薇
　　叠嶂山房
　　雨过乌溪叶汉章珩度兄弟止宿
　　重至隐龙坐方位三水阁
　　饮江懋昭尚一兄弟斗山别馆
　　祥符僧院逢朱石公
　　歙城西太平十寺（李太白经此留诗，有雪宝泉。）
　　晚集程山尊颖园（同非二、美周、雪怀。）
　　黄山连雨信宿桃花源怀吴灿如昭素（地为吴别业。）
　　暮登文殊院是黄山中峰胜处（左右天都、莲花二峰。）
　　登莲华峰顶
　　书炼丹台侧指月庵
　　重过问政山寺和程山尊
　　季秋晦日岑山寺同山尊拈得归字
　　遥闻新安曹使君偕宾僚野饮梅花下
　　春寒
　　诸公过集牡丹花下有怀唐辅宸秦中
　　张菊水解官僦舍阳坡
　　署楼对月次韵
　　宿敬亭巢云阁
　　送梅定九重赴皖口（梅谙象纬之学，故有末句。）
　　游响山潭得斜字
　　闻唐耕坞舍人病起
　　送萧鹤闻孝廉归天中（萧，高邮人，占籍商城。）
　　送张南村游黄山次韵
　　内弟梅幼与草阁
　　次韵胡智果秣陵见寄
　　闻王阮亭使蜀以家艰归其兄西樵又卒
　　于慧男明府自庐陵迁贰淮郡（地辖庙湾。）
　　柬梁尔砺（是顾与治甥，辑顾遗诗数百首。）
　　雨坐秦淮（时移军括船殆尽。）
　　木末亭旧址（是月钟山夜烧连天。）
　　春雪得看字
　　连雪不已
　　方邺移樽致爽轩同限轩字
　　高使君苍岩晚过寄云楼限赋（同瞿健谷、汪扶晨、梅耦长。）
　　再酬汪扶晨兼送别
　　再过岑山寺忆程山尊旧同此游
　　唐子庵同江允凝
　　汪扶晨集饮青来亭从屋中拾级得乌聊山最高处（同非二、山尊。）
　　闻乱怀徐程叔久客芜江
　　连雨江涨简张若思客舍
　　王若士赴建昌郡幕（旴江罗近溪先生旧有讲堂。）
　　溪村书事十首
　　送蔡玉及游湾沚
　　哭侯叔靖先生
　　过计家桥问陈尚书迪墓不得
　　老至
　　新安一路见携家入山者接迹
　　经高溪东路即目
　　水东野望
　　石龙省家叔父
　　深沟道中和耦长
　　游劳山（同雨若、方邺、玉及、耦长。）
　　水东梅子翔宅喜诸子来共泥饮
　　雨宿陶庄怀舍弟阮移寓九里
　　甲寅岁立冬小雪皆雷
　　黄渡山庄寻郭陈两耆旧不遇（郭康侯、陈大介。）
　　蔡后山洞题潘道士壁（道土不耕不募，惟种树养蜂自给。）
　　红叶
　　陪高使君游响山高将之官苏州（同赵考叔、梅渊公、尔止。）
　　送莱阳姜公子学在还吴门（时为尊公贞毅先生卜葬敬亭。）
　　久不见唐七朕虞
　　逢人归姑山寄沈公湛
　　寒夜草阁有怀刘缉生
　　答娄东陈子谦雨中见过（有《黄山纪游集》。）
　　寄余澹心吴门
　　寄赠钱梅仙
　　题故给谏姜如农先生吴门寓园
　　天如庵
　　吴駬公孝廉过访即取道吴门北上
　　宗鹤问见过长干客寓（宗时读书金观察官舍，将归广陵。）
　　詶白孟新枉过寓园不值兼感与治之作
　　渡江题袁公序西园
　　浴江浦汤泉
　　晚过金使君长真因同仙裳鹤问小饮分赋
　　清凉寺遇白孟新
　　扫叶上人山楼
　　淮上于郡丞转饷豫章还过白门相值
　　锡山道南祠一称东林书院
　　云起楼（锡山吴明府所筑，在惠泉上。）
　　惠山寺试泉
　　吴门听雨
　　玄墓圣恩寺
　　饮汪钝庵宅（时屏迹谢客，为予入郡。）
　　次韵尤展成水哉轩四首
　　答蔡右宣
　　送筠上人自吴门移锡玉峰次大可韵
　　苏州高使君苍岩郡斋夜宴
　　余澹心追送同舟至惠山
　　吴伯成明府饯别惠山嘉树堂即席限韵
　　泊河桥
　　泊定武遇雨
　　归自东坝乘迅风过固城湖
　　哭蒲瑞生先辈
　　旌阳西竺寺（山名栖真，相传窦子明修炼处。）
　　梓山
　　丙辰中秋对月
　　王安又中秋见怀索和
　　郝元公学博以母艰归颍州
　　重九讲学湖北怀王便朴不至
　　送汪友月归歙
　　送吴同父游泾川
　　送祖上人之溧水精舍地有东庐山
　　为吴恺仲书册
　　泾川邓明府伟男招宴水西烟雨亭因留坐月宿楚公山房（偕同甫、天石、瞿山限韵。）
　　过新岭
　　过歙城题旧主人松屋（相讵十馀家即蒙古戍所。）
　　乱后新安作
　　歙州怀汪栗亭邗上戏柬
　　先归次乌溪却寄瞿山旌阳客舍
　　寄王言远同年
　　晚泊李阳驿
　　哭周伯衡
　　自赠
　　答亲旧
　　李屺瞻寄从军诗一卷
　　泊三山峡守风
　　三山峡梦叔父
　　归次芜江雪后得好月（十二月十五。）
　　雪后过于湖怀汤岩夫
　　蜈蚣渡雪冻滩浅舍舟夜抵黄池
　　玉面狸
　　元旦后一日立春初晴（丁巳）
　　送梅瞿山自仙源游黄山兼怀太平官明府
　　万玉庵古梅追和吴园次太守
　　周山公少府移樽五峰山古梅下
　　朱羲人白溪草阁
　　题五峰禅院
　　长兴书所见
　　山中得雨（旌阳隐龙村舍作。）
　　孝威广陵书至索近诗兼伤故旧凋落
　　同高尚孚使君过山阴怀张荀仲蒋大鸿
　　南明山大石佛
　　国清寺（志称隋大业间建。）
　　高明寺
　　石梁观瀑
　　出灵峰洞将往灵岩（雁荡山中。）
　　自罗汉寺度芙蓉岭行经海滨
　　白石村（康乐有《岩下行田》诗，即此。）
　　东瓯大观亭
　　登孤屿江心寺（文信国尝驻兵，有正气祠。）
　　瓯城客舍在华盖山下
　　过青田
　　哭门人徐武令
　　寄汪舟次司训赣榆
　　送梅耦长读书水西寺（时赴邓明府之招。）
　　雪中同李书卿赴姑江讲会
　　四弟读书曹塘枕上有怀
　　早春过双溪别业示儿辈
　　送张荀仲先生
　　依水园为刘佩长题
　　石埭寻姚明府
　　阅乔东湖诗
　　应召入都留别亲旧
　　书秦淮水亭
　　答徐田东先辈送别用韵
　　饮渤海徐声服郡斋偕方邵村侍御（旧尝同官比部。）
　　觅寓舍
　　中秋对月
　　秦对崖分饷惠山泉酒
　　夜过石林时陶季冰壑舟次在坐用八齐
　　枢部张公尔成座上见黄橘二树
　　顾宁人关中书至
　　恼豹人移寓稍远
　　借书
　　送贺桐意令深泽（旧同予讲学鹭洲。）
　　岁杪送刘睢宁亮中（余山左所拔士。）
　　石坞山房诗为王咸中作
　　奉怀家叔父（时再举一孙。）
　　寄题张水部雷琴
　　京邸立春
　　梅耦长至都下
　　人日阮亭山长见过同耦长小集
　　早春廿一日微雪喜孝威纬云见过同耦长小集拈得天东二韵
　　送胡鹿起颁诏楚中
　　雪后用韵
　　送张牖如宰登封
　　次韵张敦复侍读见赠
　　往西山暂出国门
　　送顾赤方还蕲州
　　蔡九霞归吴门
　　天仙宫寻徐善长
　　过博问亭
　　寄题鲍声来草庭
　　曹子清见过至再余偶往慈仁寺不值
　　送邓孝威
　　送程碧海明府之旌阳
　　寄张次周妹丈
　　颁俸纪恩
　　秋日閒居和同年乔石林编修韵
　　送孙予立编修假归省觐
　　冬夜大风得好月和耦长
　　梁檀子庶常归奔父丧
　　腊月十四夜忆内
　　己未京邸守岁同耦长用欢字
　　林澹亭丁雁水韬汝枉集小斋（时澹亭将出都。）
　　送王备五令永兴
　　送鹿芝阳宰宜漳
　　林祖夏自莆阳寄龙团数片言仿蔡君谟法
　　庚申中秋
　　闰中秋
　　敕赐翰詹诸词臣鲜藕纪恩（八月三十日。）
　　陈心简之关东
　　赠汪快士
　　戴枫仲见寄用韵
　　曹升六舍人归奔母丧
　　送李松客令高淳
　　康季庸东归
　　送杨靖调通政归武林
　　残岁忆诸从弟
　　重九日过风氏园
　　晚霞
　　偶得玉泉水试敬亭绿雪茶
　　自喜
　　寒食感怀（时先叔父殁已逾二年。）
　　沙河
　　豆庄信宿喜方渭仁编修见过
　　即过沙河桥访渭仁
　　袁士旦归里
　　王良辅令零陵
　　龙雷岸移居
　　孙树百给谏典闽试
　　箧中偶检得陈说崖学士北镇集有作
　　渡黄河
　　汴中追悼赵锦帆
　　登汴城官阁客指嵩山数峰隐约可见因怀王阮亭祭酒宋牧仲比部
　　闻朱悔人北闱被放
　　雾
　　行经商丘有怀宋牧仲比部
　　野饭
　　雪中有怀高遗山检讨
　　湖北谒先墓
　　江行连雪
　　淳儿送余北发至燕子矶别去
　　金陵垂发恪儿复来侍余北上
　　元旦发高邮
　　自高邮抵淮上书所见
　　途中烈风示彦恪
　　三月三日集万柳堂奉和冯相国韵
　　送陈太士归
　　冯武若佐沁州
　　偶成
　　走笔送陈仲亨归里
　　宋牧仲比部言预营菟裘名之曰绿波村闻之洒然成二诗（中有芰梁、放鸭亭、捞虾步。）
　　寄高云客闽中
　　登青州云门山
　　弃金坡（在安丘，即管幼安旧宅址。）
　　江口阻风
　　承恩寺同吴见末坐月下兼寄邢孟贞时余南游吴北上
　　次韵送陈伯玑还南州
　　得陈仲献书及枸杞绒幅
　　怀济南司李嶷斋
　　小孤山
　　上罗总制
　　湘中怀舍弟闰严
　　陶赤若授经舍弟三年矣诗以志怀
　　端江赠别沈止岳少参
　　浴日亭
　　苍梧兵宪彭孔皙刺史沈景山饯别舟次
　　黄鹤楼（宫百朋招诸公宴集）
　　端州别同乡秦子正
　　湖上寄山阴张登子雏隐
　　白鱼潭访张雏隐
　　丁飞涛序余使粤纪行兼有赠句
　　过张德操值其三十初度（状元张阳和公之裔。）
　　柬祁止祥作画
　　答叶蕃仙（叶旧游宣城。）
　　塔山招储亦士
　　别徐孝廉文孺（时徐将赴公车北上。）
　　古雪宫
　　次洪林寻汤衣白不值
　　赠耿逸庵
　　柬沈康臣
　　盘冰
　　金在五属题画册
　　家报至知仲冬望后舍弟严次儿恪各举一子恰喜同老夫生日
　　闻舍弟毓补诸生
　　寄赵鸣九
　七言律诗
　　溪馆
　　湖田督刈
　　都门怀古
　　次淮上
　　过桑乾
　　诸城道中
　　使舟暂泊适舅氏诸亲故晤别
　　浔江月夜
　　九曲亭置酒是苏子瞻游憩处（苏有「醉上西山寻野梅」之句。）
　　晴川楼至大别山绝顶
　　湖南赠李圣一侍御
　　望衡岳
　　衡南排山道中
　　熊罴岭（祁阳。）
　　宿永州高山寺
　　留别尹昭州蓂阶
　　南海诸公招集五羊城上
　　端州同沈止岳佥宪过朱子暇（地近七星岩。）
　　端江七星岩（又有岩名仙掌。）
　　沈止岳署斋留别
　　康州舟中
　　初至归宗寺同药公作
　　归宗寺用壁间韵
　　开先寺
　　三叠泉
　　彭蠡阻风二十日
　　泊石钟山
　　岁暮芜湖寻陈伯玑不值
　　次旌阳三溪
　　霞溪寺阁晚眺
　　过隐龙寻方位三帝卜诸子（隐龙，地名。）
　　张二岳大屏山亭
　　歙城连雨
　　始入白岳宿桃花洞天（山有五老峰。）
　　白岳香炉峰
　　飞雨岩
　　集河西太平寺
　　过交芦馆
　　集吴天行钓雪堂
　　松萝山题僧舍
　　走笔问梅季升
　　赵壁云见访息柯亭
　　山阴送饶景玉归歙兼讯诸旧游
　　宿吴山文昌阁
　　千峰阁喜雨
　　山阴息柯亭（故朱相国别业。）作四首
　　晚集唐豫公（旧长洲令。）
　　嵊县赠吴亮公明府
　　题汪然明先辈湖船（船名「不系园」。）
　　寄梅子先子翔二丈
　　寄新安汪文岫
　　杪秋过顾与治庭梅偶开数花赋得檐字
　　双溪观橘柚
　　集顾见山水部高会堂
　　九华山中寄颜池州澹叟
　　齐山用杜牧之韵
　　雨宿卧佛寺
　　元日前两夕次高邮怀李叔则
　　灯夕舟中大风雪
　　河冻复登陆行
　　送潘仙客同年使粤西
　　怀唐田卿榷关芜湖兼属讯陈伯玑
　　青州魏使君同武别驾夜宴旧藩府
　　送狄文止水部视学楚中
　　同乡诸子夜集吴圣水邸舍
　　都下就黄鸣仙小饮
　　豫章刘小石见示登岱诸作
　　慈仁寺松下同韩圣秋方子贻两舍人
　　吉鼓寺同季天中给谏
　　京邸病中送同寓张旭源南归
　　禾中李山颜将南还有作
　　送范祖生司理南康
　　再补比部
　　闷
　　送吴圣飞南归
　　追寄瞻伯潞河
　　送张康侯之京口（时召见赐宴。）
　　集响闸
　　季天中给事以直谏谪塞外追送不及
　　日照观海同吕翰公明府
　　中秋和张友鸿吴六益
　　陪祀郊坛
　　九日同张友鸿吴六益登毗卢阁
　　元旦
　　驾幸海子
　　送陈公朗宫詹之山东藩使
　　送蔡莲西出守太原（郡有石室，山壁篆字莫可辨。）
　　元夕
　　上元后三日集张谯明宅
　　送洪瑞玉司理韶州（郡西有芙蓉山。）
　　碧云寺
　　送孙直公南还
　　送王晋刘编修视学中州
　　夏至陪祀方泽
　　送吴鱼山守浔州
　　送王望如之泉州（郡有石乳泉。）
　　晓入西苑
　　送王明府之旌德兼忆方位三诸子
　　送吕莲舟致仕归里
　　王昆良视学岭南予亦有山左之役赋别
　　九日集金鱼池予将视学齐鲁留别锦帆石滩飞涛长真耑木诸同舍
　　江南思
　　赴官山左闻赵锦帆使秦中（旧为甘泉令。）
　　光岳楼
　　历下长至
　　章丘官舍元夕
　　青州道上
　　东海庙（莱州。）
　　衍圣公荷亭
　　同严子餐给谏李君渥枢部泛明湖
　　趵突泉上白雪楼（于鳞旧址，在鲍山。）
　　济南九日登历山（今俗名千佛山。）
　　华不注同子餐君渥石斋赋得秋字
　　济南除夕
　　徐伯调至
　　太白酒楼
　　怀萧山毛大可（县有北干山。）
　　客至自故乡
　　重登四照楼同诸子用楼字
　　家叔归江南
　　署斋觞客对牡丹
　　登岱
　　泰安过赵侍御饮花下
　　怀赵锦帆比部
　　望长白山
　　赠张举之比部
　　雪宫（青州。）
　　云门山
　　闻张谯明都谏备兵池太
　　灰埠驿
　　怀许菊溪解官留滞江南
　　管宁里
　　过潍县
　　郑公乡
　　早起
　　午日东莱
　　邓莱州叔奇置酒望海亭
　　登州迟朱山辉副使不至
　　寄题宁海州古松
　　同高苍岩进士夜集陆石斋
　　登署中台有感
　　登四照楼有怀子翔阮怀诸旧游
　　再登济南白雪楼
　　过临清问谢茂秦故居不得
　　留别吴济南泰岩
　　袁卓湄送至任城同饮太白酒楼（袁罢官青州，亦将归矣。）
　　舟行值刘润伯北上
　　乱后归至白门（庚子。）
　　路斯湖闻盗警
　　张蓬莱埴允集敬亭
　　山游次和李龙沙郡丞
　　玉山寺同李龙沙梅渊公
　　赴大美酌同阮怀幼龙耦长
　　燕子矶和王阮亭
　　送孙无言归黄山
　　李兼山佥宪以予庐山诸诗刻石赋谢
　　邗关值许天玉至自闽
　　重过昭庆寺
　　于李锦秋官舍识徐东痴处士
　　湖上酬会稽姜桐音
　　送蓝侍读备兵闽中
　　武林送秦补念副使之洮岷
　　晚坐段桥值曹秋岳侍郎同限桥字
　　夜宿飞雨阁用韬公韵
　　邓元昭万竹园同李屺瞻作
　　旅寓秦淮解兰石农部移尊见过
　　赠林茂之（时坐客言先生贫无蚊帐。）
　　于湖罗绣铭宅留别
　　南浦别李太虚宗伯之清江（九月三日。）
　　寄伟长芜江客舍
　　湖西到官后寄亲旧
　　答张桐君粤归泊舟见访之作
　　得严子问书并忆其从弟颢亭（时寄七子合刻至。）
　　闻宋荔裳被逮
　　李梅公少司马见过
　　就亭落成
　　临江早春遣兴
　　闻方坦庵先生及楼冈邵村诸君放还志喜
　　重登快阁同阮怀
　　寄顾宁人
　　次韵答伯衡
　　冬夜愚楼作
　　人日同张清江升旸郊行
　　元夕送陆纬台归靖江
　　同张虎别大参寻药公因游春浮园
　　南州别伯衡
　　陶桓公读书台用韵（其东北即刘次庄戏鱼塘，今废。）
　　行部次峡江县
　　玉华山涧题浮槎亭（有萧伯玉、杨寨云两先生题字。）
　　登玉华山顶
　　登白鹭洲阁是前贤讲学处
　　诸公集青原山于庐陵送酒
　　吉州答宋其武少参见寄
　　何省斋谪官岭表中道引疾放还
　　岁杪归临江闻吉州诸子仍集鹭洲讲业欣然成咏
　　岁朝登愚楼
　　得王九山吉州客舍书
　　宜春台（袁州。）
　　悼黄鄢陵鸣仙卒
　　甲辰午日临江连雨寒甚
　　泊袁州钟山谼寄和宋其武少参
　　许元公置酒语石亭遇雨（亭是予初构。）
　　悼王石攻先辈（著有《易传》。）
　　临江秋夕
　　愚楼夜送吴敷公同年
　　于役北上适来凤亭落成郡僚诸公集饯
　　送张清江升旸之任思恩
　　滕王阁值岭南程周量同怀王贻上广陵
　　望湖亭
　　将至荏平有怀历城孙怍庭都谏
　　高唐用驿壁旧韵
　　已出都门龚中丞书至
　　景州早发走笔别鹿田刺史
　　书清河县客舍
　　张鞠存吏部招集曲水园
　　甓湖答梁公狄
　　摄山同方尔止
　　省斋招同尔止夜集是日立春
　　敬亭山同诸子
　　重赴西江过别高阮怀
　　寄熊于岸处士（雪堂先生伯氏。）
　　过伯玑新居
　　白鹭洲即席送陆丽京游端江
　　寄答沈方邺
　　和莆阳张孝廉见过就亭之作（张麟符。）
　　早春即事和伯衡
　　山晓楼和陈元水
　　一春懒作诗偶题遣意
　　将入青原不果寄药公
　　仲夏得大雨
　　怀王印周学使吉州
　　新喻九日有怀閤皂之游
　　将次袁州闻袁胜之进士客游怅然有作
　　暮秋登化城岩
　　和伯衡长至见寄
　　寄题胡悦之草堂
　　寄石城胡将美同年（旧浔州太守，最清约，喜著书。）
　　闻郡使君龚扶万左迁
　　柬毛大可客舍
　　临江春暮讲学龙冈书院示诸子（时连雨适晴。）
　　布衣杨耻庵自楚来论学
　　怀曹秋岳侍郎备兵阳和
　　寄陈仲献蜀中
　　闻家研山侍御按盐河东
　　暮抵西山香城寺怀伯衡（先是相约同游，不果。）
　　送黎愧曾司理奉裁还汀州
　　丁未秋杪觞客李维饶孝廉宅
　　送徐原一入楚访李元仗
　　秣陵数与莲西邵村省斋夜酌（时邵村归自塞外，余始相见。）
　　园斋种树
　　玉山寺得迟字
　　牡丹花下集亲旧
　　送陶在鲁别驾归山阴（先是官枢部。）
　　入夏十日怀周釜山去年此日同泛临江
　　吴湖州园次留宴爱山堂（同阮怀。）
　　宿吴兴碧岩寺（有白云峰，最高。）
　　苕上答同里茅楚畹（时授经郡斋。）
　　吴锦雯湖舫同荔裳稚黄武令
　　湖上别吴潮州茧雪（先是同官比部。）
　　江郎山
　　建宁九日闻师次延平
　　天游观赠谷语（天界寺僧，又将往庐山。）
　　过延平（有黯淡滩。）
　　闽中集刘润伯都使山笑堂
　　榕城值陆在兹
　　客闽即事（旧传城南多名园。）
　　晋安客舍和家又王
　　莆中赠余季芦先生
　　赠莆中林氏兄弟（祖夏、祖涵。）
　　侯官留别林涵斋
　　偶书小斋屋壁
　　张桐君岭南书至
　　于庐陵慧男致酒赀药物
　　元夜过唐耕坞舍人（时予适南州，唐将往丰城。）
　　过水阳有怀吴雨若
　　将次荻港
　　寄屈清江逊公（先是予官湖西，驻节清江。）
　　赠李袁州焕章
　　南浦赠郑次公
　　俞达夫邀集螺墩（同周伯衡、张干臣、杨陶云。）
　　麻姑山中迟徐仲光不至
　　云门寺是麻源第三谷
　　赠任清南郡丞（时自粤西庆远迁建昌。）
　　龙道显进士自吉州见过
　　答胡万安邕藩
　　寄王若先孝廉
　　章江李少司马园林留别
　　高阮怀省试见放
　　集家园桂花下
　　陪唐寓庵使君汎舟响山潭因登玉山
　　汪发若孝廉阳坡草堂
　　山行入宁川界
　　詶陈蘧人见过
　　过唐彦升野馆
　　宗人次麒孔固至自芜湖
　　赠李茂之处士
　　宁信寺看牡丹（相传百馀年物。）
　　新城访王肇生归舟即事（宣城北郭有地名新城。）
　　一簋约和张陆舟
　　嘲友人闭户
　　雨阻不得登澄江亭
　　夜愁朝雨
　　莆田郑牧仲未面枉诗见讯（有《卖卜》《游匡山》诸诗。）
　　广陵值赵五弦归自庆远
　　题李镜月七星岩画卷
　　顾来玉归锡山
　　洪林过汤衣白
　　郭瑞屏山楼
　　王舍人丁员外书至（王陇西、丁次兰。）
　　元旦雪霁试笔
　　早春放舟至湖北
　　柬张友鸿云间（君有竹深草堂。）
　　过何次德孝廉
　　与商贤夜酌
　　和钱湘灵见赠
　　酬顾与治从子友惺
　　谒阙里庙
　　初入都集王西樵阮亭邸舍同荔裳顾庵绎堂周量赋得初字
　　饮家匪莪官舍率尔留赠
　　别纪蘖子（时客龚宗伯宅。）
　　集董默庵编修宅
　　送郭生洲副使之汉中
　　赠谢方山舍人（相国之子，有《春兴》诗传都下。）
　　留别张篑山学士
　　饮梁苍岩大司寇宅
　　都门临发周量同阮亭追送出诗袖中
　　送刘峻度同年之官曲阳
　　王敬斋宗伯招饮园林
　　钱介之少参请郡得成都
　　中秋次大宁孙唐山焕吉留饮
　　嵩洛途中追和郑次公水部送别
　　河北值吴赓庵少司马（时方除服，奉特旨徵拜。）
　　夏峰赠孙钟元徵君时年近九十
　　怀庆别彭太守悟山（郡治旧有望岳楼。）
　　登偃师城怀古
　　宿少林寺
　　九日登法王寺
　　怀王蓼航共城
　　阮许州崖山夜宴西湖
　　哭刘尚书瀛洲先生
　　山阴张陆舟自宣城移家白门
　　携尊敬亭山阁饮冯木伯
　　送冯天贞之许州兼寄阮刺史
　　望北郭一带桃花率尔步屧（同梅渊公。）
　　赠梅木山
　　闻龚宗伯病愈
　　遣兴（壬子四月。）
　　溪园閒兴得书字二首
　　闰七夕和韵
　　响雪亭（黄山白龙潭上，和曹宾及。）
　　云谷掷钵庵（山如覆钵，庵旧为某处士书屋。）
　　重九前二日曹使君再集斗山（同高司马、鄢别驾分得频字。）
　　题画为程山人以枢
　　歙浦遇泾川赵考叔知汪发若在泾上
　　唐使君寓庵宴梅花亭（时将于役淮上。）
　　过渊公看牡丹
　　寄答吴江徐松之
　　詶庄澹庵同年
　　汎青溪（同瞿山、桐岩和梅士。）
　　哭蒋虎臣修撰（坐峨眉山伏虎寺，留诗卒。）
　　和程叔夜雨独宿郡阁（时共修郡乘。）
　　雨夜重怀景威程叔
　　不获辞郡志之役聊述愧
　　中州萧鹤闻周雪客过集草堂
　　寄石埭姚明府六康（姚不肉食。）
　　初至龙溪庄
　　桂花三发弥盛举酒客至
　　送沈天士营葬其伯氏雨花台畔
　　敬亭云齐阁限齐字（同张南村、梅耦长、许雪怀。）
　　遗王安节斗酒索画得报诗
　　吴超玉携酒就徐田东水亭（同商贤。）
　　寻王元倬孝廉是年八十有一
　　灯夕送梅孝廉不次还肥水
　　山行经野寺小憩
　　送高郡丞苍岩还新安（时已报迁苏州太守。）
　　泾川石山庵（故许相国读书处。）
　　过乌溪重宿叶汉章山斋
　　新安城南龙井山阁
　　田间漫成
　　城南庄观获
　　赵天羽户部至自海阳
　　刘耕南见过饮花下感旧
　　西津白云楼（有萧太守石刻。）
　　叠嶂山房送旌阳刘君实
　　酒间赠杨仲建（时有客为作《商山老人图》。）
　　冬夜漫题恼阮怀都下
　　泊芜关怀金扬州长真
　　目病不寐者七夜愦乱中时复得句
　　谷雨后一日敬亭即事（同娄江陈子逊。）
　　寓书汤处士未发汤书适至
　　同诸公陪胥明府宴敬亭云齐阁
　　和木山来看牡丹
　　马吉人宅同雨若文虎
　　酒间用韵答张七见过
　　洪庭植学使墓下感赋
　　仙源崔友尚孝廉见过有赠
　　经宁邑东岸即目
　　郑谷口招集园馆即顾与治旧业
　　詶何次水
　　邺侯南村谷公有岁前闻警见怀诗凄然次韵
　　江浦逢吴岱观（吴旧令成县，有《西塞》诸诗。）
　　赠江浦王白虹明府
　　定山寺
　　同人集一拂祠讲学
　　赠宗人惟和处士
　　赠郑瑚山中翰（时随王师驻江宁。）
　　金长真宪副夜送游吴门同署斋诸子分赋
　　次和长真先生送别
　　谒高忠宪止水祠
　　夜投惠山宿秦园
　　集蔡皖森同年翠深堂
　　芹野草堂诗为陈集生感赋
　　锡山逢丁飞涛祠部（归自塞外谪所，又居母忧。）
　　山游晚过徐长民
　　过故给谏姜贞毅公吴门旧寓（公自题「敬亭山房」。）
　　吴中答宋既庭孝廉
　　吴瑶如同年夜宴虎丘（同园次、飞涛、叔夜、雪怀。）
　　吴门留赠方干霄少参
　　登玉峰顶兼怀徐立斋侍郎
　　徐健庵编修重集澹园分得微字
　　舟回至虎丘高苏州追送一诗
　　重别澹心
　　晓次荆溪
　　过阳羡徐竹逸见贻诗册（时以足疾杜门。）
　　人日
　　石埭姚明府署中忽生白莲属赋诗二首
　　客归喜金翰孺先自中州见候
　　詶王便朴见贻用韵
　　赵永星置酒幕山（同吴同甫、梅瞿山、赵梦求。）
　　哭许青崖
　　留别王莪怀兼寄旧游诸公
　　何生伯示近诗兼约文澜亭野眺
　　南陵长至值雪
　　文澜亭和生伯（同范鲁生、茅楚畹、王左星。）
　　留别南陵屈明府君赐
　　哭高汇旃先生
　　欲辟小园作草堂不可得戏题遣兴
　　寄徐田东秣陵
　　寄严颢亭侍郎
　　呙拙庵孝廉自公安避乱至宁阳
　　江陵李浪山因人寄诗有谋笑轩读史诸集
　　蒋曾策至自吴门余适将往皖口
　　寄胡苍恒天中（时见遗《缉园诗集》。）
　　梅八丈东渚草堂追和故徵君沈先生题壁
　　无锡吴明府特拜闽廉使
　　答河东巡鹾鞠侍御（余视学山东时，鞠司谕峄县。）
　　唐朕虞以岁荐入都
　　答徐七程叔芜江见寄
　　对盆梅有怀
　　传经台（故陈九龙先生讲学处。）
　　邓元昭同年抵敬亭宴集即行追送一首
　　罨画溪游宴
　　画溪含清阁用韵
　　宿霍瞻菉山楼（董宗伯书额曰「二酉藏书楼」。）
　　柬赠丁季葵兼索佳岕
　　山行暑雨
　　大安寺雨坐有怀水西
　　詶旌阳司训秦映碧（是留仙翰林令弟。）
　　晚步
　　诸公频枉书币促锓拙诗
　　旌阳遇黄献仲之歙
　　傅星裔湖舫宴集（同高子传。）
　　巾子山（台州。）
　　登华顶
　　台州赠洪虞邻少参
　　东瓯赠林梅生
　　高尚孚副使夜宴瓯城留别（时自台移温，兵乱初定。）
　　温州赠陈总戎赞伯（以战功锡世职，故有六句。）
　　发瓯江至括苍道中
　　桃花岭
　　过严州追悼故梁太守培元
　　上元夕（同木山、闇昭、瞿山、耦长。）
　　花朝小饮有怀龚扶万使君
　　王枚臣安福乱后书至
　　和吴舫翁济南见寄
　　寄刘太平竹庵（时督缮战舰。）
　　酬和方望子
　　岩台寺
　　同王虹友徐章仲登敬亭（时王将游歙。）
　　寄挽吴节母胡氏
　　送昆山徐章仲孝廉
　　五日同勉中圣月耦长诸子集方邺藤轩同限蒲字
　　闻王阮亭农部擢补侍读
　　魏环极侍郎见寄即用韵
　　次答徐善长庶常见寄
　　寄邓偶樵荆南
　　次韵马文虎表弟赠别
　　寄寿吴园次六十
　　留别金长真宪副
　　白下赠何荪云
　　登歌风台
　　济南饮家泰瞻方伯署斋
　　重登千佛山
　　晚寻趵突泉
　　观马
　　都下赠陈其年
　　次韵杨六谦九日同诸公集黑龙潭时余偶病未出
　　高澹人中翰出纸属书因赋赠
　　舒康伯示北征诗有作
　　过沈学士绎堂即事次韵
　　次答李渭清（时同被徵召，读书禁城寺寓。）
　　宋牧仲比部榷赣关
　　王春如同年令宁都
　　阮怀携酒馔就发若客馆夜集（同大可、雪怀。）
　　得阮怀见和夜集诗有合并今夕当还乡之句因忆故乡诸游好
　　陈说岩学士见过论诗兼示北镇集
　　京邸对雪（十月二十六日。）
　　走笔书李劬庵小笺
　　过王山长
　　张松台书至自荥泽谪所（旧偃师令，坐事夺官，安置荥泽。）
　　诏赐被荐诸臣月廪恭纪
　　御札赐内直侍臣天花和王侍读
　　简张敦复侍讲
　　为尤悔庵悼亡
　　见宋荔裳遗诗悽然有作
　　午门谢颁月廪
　　奉赠梁大司农棠村
　　喜白仲调评事移寓比邻
　　寄怀劳书升学使山左
　　书成宝慈先生集后
　　除夕同雪怀
　　元旦试笔
　　山左刘木斋督学江南
　　李容斋学士见示近年诗感赠
　　唐寓庵大同书至
　　王昊庐宫詹晚过有赠（时见示《纪年》诗。）
　　上元前一日入游御苑登洗妆台
　　为陈山农寿其尊公筠修翁七十
　　送汪郡丞之秋浦
　　翁武元之官黄州陈康侯索一言之赠
　　二月二日雪
　　己未二月朔同被徵诸臣集试体仁阁上赐食且宣谕曰馆选廷试例不给馔嘉尔等学行名儒优以旷典是日治南馔张椅坐盖前所未有也恭赋纪恩
　　元旦拟早朝
　　同毛会侯曹宾及梅耦长宿张见阳西山别业
　　彭直上孝廉下第归南阳（禹峰开府之子。）
　　寄阮岩山
　　送崔友尚南还用耦长韵
　　答俞达夫神木见寄
　　冯少司寇再来席上作
　　送张见阳之任江华
　　刘蘧庵进士归南陵省觐
　　病中答问亭善长见示次韵
　　赵云岑监司湖南驿盐
　　叶井叔暂归黄州
　　病中次方邺见寄
　　金明寺放生池
　　赠宋叔邃
　　和耦长移馆书怀
　　王侍读答耦长饷木瓜酬倡至再属和元韵
　　立春后一日陆翼王丘近夫高阮怀梅耦长过集寓斋同赋五微
　　送简谦居之右江
　　同翼王近夫耦长集阮怀寓斋再用微字
　　送王仲昭舍人
　　送丁雁水分巡赣南
　　为冯昌闻题册
　　送张英石分巡温处（张由户部郎出。）
　　寄冒巢民是年七十
　　三月一日入直史馆见玉河水色次韵陈其年
　　朱雪沽同年之新蔡
　　钱月江编修暂假南归
　　张振九守顺庆
　　送姚子逊游东牟
　　汤潜庵侍讲移寓仝耦长用八齐
　　夏日右安门外僧舍作
　　送陈北山之南阳
　　送陆云士为郏令时令兄荩思仝往
　　送陆荩思归武林兼慰悼亡之感
　　与王星南夜坐兼怀王山长广文
　　刘井柯亭
　　和尤悔庵懒朝韵
　　送张济南式思
　　敕赐翰詹诸词臣鲜藕纪恩
　　王阮亭侍读生日
　　送焦荆岩都谏分宪蓟宁
　　杨岱祯侍御分守口北
　　题侯仙蓓同年遗像（卷中备园亭歌舞之胜。）
　　王北墅视学广西
　　白少谷令故城是东谷尚书之子
　　严奕肯令建平
　　偶遗阮怀检讨毡褥枉诗为谢笑有此作
　　庚申长至日后忆及内子李宜人以嘉平月望五十初度率成一诗寄之
　　闻孙予立编修将入都志喜
　　冯相国生日同诸君移尊长春寺宴坐（公即席有诗，率尔和韵。）
　　惜书和钱宫声韵
　　绪冬月望早朝（是日立春。）
　　高念祖以曹秋岳侍郎赠诗属和漫尔用韵并柬侍郎
　　既收成都闻秦人言川陕事
　　客每称予视学山左旧事有感
　　送范平万归宝应
　　寄题李跃渊参戎像
　　王恕行宰桐城
　　召见乾清门
　　送孔心一分守罗定
　　答博问亭留别（时送祖母太夫人榇归葬辽阳。）
　　送桐君和春字
　　冯相国上巳日招集万柳堂限韵
　　寄半字
　　冯相国枉谢绿雪茶兼索新者走笔奉和
　　王恂度以明经自楚入对不更谒一贵人以母老遄归得一诗送之
　　瀛台引见
　　比干墓
　　大梁试院中秋夜同刘怡斋吏部
　　赠别同考诸君
　　重过睢州汤潜庵侍讲宅
　　孟冬朔旦涂中作（是日例祀太庙颁历。）
　　宿双溪旧馆（时哭先叔父殡宫。）
　　刘蘧庵舍人书至
　　池阳经望华亭
　　重宿依水园
　　寄淳湖邢景之
　　詶蔡龙文兄弟假馆
　　再酌金长真按察署斋（程穆倩、黄仙裳在坐。）
　　闻乔石林编修补粤西主考
　　高邮除夕
　　赠孙怍庭少司马
　　林澹亭视学河南（先是主山东试。）
　　表弟杜诗字李齐新补诸生索赠
　　送陆翼王
　　三月三日集万柳堂奉和冯相国原韵二首
　　赵阆仙视学江南
　　四月八日恭和益都相国万柳堂及放生池元韵
　　送饶与立归宁邑
　　驾谒诸陵恭纪
　　寿静若少参之凉庄邬嘉宾佥事之永昌
　　李阁学原庵得假奉母夫人归里
　　送林石来舍人册封琉球
　　孙玉京令衡阳
　　白子常归江宁（故人仲调廷评之子。）
　　苦忆二首和尤悔庵检讨
　　万柳堂合饯益都相国即和元韵
　　杜阁老予告归宝坻
　　玉书表弟五十
　　送裘敬亭侍御视鹾两淮
　　益都相国夫子予告归里奉送四首
　　偶过张武承编修有作
　　寄夏苍璧
　　赠刘徵士
　　和彭羡门编修偕悔庵忍庵华隐诸同年夜集寓斋之作时壬戌除夕前二日
　　研山自山左巡抚简督两浙赋此寄送
　　吴大宗伯赓庵入阁
　　追悼李石台侍讲
　　和徐大中丞除夕诗用韵
　　送袁杜少假归省觐
　　赠蒲阳汤素公别驾
　　寄李含露总戎
　　周星公使安南
　　舟中逢立春
　　饮黄州别驾梅御琛署中怀司李潘浪仙（二君皆吾乡人。）
　　入武昌寒溪寺时绿萼梅开徐宁子明府移樽其下
　　衡阳道中闻蓝山寇警怆然怀侯韩振
　　赠楚学宪李保庵
　　苍梧云盖寺访无可上人
　　赠不答上人
　　族兄虹涧宪副书至自岭东兼示梅笺一册
　　崧台迟无可上人不至（端州白云山有鼎湖。）
　　彭蠡阻风二十日
　　次闺秀黄皆令扇头韵二首
　　祁奕远九曲山房
　　千峰阁喜雨分得微字（怪山一名飞来山，在越郡城内。）
　　又用微字
　　过徐伯调分得歌字
　　何伯兴毛大可书至自萧山兼示越州诗选及文园唱和诸刻
　　同伯调过沈康臣留饮值雨迟叶蕃仙不至
　　次答康臣兼讯其弟祗臣
　　长也兄频馈酒馔志谢
　　重过刘巨津席上晤马昼初是日出陈章侯画松见赠
　　寄胥永公姚江二首
　　西湖呈李太虚宗伯
　　答陆惠迪
　　怀许生洲比部（时典试山右归，暂息大梁。）
　　送豫章吴星若之大梁兼寄讯魏惟度客舍
　　白鹰
　　王生四及归里
　　送陈纬云
　　黄鹤岩枢部分巡徽宁
　　送江辰六令益阳
　　赠张仁公
　　上郎中丞钧衡
　　次汴城寄赵锦帆阳武
　　经采石闻唐使君在姑郡有怀（寓庵。）
　　孙唐山出绢索书再得一首（十六日晨。）
　　过柏乡留上魏相国
　　少林逢叶登封慕庐
　　寄题王古直镜阁（阁临西湖，如在镜中，故云。）
　　奉柬龚宗伯
　　朱揆叙铨司母夫人七十
　　蔡中丞六十诗
　　饮余佺庐行人宅（君楚人，尝仕鲁。）
　　赠张副使尔成（时督储河南。）
　　为王封翁匡庐前辈书扇
　　和冯明府木伯枉集草阁之作
　　奉柬王大宗伯
　　送程昆崙之任耀州
　　孟翰林端士父母五十双寿
　　王侍讲子言□□进士出绢索书得一律
　　宿隐龙方位三宅
　　双剑峰下黄岩寺
　五言绝句
　　寒女怨
　　美女怨
　　题邮亭
　　闻橹声
　　舟泊阊门
　　见落花
　　至南旺
　　晓行
　　仙梅石
　　侵晓怀友
　　从制府江行
　　怀让村客虔州
　　田家雨夜
　　夜凉
　　临江署中杂咏九首
　　万竹庵
　　舟中绝句
　　抵浦城
　　夜坐天游峰得月（近仙掌岩。）
　　戏题三姑石（在武夷。）
　　建江滩行
　　望江郎山
　　题伯玑别墅五首
　　张逍遥石洞（旧为虎穴。）
　　茅山元符宫书壁
　　寄高峰寺僧
　　晚泊旴江
　　麻姑山夜坐
　　客夜
　　云山洞
　　瓶中牡丹
　　漫河沙
　　题吴渔山画
　　过北邙山
　　嵩顶书壁
　　山行
　　桃叶渡
　　邀笛步
　　双溪晚步
　　中秋对月（时东南大用兵。）
　　得双鹤
　　采莲曲
　　见粤客马鞭是人面竹
　　许雪怀还龙溪
　　高汇旃学使锡山书至贻邵二泉先生墨迹
　　早春入山
　　为武苏州题画
　　即目
　　次罗堠岭回眺
　　书大方僧壁
　　题画石
　　寄和徐姬珠渊
　　南归将至浦口
　七言绝句
　　野望即事
　　题花下问渔舟图
　　伏羲生身处（有《洗儿石记》，在新乐县。）
　　道中折桃花
　　客至自云中
　　西曹署壁见画竹
　　阳信题主人壁
　　经李太白墓
　　书寒溪寺
　　鄂城
　　见斑竹
　　三十六湾（湘阴。）
　　道乡台
　　衡山道中寒食
　　端江到佛山途中口号
　　宿法华寺
　　再游桃园花尽落矣
　　休宁道中寒食
　　怀匡庐源上人
　　苧萝山
　　重过阪蒲寺
　　寄陶赤若
　　梦张旭之
　　程箕山员外半野园
　　题金岭驿壁
　　灰埠驿
　　初尝蘋果因怀家叔父嗜此
　　济南官舍漫兴
　　广陵汎舟两绝句
　　灯夕口号
　　斋中白梅花
　　苕溪曲
　　西湖漫成
　　西湖竹枝词
　　过新廊感怀方顾二宅（方谪辽阳，顾已殁二年。）
　　湖口舟次怀阮亭扬州
　　九日抵鹿江（俗名樟树镇。）
　　走笔柬萧孟昉
　　偶兴
　　春感
　　见梅花追悼大美
　　春日怀幼龙
　　滕王阁
　　重过李宗伯（时新遣家妓。）
　　茉莉词戏和阮怀耦长
　　南州答怕衡
　　贻林茂之纻帐
　　晚过赤方寺寓
　　柑林和石庄
　　马云人频寄诗得绝句报之
　　次答士业雪中二绝（时陈寓铁佛寺。）
　　与龚天阶饮愚楼
　　寄刘觉岸同年
　　赣江寒食
　　龙窝（地名，在临江。）
　　同太虚牡丹花下
　　西昌舟次值赵韫退大参粤还
　　十月十六日怀柑林旧游
　　送李万安罢官归里
　　腊月八日同诸君青原即事
　　答李宗伯书漫题纸尾
　　梦亡友蔡大美论诗临别索酒（甲辰三月十一日。）
　　临江官舍咏桃树
　　章山（临江城中，相传仙人章昉隐此。）
　　青莲洞（袁州）
　　袁州读郑谷诗
　　安成至庐陵道中作
　　出郭偶题寺壁
　　荷湖馆（临江。）
　　施三十郎墓
　　庐陵得余季芦先生书
　　青原讲会示诸同志
　　守风左蠡
　　逢南浦客寄周伯衡宋其武
　　过白门追悼顾与治
　　坐官阁梅花下
　　绿雪（自制敬亭茶名。）
　　磨盘山忆儿淳在宛陵家累在洪川
　　值青州人便走笔寄刘止一
　　宿青驼寺
　　宿郯城闻仆夫言次日四十里外即江南界
　　淮上别张菊存（张有曲江园。）
　　读渔洋山人集漫题（王阮亭集名。）
　　六益过署斋得雨止宿
　　官庭草
　　陆舟别后值雨重寄
　　伟长索醉蟹自云老饕发书一笑
　　寄高柱河夫子（公以侍御视学江南，目闰章国士。）
　　晚泊石亭寺
　　正月晦日太虚宗伯作诗见忆予适到门遂同伯玑饮花下
　　临江杂诗
　　冯木伯罢官永丰别后以官累再至
　　即事
　　有怀杜蕃舒梅幼与
　　为杨中玄前辈题像
　　雪中阁望
　　闻刘孔植推官讣
　　牡丹初放同诸子雨坐
　　见阮怀题壁率尔次韵
　　即席送大可还萧山
　　夏夜
　　别湖西父老
　　书西山丁道人壁
　　登吴城僧阁（阁正对五老峰。）
　　草阁即事
　　题画册寄于庐陵慧男
　　高峰僧饷茶
　　四安旅舍
　　晚至碧岩
　　管夫人墨竹
　　吴兴天宁寺
　　重题昭庆寺楼
　　忆故园桂
　　江山县吊方虎邻（方殉难死井中，今井上有寒香亭。）
　　宿晨前（地名，在建阳县武夷道中。）
　　武夷山紫阳书院
　　玉女峰
　　仙钓崖
　　上接笋峰至隐屏绝顶
　　白云峰（是武夷九曲尽处。）
　　铁笛亭
　　大王峰顶值钟道人
　　闽酒口号
　　再过枫岭
　　还至清湖即目
　　重题钓台
　　豫章和李太虚宗伯
　　为伯玑悼姬人浣花
　　泊舟得桃花
　　过昭武赠丁景吕广文（南宫牍已得隽，以两字被乙。）
　　送丘慎清赴官镇远
　　以麻姑酒遗伯衡
　　哭方尔止
　　宿松隐庵
　　江干僧舍见周侍郎题有深竹留人细雨中之句率尔有怀
　　孙豹人醉吟图
　　纱帽洲
　　豹儿岭僧舍
　　寄孤山上人
　　送人归西湖
　　李阳驿
　　过江浦寻旧迹或以庄定山先生对
　　千佛山（在历城。）
　　重题西樵桐阴读书图
　　题沈绎堂抚松图
　　谢吴渔山作画
　　题阮亭秋林读书图
　　过邺城
　　夕次苏门有怀孙徵君
　　嵩山高登崖石室
　　许昌孙秀才园乞牡丹（孙松友。）
　　绳武出佳纸偶书绝句
　　题许子柔归黄岳图
　　寄姑熟陈蔚宗
　　歙城客寓有古松名曰松屋
　　对酒答友人
　　独吟
　　野兴和徐田东金陵见寄
　　又叠前韵
　　示彦恪
　　寄哭伟长
　　过标纸庙吊张公果
　　敬亭閒云庵侧寻虎窥泉
　　中秋夜深得好月
　　金陵寄酬沈康臣舍人
　　归舟
　　唐子庵和壁间绝句
　　郝元公自锡山至戏乞惠泉
　　闻新安被兵寄吴惊远
　　刘仲复故居
　　贻上济南书至得盐亭见怀及使蜀诸诗
　　方帝卜饷海鱼
　　余生生还吴门客舍自言为梅花作主人酒间得三绝
　　题画松寄徐善长翰林
　　花前答客
　　西乐庵看牡丹题壁
　　自春归台临眺至城南看并蒂牡丹
　　漆树叹
　　发牛渚
　　初值黄仙裳
　　同蛟门夜读王西樵年谱
　　江浦城西十里有泉出亭下问之无名戏得口号
　　秋林读易图成自赠
　　题蔡铉升近诗
　　题春山雪霁图有感
　　题画
　　周雪客戴笠图
　　西山即事
　　汪钝庵户部杜门山居见贻二诗兼索敬亭绿雪
　　虎丘偶题
　　题怪石图
　　塔影园寻顾云美不值
　　袁重其负母看花图
　　七十二峰阁
　　蔡右宣汪觐臣诸子追送至虎丘毛大可张南士董无休即席有诗赠别
　　舟中寄谢吴无锡
　　书毗陵龙兴寺壁
　　晤姜子翥
　　公湛言处士方嘉徵义甚高率题奉简
　　梅八丈贻诗索绿雪一笑答之
　　吴孟举新买名园曰黄叶村庄作种菜诗索和戏柬
　　梦题敬亭山亭子觉来仅忆得起句为续成之
　　额珠楼
　　题王生望云图
　　饮郑扶九宅
　　度新岭口号
　　宿将军庙有怀隐龙方氏诸旧游
　　题大安寺旧寓僧舍
　　小乔墓
　　池阳至皖口漫兴绝句
　　书石埭姚六康明府纸尾
　　即事漫兴
　　书雉城张羽士壁
　　蒋苍舒出佳纸为书二绝（蒋画人物。）
　　合溪值雨宿僧舍
　　洞岕以朱氏擅名吴下谓之朱茶
　　隐龙山中晓望得句
　　青风岭吊王贞妇
　　台郡遇汪翁者吾乡泾人也赠一绝句
　　谢公岭（相传康乐入山处，旧有落屐亭。）
　　宿罗汉寺（天台山中，近大龙湫。）
　　别傅杰先文学
　　誓节渡悼逆旅主人王翁
　　武陵答戴岵瞻同门送别口号
　　题画
　　答吴松之书附一绝
　　姑江口号
　　凉伞桥戏题
　　春雨至夏不已
　　亡友梅杓司尝浮家白门生子南为今善画作诗与之
　　偶寓秦淮即事
　　题彭爰琴抱膝图
　　北征口号
　　忆舍弟阮
　　和姬人珠渊寄小镜
　　为陈子万题像
　　寄哭吴自明
　　书寒溪寺次壁间三绝句
　　戏柬对岩索空瓶贮药酒
　　戏和阮怀悲发白
　　移寓即事寄宋牧仲员外四首
　　题严存庵学士小像
　　灯夕同诸公月下口号
　　为朱守亭题秋山独坐图
　　山中喜遇朱锡鬯严荪友姜西溟秦留仙诸游好
　　涧底花
　　潭柘归途重经戒坛山下得口号
　　同耦长有怀蔡九霞叶九来陈其年诸子
　　和叶九来忆鹤
　　骆令君小照
　　宗定九属题李叔则画
　　王侍读以诗索耦长画扇兼属和（有「只写澄江与北楼」之句。）
　　走笔促严荪友检讨作画
　　宿金竹坪阁上偶题（阁后石崖上刻「尺五天」三字。）
　　题枫江渔父图为徐电发检讨
　　邵子湘重过言别因宿寓斋得二绝
　　尤悔庵检讨以家在江南杨柳村作二绝句属耦长画率尔用韵缀卷后
　　和张荀仲先生枉哭家叔父四首
　　再题王山长小像
　　见彭羡门同年怀旧居三绝率尔次韵
　　西施山
　　偶同王侍读弘衍庵看海棠即次王韵
　　答梅子翔渊公见怀用王阮亭侍读韵
　　寄题王汉侯畅心阁
　　题宋牧仲双江唱和集
　　王阮亭宋牧仲谢方山诸公偶集寓斋适高侍郎念东先生至即席见赠口号漫和纪兴
　　奉詶高念东侍郎饷新橘用韵
　　得姬人珠渊寄诗怜而和之
　　同馆汪钝翁编修假归
　　送高少司寇念东先生归淄川
　　送蒋波澄
　　哭茆一峰
　　放榜后知汤潜庵王蓼航宋牧仲三君之子并见遗怅然志憾
　　口号索黄祥符河鲂
　　陆山子为余作画直逼章侯口占谢之
　　到家题壁
　　戏示徐姬
　　倾盖亭
　　题赵水星西湖小照
　　张荀仲前辈书来末附二绝句率尔奉答
　　临别书颜澹叟扇得二绝句
　　题徐大中丞小照
　　漫题茅于纯册
　　为韩醉白题修禊图
　　病中答博问亭
　　病中忆卜葬处口占
　　戏柬荔裳索九香虫
　　冒谷梁客舍和龚宗伯韵
　　柬家匪莪
　　王阮亭抱琴图
　　夜抵龙潭寺
　　邯郸吕翁祠
　　伏城驿偶题
　　过沙河
　　陈纬云数过论诗漫答二绝句
　　题沈绎堂小像
　　刘山癯
　　为吴澹园比部悼其子方之
　　逆旅壁上和广陵女子李芝娘
　五言排律
　　过洞庭湖
　　谷雨日集太函山房试茶（先一日大雨。）
　　山阴赠张登子
　　萧山黄开平别业同诸子赋
　　除服北征连值雨雪回忆粤西遭乱有述
　　送孙平侯守平乐
　　诸公同集贾园
　　奉赠学士方坦庵先生
　　送孔心一比部出按江南
　　夜集刘何实员外宅
　　赠刘侍御按上江
　　呈刘大司寇
　　上内阁金相公
　　送薛行屋宗伯还山
　　焦石虹侍御园林夕宴
　　邗江赠关中孙豹人
　　答关西李屺瞻进士（有《登华岳》诗。）
　　庚子冬暮归自广陵阻风述闷
　　频过杨仲建留赠（宣城北界黄池，有楚王城旧址。）
　　壬寅五月四日临江官舍作
　　范鲁生书至却寄（时舍弟受业。）
　　蒋虎臣修撰示近诗得十韵
　　诸贤重会白鹭洲三日（时讲学言及孝弟，有闻之流涕者。）
　　同药公及诸子游青又（青原山谷中名青又。）
　　哭李梅公少司马（用杜《哭李尚书》韵。）
　　雨宿南昌携具与商贤伯调伯玑小饮客舍伯衡宪副适至同限七虞得二十四韵
　　临江答宋荔裳西湖见寄
　　送王仲昭还武林（时以吾友宋荔裳难后书至。）
　　官舍看牡丹
　　寒食夜集得八齐
　　南浦赠徐原一孝廉二十韵（时徐有父忧。）
　　答邹程村进士十六韵
　　安成王枚臣进士自粤东归不远二千里见过接对有诗兼怀吉州讲学诸子
　　哭雷伯吁追悼及李叔则杜苍舒二十韵
　　重游从姑（罗近溪先生读书讲学处。）
　　闻王西樵考功讣
　　三天洞同诸子作
　　自浦城至建宁书事
　　狮子诗拟应制二十四韵
　　经筵诗拟应制
　　大驾重幸直北校猎时冬祭后三日恭纪二十韵（太皇太后时尚驻温泉。）
　　冯相国万柳堂二十四韵
　　奉赠宋蓼天大司马二十韵
　　憺园诗为健庵编修作
　　哭颢亭少司农
　　陈母张太夫人挽诗（学士说岩先生母也。）
　　官军连收岳阳长沙诸郡恭赋二十韵
　　蠲赈灾民
　　上巳修禊应制
　　召试体仁阁下恭纪
　　省耕诗（三月初一日太和殿御试。）
　　赠李梅崖
　　寄王山农侍御是年七十
　　赠徐大中丞
　　仁孝孝昭两皇后梓宫自沙河往葬山陵恭送纪事二十韵
　　赠俞佺庐中丞
　　寿方太夫人
　　宋司马拜冢宰同人属和
　　送孙如斋编修册封安南
　　信宿吴圣水署中得排律十二韵（吴为宋丞相许国公之裔。）
　　刘母王太安人六十
　　上总漕沈制台老师
　　冯幼将频寄墨竹
　七言排律
　　西湖醉后酬李宗伯
　　临江答耦长次韵
　　清明前一日经水东闻众浔桃花沿溪红数里恨不果往
　　太皇太后幸遵化温泉大驾侍从恭纪二十韵
　古风
　　戒溺女歌
　　述祖德诗二首
　　咏古杂诗
　　灌园
　　栗园村
　　茗坞行（避乱时作。山曲皆产茶，故名。）
　　采薪
　　宿山家
　　怀友
　　淳湖别邢景之
　　过石臼湖
　　采石
　　客中独酌偶和陶公饮酒
　　古意
　　秋怀诗四首（越中作）
　　梦先母
　　贻水东亲旧
　　汤烈女诗
　　边吏行
　　送张八长季应武举
　　舟中七月十五夜
　　济北怀故人
　　舟次觅酒不得佳
　　船破
　　奉使粤西答长安诸公送别（时予初入比部。）
　　芜江除夕
　　壬辰元旦闻雷
　　湘潭阻风怀侯蓝山韩振
　　湖南行
　　游朝阳岩洞
　　抵桂林
　　雨中登刘仙岩同王德一侍御同年胡天声陈鸣迁王德迈诸公
　　梦友
　　客舍作
　　东粤客夜
　　过泰和县
　　粤西乱后怀平乐太守尹蓂阶同年
　　琴溪
　　皇甫氏苦节诗
　　与客登敬亭
　　觞钱圣月分得谢字
　　哭石湖邢孟贞
　　泾川桃园作
　　松筠图篇美家孝廉元引母徐太君
　　过翚岭
　　齐云岩
　　寻紫阳山遇雨
　　落石台
　　书富琅塔上
　　赠吴雨若
　　山家阻雪
　　飞来峰至冷泉亭
　　禹陵
　　星峰亭作（亭前有坑，始皇所凿，以泄王气。）
　　剡溪乘涨下娥江
　　武林赠徐世臣
　　怀顾与治
　　过倪园吊文正公
　　讯张木弟病
　　剡中寄会稽家太守长野（时余将赴京。）
　　寄山阴徐伯调
　　怀徐世臣丁飞涛
　　赴都答蔡大美及同里诸游好
　　迷楼旧址
　　稷下吟
　　悼亡（为亡室梅宜人。）
　　赴京道中作
　　北海作
　　皇天篇
　　次平原
　　途中望西山
　　入西山
　　送吴六益之大梁
　　送龚芝麓先生使岭南（时以左都御史谪中林丞，奉使。）
　　赠杨犹龙侍读
　　集张谯明给谏宅同许菊溪赵锦帆张友鸿顾介石沈绎堂吴六益
　　詶莆阳余吏部赓之先生四章
　　送沈绎堂（时由史馆出为大梁副使。）
　　王谷子孝廉下第归漳州（时闽方用兵。）
　　送同年王均五之进贤（时奉特旨授大县者皆召见。）
　　六月十八日为先祖母生辰追悼成篇
　　沧州值同年何省斋南归时予赴官山左联舟信宿诗以录别
　　咏竹熏笼
　　阙里诗
　　濯缨桥
　　射书台（在聊城。）
　　登历城县学高楼
　　宿蓬莱海潮庵
　　陈尚书祠
　　趵突泉
　　金线泉（今为钟氏园林。）
　　芙蓉泉
　　古意送冯殿公使粤西
　　送梁慎可少参入贺
　　读邢孟贞遗诗（邢家石臼湖，时称「邢石臼」。）
　　张氏药园（邹平。）
　　怀顾见山工部（时司榷夏镇。）
　　送丘海石之任高要
　　元夕行
　　济南望叔父不至书怀
　　寻历下亭旧址
　　寄顾与治
　　寄孙八羽辰
　　酬李叔则（李罢官流寓广陵。）
　　家书再至
　　送孙怍庭都谏还都下
　　赠徐摇上进士谒选
　　送吴自明归里
　　望仙台（新泰县。）
　　书感
　　清源行
　　北海有一士为孙子仲孺作（宝侗，址亭相国子。）
　　留别徐符嵎臬使
　　发济南示诸生
　　宁阳行
　　过洪林值汤衣白邀宿
　　秋夕邀吉水宗人伟长宛溪汎月兼送其游浔阳（同大美、阮怀、耦长。）
　　避风入二条港
　　妙高台夜坐怀无可（即子瞻、佛印赋诗处。）
　　题王阮亭渔洋山人集
　　登文选楼（广陵精忠寺后，有昭明太子像。）
　　吴母苦节诗
　　岁暮送陈伯玑之武林（先是期偕往，不果。）
　　平山堂
　　董仲舒祠
　　晓望燕子矶
　　舟中望采石
　　早春三天洞至仙人岩
　　宛溪春水曲
　　微雨至静慈寺（同陶梦剡。）
　　湖上答陆丽京
　　赠柴虎臣
　　赠毛驰黄（所著有《韵学辨》诸书。）
　　留别越中诸子
　　答虞景明
　　上天竺双桧峰
　　答魏山人
　　暮投六一泉寺
　　答瞻伯
　　赠陈天祓
　　答史及超修撰
　　宋荔裳署斋留别
　　从游诸子追送至北关
　　杂言
　　宴高子奋水部官亭
　　孤松篇赠杜于皇
　　饮秦淮水楼
　　湖西行
　　大坑叹
　　竹源坑
　　不寐
　　集就亭
　　自吉州之泰和道中
　　宿黄栀铺
　　寄李叔则秦中
　　齿落
　　遣忧
　　送表弟马文虎
　　买书
　　次龙头山有怀胡悦之处士
　　洪川送王白虹
　　临江悯旱
　　悯鸠
　　叔父寄敬亭茶封题曰手制
　　新谷篇（是岁湖西大旱。）
　　寄王宗伯敬哉先生
　　过丰城感怀
　　梦至獾山草堂因寄梅季升
　　感衰
　　怀丁飞涛塞外
　　送罗安福归闽
　　自金凤洲汎舟至回龙寺
　　鹿江精舍书怀
　　花石潭阻风
　　晓过洪阳洞（分宜县。）
　　化成岩（宜春）
　　送耿逸庵副使归登封
　　走笔答陆荩思高仲
　　发清江至新淦
　　长牌驿
　　乌象口
　　江上翁
　　观张桐君遣忧五百字感赋
　　重至黄栀铺忆高阮怀
　　遁圃荷池（萧孟昉别业。）
　　清沂泉
　　江行遇赵韫退副使北归诵其岭南集有作
　　愚楼独坐
　　怀旧
　　苦节篇答友
　　官湖西二载矣感而有作
　　青原五贤祠
　　金牛泉
　　怀旧篇寄严灏亭都谏
　　怀李旸若廉使
　　正月二日同家人饮梅花下
　　雪中怀宋其武少参北征
　　花下独酌
　　邓元昭同年自白下遗园蔬四瓮
　　得黄抑公粤西书用犹疑照颜色为韵
　　珠泉（袁州。）
　　桑枣铺
　　军家儿（袁州作。）
　　出秀江驿之石岭
　　送莆田余全人
　　避风马当
　　铜井行
　　沙沟行（驿名。）
　　济上纪事
　　孟庙
　　行经兖州怀东鲁诸生
　　官斋月夜
　　河间城北值杨絅如同年
　　卢沟桥值烈风舆人飐飐欲仆
　　赠汪郎中苕文
　　詶蒋虎臣修撰赠别
　　出都怀宋直方宗丞
　　怀陈胤倩
　　德州雪夜同程周量李霖瞻集赵仲启进士宅
　　答程舍人周量
　　齐河客舍喜李屺瞻自济南枉过（时坐事夺官。）
　　望蒙山
　　悲野雀
　　沂州将谒王休徵先生祠不果
　　河北生日
　　岁暮使过里门
　　双塔寺
　　追悼王于一
　　天涯路
　　生日客宴诗
　　此日足可惜寄刘润伯
　　临江答毛大可留别二首
　　谷村宿李司马宅
　　宿小江口
　　乞归
　　杨孝子刲股诗
　　夜赴池港（时追送督府。）
　　舟发南浦却寄熊司马
　　赠子韶南游赣江
　　月夕登虎瞰山
　　江亭夕眺寄黎左严前辈
　　舟行晓望
　　雪中寄杨商贤诸子
　　柬熊渔滨金牛寺
　　寄关中田夫子（时为刑部郎中，久不调。）
　　怀浮山诗寄药公
　　春寒
　　送王公搢之闽中就故人刘润伯
　　送徐叙公还里
　　流人篇
　　奉寄钱虞山宗伯（公为余作《愚楼对》《就亭铭》。）
　　赠郭生入冂
　　晨登西山绝顶寻香城旧址（有古砚石、讲经台，前对萧仙峰。）
　　东湖
　　澹台墓
　　寄云楼
　　叙意
　　省双溪故园
　　茅山
　　茅山芮道士山楼怀蒋虎臣翰撰
　　同季升阮怀方邺集耦长草堂限赋
　　拾桃花酿酒
　　采茶作
　　采松花
　　五日集溪园
　　完镜篇
　　园居
　　题李镜月闵宾连游匡庐图咏
　　反乞食诗和徐野公
　　登吴兴岘山饮洼樽亭（前对道场山，有苏长公瑶席。）
　　夹山漾
　　同宋荔裳集严灏亭皋园
　　遥闻顾赤方见过草堂
　　中秋宋荔裳邀泛西湖值雨
　　湖上詶吴茧雪
　　迟丁飞涛南归未至
　　赠戴岵瞻廷尉
　　西陵赠林铁崖
　　湖上别荔裳
　　仙霞岭
　　过岭行
　　浦城值方楼冈同年自闽归江南（先是曾谪关外。）
　　武夷山中作
　　归宗岩（一名小武夷。）
　　登喝水崖
　　寄沾化李吉津先生
　　集高云客遗安草堂
　　答莆阳郑奚仲
　　螺女江
　　钓龙台
　　乌石山
　　答侯官高云客
　　仙霞岭见闽妇北行者
　　海民篇
　　寒夜集画溪阁
　　槜李遇计甫草（时见示古文诗二卷。）
　　曾石屋留饮
　　赠张篑山侍读（公促我刻讲学语录，故答及之。）
　　从姑山（有罗公汝芳书屋。）
　　华子冈（近麻源第三谷。）
　　赠饶蔚宗秀才
　　书药公画册
　　舍弟阮两儿淳恪读书双溪
　　诸公过看牡丹分得侵字
　　酒间赠妹夫张次周
　　詶刘公㦷吏部
　　重赠姜绮季
　　广陵值杨鄂州枢部
　　送袁卓湄游晋中
　　赠李湘北检讨
　　先太宜人改葬志感
　　陈九龙先生函丈（先生讲学处在宣城云山。）
　　柬石埭姚六康
　　蒋虎臣修撰书至言得假游苏门少室诸山
　　候风皖口
　　同杨商贤秦淮夕坐
　　秦淮赠吴六益（时挈其子西峙至。）
　　石城赠胡曰从
　　读王元倬孝廉南陔诗
　　王心斋
　　董萝石
　　经衮州见刈麦
　　叔父七十之辰在涂自责
　　有客（都下作。）
　　黑龙潭树下晚集分得浊字呈龚大宗伯
　　程周量寓斋夜宴兼送蔡竹涛游太原同用一屋
　　赠陶季
　　天坛
　　与家研山侍御
　　赠张一衡
　　赠同年季沧苇侍御
　　将游嵩岳留别都门诸同好
　　涂中寄王西樵考功
　　寄阮亭农部
　　苏门山
　　望少室
　　登太室中峰
　　嵩阳汉柏
　　夜读叶井叔明府诗留别
　　过箕山
　　石淙
　　送高阮怀入都
　　闻伯玑讣
　　哭吴在心
　　书怀
　　仙源胡白水校书郡斋
　　携酒酌张菊水（张坐事夺官。）
　　刘伯阳先生墓下作
　　书文杏庵壁
　　行役至城南雨宿田舍
　　闻龚宗伯病剧
　　感兴
　　行经三溪石壁
　　旌阳追哭杜朋李
　　吴孟举见寄舟行日记有述
　　浴汤泉
　　鸣弦泉
　　登老人峰（与莲花峰近。）
　　雨止登炼丹台
　　自西海门登始信峰至石笋矼作
　　南村赠许青岩
　　歙城伤二友
　　海阳施虹玉来问学
　　寄答孙钟元先生见怀
　　击蛇行
　　送唐寓庵使君入贺兼忆沈康臣舍人
　　陶氏山庄
　　感事
　　薄游
　　壮丁篇
　　古兴一首示所亲
　　寄王临江端侯
　　腊八日报恩寺绕塔（同张南村、黄俞邰、王安节诸子。）
　　登普德寺后山
　　日月逝酒浆
　　遥送程湟榛出守桂林
　　杨商贤力疾送别至流涕
　　重过徐田东河亭
　　詶歙浦汪扶晨
　　避兵涂中作
　　溪头行（地在宣城之水东，有溪头梅氏。）
　　石龙村
　　三君咏
　　除先墓棘蔓
　　敬亭精舍夜坐
　　半亩园诗赠柴丈
　　江浦留别王白虹明府
　　薄游
　　客诫
　　修复依仁斋纪事
　　鸡笼山登览经鸡鸣寻作（山巅旧为观象台。）
　　登惠山第一峰（是九龙之首，南见太湖。）
　　尤悔庵看钓图
　　支硎山（支公放鹤于此。）
　　自支硎晚赴花山
　　晓登莲花峰（在支硎山之西，其下有天池。）
　　赠蔡九霞
　　寻光福寺
　　白乐天有吾年五十七诗尤展成又广为五十八余适当是岁因和之
　　寄岑羽长西华
　　赠徐雨苍学博
　　黄海篇为汪扶晨母太君七十
　　得台州高太守尚孚书赋得台州信始传
　　旌阳遇张淮山吏部
　　过乔亭刘氏山家（蒋虎臣曾游憩山中十日。）
　　陪泾川邓明府集敬亭山阁同瞿山
　　詶邓孝威广陵见寄
　　赠阎牛叟
　　程非二吴敷公招集问政山
　　江行次池口书怀
　　张孝烈诗
　　以诗代柬寄金长真宪副（公索刻余全集。）
　　舟雪纪怀
　　送胥明府入为兵部督捕
　　哀豫章
　　灯夕侍叔父适允成章夫子在坐（是年叔父七十六，章师八十矣。）
　　寄沈绎堂宫詹
　　思嗜轩诗
　　花山牡丹
　　岩山诗十六韵
　　答徐扬贡进士
　　与隐龙耆旧别（方氏季玉、五玉两先生。）
　　新都戍（新安乱后，留戍以蒙古诸军也。）
　　练江月夜怀旧太守曹冠五
　　忆琮瑮两孙
　　同门李东园按察豫章乱后感寄
　　石门吴右弨进士诗彷韩孟肯示数首临别有赠
　　将游天台雁荡诸山詶梅瞿山子彦送别
　　湖墅寻陆荩思王丹麓诸子感旧
　　与门人徐武令
　　登赤城（上下二岩，有玉京洞。）
　　自临海赴黄岩
　　灵岩
　　乐清行（温州属邑，阻山滨海，数为贼陷。）
　　玉甑峰
　　高尚孚使君送别江口
　　张荀仲先生自山阴至武林见待
　　行经朗陵刘佩长子端同何生伯茆楚畹招就依水园宿
　　赠朗陵何生伯
　　送钱圣月归甬东
　　太平郡斋小东山
　　梦叔父
　　得家书知大儿失妇汪悲琮瑮二小孙无母
　　京邸述病呈诸公
　　览罗侍御述祖扬庭文学旧德爰著于篇
　　冬夕豹人大可孝威舟次枉集寓斋
　　溉堂篇赠孙豹人
　　奉益都相国冯公（时七十初度，同人徵诗为寿。）
　　黄俞邰闻母丧南归
　　刘节妇早寡不嫁为夫立嗣复不遂愤自经死
　　陈说岩掌院以太夫人忧归泽州
　　叶讱庵学士示近诗有作
　　和艺圃十二咏寄姜仲子学在
　　都下岁首见盆桃作花
　　汪蛟门寄诗集因短述
　　潭柘分得柘字
　　返自潭柘道中有怀王侍读阮亭（先是见示《西山》诸作。）
　　宿西山戒坛限坛字
　　题王山长小像
　　赠陈蔼公
　　次和王侍读喜诸子夜过
　　李劬庵引疾归关中
　　送邵子湘游东牟
　　兰言
　　送韩元少侍讲归营先墓葬事
　　以绿雪饷王侍读阮亭及邵子湘陆冰修却枉佳句索和
　　送刘瑞生归金陵客舍
　　送姜西溟归奔母葬
　　赠陈孟象太守之江宁
　　送白仲调典闽试
　　汪发若同年之任淄川
　　岁暮三首
　　孙树百以给谏需次暂还用冯相公元韵
　　送劳书升督储黔阳
　　汉川阳台山产丛芝徐子星方伯名之曰采芝山岳霞起求诗纪之
　　张仲诚之官资县
　　为朱矞三舍人颂其母费太君苦节
　　答唐济武
　　魏子存参藩湖西是余旧官处慨然有赠
　　绘川书院纪事
　　赵天羽户部榷扬州
　　为宋牧仲员外题王元照画册
　　赠徐健庵编修
　　寄从弟严时有丧子之痛
　　丁雁水佥事购书百馀册见遗赋谢
　　赠崔学士玉阶
　　赠陆侍御纪事
　　赠张杞园
　　题羹湖画册为田雨来庶常
　　李映碧先生八十
　　为陈颍侯庶常母吕太君
　　诗枕
　　冯氏两世节妇篇为少司寇冯公
　　坠楼篇为毛明府女咏
　　留别同馆诸公时奉命试洛中
　　河南道中
　　宋宫（河南贡院，即宋故宫旧地。）
　　九日重登吹台
　　临发大梁留赠两河新举诸子
　　使涂暂归有述
　　有怀田纶霞学使将归
　　涂雪书怀
　　董默庵督学京畿
　　张学士得假归葬
　　戴枫仲古鼎诗
　　醉后答刘山蔚
　　都下诸公岁暮和东坡岐下三首余亦漫和
　　追送陆义山编修假归平湖
　　徐宫允果亭假归
　　寄赠曹秋岳司农是年七十
　　高母徐太孺人八十
　　偶成
　　古砚篇
　　桐窗篇
　　杜拾遗戴笠图歌
　　柏山祠堂行
　　田家歌
　　春风舞歌
　　春日陌头歌
　　玉山新笋歌
　　梦杀虎
　　宿燕子矶
　　敬亭山赠别钱圣月时余将适吴门
　　灯船行
　　长安狭邪行
　　天妃闸歌（在清河县，为诸闸险峻之首。）
　　泗上行
　　登超然台（诸城县，上有东坡先生像。）
　　过皖城张有方同年饷鲟鲊六器
　　蕲州元夕伤乱后无灯火
　　岳阳行
　　野店篇
　　冰井行
　　昭江黄牛滩得黄抑公同年书
　　广州寄博罗令冯歉然
　　庐山遇雨
　　玉川门歌
　　水西行
　　石照山（绩溪。）
　　桃花洞遇紫虚道人状甚异作诗与之
　　胡将军射双虎歌
　　新桥饭鱼行
　　再游宝相寺烧笋歌（泉涌出石底，名沸沙泉。）
　　老女行
　　王郎行酬王梅士并简诸子
　　忆昔行寄宋荔裳陇西
　　雪夜简邢孟贞
　　南华山房歌赠张登子
　　书太守钱侯传后
　　青藤引
　　象山谣（怀同年顾双丸也。）
　　怪风行
　　海东谣
　　太函山房歌寄汪文岫（是司马伯玉先生孙。）
　　梅母歌
　　醉歌送吴锦雯孝廉归武林
　　病中程幼洪翰林季天中给谏各枉馈问
　　家叔生日闻留滞山阴有作
　　赠湘潭王山长兼谢其作画障
　　送王怀人亦世兄弟归汉阳
　　赠嵇叔子孝廉
　　简方吉偶同年索画
　　张稚恭为余图白云楼时奉使祀河歌以送之
　　淮南行送张鞠存同年
　　送张友鸿归云间
　　苦雨篇
　　醉后歌詶赵锦帆兼呈丁飞涛
　　历下送毕四世副使姚榕似运使同赴官岭南
　　今日行留别王伟树廉使
　　望日楼同扬登州张蓬莱看日出
　　蓬莱看海市歌
　　东莱赠赵赤霞太守
　　东海道中作
　　禹庙歌
　　送高阮怀归里兼讯大美季升杓司幼龙诸子
　　送戴岵瞻入都
　　趵突泉送严子餐都谏北还（时主考山东。）
　　陆大夫庐母墓双鹳来巢生二雏有鹤在焉或曰孝所感也绘以传之
　　汉柏行（泰安州岳庙。）
　　灵岩行（在长清县。）
　　宴歌行（陆使君席上作。）
　　烟火行
　　伏生祠堂行
　　送张泰安越九（时坐事逮系谪戍，复放还。）
　　绣江行（章丘县东。）
　　女郎山
　　父书楼歌为俞去文作
　　寄蒋虎臣金坛
　　姑山行送郭瑞屏
　　荒鸡行
　　观严水子画人物引（严水子、陆山子，并陈章侯高弟。）
　　闸舟谣
　　林茂之自作生圹曰茧窝索诗纪之
　　万竹园醉歌赠邓元昭同年
　　程穆倩印薮歌
　　水绘庵放生池歌赠冒辟疆
　　僧舍题半山画
　　广陵醉后赠陈曼仙同年（陈旧官蜀，自免归。）
　　击鼓行戏赠方山人
　　竹亭短歌赠王贻上
　　龙衣船
　　华表行
　　祀蚕娘
　　打虎儿（禹州朱氏子。）
　　天逸阁雪后醉歌（主人梅幼龙耦长携酒。）
　　为李书卿感遇（有叙）
　　青桂引赠丁飞涛弟素涵（有《青桂堂集》，时飞涛谪关外。）
　　西湖送春歌
　　采莼篇
　　西湖看月歌（同会稽罗弘载。）
　　赠关西杜苍舒兼怀李屺瞻孙豹人诸子
　　寄周处州宿来（旧同官比部。）
　　送罗弘载
　　西湖惜别吟答萧山毛大可
　　哭同年张于寅
　　自皖江过彭蠡连乘迅风时予赴官湖西
　　淦川夜读王迈人方伯三仕草有寄
　　李太虚宗伯自章门过访萧江值余按部未归停舟浃旬聊书代柬
　　弹子岭歌（新喻县北，距城百里。）
　　北风行怀方尔止
　　百丈行
　　折梅舟中有叹
　　陈士业徵君读书楼歌（时兵艘皆泊章门。）
　　南浦逢王愿五同年（王自翰林出督粮储。）
　　归舟遣兴
　　灌瓦研歌
　　临江仲夏有怀荔枝之美因寄吴福州圣水刘都使润伯
　　洪都吟寄熊雪堂少宰
　　莆田余希之注李长吉诗作歌寄之
　　五岳真形图歌（丹砂所拓。）
　　终风篇
　　中秋夜愚楼觞月同赤方伯调阮怀耦长诸子
　　送耦长归宣城
　　浮山吟送药公入青原山时为笑峰禅师扫塔
　　药公拈余浮云一洗万峰出作画并题短歌见贻依韵报谢
　　送阮怀幼龙同归里
　　寄赠徐山甫广文
　　甘林游宴作
　　得贻上扬州书却寄（时自白下至吴门，并有游记。）
　　放歌答蕲州顾黄公
　　就亭望閤皂山雪
　　李尚书夜宴灯舞歌
　　就亭醉歌答李宗伯
　　人生叹
　　西江得蒋虎臣书言自吾宛陵入黄山却寄短歌
　　发袁江
　　楼头歌呈太虚诸公时三月廿四日后三日立夏
　　送张虎别大参
　　建兰歌
　　紫芝歌
　　泰酒歌（有火酒、老酒二种。）
　　吉州九日登天华山
　　鹭洲讲会歌
　　逢武昌孟孝廉兼忆王山长怀人二广文时并将赴公车
　　冬雷行（癸卯）
　　酒间和浮山长短句赠饭牛山人
　　浴鹤
　　忆旧吟寄金陵倪闇公黄俞邰
　　横溪吟送从兄雨侯归（所居横溪。）
　　筠江歌答周伯衡
　　袁州临发登宜春台短歌
　　芦中篇寄余季芦先生（集名《芦中吟》。）
　　麻棚谣
　　万载谣
　　三宿马当歌
　　舆无夫行
　　到京闻曹木欣学士移病南归怅然有述
　　董玉虬侍御邸斋作墨竹布障
　　奉答龚芝麓中丞京邸夜宴酒间枉赠长句
　　临江太守行（美高使君也，名培，蕲州人。）
　　北楼夜醉歌赠别龚使君
　　彭蠡湖遇迅风误入别港
　　对酒歌寄伟长
　　冯木伯自永丰罢归山阴追送是诗（邑有莲花山。）
　　鹿溪行赠心渊
　　江亭短歌送周釜山
　　答蒋大鸿
　　青原山后新得飞瀑目曰小三叠漫书僧壁
　　题沈筑岩洗桐图
　　花下歌送陆丽京之南浦
　　寄陈阶六淮上
　　桐阴读书图歌寄王西樵司勋
　　神船词
　　送筑岩归里
　　戏鱼堂石刻歌（新淦县。）
　　湖西水
　　醉书官斋丛竹
　　龙山月下作歌送汪舟次游匡庐
　　洪崖短歌
　　为余斗所方伯题像
　　卖船行
　　无酒自嘲
　　题圣飞南冈种花图
　　放生河
　　白雀寺
　　吴兴夜醉宗鹤问客舍（同严既方、孙介夫。）
　　同吴湖州饮孙太初墓侧
　　西湖叹
　　幔亭歌
　　屴崱峰
　　海波行
　　闽寒行
　　射乌楼行（为周栎园先生纪事。）
　　清流船谣
　　补船行
　　醉游吟留别曹秋岳侍郎
　　岁暮行
　　寄萧孟昉
　　醉后歌答杨陶云兼寄令叔闇斋（陶云以翰林谪南昌县丞。）
　　南浦客舍送孙豹人入楚
　　麻姑酒歌（有泉出石穴，曰神功泉，宜酿。）
　　荷山草堂歌为徐仲光作
　　阆园牡丹花下醉歌
　　哀覆舟（己酉四月十四日南州事。）
　　短歌遣闷和阮怀耦长
　　桐川古松歌
　　春江引送濮阳无著游湖南兼怀龚扶万使君
　　寄题魏惟度枕江堂
　　为刘公㦷考功题孙徵君诗卷
　　金陵先贤祠堂歌
　　隐龙山歌为两方先生（季玉、五玉。）
　　雪不止和耦长
　　夜宿南湖
　　送张菊水自郡曹摄泾川事
　　秦淮水亭集郭汾又杨商贤吴野人汪舟次听苏生度曲
　　走笔赠胡山人省游（胡善篆刻。）
　　楚狂歌赠杜于皇
　　抱书叹赠姜铁夫
　　一笏墓田歌为陆集生孝廉作
　　千顷堂藏书歌为黄俞邰作（钱牧斋宗伯有记。）
　　旱风篇
　　赐裘图歌为沈绎堂太史作
　　醉来歌赠曹顾庵先生
　　古银槎歌为荔裳作
　　赵阆仙膳部作头陀小像
　　乔石林舍人见示先侍御圣任先生来鹤图
　　十峰草堂歌赠钱础日
　　程周量梅花小像
　　苦热行
　　金鱼池歌仿杜乐游园体
　　得閒吟
　　驮轿中坐卧不得戏为俚歌
　　韩祠歌
　　嵩阳雨夕怀王昊庐侍读
　　九龙潭歌
　　独酌寄张尔成少参（商丘城东作。）
　　我不如二首
　　宿商贤草堂
　　泾阳双节妇歌
　　仙源歌赠邵徵君镇之
　　斗山亭筵上呈曹使君
　　白龙潭上桃花源作
　　中秋夕坐光明顶看月歌
　　赠檗庵和尚
　　黄山怪松歌
　　紫阳书院歌
　　黄山吟赠曹宾友
　　酬赠高苍岩郡丞（君初官滇南。）
　　读书行赠张黄岳同年
　　程公瑜藏墨歌
　　贫交行为程山尊作
　　桐坞短歌詶赠程非二
　　相逢行寄陈说岩学士
　　东渚草堂歌赠梅八丈子翔
　　黄门高冢歌
　　徐田东见遗石溪偃松图盖摹东坡墨本
　　醉后为周雪客题松林抱膝图
　　敬亭迟新安曹使君不至
　　题刘缄斋樵客图
　　悲老牛
　　割蜜篇（避兵水东作。）
　　避乱偶还见荒园丛菊方华慨然有作
　　酌水歌赠张两水
　　关中房仪凡驾部初令新乡有殊绩及闻李贼陷京师痛哭山中不食死乡人私谥曰贞靖有表忠祠碑敬书短歌其后
　　大涤精舍图（潜谷为汤岩夫画。）
　　寄天都许青岩
　　松岩图短歌贻马吉人
　　题金长真宪副小像
　　汪蛟门舍人三好图（谓书、酒、声伎。）
　　金在五苦吟图（谢文侯写照，陈无名补木石。）
　　酒间赠郑谷口
　　登清凉山歌
　　塞翁行赠吴岱观
　　灵岩山
　　徐健庵编修洗研图
　　七十二潭渔父歌寄赠陈确庵孝廉
　　王太常烟客先生作画见寄报以短歌
　　送歙州江允凝游芜江
　　寄丘德俊大参淮上是年七十
　　石公种松图歌（画是梅渊公笔。）
　　为饶景玉题画
　　棕毛行
　　有客行
　　岕茶歌
　　渡钱塘留寄毛稚黄
　　大龙湫歌
　　画松歌为梅瞿山作
　　卖屋行
　　观宋牧仲比部家藏赐画歌
　　何郎行赠何次德子大春（曾大父芝岳公，故相国。）
　　赠王侍读太封公匡庐
　　对雪酬田茀园长句
　　为乔石林舍人题扁舟看花图
　　次韵李武曾见赠
　　黄芽菜歌
　　京邸寒夜戏题恼豹人起用其集中语
　　李相国示心远堂集奉赠
　　戒坛二松歌
　　送毛会侯还祥符（时以博学鸿词召试，不得志。）
　　送董苍水
　　华山歌赠王山史
　　己未夏家园老梅作四花余适同孙予立茆楚畹高阮怀并官翰林里中梅渊公诸故人作瑞梅图歌索和漫题其后
　　贞孝歌为吴庶常母夫人
　　宋既庭孝廉南归追送以诗
　　和田子纶水部移居元韵
　　健松斋歌赠同年方渭仁编修
　　一草亭歌
　　题姚羹湖画卷
　　题江青园前辈庐墓图（辰六尊公。）
　　为戴枫仲题丹枫阁
　　送陆冰修归海宁
　　奉和叶阁学题院壁原韵
　　贞靖祠堂双白松歌
　　为高念东侍郎题衡山雪卷
　　徒步行
　　同诸公陪侍叶阁学先生集黑龙潭即奉和寓舍对花歌韵
　　丰台看芍药歌
　　为郑瑚山舍人挽其先公宝水参宪
　　醉歌寄研山开府
　　夷门
　　王给谏招集祝氏园林
　　走笔用韵答沈客子见赠
　　送汪舟次检讨册封琉球
　　瓦上儿
　　酬宋荔裳赠别（时宋坐系。）
　　宿双闸
　　腊月二十四日奉使舟中祀灶歌
　　寄内
　　荻港乘迅风至秋浦作
　　张给谏见访舟中壮之以歌
　　黄州醉歌赠郭太守
　　矶上僧
　　鄂渚值潘浪仙司李
　　湘潭阻风怀侯蓝山韩振
　　漓江舟中读柳诗
　　昭潭客舍寄粤西臬宪王伟树
　　东粤客夜
　　有所思
　　九日寻瀑布泉绝顶处
　　芜江除夕
　　将适山阴答桐城周子兼示豫章陈子时二子寓开元寺周有秋泛剡溪之作
　　沈朗倩索赠醉后走笔应之
　　唐豫公见贻兰花一本新藕一弯题曰西施臂戏答此篇
　　题蓝山人画寿伯母王太夫人
　　千峰阁社集怀蔡大美及沈公绂梅杓司高梦姞
　　赠张荀仲先生
　　为张木弟南士母夫人六十寿（即王玄趾之姊。）
　　秋怀诗
　　答陈伯玑见寄
　　古意寿祁母商太夫人
　　山左谣（一作猎人谣）
　　早发（河南作。）
　　冬日
　　夏侍御敬孚纪其宦迹成帙为题篇末
　　之莱行同诸公赋为宋荔裳
　　将进酒
　　金鱼池歌同诸公作
　　贻孙太常怍庭何首乌二枚聊题代柬（何首乌名交藤，见《本草》。）
　　燕歌行
　　嵩阳赠焦翁阳长
　　茗坞行
　　河北遣怀
　　陶白寺三首
　四言诗
　　警志诗
　　诫弟
　　中园（忧乱将作而子弟学无成也。）
　　神扼虎诗
　　责子
　乐府曲辞
　　将进酒
　　短歌行
　　少年行
　　陇西行
　　东门行
　　豫章行
　　代怨歌行
　　君子有所思行
　　秋胡行
　　上留田行（伤妇死于兵也。）
　　门有车马客行
　　前有一尊酒行
　　城上乌
　　陌上桑
　　妾薄命
　　鸡鸣高树颠
　　乌生八九子
　　邯郸才人嫁为厮养卒妇
　　钓竿篇
　　浮萍兔丝篇
　　采桑篇
　　丘陵歌
　　升天行
　　拟宛转歌
　　慷慨歌
　　折杨柳歌词
　　读曲歌
　　陇头水
　　华山畿
　　泰山梁父吟
　　夜坐吟
　　望远曲
　　弹筝曲
　　鸡鸣曲
　　送春曲
　　枣枣曲
　　采麦词
　　病儿词
　　莫射雁词
　　牧童谣
　　荻港谣
　　新安客
　　独山妇（独山，地名。余氏妇也。）
　　海鱼篇
　　抱松女
　　敝裤翁
　　贞孝篇
　　括苍渔父行为周宿来太守作
　　梧井篇
　　残雪曲
　　黄鹄歌哀胶州韩烈妇张氏
　　忆远曲
　　终风篇
　　莫相忘行（赠同时被召诸公。）
　　禽言
　词曲
　　沁园春 偕友看杏花作
　　黄莺儿（南商调）










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　












施闰章诗全集 - (明清)




施闰章　朝代：明末清初
已收录作品：3453首
相关诗词 (251)相关人物 (24)词学图录
人物简介

中国历代人名大辞典
【生卒】：1618—1683 【介绍】： 明末清初江南宣城人，字尚白，号愚山、蠖斋。顺治六年进士，授刑部主事。十八年，举博学鸿儒，授侍讲，预修《明史》，进侍读。所至有治绩。文章醇雅，尤工于诗，与宋琬有“南施北宋”之名。有《学馀堂文集》、《试院冰渊》、《青原志略补辑》、《矩斋杂记》、《蠖斋诗话》。
晚晴簃诗汇·卷四十三
施闰章，字尚白，一字屺云，号愚山，宣城人。顺治己丑进士，历官江西分守湖西道布政司参议。康熙己未召试博学鸿词，授侍讲，迁侍读。有《愚山先生学余集》。
词学图录
施闰章（1619-1683） 字尚白，一字屺云，号愚山、蠖斋、矩斋。安徽宣城人。工诗，主持东南坛坫数十年，时称"宣城体"。 祖父皆理学家。顺治六年(1649)进士，官江西布政司参议，分守湖西道，有政绩。康熙十八年(1679)举博学鸿儒，授翰林院侍讲，与修《明史》。二十二年(1683)转侍读。王士祯论康熙诗人，以与宋琬合称"南施北宋"。古文学欧阳修、苏轼。以辨析理学及论修史之作最精。有《学馀堂文集》28卷，《诗集》50卷，《别集》4卷，《遗集》6卷。
清诗别裁集
字尚白，江南宣城人。顺治己丑进士，官江西参议。康熙己未，召试博学宏辞，官翰林院侍讲。著有《愚山诗集》。○南施北宋，故应抗行，今就两家论之，宋以雄健磊落胜，施以温柔敦厚胜，又各自擅场。○王渔洋云：“门人洪昉思问诗法于愚山，愚山曰：‘子师言诗如华严楼阁，弹指即现，又如五城十二楼，缥缈俱在天际。余则譬作室者，瓴甓木石，一一俱就平地筑起。’洪曰：‘此禅宗顿、渐义也。’”今观两家诗，此论确不可易。
维基
施闰章（1618年—1683年），字尚白，一字屺云，号愚山，又号蠖斋，晚号矩斋。江南宣城县（今属安徽省）人。中国清代官员、诗人。生于明神宗万历四十六年（1618年），十八岁，考中秀才。早年游学于复社名士沈寿民及周镐门下。顺治六年（1649年）进士，授刑部主事，官山东学政、江西布政司参议、分守湖西道。康熙六年（1667），归里。康熙十八年，召博学宏词，仅列二等第四名，充《明史》纂修官。康熙二十二年，任翰林院侍读。康熙二十二年（1683年）卒。施闰章与宋琬齐名，号“南施北宋”，又与严沆、丁澎等合称为“燕台七子”，其诗风“温柔敦厚，一唱三叹，有风人之旨”。张裕钊在《国朝三家诗钞》中，将郑珍和施闰章、姚鼐并列为清代三代诗人。蒲松龄在著作《聊斋志异》卷十《胭脂》一文中大加赞扬作他考官的施闰章。



五言律诗


出郭

出郭见春色，春风来几时。
缓游贪日永，留赏愿花迟。
药问山童种，尊从野老移。
行看南圃竹，新笋过东篱。


春雨即事

春雨乍阴霁，残花半有无。
林莺愁不语，水鸭喜相呼。
著槛围庭树，分沙养石蒲。
蓑翁相问讯，田舍已江湖。


春暮

积雨闭天地，初晴已暮春。
长歌花落径，独步鸟随人。
海峤思寻药，湘湖梦采莼。
那堪闻战伐，回首是风尘。


太白祠

太白骑鲸去，空留采石祠。
当轩千里水，绕屋万松枝。
山月长清夜，江云无尽时。
谁将一尊酒，把臂共论诗。


燕子矶

绝壁寒云外，孤亭落照间。
六朝流水急，终古白鸥閒。
树暗江城雨，天青吴楚山。
矶头谁把钓，向夕未知还。


山亭

山亭溪色里，乔木散秋阴。
果落跳松鼠，萍开过水禽。
入林苍径滑，隔岸数峰深。
一坐移清昼，悠然物外心。


三天洞（中有三牖，上见天日，故名。）

一径穿云过，三天入洞开。
仙宫穷斧凿，龙窟走风雷。
日抱松根下，泉通海眼来。
幽栖何代客，禅坐有荒台。


秋夜送楚客

酒尽暮江头，归心水急流。
月明分手夜，风逐去帆秋。
客里添新鬓，浔阳忆故丘。
前途君自爱，寒露满汀洲。


山中掘得小古镜

菱花作蝉翼，磨灭到人间。
神物出何冢，清光寒一山。
铭馀蝌蚪迹，血蚀鹧鸪斑。
多病愁摧鬓，凭君好驻颜。


玉山寺书壁

山近故园好，年来到亦稀。
回峰阴寺阁，深竹静岩扉。
沙鸟下庭立，风帆隔浦飞。
沃洲亭畔路，坐见白云归。


天逸阁寻邢孟贞是亡友梅朗三故居

虚馆孤城外，春帆送客来。
独怜芳草地，频上故人台。
夜月双溪满，晴云叠嶂开。
莺花仍不减，肠断为谁哀。


双溪草堂

僻性逐沧浪，双溪一草堂。
亭穿丛筱曲，潭漾杂花香。
锦石支书架，垂藤挂药囊。
扁舟将汗漫，谁与卜行藏。


敬亭云齐阁同孟贞

连峰深翠合，杰阁倚林端。
尽日孤云在，青松满院寒。
江城晴入坐，今古醉凭栏。
不是同心客，何人共此看。


郭瑞屏过宿荒园

握手春风暮，当杯莫放停。
雨馀云满席，夜久月移棂。
笋蕨邀邻叟，松篁覆草亭。
陶陶同永夕，帘外晓峰青。


水东

一路花开落，孤莺柳外鸣。
水飞悬嶂裂，沙拥断桥平。
农圃沿溪灌，郊原见鹿行。
相依有亲旧，卜筑好躬耕。


永庆寺送孟贞归石臼

残春悲远别，小饮不成醺。
客泪看花落，钟声带雨闻。
山莺知选树，野鹤自离群。
归去孤舟路，江潭尽暮云。


迟王公搢不至

懒来惟谢客，为尔倚衡门。
花亚岩中树，烟横溪上村。
看山先蜡屐，留月待开尊。
读罢新诗后，疏灯闻夜猿。


偕刘润伯舟发东溪（时将适吴门。）

句水新秋涨，孤舟逸兴同。
帆高分雁阵，涛响合松风。
野店寒烟外，山城夕照中。
吴洲行处好，犹未落江枫。


买舟避兵

偷生何处得，水国静悲笳。
万事数行泪，孤舟八口家。
随风依岸柳，载雪隐芦花。
不是寻源去，虚疑博望槎。


栗园何氏山庄（栗园，地名，在水东。）

野静寒烟薄，秋深暮景斜。
清泉逢谷口，老树识山家。
饷客霜林果，登盘涧圃瓜。
村翁还揖让，不愧瀼溪涯。


袍笏岭

避地宁辞险，攀萝得径偏。
阴岩风啸虎，半岭石参天。
独木立寒色，群峰交暮烟。
干戈归未稳，惆怅白云边。


乱后和刘文伯郊行

斜日照荒野，乱山横白云。
到家成远客，访旧指新坟。
战地冤魂语，空村画角闻。
相看皆堕泪，风叶自纷纷。


暂归双溪敝庐

客久断音书，重归感旧居。
魂招征战后，泪似别离初。
鼠穴呼儿塞，蒿园借火锄。
艰难疑去住，敢信是吾庐。


哀族叔汝毅罹兵难

全身无早计，蹈刃复谁怜。
殁后遗书债，生前乏酒钱。
痴儿甘失学，孀母怨长年。
丧乱犹如此，魂归何处边。


早春闻子规

柳条绿未遍，已有子规啼。
春色此中去，行人何处迷。
繁华芳树下，世事竹林西。
向夜含情坐，空潭片月低。


哭妹婿梅起圣

万事君都已，孤坟我独悲。
有生惟卧病，临诀尚留诗。
年弱怜吾妹，啼多抱汝儿。
琼枝折太早，零落竟谁知。


吴季野若金见过因同哭亡友祖洲

乱后几人全，相逢溪水边。
瓢流诗卷去，壁任野藤穿。
聚散成浮梗，存亡逐逝川。
山阳遗宅在，闻笛一潸然。


聂辑五明府晚宴籍山亭

清夜飞凫舄，华灯劝鹤觞。
歌翻白苧曲，坐泛碧荷香。
傲吏亲书卷，秋山入草堂。
从来习池好，倒载兴难忘。


喜遇葛元士

岁晚沧洲卧，怀君未易寻。
三春风雨尽，一径水云深。
老积惊人句，穷坚避世心。
素交离乱后，一醉北山岑。


九日登玉山同沈永清

懒摘篱边菊，还寻溪上山。
当杯万岭出，欹帽两人閒。
寺磬丛篁外，村烟乱水间。
眼看枫叶老，一倍惜离颜。


与王兆京同年宿敬亭

不辨翠微色，秋山红叶重。
褰裳随去鸟，拄杖倚孤松。
人卧半床月，风传万岭钟。
晓攀天际阁，目断白云峰。


重宿句容崇明寺

旧识僧都尽，重来客惘然。
空阶双树老，孤阁一灯悬。
塔隐寒云外，山明夜雪边。
华阳仙洞近，高卧定何年。


醉翁亭（上有古梅，称欧阳公手植。）

水石潺潺处，孤亭叠巘西。
松云阴覆瓦，山霭碧连溪。
古树千年在，娇莺尽日啼。
谁堪同一醉，归路不愁迷。


答杨生俞之

十载论文倦，追随觉尔贤。
分灯消永夜，持粟购残编。
世难安儒术，年荒倚石田。
苦吟吾自癖，莫漫向人传。


顿坊夜发

群动息中夜，劳人思早行。
马嘶乡梦断，月照客床明。
出堡频呼伴，停车各问程。
驰驱今已惯，不敢怨宵征。


将次涿州值烈风

已堕关山泪，那堪行路难。
风回摧戍堡，沙聚没征鞍。
划地龙蛇斗，飞空雨雪寒。
黄尘愁极目，咫尺蔽长安。


慈仁寺松

直欲凌风去，翻从拂地看。
摧残经百折，偃仰郁千盘。
老阅山河变，阴兼日月寒。
支离尔何意，不厌卧长安。


送汪颙若发若下第归江南

怜君兄弟好，射策壮心违。
且酌江头酒，重开竹里扉。
草随征马绿，春与故人归。
旧业阳坡上，朝朝倚翠微。


真定道中

白日孤城闭，黄沙古道迷。
风鸣关塞北，云断海天西。
归路看烽火，生涯信马蹄。
故园杨柳绿，几处早莺啼。


张旭之下第南归

万里成联骑，离亭送独归。
怀才宁失路，忍泪复沾衣。
蓟北柳初发，江南花乱飞。
老亲双健在，调膳及春晖。


晚渡黄河

日落渡黄河，相逢半负戈。
涨泥寻路少，孤店拒人多。
疏凿思前烈，堤防总逝波。
年年沈璧马，无计斫鼋鼍。


兴教寺阁

乱离存古寺，僧少磬声微。
今日高楼坐，正看桐叶飞。
秋阴庭树改，夜雨客心违。
远见江帆影，行人何处归。


七里山寻徐九

谷口逢僧问，山头见尔庐。
编篱门径曲，面圃野堂虚。
半岭存孤寺，诸泉到一渠。
桃源成独往，莫使故人疏。


得邢孟贞书

怜君作客老，转说住家难。
歌岂甘弹铗，狂应厌钓竿。
甲兵天地窄，裋褐雪霜残。
惟有湖中月，年年耐独看。


移居东郭

偶卜城东宅，临流有石台。
潭烟依槛集，山色度溪来。
蚕月桑枝荫，莺时柳叶开。
先人敝庐在，伫望独迟回。


溪涨

溪涨全无岸，沙田又可哀。
舟航浮郡郭，荇藻罥楼台。
过雨重云黑，奔雷动地回。
蛟龙横得意，白日向人来。


乍霁

乍霁众山出，登楼散客愁。
湿云归未尽，剩水断还流。
溪暖衔泥燕，林藏唤雨鸠。
田家忧不细，二麦已无秋。


怀顾与治秣陵

六代衣冠地，风流尽属君。
论交千古士，卧对一江云。
竹馆春阴合，山城夜雨闻。
知音已零落，何事复离群。


入华阳

其一
华阳高百仞，绝顶倦登临。
隔岭通文脊，遥峰接武林。
雨从山半落，日在谷中阴。
却愧苏门啸，空闻鸾凤音。

其二
吾宗卜筑好，村舍遍郊原。
云气人烟乱，墙阴虎迹存。
栽花连栗圃，接水灌茶园。
共有羲皇意，深居可闭门（华阳施氏，烟火连数十里。）。


力疾赴官比部奉别家叔父（辛卯）

抱疴甘伏枕，语别即沾巾。
风雨残春路，关河独去人。
无才安宦拙，宁俭补家贫。
禄养嗟无及，吞声忆二亲。


雨泊芜江

鸠兹烟水地，春尽重淹留。
皎月何时见，孤帆永夜愁。
涨江来楚蜀，寒雨动林丘。
谢朓青山近，凄凄暮草秋。


张来初吏部园林

平子归田早，于湖傍碧岑。
栏花闻竹外，浦树落庭阴。
杖屦天门健，文章楚水深。
相怜赠香草，别后故人心。


怀侯韩振蓝山

贫苦日相共，宦游天一涯。
有官真似水，无梦不还家。
五岭来山瘴，孤城接塞笳。
别离春已暮，多恐鬓将华。


江口三昧庵（时泊兵艘，僧皆闭门。）

日日旅愁新，寻幽及暮春。
老僧留过客，芳草伴閒人。
战舰徵兵日，文园抱病身。
江山连杖屦，不厌往来频。


鹫峰寺寓

曲径秦淮畔，精庐鹫岭间。
夕阳沈积霭，空翠见前山。
无事客疏放，能诗僧往还。
青溪好明月，夜夜照松关。


淳湖寻邢景之

四海倦游后，还疑汎爱非。
寸心如落木，逢尔复春晖。
移榻连蔬圃，烹鱼出钓矶。
清欢成信宿，不是醉忘归。


河上逢人归故乡

闻语忽沾裳，知君是故乡。
舟中频换月，水上易为霜。
山过淮南远，天随蓟北长。
裁书尊酒畔，分手恨河梁。


舟晓

晓梦乡关里，俄惊鼓棹时。
鸡鸣知市近，岸转觉舟移。
云树分曦早，江村出雾迟。
钓船鱼唤买，恰称及晨炊。


登张秋戊己山

渚岸一峰出，林端万木齐。
荒台临埤堄，古庙锁蒿藜。
地阔河流细，天长岱岳低。
夕阳催客下，野水乱东西。


月下有怀赋得沿月棹歌还

月明无近远，一见即沉吟。
况值孤舟夕，难为游子心。
清光连极浦，逸响激空林。
此夜思君意，江流孰浅深。


夜值西曹

吏散秋官署，更阑夜气清。
疏帘寒烛影，急柝乱砧声。
露下圜扉湿，天高贯索明。
平反谁执法，竟夕独含情。


郭汉翀庶常改官给谏

久作金门客，重闻宠命新。
然藜犹昨夜，补衮属兹辰。
地接龙光近，心悲雁户贫。
圣朝方纳谏，不必惮批鳞。


出都忆同寓诸故人

燕台同作客，风雨对衔杯。
话及故乡好，心知别路催。
关山孤夜月，仆马散秋莱。
北雁能为伴，南飞几日回。


使过阳信抱关无吏诸生数辈出尊簋曰吾辈皆诵习先生文章毋庸驿吏也留诗赠之

吏已绝逢迎，人犹识姓名。
驱车周四牡，供帐鲁诸生。
野馆秋云入，荒城昼柝鸣。
艰难看逆旅，一饭重含情。


田芳伯同余南旋至淮上别

芳伯失职，久客京师，乡人传为死矣。

千里同袍子，分为行路人。
乡书断京国，旅食老风尘。
身在妻孥哭，途穷僮仆嗔。
君过漂母庙，拜手荐江蘋。


淮口舟夜

风便不能发，柝声连夜长。
关河迷去住，鸥鹭得行藏。
烟尽初冬月，天寒未晓霜。
莼鲈乡路近，客思倍难忘。


真州荣园

其一
叠石郁嵯峨，苍茫气象多。
高低成洞穴，庭墄俯山河。
巢集临江鹤，花生带雪柯。
向来歌舞地，长卧老藤萝。

其二
岁月为园尽，天然事事工。
亭台入云表，户牖绝雷同。
片石千金得，三江一涧通。
平生丘壑意，浩荡对花丛⑴。
⑴ 主人营此园数十年，尝以千金置一石。


哭梅雨吉

雨吉死，余哭之泪尽，欲作挽诗，数以哀废。壬辰春，舟过楚中，读圣俞先生集，忽忆雨吉奇才，惜其夭而未成，又平生交最欢，不自知其泪渗渗也。其妻陈氏年三十，抱遗孤称未亡人已十年矣，千古肠断岂独阮元瑜寡妇哉！且督其孤甚严，必能世其学，乃为诗寄其兄子先、子翔，使焚之于墓，或椟而藏之。（顾青翎按：序据《使粤纪行》补）
独负才无敌，为君兄弟难。
前生定长吉，后死倘都官。
玉树人间尽，青衫地下寒。
空流嫠妇泪，坟土不曾乾。


闻刘润伯捷武闱

王粲从军日，班生掷笔初。
应为万人敌，莫负十年书。
日月烽烟蔽，江山战垒馀。
儒冠真寂寞，跃马定何如。


赤壁

乱石寒烟路，千年人自游。
崚嶒存赤岸，虚白俯沧洲。
百战亭台尽，三春江汉愁。
谁怜词赋客，今古一孤舟。


登江夏洪山寺塔（时官军方南征。）

峰头开古寺，塔下俯浮云。
山势龟蛇斗，江流沔汉分。
柳荒陶侃庙，风竞伏波军。
南望湖光白，鸿归度夕曛。
按：本集


泊嘉鱼（有赤壁，是周瑜破曹操处。）

涛翻天地合，向夕早维舟。
江月人难夜，津亭风易秋。
危岩寻赤壁，春水没芳洲。
欲问渔家路，沧波自北流。


二乔墓

铜雀台遗恨，巴陵冢尚留。
君臣分艳质，吴楚一荒丘。
花落春云暗，猿啼暮雨愁。
湘江有神女，应共弄珠游。


望君山

上有轩辕铸鼎台，秦皇过此，舟几覆。

孤屿凌天险，沧波绕翠微。
四时芳草暗，万古白云飞。
轩帝台应在，秦皇事已非。
欲寻方竹杖，仙路隔危矶。


湘夫人祠

帝子苍梧望，荒祠楚水湄。
湘云摇佩带，岳雨送旌旗。
夜静鱼龙入，情深草木知。
维舟寻往迹，春藓没残碑。


自浔阳至长沙舟中杂咏

其一
狂歌多楚调，宜入楚乡游。
水阔蛟宫险，林深虎穴稠。
楼船驰使节，箫鼓杂巴讴。
春色来何远，青青杜若洲。

其二
秫贱偏无酒，愁来少醉眠。
荒村依岸曲，古庙立山巅。
水驿舟为骑，鱼乡网是田。
石尤风太数，搔首郢门烟。

其三
地荒津吏远，吟坐野云昏。
戍垒颓沙岸，渔矶倚树根。
鸿归方抚瑟，鲂跃正开尊。
江汉骚魂在，休教听夜猿。


自浔阳至长沙舟中杂咏 其四

极目平沙阔，云归静不兴。
山明开猎烧，水暗覆渔罾。
浦寺僧孤立，崖亭鸟独登。
偶逢高处泊，回首望金陵。

其五
可怪春江远，沙堤少绿杨。
暖催蛙鼓急，晴放燕泥香。
峭峡惊帆转，游丝惹袖长。
忽闻寒食近，不雨亦沾裳。

其六
鼓枻随渔父，乘槎老客星。
莺声花屿暖，龙气雨潭腥。
波绿澄湘浦，天青合洞庭⑴。
谁知鱼子饭，绝胜五侯鲭。
⑴ 作者眉批：近阅明诗，有「山青入洞庭」之句，可见古今同睽，再易一「合」字，似胜。

其七
野鹤偏知雨，篙人自唤风。
云开七泽尽，春涨五溪通。
横海楼船远，征蛮刍饷穷。
泊舟时夜警，卧倚宝刀雄。

其八
桑烟初袅日，谷雨欲濛时。
少妇看杨柳，征人采蕨蓠。
云岚春自媚，沧海世频移。
抱瓮忘机叟，能无战伐悲。

其九
翠竹似松杉，苍苍隐洞岩。
开篷过水市，欹案趁风帆。
云自青莎出，鱼从白鸟衔。
瘴江惊早热，二月脱春衫。

其十
畏路天垂尽，湘南去路遥。
鲛人登贾舶，山鬼避星轺。
贾傅魂空吊，灵均恨未消。
羁栖卑湿地，故国果云霄。


滩舟即事

湘潭至衡山数十滩，石潜水底，例以土人曳小舟前导，舟曰「引洪」，人曰「滩子」。
溯尽湖湘险，衡山路更难。
引洪舟一叶，穿石水千盘。
人没龙湫得，岩侵猺洞看。
经旬行百里，岳雨暮春寒。


花药山相传何仙姑采药处

杖策寻仙迹，乘春醉羽觞。
药垆青嶂远，环佩白云长。
巢鹳依山寺，林花发野棠。
孤亭面衡岳，北望正苍苍。


排山驿

山外无平地，岩中有宿云。
生猺安鼠穴，猛虎杂人群。
日出蛮烟暗，天低瘴岭分。
艰难经丧乱，吹角更堪闻。


永州南数十里夹路皆古松

何代松林古，婆娑拥道周。
鬼神深窟宅，烟雨蔽山丘。
白鹤一群老，清阴百里秋。
眼看遭剪伐，劫火几时休。


经王公岭白云庵

峻岭留精舍，危亭半夕阳。
瘴云官路湿，春草寺门荒。
飞矢散猿队，鸣铙驱虎伥。
凭高聊极目，粤岭一何长。


全州道中

其一
驿路入樵径，森森古树中。
异香群卉杂，深翠众山同。
滴幰藤花雨，吹衣松叶风。
春光将客意，万里去无穷。

其二
途雨行无次，孤村烽火馀。
山厨连马枥，官舍夺僧居。
树古偏供爨，人稀废趁墟。
东西看麦垄，寡妇把犁锄。


昭江别周汲庵副使

天末故人见，尊前乡语多。
看山晴共出，乘月夜相过。
猺户能输布，蛮方罢枕戈。
龙门驿畔路，分手恨沧波。


发昭潭

瘴路已深入，蛮江更独行。
摇摇逐峰影，飒飒随滩声。
涧壑蛟涎出，衣裳蜃气生。
戈船思汉将，从此向南征。


昭江夜泊

惊涛自风雨，树杪复飞泉。
万籁集清夜，孤舟浮绿烟。
梦归乡路怯，客病榜人怜。
明发苍梧近，应看下跕鸢。


次答沈梧州送别

别绪不可理，茫茫失所思。
断篷吹更远，疲马策难驰。
脱赠平生意，殷勤去后期。
三湘风雨夜，应有梦君时。


端江旅兴

其一
江泊依榕树，幽寻过竹梁。
雨来山乍白，日落水全黄。
横浦戍楼迥，缘溪村巷长。
霅中风土似，少妇有提筐。

其二
远游多病后，独步落花时。
野艇收鱼子，溪虫哺鸭儿。
披榛茉莉出，夹道荔枝垂。
信美长为客，茫茫故国思。


端州赠别沈止岳少参

东游非汗漫，强半为君来。
砚试端江石，尊移越海台。
干戈蛮洞洗，日月瘴乡开。
惜别仍留句，谁知沈约才。


五日东筦王句重明府宴津亭

天南初罢战，彩鹢到江城。
荔子乘舟摘，蒲觞带雨倾。
亲交佳节会，儿女故园情。
莫忆怀沙事，愁云海畔生。


溯昭江雷霹滩怀尹蓂阶太守

滩声雷雨内，天险夺龙门。
峡束水斜立，涛驱石尽奔。
浪江生白发，乌鹊报黄昏。
咫尺美人隔，孤帆不可论。


南华山寺

祖衣留岭外，古刹面沧洲。
地阔岩扉绿，松高塔院秋。
荒台过虎迹，灵瀑吼龙湫。
谁识曹溪意，年年水自流。


大庾岭

峭壁何年凿，炎洲此路开。
门容一骑入，人度万山来。
南北各回首，干戈更筑台。
蓬蒿行处满，漫说岭头梅。


十八滩

人老三秋后，舟临十八滩。
落帆循石罅，解缆趁江湍。
久霁衣裳湿，重云灯火寒。
柝声连鼓角，无梦到渔竿。


中秋夜泊樟树镇（时初脱粤西之难。）

又是中秋夜，三年客里过。
影孤彭蠡雁，路绕洞庭波。
乡信逢人问，羁魂在水多。
故山有明月，好与照藤萝。


雨宿三叠泉下凌云舍

竹屋住云根，苍岩带雨痕。
燎衣当茗灶，移石楗柴门。
泉响千林动，峰开五老尊。
来朝攀绝顶，俯仰尽乾坤。


九日庐山寻瀑布绝顶处

去开先寺数里，登文殊塔，泉出趾下。

良辰采岩菊，振策入寒烟。
独倚层峰塔，回看百丈泉。
奔雷翻绝壁，晴雪下高天。
客到都无语，苍茫落照前。


黄岩寺（在双剑峰下，瀑布泉上。）

山中谁说法，双剑化为峰。
寺倚悬岩石，泉飞半岭松。
香台鸣野鹤，瓦钵贮潭龙。
欲觅林间洞，云深谷口封。


孟贞病寓草阁

契阔能相就，粗疏愧主人。
天风吹短榻，厨饭煮劳薪。
坐语从深夜，相看各病身。
几时抛药饵，一醉纪家春（宣城纪叟善酿，见李太白诗。）。


人日泾川

人日日初晴，春风昨夜生。
野梅谁早折，冻土又新耕。
馀雪涓涓白，流澌瑟瑟鸣。
琴溪闻控鲤，驻马一含情。


泾川大安寺

作客必投寺，居然一老僧。
春光门外水，夕梵雨中灯。
驯鸽自来去，閒心减爱憎。
西峰晴更绿，梦已到崚嶒。


留别施元引学博

青毡偏好客，白雪更知音。
竹叶时相饷，桃花日共寻。
晴山开木末，驯鹿卧庭阴。
良会难为别，沧江去路深。


偶过郑扶九看牡丹（地有葛洪丹井、琴高药渣鱼。）

名园连客舍，高士复閒居。
春尽芳菲里，天晴烂熳初。
试茶丹井水，入馔药渣鱼。
随意此终日，狂歌野兴疏。


登幕山同左稚姜（山故左难当驻兵处。）

春送登临眼，山留（一作高）战伐名。
寺门衔极浦，杯底见孤城。
世定英雄伏（一作古树旌旂色），林閒麋鹿行（一作奔涛铁骑声）。
凭君询旧垒，指点暮云平。


悼梅母赵太君（时被火厄。）

令德宜彤管，魂销撤帨时。
祝融迎玉佩，风伯导灵旗。
此去骖鸾急，重来化鹤迟。
贤愚同一烬，千古共凄其。


为蔡大美悼令子须才

令子趋庭好，高堂永诀难。
问寒留夜火，负米进晨餐。
苦学青箱在，多愁玉树残。
尚馀窗外竹，刻遍翠琅玕。


北楼对雪

瓦雪斜侵枕，溪风迥入楼。
关山迷老马，江汉失孤舟。
树白云俱敛，天垂水不流。
因怜稻粱雁，无路觅汀洲。


过閒云庵（圣俞诗「风雷双羊路」即此。）

幽人频出郭，野寺已深山。
路近双羊古，心知独鸟閒。
晴烟含竹坞，冬日煖柴关。
尚想高僧去，孤云不可攀。


旌阳寺舍

一月宿精舍，坐看芳草生。
归心知物换，客感对僧平。
山市春蔬俭，溪春夜火明。
劳劳频转侧，惭负晓钟声。


隐龙方氏义井

山润长疑雨，千家旧井存。
疏泉通地肺，倒海泻云根。
饮酌人皆寿，冰霜气益温。
灌园逢野老，啸傲倚柴门。


觉今园题主人壁

作客频年事，荒园半亩閒。
栽花多让竹，临沼忽看山。
檐雨穿帘入，林莺拂座还。
谁怜为物役，春日望乡关。


许湛明白岳读书处曰翠微天

平生爱丘壑，抱影栖翠微。
山鬼借藜火，神猿敲洞扉。
月来高树白，钟响乱云飞。
他日下岩去，人从天际归。


饶景玉雪庵

尔住画图内，春莺时往还。
丹青送风雨，庭户入溪山。
花落径难境，客多心自閒。
相携练水上，杨柳醉同攀。


海阳汪氏园

客园多茂树，林影似吾庐。
地暖春尝果，朋来夜剪蔬。
开轩散鸥鹜，绕槛吐芙蕖。
归计翻无定，山妻懒报书。


歙浦别吴匡从翰林

分辔燕台后，相逢是故乡。
寻春同策杖，惜别屡移觞。
四月啼莺老，千山落日黄。
金门方待诏，何处共林塘。


弘济寺登大士阁（寺门有桫椤树。）

寺倚寒江石，天衔水国秋。
悬岩千叶覆，危阁一拳浮。
日冷（一作云暗）桫椤树，帆归芦荻洲。
游人头白尽（一作老僧閒洗钵），不改暮潮流（一作高卧碧峰头）。


天逸阁追悼朗三

阁中人已去，三径未全荒。
旧句看题壁，残书积满床。
乱藤穿瓦裂，老桧逐年长。
不用闻邻笛，愁来自断肠。


怀蔡大美江行戏柬

作客归无计，应知梦草堂。
浮名驱策远，小妇别离长。
江路多春雨，山村易夕阳。
牡丹开太早，不及共君觞。


钱圣月重至宛陵有纪年诗

记昔论文处，寒云落敬亭。
人惊乱后在，山比别时青。
甲子存诗史，沧洲剩客星。
十年一尊酒，判醉不须醒。


禾塘麻天为宅

孤村百战后，多难尚安居。
旧阁颓秋雨，名园种野蔬。
存亡双眼泪，家世一床书。
酒尽难言别，惭予友道疏。


西涧值葛元士

乱来欢聚少，祗讶髻毛苍。
懒性耽林壑，生涯倚稻粱。
身閒牛自饭，溪近蟹先尝。
倘遂幽栖志，扁舟问草堂。


响山临眺同诸子有怀杓司

城南山在望，将老始登临。
路断渔樵迹，潭空鸟雀音。
浦沙春涨落，村树晚烟深。
忽念幽栖客，沧洲不可寻。


次吴兴

轻舟乘晓发，百里不知遥。
绿水分村巷，黄鱼出板桥。
蚕成桑叶尽，溪暗橘花飘。
卖酒垆边泊，高楼何处箫。


昭庆寺赠心公

西泠才系艇，到即叩君庐。
曲径钟声细，空堂竹影疏。
交能宽白社，禅不废儒书。
阶下莓苔净，无劳更扫除。


登会稽郡阁

郡阁倚崔嵬，千重黛色开。
山留神禹穴，地拥越王台。
挂海孤虹远，横云列岫来。
坐看生羽翼，飞梦到天台。


家长野太守招游曹山及吼山

其一
石断忽成溪，悬岩阴复低。
登台迷上下，浮艇失东西。
绝壁鱼龙气，危藤鹤鹳栖。
使君幽兴极，攀尽白云梯。

其二
叠巘何缘吼，看山俨在湖。
僧扉穿古洞，云石溅明珠（山有云石泉。）。
天地悲开凿，林峦入有无。
风流思太史，把臂尚堪呼（僧寺故陶石篑先生别业。）。


白鱼潭寻张桐君及其兄木弟南士

潭上高人宅，藤萝阴覆墙。
就凉从席地，临水复移觞。
信宿欢难尽，穷愁懒不妨。
瓠鱼怜极小，滋味喜初尝（鱼形如瓠子，故名。）。


柯亭

荒亭何处是，斜日下秋阴。
过客犹寻竹，前贤旧赏音。
人烟梅市白，山色剡溪深。
长笛从君听，风吹疏树林。


梅山（子真隐此，有炼丹泉。）

遁迹闻吴市，声名占越山。
幽寻不惮远，高卧岂知还。
海色登峰见，江云入袖閒。
惟馀炼丹井，积冷照人间。


赠雍头陀（陆雍之自称雍头陀。）

远公才一至，令我庖厨清。
对酒惟挥麈，画龙愁点睛。
澄湖白鸟浴，碧树阴霞生。
日暮倚高阁，狂歌遗世情。


天衣寺同景玉桐君

其一
有舞松一株，相传晋人所植。又有双带泉。

招提秦望麓，绝胜虎溪头。
石径一松古，山堂六月秋。
僧繇残画没，北海断碑留。
双带门前水，依依不肯流。

其二
北海书何在，僧繇画已空。
竹深晴蔽日，泉响夜兼风。
舍宅思玄度，逃禅问远公。
淹留便成宿，月出万山东。

其三
远山齐木杪，一带晚烟横。
月照竹林早，露从衣袂生。
云中孤塔隐，峰顶怪禽鸣。
偶借支公榻，萧然梦亦清。


寄胡新昌海若时见招游南明山

故人真薄宦，念我复如何。
书到西陵渡，情深剡水波。
地偏容客少，邑小得山多。
遥忆沃洲路，惟应支遁过。


山阴即目

雨后鉴湖绿，山川尽可怜。
四时皆笋候，万井各溪边。
傍槛多垂柳，当门试采莲。
还闻歌管乱，处处木兰船。


乘兴出郭再过南华山馆同雏隐限韵柬登子

其一
水落莎迎楫，藤高花覆床。
不须河朔饮，转爱瀼西庄。
禾黍秋原秀，池台午树凉。
芰荷香渐老，斟酌葺为裳。

其二
曲坞连樵径，南山倚石屏。
墙围一水白，亭挟百峰青。
去住同渔父，行藏自客星。
田家尊酒在，吟罢醉难醒。

其三
主人能扫径，客到每无期。
树老阴连水，花多夏满枝。
兰（一作莲）舟溪女棹，菰米野童炊。
吾意閒来往，林昏归未迟。


姜桐音见过千峰阁有赠

其一
看君年独少，名已重相如。
桐叶凉深坞，荷香满后渠。
有怀时鼓棹，无梦到乘车。
欲尽探奇兴，应窥宛委书。

其二
高阁横霄汉，閒云时往还。
同倾天际酒，坐俯越中山。
禹穴邻书屋，耶溪到竹关。
少年吟太苦，早晚鬓毛斑。


剡中罗星亭

剡曲晓冥冥，溪边千仞亭。
潮声连舜水，峰影识金庭。
山郭人烟白，河桥雨树青。
楼头今夜望，何处少微星（用戴逵居剡时月犯少微星事。）。


旅中七夕

先慈讳日，先君子有「天上桥成日，人间弦断时」之句。

莫说双星会，徒添两泪流。
生来悲陟屺，客久恨登楼。
江树乌啼夜，山城虫响秋。
重怜隔丘垄，无路哭松楸。


祁氏寓园（有池通鉴湖，是祁中丞自沈处。）

别墅高人意，苍岩照碧浔。
池穿鉴湖曲，云合会稽深。
灌木吟晴日，荒台背夕阴。
芙蓉秋水绿，犹见汨罗心。


酬梅八丈子翔见寄

东溪清百折，经岁未相寻。
远树暮云合，孤村芳草深。
醉看渔绿浦，春忆杖遥岑。
忽觉伤离别，梅花落满林。


别山阴息柯亭时桂花初发

秋深方鼓棹，临发复登台。
题字满书屋，流云上酒杯。
人当风雨散，花到别离开。
丛桂能招隐，淮南客再来。


三江闸

太守汤公绍恩，按列宿置二十八洞，绍人祠之。旧有三江卫兵，防海寇，今废。

驱石截天堑，汤公旧泽长。
白虹垂欲动，列宿俨成行。
井灶鱼盐集，焄蒿俎豆香。
还应存古戍，莫待海波扬。


九日同安又舟泊采石

九日逢晴日，离人得故人。
山亭同酒盏，水市脍江鳞。
捉月千秋事，扬舲万里身。
悬岩丛菊细，偏听客愁新。


九华山东岩（旁有天柱峰，王文成尝燕坐东岩。）

山到东岩好，横开翡翠屏。
招提含宿雨，洞壁倚寒星。
杖底千峰小，烟中九子青。
昔人曾燕坐，天柱一荒亭。


秋浦寻刘舆父不值

壮士祗为客，自然成白头。
正伤迟暮眼，重起别离愁。
竹断城边路，江平天际舟。
看君读书处，风叶一庭秋。


承恩寺怀吴见末

往同寺寓，有《夜怀孟贞作》，今孟贞墓木拱矣。

寺阁清光满，论诗忆共君。
阶前馀白露，天末去孤云。
薄宦何时达，高歌不可闻。
应怜石湖叟，秋草没荒坟。


送李近士归豫章

残腊别逡巡，到家应早春。
隔年休改鬓，将母敢言贫。
山月随征棹，江梅傍钓纶。
谁知宦游子，羡尔独归人。


江宁重别顾与治（顾有田濒海，岁荐漂没。）

其一
屡会真难得，相逢几日閒。
薄田沧海畔，羸马鼓鼙间。
寒共僧庐酒，贫摧国士颜。
坐看怀抱尽，好为买青山。

其二
声名空烂熳，生计苦依违。
旧作多焚草，贫游却掩扉。
浣花存小筑，桃叶自渔矶。
见说淮阴去，王孙何处归。


送高念侣同年之官岭南

久别羊城路，因君忆旧游。
瘴来诸岭夕，雨急百蛮秋。
卉服迎旌节，乡心满驿楼。
明年还北阙，莫向日南愁。


酒间赠仓部范正

范尝解俸婚杜于皇，刻邢孟贞遗集。

江干烽火际，忼慨尽君觞。
握手无多语，中心自不忘。
贫交存杜甫，遗草问襄阳。
别后相思剧，缄诗寄一囊。


江浦逢立春

客路从兹去，愁边春故来。
一天残雪在，几处早梅开。
粉署官何补，车尘老暗催。
年华与乡思，怅望独登台。


元夕过朱澹子侍御

今夕人皆醉，情深是此筵。
相怜飞动意，不记别离年。
漏静孤城外，天寒沧海边。
从君看积雪，月出倍婵娟。


宝应酬朱周桢

看君非泛爱，一晤尽平生。
永夜春灯静，空阶霁雪明。
壮年诗律老，在野史书成。
酌罢射阳酒，愁闻征马鸣。


书海州邮舍

马耳峰前路，孤篷独往还。
沧洲无野鹤（地故产鹤。），城郭是空山。
骤雨停征辔，惊沙损客颜。
犹传望鲁处，怀古怅难攀（海滨有孔望山，传是孔子望鲁处。）。


久不得侯韩振蓝山消息

罢官已隔岁，归计竟如何。
战地豺狼逼，天涯魑魅多。
时违甘放逐，亲老恨蹉跎。
望远魂无定，摇摇楚水波。


都下葺邸舍

其一
借屋宁须葺，栖迟作计难。
空庭留月入，独客畏春寒。
丘壑遥怜我，蓬茅不碍官。
鹪鹩吾有赋，醉里避人看。

其二
拙宦容高枕，骚歌拟卜居。
官犹是长物，室岂定吾庐。
短榻频留客，空斋半积书。
往来车马数，谁念病相如。


学士方坦庵先生夜集月下（先一夕月食，至是更皎。）

开径宽来往，看云自卷舒。
偶成河朔饮，真似瀼西居。
影静空明里，光添剥蚀馀。
转怜今夜好，清话满樵渔。


简何省斋中允（时悼亡，作《蝶梦》诗。）

中允还高卧，凉风此夕秋。
情多那免病，年少岂应愁。
家自夔龙后，身从日月游。
祗疑荀奉倩，不得比庄周。


送吴见末之闽

为郎兼比舍，不复叹知稀。
如我两人癖，那堪万里违。
诗工能用拙，官老独忘机。
欲作随阳雁，南征伴尔飞。


季介华同年遗番舶锦褥

日南遗锦褥，珍重胜兼金。
祗欲存方物，非关厌布衾。
双文蛮女绣，万里故人心。
却藉乌皮几，光辉烂素琴。


天坛寻吴右舟

不因高士住，那得到郊坛。
露气晓堂静，松声夏簟寒。
僧閒归物外，山远出林端。
却羡新秋月，抱琴君独弹。


右舟座中限盐字（道士酿药酒。）

满座纷书帙，疏花影竹帘。
呼童具鸡黍，随意点齑盐。
曳杖星云近，论文甲乙严。
香醪兼药物，醉后几回添。


坐坛松下

幽兴不择地，坐来亭午凉。
微飔人语寂，斜照阁阴长。
白昼传笙鹤，清秋散雪霜。
去天惟尺五，徙倚问苍苍。


京邸与刘润伯饮时刘四十初度

其一
诙谐同总角，富贵莫相忘。
今日官皆冷，秋风鬓欲苍。
帝乡成岁月，客路感行藏。
何似家园好，临溪累百觞。

其二
斗酒勿辞醉，新诗为尔吟。
星霜两岁长，松菊百年心。
好武才何健，论文兴不禁。
比邻相待老，同傍玉山岑。


怀草阁

溪上百寻阁，城头叠嶂山。
捲帘当杳霭，高枕过潺湲。
烟月白无际，霜枫丹照颜。
向来閒徙倚，长啸出人间。


寄云中汪涵夫郡丞（汪家白门。）

昔作沧江客，官临紫塞隅。
云中鼙鼓接，关外雁鸿孤。
砂砾晨飞面，冰霜秋在须。
君听羌笛夜，应忆白门乌。


过王藉茅内翰观觉斯宗伯墨迹

声名中秘旧，阀阅洛阳尊。
羲献书无敌，谈迁史并存。
论才挥玉麈，立马倒金樽。
忽动莼鲈兴，风尘向夕昏。


送彭燕又归云间（时江南以海氛戒严。）

穷交难聚首，住久见仍稀。
老恨秋蓬转，愁看独雁归。
冰霜沾旅鬓，鼙鼓到渔矶。
祗觉江南好，无劳叹掩扉。


得与治书言江田累剧病卧京口

惊心千里札，只作数行啼。
破产归流水，残生废杖藜。
穷偏婴物役，老更逐羁栖。
恻恻怀空切，关河望眼迷。


送孙衣月检讨归武进

其一
时以词臣建言，自请为武进县令，被谪。

抗疏原非职，艰难独此衷。
危言成石画，直性耻雷同。
俞咈恩皆重，行藏道不穷。
看君拂衣去，浩荡五湖中。

其二
疾俗真成病，疏狂敢望恩。
义难忘蔀屋，官反薄金门。
词赋收吾党，江湖念至尊。
他年宣室召，忼慨更堪论。


送方邵村同年恤刑楚粤

其一
旧曾游楚粤，送子倍关心。
绝塞干戈满，孤城瘴疠侵。
乱离人命贱，赦宥国恩深。
若听哀猿叫，无劳沾客襟。

其二
七星岩险绝，杖策会须攀。
路傍青冥去，人从霄汉还。
香风怜桂岭，图画见君山。
泼墨堪乘兴，仙槎几日閒。


题曹子顾编修陆舫

开径迟佳客，摊书闭竹关。
繁花深绕座，独鸟远还山。
丘壑风尘里，登临庭户间。
浮沉金马意，白日向人閒。


送吴阆中瑶如（滕王营建宫室，谓之阆苑。）

万里巴西路，孤鸿雨雪天。
荒城看木落，危栈入云悬。
阆苑蛮烟里，琴堂画角边。
长卿行谕蜀，消息报幽燕。


萤火

埋照亦何恨，荧荧到夕扉。
傍林沾雨重，穿幔向人飞。
暗觉星河动，寒疑石火微。
夜阑明月尽，见尔倍清辉。


燕邸秋雨

秋雨今年数，天寒渐作冰。
崩垣嘶枥马，湿翅恼鞲鹰。
亲旧离将老，山园归未能。
翻书从永夜，耿耿对疏灯。


送许菊溪通政按察江南

节使外台尊，风流近侍存。
须令执法地，益见圣朝恩。
六代供词翰，三山入酒樽。
南行漫回首，早晚又金门。


王藉茅宅同杨犹龙张谯明晚坐（时盆榴一实如拳，摘以佐洒。）

并马过从数，情深尊酒亲。
开轩迟好月，摘果为嘉宾。
艺苑悲歌日，金门澹荡人。
不愁分手迫，相隔止西邻。


人日

旅鬓逢人日，轻寒散帝城。
条风仙掌动，春水御沟生。
身世牵缨冕，山河阻甲兵。
不须吹玉笛，杨柳正关情。


王兰陔奉使江南便道省觐

驿路草芳菲，星轺出帝畿。
羡君持节去，却是故乡归。
舟楫蟂矶过，江潭子鲚肥。
登堂花烂熳，正映老莱衣。


蓟门

蓟门风当雨，风定是初晴。
北阙云中迥，西山马上明。
长杨春出猎，细柳暮移营。
儒术惭疏阔，为郎白发生。


京邸诸公晚集

高阁春风夜，华灯照客时。
官僚半扬马，酒坐共文辞。
梦绕梅花屋，山閒桂树枝。
何年一攀折，京洛赠相思。


始得淳儿书

怜渠七岁病，才作数行书。
字喜无鱼鲁，情知问起居。
齑盐贫自好，药饵瘦何如。
犹忆离家日，当门牵我裾。


送黄鸥湄宫詹之任楚辖

睿虑方南顾，雄藩领上游。
滇黔荒服控，财赋旧臣谋。
极浦江蓠绿，连天汉水流。
持筹倘暇日，一问庾公楼。


何生伯还南陵

春谷城边路，三年梦渺茫。
送君折杨柳，挥手见江乡。
鱼鸟依人近，荷蕖满县香。
尘缨良可濯，切莫负沧浪。


送罗渐逵宰宜阳（即召伯甘棠地。）

劳劳频送客，送子怅如何。
女几晴云散，黄河春水波。
岁登轻井税，地僻好弦歌。
召伯甘棠在，应知惠政多。


再过刘何实看海棠

朝朝连骑出，频为看花来。
不雨延春色，当窗照酒杯。
种知燕地少，节后故园开。
烂熳今如许，还堪醉几回。


迟张山人大风不至

春晚燕山月，开樽独倚楼。
故人游汗漫，何处复淹留。
车马生交态，莺花异故丘。
情知即见面，竟夕起离愁。


送朱山晖备兵朔方

持节临边郡，论文旧石渠。
即看千骑出，仍载五车书。
天阔戍烟断，春寒关树疏。
朔方畿辅地，挥手莫踌躇。


怀方邵村使湖南

水国春方涨，扁舟去渺然。
波平岳麓寺，天入洞庭船。
下濑征蛮地，长沙吊屈篇。
劳臣有王事，郢曲几时传。


同舍诸公叹庭树无巢

蔽芾疑棠树，阴森似柏台。
如何爽鸠署，无复鹊巢来。
日月寒还照，风霜昼未开。
谁怜鸾鹤在，三匝转徘徊。


刘相国夜酌菊花下时方学士坦庵先生在坐

花近入杯香，灯残报夜长。
清欢薄丝竹，馀论及篇章。
独鹤从窥幔，高槐不受霜。
坐中兼老友，款款话难忘。


来青轩

好是香山寺，东轩旧迹稀。
轻阴疏雨散，远色万峰归。
宸翰留丹壁，灵泉满翠微。
先朝游幸地，只有暮云飞。


送陆处实进士教授宛陵

知子平原后，怀才与世疏。
心轻虎观席，手著龙门书。
纵饮贫长醉，择官閒有馀。
扁舟宛溪去，一为问吾庐。


顾介石左迁关中藩幕

久雨迟郊饯，心知别路难。
冲泥频驻马，去国勉加餐。
华岳烟霄迥，函关风日寒。
到时饶感慨，地是古长安。


送秦广德石林（时言及建平袁开甫先辈。）

五马莫踟蹰，春云满客途。
川原入桐汭，风俗近姑苏。
田税蚕桑足，衙斋鱼鸟俱。
北山有耆旧，还肯式庐无。


程幼洪庶常教授吴门

其一
一时台馆散，去国且扁舟。
好卜五湖宅，何殊万户侯。
名都赋吴会，文学本言游。
别后清秋月，知君坐虎丘。

其二
苦吟君好我，唱和未从容。
分手始多恨，同心何大慵。
名留石渠阁，家近莲华峰。
去去且为乐，江天云万重。


送王挺生令荔波

秋色满平津，征帆去苦辛。
一身烽火地，万里瘴江人。
野阔天无雁，城荒洞有民。
分符到殊俗，努力是王臣。


怀张天游客兰阳（张所居名白鱼潭。）

黄河冰几度，客舍复离居。
少妇真提瓮，高堂独倚闾。
蝉声经雨歇，槲叶向秋疏。
何日成归计，宁亲馔白鱼。


送董玉虬行人使延绥

乍见难为别，深秋况远行。
霜前催客思，关外问王程。
玉节黄云护，星轺画角鸣。
请君歌出塞，莫动故园情。


报国寺送客因登毗卢阁

别筵人已散，乘兴阁重游。
风日开亭午，园林报早秋。
层轩栖鸽遍，危槛断云留。
谁送尘中眼，凭虚到十洲。


吴圣飞携酒见过京邸不值

君来自可坐，何必主人还。
良会十年少，旧游双鬓斑。
况当携斗酒，正好话家山。
笑我缘何出，官贫亦未閒。


题汪文岫饶景玉联舟对月图

飘泊是何夕，苍苍芦荻洲。
双帆争挂月，孤影对临流。
衣薄沾宵露，沙喧起宿鸥。
江天今在目，吾梦亦同游。


送景玉入浙

此去山川好，春光换柳条。
衣沾天目雨，席挂海门潮。
问讯多词客，登临逐野樵。
若教游兴剧，莫惮赤城遥。


送张旭源刺邠州

其一
江南倦游子，五马去西秦。
霜雪驱驰路，关山离别人。
地偏稀过客，禄薄逮双亲。
捧檄知君喜，晨昏爱此身。

其二
闻说公刘地，相沿旧俗同。
人家高堡上，雉堞半山中。
衣食从民朴，征徭倚岁丰。
心閒能卧治，诗好继豳风。


雪后大名旅怀

乍霁川原冻，朔风寒倍增。
暮禽饥啄木，疲马渴衔冰。
大陆云千叠，恒山雪万层。
翻思岩谷里，曝背有閒僧。


舟泊沧州登毗卢庵（唐高适沧州人。）

僧庐依断岸，物色占沧州。
平野兼葭暮，虚堂松菊秋。
天风催解缆，客眼倦登楼。
借问高常侍，何人识故丘。


署中双鹤

风尘非尔地，住久暂忘机。
啄案翻书帙，窥轩衔客衣。
长鸣寒月下，共望白云飞。
会有凌霄翮，沧江他日归。


东郡道中

马蹴黄尘起，人行积雾中。
寒天无过雁，近海动悲风。
战地千年苦，平原四面同。
客心当落日，极目见飞蓬。


雪夜怀家叔南归

独归人自老，岁晚雪中行。
山绕蒙阴麓，江寒楚客程。
野狐蹲断岸，沙雁宿空城。
不寐知今夕，惟应诗思清。


过昌邑

触热复停骖，褰帷对夕岚。
林中闻布谷，树杪见眠蚕。
衣染海云润，泉思山井甘。
故乡茶笋熟，昨夜梦江南。


青州与伯调坐月下

过雨晚风生，当头月复明。
酒尊呼北海，书带忆康成。
傍槛疏柯影，空庭落果声。
论心拚永夕，他日别离情。


雨发青州

古驿群山畔，长天沧海西。
山城云送客，官路雨成溪。
行色沾蓬鬓，秋声逐马蹄。
荷花开太好，披折向人低。


次长清

虚白生官舍，萧疏一草亭。
尊前孤塔迥，郭外远峰青。
微月度云汉，长松立杳冥。
有怀中夜坐，罗袂见流萤。


家书至时将近叔父生日

世路惊心日，家书寄语频。
自怜青鬓改，难见白头人。
拙宦牵愁思，传经忆苦辛。
榴花空照眼，不觉暗伤神。


肥城

欹路人烟断，崩岩涧道低。
黍苗深雉雊，山树散鸦啼。
小邑谁弦诵，遗黎剩鼓鼙。
褰裳独凭吊，日下万峰西。


舍弟严归里

尔来逾一岁，归去数封书。
霜雁行相伴，原鸰义恐疏。
坐应穿木榻，贫莫厌柴车。
遥计中秋月，还家慰倚闾。


五大夫松下看流泉

我寻古松树，爱此岩下泉。
横泻珠帘静，斜飞瀑布悬。
积寒生石发，落日动山烟。
辇道馀荒草，长悲封禅年。


岱岭夜雨

寒星看掌上，暮雨忽樽前。
积气无岩壑，秋声划海天。
万松飞瀑里，三观乱云边。
恍惚身何在，真从象纬眠。


坐独树轩（在学使官舍。）

客散酣歌后，秋清摇落时。
五湖情汗漫，独树影支离。
剪伐人难到，风霜老不辞。
鹊巢须着稳，莫占最高枝。


历下集严颢亭马宛斯陈胤倩

小饮论文细，开轩见月明。
荒台延夜色，古木动秋声。
潦倒人间事，虚无身后名。
莫将白雪调，苦问济南生。


雪

海国晴犹雪，山云寒更垂。
霰初鸣槛竹，花已着林枝。
岩穴熊罴卧，阶除鸟雀悲。
乡书断消息，江路满旌旗。


送沈治先归里

老友如君少，君归奈若何。
长贫才不尽，临别恨偏多。
世事输农圃，乡心系薜萝。
姑山存旧业，作计莫蹉跎。


寒亭驿（古寒浞地。）

驿亭暑色薄，满壁翠琅玕。
细石流泉冽，青天古木寒。
窗阴双语燕，亭午一凭栏。
惆怅千秋事，凄凄芳草残。


灰阜驿

老树如车盖，苍苍覆驿亭。
风霜枝尽折，苔藓干偏青。
落日下归鸟，寒云伴使星。
夜凉生海气，东望是沧溟。


水面亭与陈公朗方伯对雪（时陈迁陕西左藩。）

选胜迟佳客，湖亭倒酒卮。
可堪风雪路，正是别离时。
冰合鱼龙蛰，天高鹳鹤饥。
岱云连华岳，千里一相思。


济南立春日作

今日晨光好，荒城适报春。
湖云轻绕树，山鸟早呼人。
身世鹖冠稳，艰难龙性驯。
谁家梅烂熳，宜称此芳辰。


送曾庭闻

百斗何辞醉，良朋万里来。
家声重庐岳，客路过轮台。
泪积边城苦，诗兼鼓角哀。
即今犹战斗，分手一徘徊。


盆梅

明日主人出，一花今夜开。
好谁看烂熳，为尔立徘徊。
驿使陇头绝，歌声笛里哀。
客愁君不见，春色海东来。


哭邢奕远

乐极爱难割，伤心死若何。
酒尊虚夜少，楼榭得春多。
地下宁歌管，人间怨绮罗。
相思半词客，泪洒旧山河。


哀张木弟（木弟忧余病，尝贻书戒勿作诗。）

名藉诗篇著，家馀屋壁存。
百年犹恨短，万事早声吞。
繐帐天风急，山楼海气昏。
养疴余未暇，肠断故人言。


次东阿晚值王子野同年

小邑春光薄，荒途倦客过。
邮亭横老树，城堞贯长河。
台近三归古，愁连上巳多。
开樽值朋好，逸兴未蹉陀。


汶上

半霁春阴好，平沙趁马蹄。
桃花村径里，杨柳板桥西。
薄雾横高陇，清流到旧堤。
如何寒食过，不见燕衔泥。


历下奉送刘相国还朝

其一
梦想东山卧，驱车北阙行。
岁寒萦主眷，头白懒王程。
秉轴存遗老，论诗薄近名。
彤庭方侧席，莫系故园情。

其二
岱岳家园外，西山馆阁边。
衣冠自黄绮，杖屦俨神仙。
坐论敷陈密，廷争悃愊偏。
月明方退食，散帙手还编。

其三
帝里过从旧，花前鹦鹉杯。
家惟富图籍，官不暇楼台。
济水寒流急，云门暮雨来。
谁知分手处，有客独迟回。

其四
忧时潜堕泪，惜别黯沾襟。
壤赋徵求急，王师转战深。
安危今日事，调燮老臣心。
鱼水恩方洽，毋愁年鬓侵（时方命经略洪公拓定西南。）。


有叹

文字终何益，驰驱复此官。
从人誇绛帐，吾自梦渔竿。
风榭飞花急，山城宿雾寒。
窗前有丛竹，时把酒杯看。


春暮还署斋

官舍碧桃树，虚开两度花。
春光驱道路，海驿饱风沙。
槛曲含苔绿，庭閒受竹斜。
驻颜须料理，百斗醉流霞。


四月八日

旧传浴佛日，数过憩招提。
风俗青精饭，行吟白接䍦。
野花随径满，溪树与云齐。
何事违初服，家山废杖藜。


李都使池亭

幕府流泉入，茅亭曲槛通。
新荷衣袂侧，啼鸟药栏中。
舞榭邀明月，花时受好风。
将军能爱客，日日醉山公。


登州

郡僻沧洲外，城孤绝岛边。
乱云时结蜃，六月未闻蝉。
水气垂天阔，涛声裂地穿。
乘槎问牛女，消息转茫然。


重至海镜寺

海潮庵左，旧有小亭面海，澄碧万顷，余名曰「海镜」。

借问蓬莱阁，何如此地看。
三山平对酒，万里入凭栏。
日落回潮碧，风疏清磬寒。
旧曾观海市，徙倚思漫漫。


送尹嘉闻归吴门（故平乐太守蓂阶子。）

两世情难述，千行泪迸流。
父书应尽读，家计莫深忧。
薄宦真萍梗，穷交愧蒯缑。
要离冢畔月，双照寸心愁。


杓司至历下

十年贫贱泪，到此更销魂。
麋鹿惭缨冕，风骚废讨论。
长途国士老，多难布衣尊。
君问平生兴，山园松菊存。


夫子手植桧

灵桧无枝叶，虬龙百尺长。
何人见荣落，终古一青苍。
元气收东岳，孤根接大荒。
迟回思手泽，俯仰愧登堂。


子贡植楷

手植凭谁记，残碑留至今。
共看独树影，犹见古人心。
阅历风霜尽，支离天地阴。
经过筑室处，千载一沾襟。


送张将军之粤西

驱马雪中去，天南万里行。
还吴春色好，过楚瘴云生。
铙吹喧江阁，烽烟静塞城。
伏波祠庙在，千古说南征。


历下送梅子翔归里

朔风一夜至，庭树叶皆飞。
孤宦百忧集，故人千里归。
岱云寒不散，江雁去还稀。
迟暮兼离别，愁君雪满衣。


钟文子少参书至自龙安兼赠药物

闻道龙安戍，城居四五家。
残黎犹带甲，枯树少栖鸦。
书信兵荒绝，风烟栈阁斜。
殷勤感持赠，飞梦绕天涯。


冬夜陆石斋黄心甫过集

雪月皎如此，同人今夜看。
但留诗卷在，不觉酒杯乾。
漏永啼乌断，庭空独树寒。
所嗟耽薄禄，潇洒愧渔竿。


李康侯工部梭山园亭（时康侯在淮。）

倦眼惜年华，招寻石径斜。
穿池飞涧瀑，绕槛叠峰霞。
地冷偏多竹，春残未落花。
李膺吾好友，何日共仙槎。


明湖书院

高楼连极浦，水气入疏棂。
槛外巢鸂鶒，沙边叫鹡鸰。
地幽从草绿，头白恨山青。
骀荡春风暮，何人识岁星。


济南柬朱山晖副使

君能百斗饮，何惜一宵留。
海气悬征旆，泉声浣客愁。
驰驱将岁晚，浩荡此生浮。
安得行藏共，论诗到白头。


独坐

独坐午阴长，群峰向草堂。
种蔬侵小径，移石补颓墙。
云气随城白，槐花覆地黄。
买山何日就，高枕是羲皇。


送王季鸿孝廉归吴下

谁言君失意，归路入江烟。
举网供鲈鲙，牵舟刈渚田。
门临虎阜月，家就惠山泉。
剩有诗篇在，狂歌不用传。


早春怀刘远公（刘有《扁舟图咏》。）

无恙扁舟客，倦游何处留。
梅花开海畔，杜若满江洲。
避地头将白，忧时泪独流。
乱离垂钓稳，慎莫厌羊裘。


己亥中秋后一日千佛山房作（是岁京门被海氛。）

窗送北风凉，松云散石房。
湖光烟际白，山色树中苍。
药饵翻催鬓，干戈切望乡。
菊花含细细，留兴待重阳。


怀杜于皇江宁

旧识高人意，飘零只索居。
穷愁时有作，疏懒独无书。
短鬓江山畔，危城烽火馀。
艰难词赋贱，谁肯问应徐。


寄山阴陆雍之

到处头堪白，伤心不在贫。
还应健书画，莫便恼松筠。
云隐稽山暮，花明镜水春。
醉歌从带索，天地一閒人。


悼牛长清（名友月，山西贡生。）

循吏真难待，斯人竟早亡。
衙斋书数卷，野老泪千行。
扶榇家偏远，归田志未偿。
灵岩山畔路，驻马一神伤。


仲由墓

一死何其勇，千秋墓在兹。
荒祠留旧碣，古木半枯枝。
野旷风沙暗，春寒鸟雀悲。
谁知系人息，不是结缨时。


归舟（自山左秩满归。）

双溪七载梦，三月片帆归。
入舫容高枕，开帘见钓矶。
时艰偏用拙，事往始疑非。
莽荡汀洲阔，惟看白鸟飞。


过顾见山鹤巢

水部多幽兴，茅斋辟小园。
繁华阴覆地，古树直当门。
宾客应刘集，阶除丘壑存。
论心成痛饮，未敢向人言。


追答刘止一济南赠别

忆昨青冥里，相携洞壑游。
杖藜穿径险，得句凿岩留。
一入沧江路，回看白雪楼。
寸心将济水，长向故人流。


湖心寺

上方浮近浦，系艇即当门。
沙溆通寒气，阶基落涨痕。
孤城春水岸，归鸟夕阳村。
欸乃歌声入，空庭未觉喧。


露筋庙

相传为郑、萧二姓。按碑刻无名氏，徐文长直称为萧荷花，不知何据。

野死无名氏，千年庙独存。
自然堪下拜，不用赋招魂。
风月清传佩，蘋繁香绕门。
往来缨冕客，惭叹向谁论。


谒姑山沈先生不值

其一
不践麻姑路，蹉跎十八年。
摧残到林木，依旧秪山川。
稚子知留客，邻人为刈田。
清晖如可接，暝立草堂前。

其二
高士真难见，幽居谷口园。
藏书时凿壁，避客屡踰垣。
剩水蒲苇乱，空庭鸟雀繁。
迟回亡限意，丛桂重攀援。


晚次板桥

霜近水归壑，轻帆不碍桥。
江村隐乱竹，云雁下层霄。
宿浦渔舟静，回鞍猎骑骄。
客愁何处所，滚滚逐寒潮。


舟中赠半山

闻尔幽栖处，山房置佛灯。
丹青聊卒岁，云壑别成僧。
馔煮清溪笋，吟扶黄岳藤。
六朝多古寺，乘兴下金陵。


雨花台

古台微雨歇，九日适登临。
地小江城尽，天寒云雾深。
乱峰回鸟道，清磬遍松林。
正学荒祠在，哀歌泪满襟。


真州夜发至京口

月明含露白，乘涨命扁舟。
树里见微火，沙边惊宿鸥。
樯鸣争缆过，风急渡江愁。
恰及重阳日，金山是胜游。


金山寺

水国连东海，中流岛屿青。
风帆争落日，佛火乱寒星。
洞穴通云汉，鱼龙上杳冥。
忽闻喧鼓角，愁绝不堪听。


銮江集吴粲如客园（时为余言黄山之游。）

锦石园林古，高斋桂柏秋。
坐谈黄海胜，重系广陵舟。
城月衔杯落，江云捲幔流。
计归应不远，何事起乡愁。


蒋介繁北庄

近郭竹千重，开林露远峰。
茅亭凭桂树，水阁匝芙蓉。
密箔防鱼出，香粳带月舂。
盘餐随意足，深羡老为农。


重至广陵兴教寺旧寓

主僧物化，精舍不守，从予寺中三仆，今无一存者。

别来才一纪，旧路杳难寻。
不见安禅客，惟馀古树阴。
僧庐还代谢，人事总销沉。
坐觉浮生尽，茫茫泪满襟。


怀蔡大美（时左臂痛痿，兼闻与治之讣。）

穷老兼成病，支离万事疏。
独怜存右臂，犹不废钞书。
药物艰难日，交情痛哭馀。
江城秋更早，木叶下庭除。


邗江客舍同孙豹人李屺瞻陈伯玑

泽畔晚招寻，閒庭碧树阴。
持螯诸味失，坐月一宵深。
世久疏扬马，游当问向禽。
烟霜渐摇落，相赠岁寒心。


赠龚野遗

曲巷幽栖客，何人共往还。
素琴横石榻，白日掩柴关。
五字清如水，几时閒买山。
江城明月好，相见一开颜。


杜于皇邓孝威过宿寓楼

岁暮客心急，如何相见迟。
可怜今夕会，重和去年诗。
尊酒成真率，风烟促别离。
连床同不寐，各自忖归期。


怀吴园次舍人

旧知君故里，此日不同游。
却踏竹西路，还寻池上楼。
烟花寒渐减，鼓角暮偏愁。
梦逐邗沟水，茫茫向北流。


邗江赠巨公

无心成驻锡，郭外即云峰。
厨供千人饭，园栽万树松。
安禅过兵火，说法厌机锋。
自到山门后，长闻夜半钟。


闻张友鸿司理云南

别恨三年久，惊闻万里行。
羊肠纷战垒，虎穴到荒城。
地远看山尽，心慈执法平。
艰难从佐郡，词赋若为情。


龙泉洞（在宣城水东，有石屋、石田诸胜。）

列炬寻幽壑，倾崖碍洞门。
路纡深不辨，石险滑难扪。
隐见龙蛇动，高低阡陌存。
寄言刘子骥，休更觅桃源。


宿吴天示园中酬其弟在心

屏迹为园好，经过落照斜。
蜂房悬草阁，溪月满山家。
慈竹一丛老，紫荆双树花。
论诗从对榻，中夜酌流霞。


酬高阮怀喜予灯夕见过

到君庭户内，不异入崖阿。
佳节况清夜，幽人合放歌。
灯收山郭早，月白草堂多。
檐际萧疏影，春风动薜萝。


诸公过集待归阁看梅花（大美、治先、鲁生、阮怀、耦长。）

小阁傍溪隈，疏枝拂酒杯。
春迟怜地僻，归及见花开。
带雨香难散，冲泥客懒回。
翻嫌何水部，发兴待官梅。


开元寺阁

虚阁耸招提，春阴望欲迷。
经函馀贝叶，塔影抱丹梯。
山雨双溪暗，江云万井低。
浮生媚清境，长忆此攀跻。


昭庆寺追和陈尧佐旧韵

春深湖岸寺，山霭昼难分。
开阁对孤塔，披帷来白云。
野航侵柳径，崖鸟狎人群。
何处堪回首，尘中一磬闻。


雷峰塔

古塔南屏麓，高标拔地雄。
风霜从剥蚀，烟雨入鸿濛。
绀宇荒苔合，朱栏劫火空。
废兴无限事，徙倚夕阳中。


诸子汎舟孤山

水抱一山孤，春晴积病苏。
试风莺出柳，挟子鸭翻蒲。
佳客联吴越，残梅定有无。
岳王坟下过，愁思满平湖。


韬光寺用白香山韵（寺有吕真人阁。）

丹阁仙人宅，香台佛子家。
岚深晴作雨，树老晚成花。
涧口齐藤叶，墙根过笋芽。
听泉从日暮，自煮白云茶。


韬光寺阁

绝磴千寻上，飞泉万壑纡。
峰头翻日月，树杪划江湖。
危槛腾猿入，深林宿鸟呼。
风流贤太守，遗咏独踟蹰。


晚坐冷泉亭

潺湲夕阳外，崖壑遍清音。
鹫岭横天碧，龙湫到海深。
寒光惟月共，夜静有僧寻。
谁解尘缨客，冷然潭上心。


月夜段桥曹秋岳侍郎限羹字

月出山逾碧，烟开树欲明。
一时群彦集，满眼五湖情。
远浦渔舟影，高楼玉笛声。
兴来重把酒，中夜煮莼羹。


武林赠王丹麓

近市幽栖得，过从野兴长。
种花丛水榭，留客卧山房。
旧物传残麈，新书著满床。
多才应作达，惜别漫神伤。


秦淮阁夜

明月非霜雪，满城生夜凉。
阁浮杨柳岸，风接芰荷香。
渔火平临槛，虫声暗逼床。
谁怜河汉浅，牛女独相望。


宿牛首一灯楼同右舟

日暮惜登临，丹楼烂碧岑。
江城疏雨过，石榻乱云深。
群岫分灯影，秋河落树林。
夜凉残梦后，疏槛满松音。


讯舅氏病

八口驱人老，何须二竖催。
卖书供药饵，闭户长蒿莱。
雨久晨光暗，天寒夕响哀。
应防消渴甚，暂废掌中杯。


喜周侍郎释系南还

其一
江南真梦断，君岂信生还。
重踏乡园路，争开涕泪颜。
亲朋深酒坐，书画乐身閒。
门外青青色，多情是故山。

其二
亲病违汤药，愁心两地悬。
可怜枯老眼，不及见归船。
白草悲丘陇，黄金尽橐饘。
痛馀休堕泪，长啸五湖边。


喜王望如赦还

王以不肯罗织周侍郎下狱论死，终不更一语。赦归，自号曰「过客」。

事定多艰后，天留百折身。
馀生称过客，急难是全人。
战胜宁忧老，归耕不厌贫。
白门黄岳路，吟好伴松筠。


九日泊樟树镇

故国黄花节，离人暮雨天。
倚樯迷浦屿，欹枕卧江船。
吏事投閒少，文章待老传。
登高多胜地，历历数当年。


初入临江

泊舟犹宿雾，登岸得新晴。
翠筱穿篱密，丹枫夹水明。
江村开晓市，田野属秋成。
父老争翘首，知余揽辔情。


官亭即事

歇马成栖托，凭栏酒一瓢。
雀声空院竹，秋色半亭蕉。
飘泊津梁倦，驱驰齿发凋。
幽怀独耿耿，看月坐深宵。


新淦作

吏舍无完壁，官厨自裹粮。
寒花看菊尽，老树得椒香。
风俗甘逋赋，村墟改战场。
艰虞重民力，回首意茫茫。


南州答周伯衡副使（时予分守湖西。）

其一
执手此何日，相思不记年。
坐看江阁好，同醉浦云边。
水驿之官便，山城得地偏。
往来幽兴剧，长拟对床眠。

其二
杂卉当阶满，新篁拂槛长。
情怀同野老，官舍是茅堂。
疏酌缓能醉，馀花寒更香。
短歌相倚和，何异濯沧浪。


梦宋荔裳（十月二十七夜，时宋按察浙江。）

恍惚语缠绵，疏狂共绮筵。
怪来斗酒会，不在六桥边。
垂老艰儿子，留宾竭俸钱。
追欢定何日，愁望隔江烟。


行部稍憩新喻学舍用壁间韵四首

其一
昏旦相驱策，心催簿领中。
但愁为政拙，宁敢怨官穷。
日霁云山出，天寒江海空。
沙头鸥鹭在，饮啄倘能同。

其二
论文欣有地，偶到郑虔家。
竹露暗成雨，江云晴变霞。
远游思皂帽，多病想丹砂。
苦愧篱边菊，深冬尚作花。

其三
渝川风候暖，腊近似残秋。
城压一江好，枫攒满眼愁。
星霜供跼蹐，吏隐愧沉浮。
但卜还家日，何辞早白头。

其四
宵分萦百计，晨起事茫然。
壮志思回日，幽怀怯问天。
流民填海水，吹角乱山烟。
莫怪无清梦，愁来罢醉眠（时尽徙沿海编户入内地。）。


登新喻城

细橘垂金粟，澄江抱玉环。
登临当暮景，城郭枕空山。
堞短虎频入，沙寒鸿未还。
天高谁借问，人事日摧颜。


玉几山

新喻县治后，旧有镇远楼，今废。又南门城下有凤凰池，相传凤鸟浴此。

孤阜荒城内，群峰入望遥。
川原存落木，楼阁问前朝。
烧起林中猎，云封岭外樵。
凤皇何日至，馀兴欲相招。


夜坐怀葛霜华客章门石亭寺

其一
拂衣君太勇，壮岁学无生。
坐爱江天色，吟连钟磬声。
寻山从白袷，作客饵黄精。
此夜招提月，空阶应独行。


夜坐怀葛霜华客章门石亭寺 其二

西泠复南浦，短棹任经过。
家近归心缓，身閒游兴多。
弹棋倾坐客，把酒见江波。
好是高人意，君听渔父歌。


哭蔡大美

其一
悲君易箦日，是我出门时。
永诀嗟无及，归来恨少迟。
家贫偏爱客，身病强成诗。
零落藏书在，伤心却付谁。

其二
一生多意气，形影岂宜孤。
嗜饮从瓶罄，防衰借药扶。
穷猿终失路，老蚌竟无珠。
永断求羊迹，空悲蒋径芜。

其三
夜踏双桥月，朝看叠嶂云。
有杯皆共醉，无句不相闻。
徐剑空悲我⑴，卢医独误君。
幸留阿鹜泪，一为洒孤坟⑵。
⑴ 予尝许赠茧衣，至君临逝，始取以殓。
⑵ 君妾吴氏刲股和药，勿愈，誓以死守。

其四
老友多摇落，存君与顾邢（谓与治、孟贞。）。
人间无硕果，地下倘玄亭。
短札犹盈笥，新书未杀青。
敢矜皇甫序，悽绝复谁听（君辑《宣风雅集》，属余序未果。）。


丰城道中晤别尔止

虚枉萧滩棹，论心正片时。
梅残江畔路，鬓改箧中诗。
作客知无地，言归恐后期。
干戈兼雨雪，并作一相思。


答梅渊公见寄有感

其一
好友难重别，愁如春草生。
寄来团扇画，复作断肠声。
世路纷多难，山田悔不耕。
东流江水急，滚滚故园情。

其二
里巷居相近，尊罍病少欢。
雨怜江岸别，诗忆稼园看。
薄宦驱人老，穷交忍岁寒。
栖迟与飘泊，何处是平安。


白鹭书院

螺川依郡郭，秀绝此芳洲。
楼阁欢高会，衣冠想昔游。
雨来山势动，江暝树声秋。
弦诵千年地，茫茫剩野鸥。


青原山寺

其一
雨中峰更绿，曲径满苔痕。
溪水过林麓，山云出寺门。
青冥飞塔迥，空翠一亭存。
诗思休公剧，时吟老树根（谓药公。）。

其二
冲泥勤杖履，看瀑坐忘归。
深院藏花静，高僧乞食稀。
谷云寒不动，沙燕雨还飞。
欲学逃禅去，风尘愿恐违。


萧氏春浮园四首

其一
近午收残雨，长林受好风。
不知三径僻，只似万山中。
木末层台出，云根小艇通。
春光渐零落，惆怅旧花丛。

其二
地静看云住，林深著处迷。
藤萝缠旧碣，亭阁卧丹梯。
疏磬夕阳外，平田春水西。
黄莺解留客，尽日傍人啼。

其三
林壑爱萧疏，平泉总不如。
坞眠衔草鹿，池老放生鱼。
种药兼茶圃，留僧置佛庐。
漫嗟亭馆废，犹是子云居。

其四
不及追前辈，怜予独后游。
高怀丘壑见，乔木宋元留。
野老能行酒，园丁解弄舟。
婆娑问遗事，流水暮生愁。


寄芝麓先生（时左官上林丞。）

吾乡耆旧少，天末久离居。
思苦易成梦，情多难寄书。
身名漂转内，日月醉歌馀。
文字今寥落，重闻赋子虚。


中秋日集云根亭

树里城楼出，亭边江水流。
吾侪各词赋，佳节共淹留。
日晚云霞合，风香橘柚秋。
他时存胜迹，倘似岘山游。


云上人山房

径转疑无地，山房斸杳冥。
近江花砌冷，倚树藓墙青。
林挂飞来锡，窗存自写经。
沧洲有明月，先到尔阶庭。


西山翠岩寺

乘兴入岩寺，流泉谷口喧。
春催群岫绿，雨过众花繁。
览物随苍鬓，寻山当故园。
悠然崖际坐，心赏更何言。


洪崖井

野桥何处觅，丹井自泠泠。
髣髴看三叠，潺湲爱独听。
仙源知远近，山影乱空冥。
凿石谁题字，惟馀壁藓青。


螺墩

四面皆水，如螺浮，是少宰熊公别墅。

雨后涨春波，江心泛绿螺。
系舟清磬发，绕砌白鸥多。
岸坼勤添竹，风香近种荷。
山公来取醉，时有习池歌。


盆荷

袅袅当阶舞，田田出水长。
叶高清几席，花暖先（去声。）池塘。
听雨秋声早，回风夜气凉。
醉来心浩荡，鸥鹭倘吾乡。


忆王山长

六年千里隔，寄我数行书。
狂态微官缚，高情举世疏。
九嶷青户牖，七泽富樵渔。
劳尔频相忆，江湖感索居。


酬陈士业寺寓见遗之作

中夜知无寐，天寒急雨声。
僧庐落叶满，客枕乱愁生。
耆旧人争识，艰难老独行。
为君沽美酒，十日醉山城。


张桐君自岭南归山阴逾岁尚滞宣城其母夫人已下世矣

参军旧藩府，作客老江城。
慈母黄泉恨，羁人白发生。
涂穷羞堕泪，交广悔多情。
消渴还词赋，诸侯识马卿。


家叔自临江归里频值北风

衰白久成翁，征途逐转蓬。
泪添欢聚后，愁满梦魂中。
山郡猿啼雨，江潭客守风。
已归仍旅食，遥望隔西东。


故人有责予报书者

书札三秋懒，应怜吾道穷。
病增多事后，身老壮年中。
绝壑看归鸟，长天恨转蓬。
殷勤千里梦，倘与故人同。


怀梅幼龙移居

何处寻梅尉，移家就蒋村。
怒流安水碓，深树荫柴门。
词赋閒居得，渔樵晚计存。
城东虚草阁，寂寞野云昏。


薛子寿见示免官后诸诗感而有作（起句用薛语。）

虎豹真慈物，斯言泪满衣。
全生犹过望，多难始知非。
黄叶连江下，孤帆冒雨归。
布袍安稳著，长掩故山扉（薛脱系，即以布袍终身。）。


怀周侍郎罢官游湖上

相逢桃叶渡，君棹武林舟。
鱼鸟亲人好，烟霜动客愁。
空书慵远寄，老泪恨难收。
清浅西湖水，还应照白头。


送丁景吕

别筵从济水，高会复临阳。
身世随江海，山城满雪霜。
地荒行客苦，老去浩歌长。
旧宅三洲近，何时筑草堂。


临江元旦同伯调桐君弘载赋

夜雪朝仍霁，明霞照眼红。
春风争岁首，天意示年丰。
鹤舞江城外，山青草阁中。
故人倾竹叶，不必恨飘蓬。


寄李万安冲渊

十八滩头县，萧条几户存。
沿江交虎迹，乱水齧城根。
野戍莺花断，山岚日夜昏。
艰难看作吏，念尔一销魂。


寒食惶恐滩

滩头到惶恐，节序属清明。
翠合江天色，愁连今古情。
荒原山兕叫，废堡藓垣倾。
杨柳何须折，乡心傍尔生。


夜过伯衡言别

日落闭严城，相过片月明。
清欢留茗碗，苦语聚灯檠。
七载沧江吏，残春倦客情。
别离皆渐老，脉脉念平生。


发章门

累日困人事，归舟如故乡。
西山惜分手，送我开清光。
茅屋向波绿，江花随岸香。
一官真作客，敢问路何长。


送伯调归山阴

久客归心急，临岐别恨生。
十年同酒盏，他日共诗名。
薄宦亲交见，忧时涕泪倾。
盈盈一江水，不尽送君情。


西昌官舍夜坐

暑坐宜深夜，重怜古驿亭。
墄凉生白露，月皎夺疏星。
络纬先秋至，藤萝接地青。
劳歌还独笑，只合老郊坰。


舟中立秋

垂老畏闻秋，年光逐水流。
阴云沉岸草，急雨乱滩舟。
时事诗书拙，军储岭海愁。
荐饥今有岁，倚棹望西畴。


送桐君还江南

时闻其尊大人至自晋阳，将同还越。

乘涨扁舟急，凉风复早秋。
趋庭轻远道，解缆失羁愁。
久别应头白，空归莫泪流。
惟馀萧浦客，独立倚江楼。


遣病

已识愁为病，愁来奈尔何。
俸钱供药尽，官阁坐医多。
老树雀频啄，微风江自波。
浮生真忝窃，惆怅紫芝歌。


青原五笑亭

隔竹闻泉响，空亭满树阴。
檐将飞阁峻，地枕钓台深。
欲语独成笑，何人知此心。
犹馀一片石，留客坐鸣琴。


题西峰兰若（地近天华山。）

数里见深树，隔城闻晓钟。
门开平野阔，檐宿碧云重。
暮雀依寒竹，仙猿下雪松。
雨华何处所，天半有青峰。


初冬月夜登愚楼得飞字

是夕有怀治先、赤方、阮怀、耦长诸旧游。

雨歇云归岫，楼空月满扉。
高林明野寺，远浦辨渔矶。
草木新霜改，登临旧侣稀。
江天孤雁影，忍见夜深飞。


西江得方学士苏翁先生书（时自塞外归，暂客广陵。）

入塞仍羁旅，书来泪满缨。
悲欢成隔世，衰白重关情。
远窜全家在，生还万事轻。
几时归客梦，安稳石头城。


闻熊少司马引疾归山

几年閒卧病，一出复抽簪。
天路驰驱远，江湖恩遇深。
归帆明积雪，旧阁揽遥岑。
阙下夔龙侣，应知黄绮心。


石溪寺（有唐裴休题额「卢肇读书台」。）

青林藏石磴，绀宇逼城隈。
松雨连山响，江云入寺来。
烟迷题字碣，草没读书台。
客到空怀古，庭花岁岁开。


天宁寺

唐观察使韦宙得江中五铁佛置此，改称铁佛寺。见《危素记》。

石龙矶畔寺，铁佛事犹传。
车马有时过，阶庭长寂然。
数峰明返照，一树障诸天。
官舍山窗外，钟声到枕边。


送方敦四之虔州

雨雪伤心夜，羁人独去时。
路长残岁逼，滩折片帆迟。
别酒难成醉，愁颜早觉衰。
休言出塞事，重引泪如丝。


曲水铺

一望平芜绿，千岩霁色遥。
园茶初吐叶，驿柳未成条。
驻马寻山寺，啼莺过野桥。
年年流水畔，春色为谁消。


寄答陆在璞

君才应早达，壮岁未成名。
别后书频寄，何年酒共倾。
莺花经眼日，江海独游情。
闻说闽南去，前途正甲兵。


俞去文寓书见讯兼寄梅都官集

江远离情苦，遗书问讯迟。
空惭丛桂树，劳寄宛陵诗。
帘捲月来阁，雨鸣泉满池。
幽栖多胜事，羡尔北山陲。


新喻郭西芜田弥望书示官吏

百里田皆废，荒原鸟不飞。
流亡何日尽，井灶到今稀。
野潦没官路，山云寒客衣。
可怜芳草色，独自领春晖。


宿界首（是新喻、宜春分界处。）

旅宿无迁次，村墟剩几家。
遗民半闽楚，沃土断桑麻。
月满空山白，垣摧老树斜。
梦回驱晓骑，野戍有悲笳。


化成岩

其一
春晴岩自湿，幽处是云根。
竹密初疑暗，莺多不厌喧。
江帆连雉堞，烟树暧渔村。
故友风流甚，题诗满眼存⑴。
⑴ 故守同年吴泰岩题句最多，读之追叹。

其二
古树垂藤匝，繁花夹路生。
为亭当怪石，选洞锡嘉名。
晚照遥峰见，高飞独鸟轻。
何人堪共语，击磬数声清⑴。
⑴ 时初构语石亭，题岩西石洞日「青莲」。


发宜春

新霁岫云轻，春风送客行。
高台回嶂隔，深树杂花明。
村径半牛迹，山田皆水声。
出门才几日，鶗鴂已先鸣。


自分宜之安福道中

山腰通石磴，人影入青苍。
高陇分田细，回峰划水长。
问炊迷野店，饮马歇村庄。
游赏拨乡思，馀春殊未央。


至安成

节候将梅雨，风光已麦秋。
田家深谷住，山郭碧溪流。
邑里多君子，林峦足胜游。
讲堂闻尚在，怀古欲淹留（有邹东廓、王塘南诸公讲院。）。


登钤山

行役且登临，长桥倚碧岑。
问泉寻旧井，驱马歇高林。
城郭江云合，亭台野蔓深。
数株松柏古，已受斧斤侵。


送刘根生之任清远

寒江连瘴雨，君去若为行。
午夜尊前语，孤帆岭外情。
地冲当驿路，峡险傍山城。
共有平生约，相期冰雪清。


未老

未老忽将老，曰归犹未归。
槛花经雨尽，沙鸟过江飞。
文字生涯薄，交游晚节稀。
讼庭滋碧草，差抵北山薇。


秀江遣闷（宜春县有灵泉，酿酒佳。）

荒城十日坐，独客万山中。
风俗巫师重，征徭闾井空。
朝烟含宿雨，夏夜语秋虫。
漫说灵泉酒，愁颜不易红。


石乳洞（在宜春。）

窈窕寻幽壑，青冥得洞扉。
半岩垂乳窦，不雨湿人衣。
径黑山魈走，云蒸石燕飞。
近江清绝地，行客到来稀。


喜伯玑归自江南

故园来何暮，陶陶永夜情。
近江看月好，把酒到鸡鸣。
归隐仍无计，愁吟过此生。
吾衰今已甚，愧尔说诗名。


临江喜吴六益至次韵

寸心久寥落，秪与素交期。
南北几年别，干戈两地思。
路难为客倦，官拙乞身迟。
相见情何极，俱成满鬓丝。


栗豆

初秋，栗未充实，好事者先取啖之，谓之栗豆。

新栗大如豆，擎来著手香。
殷勤怜小摘，饕餮恣初尝。
清可同冰雪，甘还压蔗浆。
故园馀几树，归梦绕山堂。


赠李泰和扶霞

作吏难如此，谁言吾道非。
橐无五斗在，身逐片云归。
事外閒消病，尘中早息机。
田园殊不恶，莫厌旧渔矶。


同郡僚诸公集山晓楼

女墙低绕槛，杰阁远含风。
秋水几时涨，晴山四望同。
青螺烟树杪，白鹭酒杯中。
江楚今清暇，酣歌兴未穷。


胡袁州来送别（是时胡已免官，留滞袁州。）

拂衣真啸傲，送我却沾缨。
旧业因官尽，繁霜满鬓生。
途穷仍客舍，木落又秋声。
清绝袁江水，相知非世情。


伯衡遗阳羡磁壶

来诗传惠贶，胜事一时俱。
旧物封题好，閒心托赠殊。
提携邀野客，质朴称潜夫。
庐阜帘泉水，还能共饮无（李季卿品谷帘泉为天下第一。）。


赠李维饶孝廉

结庐形胜地，闭户有山川。
野鹤窥池立，江云倚槛悬。
书从行客借，诗任老夫传。
此别真惆怅，凉风月在天。


湖口得宗有六同年书

江汉伤心地，风涛见面难。
殷勤十年别，凭寄一书看。
客里移家苦，霜中策马寒。
北征能计日，应及话长安。


叔父同舍弟阮迟予芜关团圞竟夕次日予北发

小泊聚江干，帆开泪未乾。
路长催老易，家近恨归难。
长大看吾弟，浮沉付一官。
今宵浑不寐，倍觉夜漫漫。


夜趋铜井途中遣闷

野岸荒蹊窄，泥途夕发难。
叩门求炬火，策杖倚江滩。
树拥重云黑，风驱骤雨寒。
喜闻村犬吠，犹遣客心宽。


长干塔灯

层标入太清，火树晚峥嵘。
列宿繁辉夺，诸天永夜明。
经声传寺阁，人语静江城。
炯炯孤眠客，中宵念此生。


赠徐江浦载锡

何意驰驱客，殷勤接旧游。
舟车邀水驿，弦筦醉江楼。
棠邑山川古，金陵风物秋。
北征霜雪里，挥手重离忧。


自滁至濠数日行淖中

行役平生惯，秪今堪白头。
缘冈涂数改，过雨潦还流。
野暗无乌鹊，泥深没马牛。
驱驰吾分定，念尔仆夫愁。


汶上和壁间诗

野旷孤城冷，邮亭风飒然。
艰难随逆旅，栖遁想前贤。
庭树先霜老，家书倩客传。
鬓毛君莫问，马上送残年。


怀二松在济南学使署中

手植双松树，今年几尺长。
孤根来岱岳，寒性许风霜。
抱瓮凭谁灌，披枝著意防。
关情多旧物，会见尔昂藏。


高唐饮储亦士署斋

时自铜仁司李左迁，暂视州事，有《黔归》诗。

不见除书久，君从何日来。
问知名姓笑，坐定酒尊开。
束缚从为吏，骞腾自惜才。
黔归诗数卷，尚听暝猿哀。


贡景州鹿田留饮

旅馆荒荒夜，亲交款款情。
年逾一纪别，愁觉二毛生。
疲驿频争马，空村半住兵。
相怜故人酒，深傍菊花倾。


李屺瞻解官客济南有汎明湖见怀诸作

东国羁栖久，多君不我忘。
声情挥涕泪，文字果光芒。
梦逐明湖远，愁连汶水长。
飞书凭片月，好堕故人旁。


见屺瞻河间集有偕王筑夫作因忆及之

李膺为政好，闻与故人俱。
将母贫还出（筑夫以母老不出游。），论诗远不孤。
官斋留几日，客舍就穷途。
万事渔樵稳，思君返甓湖。


留别郭生洲同年

郭将赴官汉中，闻予至，留二日以待。

缓发待行客，情多难具论。
对眠移木榻，临别强金尊。
霜栈寒驱马，江船夜听猿。
心知征路远，未敢说销魂。


赠王西樵吏部

时方脱系卧疴，予就视之，情见乎篇。

谢客知君病，冲寒强入门。
远离稀见面，多难独惊魂。
偃蹇存吾道，生全荷圣恩。
篇章馀兴在，造次得深言。


谒华麓田夫子（时为刑部员外郎。）

其一
一别燕秦远，从游少壮稀。
那知今会面，剧喜欲沾衣。
仕学身难并，林泉愿重违。
康成惭属目，敢说嗣音徽。

其二
同侪多八座，夫子始为郎。
官舍秋曹冷，乡心渭水长。
把杯惊聚散，看镜感行藏。
自问飘零客，何年登此堂。


饮马觐扬通政宅

银台爱丘壑，邸舍是园林。
留客坐明月，当轩开素襟。
贫谙游宦薄，别恨岁时深。
尚说沧浪好，频誇白雪音。


董玉虬侍御宅同汪苕文叶子吉

地偏明月好，夜静白云生。
京雒留吾辈，壶觞不世情。
侵衣花槛露，归骑晓钟声。
凭记江都宅，风流满帝城。


王子言简讨频过寺寓不值

上客来何数，虚闻款竹关。
苦心存旧好，著意到衰颜。
古寺空晨夕，高云自往还。
浮生仍物役，斟酌几时閒。


同籍

同籍云霄在，相逢得几人。
酒尊虚衮衮，车马各辚辚。
遇旧多斑鬓，伤离独病身。
萍蓬自无定，不敢怨风尘。


懒性

懒性安疏贱，虚名趋走多。
公卿蒙应接，筋力愧蹉跎。
病后清歌短，尘中白日过。
子牟方恋阙，何事梦山阿。


夜别吴匡从少司寇

离筵重卜夜，合坐促行觞。
此别几时会，旧游难可忘。
升沉凭道合，老大斗身强。
驿路梅花发，怀君何处将。


追和王宗伯敬哉先生赠别

江南归梦切，分手忽沾襟。
不尽尊前语，难为别后心。
风霜征路远，烟月故山深。
天末知回首，相思何处寻。


别姚敬存都谏

晨夕苦招寻，相过意不禁。
十年青琐闼，一片布衣心。
日月高天迥，龙蛇大泽深。
谁怜倦游子，多病欲抽簪。


送吴右舟之官文县

其一
喜见之官日，重含望远心。
携家迟度陇，别我暮分襟。
边税徵输俭，山城雨雪深。
秦州相接近，不得废长吟。

其二
君行燕雪霁，到日陇梅春。
邑小自馀暇，官廉合称贫。
关门通蜀道，部落杂番人。
才力平生健，应无厌苦辛。


野宿任丘道中

荒途寒易夕，归客独销魂。
烟火屯兵杂，陂塘饮马喧。
村炊从土锉，野宿傍柴门。
垂橐心无恐，贫知吾道尊。


晚次阜庄

严霜难早起，短景更长途。
野旷云山绝，天寒客骑孤。
归鸦啼废垒，狡兔没平芜。
向夕村醪薄，微沾病未苏。


慈仁寺值李以理同年

乍见惊难定，穷愁鬓未侵。
气伸多难日，岳立一生心。
雪寺寻僧奕，松坛对月琴。
向来湖海意，漂转到如今。


过长清怀济南旧游

论文昨日事，历下五年游。
湖影涵官阁，泉声满郡楼。
山川经眼遍，风物过时愁。
多难催耆旧，诸生几白头。


宿蕲庄有怀灵岩寺（讵寺十五里。）

独宿荒村夕，灵岩隔数峰。
寒烟贪策骑，晚景罢支筇。
雪满空山月，风疏古寺钟。
向来长啸处，犹记倚孤松。


雪中望岱岳

碧海烟归尽，晴峰雪半残。
冰泉悬众壑，云路郁千盘。
影落燕齐白，光连天地寒。
秦碑凌绝壁，杖策好谁看。


晚过泰安赵侍御率尔留饮

垂白矜欢会，登堂遽把杯。
自言家酿薄，不道故人来。
剪烛看颜色，忧时卧草莱。
难忘为真率，马上首重回。


哭刘何实学使

其一
昨日寄书去，谁言吾友亡。
病衰才举子，留滞久为郎。
薄命文章促，愁云海岱长。
诸生依讲席，凄断几人肠。

其二
近逢齐鲁客，问讯倍沾巾。
好事能过我，怜才不畏人。
药栏吟句苦，画舫汎湖频。
痛惜风流尽，空遗八口贫。

其三
共是西曹客，同官东鲁来。
喜先游阙里，恨不到蓬莱⑴。
词赋精魂在，生徒气运摧。
秪看双玉树，泪眼为君开。
⑴ 君知余《海市歌》在蓬莱阁，喜动颜色。


将次蒙阴

出没群峰内，邅回古树根。
烟钟知野寺，雪屋见山村。
道远残年逼，城荒落照昏。
逢迎惭故旧，饕餮费盘飧。


忆淳恪两儿

江国秋来别，家书岁底迟。
汝争催我老，谁定好为儿。
官舍三冬静，离亭独夜悲。
会应知向学，未许漫论诗。


长春寺赠钱舍人宝馚

爱子诗篇好，频闻吴会誇。
省曹通禁闼，襆被寄僧家。
披豁交何晚，飞腾景未斜。
从来扬马辈，词赋重京华。


题马西樵听山堂

有客卧郊坰，林泉接杳冥。
湖云通夜白，水树涉冬青。
邻圃分幽径，孤槎接小亭。
独吟冰雪外，绝调许谁听。


茂之尔止野遗闇公俞邰晚集寺寓

斋厨尊酒薄，岁晚复含情。
久客安羁旅，偷閒恋友生。
诗从僧磬得，心与野梅清。
临别添惆怅，更阑听雨声。


岁暮牛渚阻风

去日阻风处，归途仍石尤。
空怀千里恨，独泊一孤舟。
除夕来朝逼，寒潮背客流。
家人知望远，日上水边楼。


李司马园斋用韵

共说幽居好，招寻每在园。
亭台穿竹柏，气候变朝昏。
花砌添新种，春池没旧痕。
悠悠湖海意，更得几人论。


雨登愚楼

不信春风暮，荒城众草齐。
江光涵树白，雨气压天低。
密叶藏鸠乳，平沙散马蹄。
谁家有画舫，日月系长堤。


过峡江县

郭外平芜远，孤城半岭悬。
帆樯依候火，闾井入江烟。
旧迹巴丘古，仙台玉笥偏。
经过问形胜，惆怅好山川。


午日同诸公集鹭洲

楼迥烟光阔，洲长草色新。
江山知令节，鱼鸟劝劳人。
散带凉风入，衔杯过雨频。
荒城无竞渡，舟楫静通津。


吉州官亭

小室成虚白，经年客少过。
摊书凭石几，倚枕梦山阿。
老树枝全秃，新篁日更多。
漆园称吏隐，怀古意如何。


铜锣江登岸还郡值雨

江浅飞帆涩，洲回野望长。
不辞纡道路，正见好林塘。
竹径低云碧，柑园过雨香。
农畴沾洒急，转喜湿衣裳。


钓鱼台晚泊（吉州界。）

岸崩沙径狭，江阔暝烟深。
骇浪天吴出，悲风山鬼吟。
沿矶纡锦缆，把火过青林。
应有垂纶客，空潭何处寻。


闻伯玑东湖草堂成

高卧从兹定，狂歌未寂寥。
买鱼看出网，沿月自移桡。
浦树连山阁，潮云带野桥。
得閒吾就饮，策杖肯辞遥。


送汪孝观是同年汪玉涛子

萧然送子去，江路是新秋。
年少始为客，身孤难久游。
辛勤负米意，衰白倚闾愁。
故旧应相念，无劳双泪流。


怀岭北祖汉若副使（祖旧为侍御，善琴。）

过雨凉风好，千林霁色开。
遥闻骢马客，夜下郁孤台。
海峤云随棹，江潭月在杯。
知君清兴发，应抱素琴来。


闻杓司讣

响山空在口，到死未还山。
多病贪为客，浮生自不閒。
诗篇残药裹，儿子隔江关。
尊酒犹前日，清欢难重攀。


中夜（时有星变。）

倚枕不能寐，惟含中夜情。
为谁催白发，持底答苍生。
天意星辰见，秋声鼓角清。
已闻哀痛诏，群盗忍纵横。


再过螺墩寺有怀

落日平皋远，扁舟野寺通。
积阴馀径柳，寒色报江枫。
城郭千樯外，汀洲片雨中。
遥怜许玄度，心赏竟谁同。


石亭寺

唐韦丹帅江西，与寺僧灵彻善。彻报诗云「相逢尽道休官去，林下何曾见一人」，即此处。

彻公飞锡处，系艇数经过。
岁久石亭废，秋深江水波。
香台驯鸟雀，清磬静鼋鼍。
谁使高僧诮，归心此夜多。


临阳送洪美周归歙

久客变寒暑，秋残人独还。
共怜苍鬓短，却望白云閒。
茶灶能临水，松园自掩关。
因声报朋旧，吾梦在黄山。


閤皂山同治先作（是葛仙翁炼丹处。）

东峰碧树林，秋色昼常阴。
独鹤松杉静，荒坛岁月深。
井留丹灶药，山见白云心。
千载寻幽迹，悠悠直到今。


就亭漫兴

其一
孤城江楚接，小筑薜萝间。
就地宽人力，凭高破旅颜。
一洲横橘柚，四坐入云山。
时见檐前鸟，悠悠天际还。

其二
浮生安逆旅，传舍亦吾庐。
帆影寒云外，钟声夜月初。
定巢容海燕，作脍就江鱼。
樗散行藏足，宁知与世疏。

其三
芙蓉通北牖，桐叶覆前楹。
坐引江湖兴，閒知草木情。
野鸥窥画槛，宾客厌荒城。
多事诗篇在，烦人识姓名。

其四
吏隐无长策，栖迟复此亭。
地留三径僻，天与数峰青。
闻道齐忧乐，全生半醉醒。
仙人在何许，閤岫日冥冥。


百华寺（练中丞有诗，对面即百丈山。）

寺倚读书台，荒庭云不开。
山寒稀桧柏，佛古遍莓苔。
晚照孤帆下，遥峰百丈来。
中丞题字后，长听野猿哀。


送山阴张荀仲先辈东归

夹岸丹枫路，寒江独送君。
官贫长少伴，老去更离群。
婚嫁乡心急，湖山旅雁闻。
那堪迟暮眼，回首岭南云（时令子桐君在粤。）。


和许郡丞尧文劝输白沙村

荒城郁愁思，转羡谷中行。
冬霁疑春日，官閒似客程。
褰帷青嶂得，倚杖白云生。
莫怪徵输苦，芜田久不耕。


长至夜大可子威怀仲发若小集虚白斋

令节良朋集，高谈永夜清。
华灯明客馆，霜月满江城。
款款尊前事，茫茫身后名。
葭灰何处动，远寺一钟声。


诸子夜集署斋

群彦真高会，留欢又别筵。
歌声灯下缓，诗态酒中偏。
烟月轻寒夜，江山欲暮年。
相怜同客舍，且系木兰船。


留汪发若同年夜宿官阁

离索成吾老，殷勤尽此觞。
明朝又分手，今夜各思乡。
官阁寒梅发，江帆别路长。
几时重剪烛，烂醉复连床。


钓鱼台（青原。）

莫问垂纶客，空台倚翠屏。
路穿危径稳，潭受众山青。
盘石偏留树，悬岩好置亭。
夕阳看不厌，泉响正清泠。


就亭即席送康侯还武林

系缆一尊酒，孤亭接远山。
苦吟诗独稳，久客意长閒。
出每留僧寺，归应闭竹关。
春风湖上绿，新柳不同攀。


入春

入春雷早发，骤雨涨平沙。
地冷鱼依藻，庭空鹤啄花。
远闻残笛罢，颓倚接䍦斜。
不分清江水，偏涵短鬓华。


胡万咸留滞石溪寺

三载难归客，乡书到几封。
石城春入梦，江寺雨闻钟。
沙碧添新草，云深失远峰。
犹馀鹡鸰泪，遗恨楚山重（时将入楚归其亡弟旅榇。）。


连梦家叔父

累夕东归梦，悲欢不自持。
发知满眼白，书恐到家迟。
耐病长抛药，逢閒谁共棋。
乡园安稳未，吟望首低垂。


宋柴雪少参入贺

词臣今岳牧，行役复京华。
夜雨江边柳，春潮天际槎。
官移长恋阙，帆转暂还家。
芳草王程遍，应忘驿路赊。


连雨

日日西山暗，春光竟若何。
人从不寐老，花落未开多。
野寺沈清磬，江亭付白波。
苦吟馀数子，踯躅几回过。


乍晴

水榭欹无恙，檐禽暖一鸣。
把书除眼暗，开幔觉身轻。
沙屿烟中出，江流树杪平。
敬亭梅好发，望远若为情。


计伯孔植慎清携酒集伯玑湖上草堂

其一
共有幽人兴，相过处士家。
湖平三径草，雨暗一春花。
汀鸟翻书屋，山云趁钓槎。
未成归隐计，得醉即生涯。

其二
雨坐得淹留，春灯散旅愁。
醉歌驱白发，咫尺到沧洲。
好制烟中艇，谁添湖上楼。
尚思徐孺子，踪迹此曾游（草堂后即孺子亭旧址。）。


春日官亭漫兴

独鸟下高柯，微风动碧波。
竹阴春昼厚，山色夕阳多。
身懒从书积，花开得客过。
陶然一樽酒，川上起渔歌。


侍家叔父同诸公集来凤亭

移棹忽闻莺，芳洲此日晴。
树阴连野阔，山翠入江明。
倚醉亲鱼鸟，行歌答友生。
不知春草色，何与故园情。


宿云亭

山势随江曲，亭孤傍岭开。
片云閒不住，双燕去频回。
野渡归樵便，村烟出树来。
莫愁春欲暮，留兴一衔杯。


吴六益虔州书至

旅食虔州久，高歌羡尔閒。
听莺时倚树，闭户日看山。
老去从双鬓，诗传到百蛮。
主人能好客，披豁共开颜。


夜坐就亭即事

暮帆烟际歇，归鸟日边回。
台迥收山郭，江清送酒杯。
月梧翻槛白，风竹过墙来。
得句呼儿和，婆娑怀抱开。


送同年顾铭伯子来玉

若翁真意气，见子独酸辛。
旅食吴绵换，行歌楚水春。
扁舟长载酒，一爨肯因人。
更傍虔江去，愁连瘴海滨。


江楼宴周处州侯金吾

远浦入层楼，清尊坐上头。
忽飞千嶂雨，早变一江秋。
画省馀吾党，青门老故侯。
平生逸兴在，未忍负沙鸥。


月夜送方位伯归皖

古寺频年住，归帆趁月行。
寒光山共白，孤影水俱明。
湖口秋潮急，江头戍鼓鸣。
悬知皖浦梦，时到石阳城。


送李维饶孝廉赴礼闱

菡萏对离筵，飞腾正少年。
乡心依白发，帆影入青天。
江海生秋早，燕吴共月圆。
君家有旧物，行矣赋甘泉。


秋夜怀金牛泉上亭

此夜江亭月，何人倚槛看。
露将松影白，泉与磬声寒。
枕石閒堪卧，抱琴幽可弹。
永怀清境远，惆怅坐更阑。


怀黄坤吉客庐陵

见说相思切，心知作客难。
山云连海峤，木叶下江滩。
旅病逢秋减，归期逼岁残。
螺湖好明月，留眼醉同看。


中洲精舍王临江携酒

孤洲山郭外，隔水自僧家。
霜桕初红叶，秋茶正著花。
江空清鼓吹，野阔就云沙。
兴极回舟处，前林已暮鸦。


送翁克凡同年兼怀刘觉岸

留客知无计，伤离苦太频。
朔风双短鬓，寒雨独归人。
吴甸乡关晚，燕山旅食春。
如逢刘子骥，为报欲垂纶。


怀刘孔植（时节推南安。）

东鲁推才彦，天南久滞淫。
郡荒愁不减，官冷病相寻。
粤岭烽烟逼，蛮乡瘴疠深。
应知归思切，夙好在园林。


怀朱遂初都谏入秦（朱尝备兵固原。）

垂老幽栖客，浩然关塞游。
出门鸿雁到，中路雪霜愁。
边驿依荒戍，番民识故侯。
丈人筋力健，应蹑华峰头。


石莲洞

旧为虎穴，罗念庵辟而居之，虎遂绝迹。洞外置书院别馆，今并废。

传闻罗学士，手辟此山阿。
驱虎自安坐，避人时独歌。
阴岩斜日到，曲洞碧云多。
庭馆何芜没，高松遍女萝。


与伯调夜酌时江干驻兵

一别成斑鬓，三年复此觞。
官愁凭客遣，身老怪儿长。
城上乌啼月，洲前雁带霜。
天涯更兵甲，谁是不思乡。


金牛寺和商贤

古寺江烟里，清泉背郭幽。
亭空木叶下，风缓浦云留。
远色移渔艇，寒光满佛楼。
东流元不住，何事起人愁。


岁晚送熊渔滨

归路复停舟，山城共倚楼。
暮云依树宿，残雪照江流。
岁月寒催别，琴樽客缓愁。
高堂应望切，明日到南州。


读楚村集追悼丘海石（时索予序。）

故人遗咏在，雅志托岩阿。
彭泽辞官早，灵均愤世多。
悲风生海岱，往事感江河。
玄晏吾终忝，高怀奈若何。


答商贤庐陵僧舍见寄

高馆云皆散，荒城客未归。
醉吟寻野店，鸥鸟伴僧扉。
岭雾寒天暗，江梅腊月飞。
相思多苦调，转恐寄书稀。


海慧寺招悦之

逸兴在郊坰，寻僧倚翠屏。
还传慧远社，偏近子云亭。
野菜为园古，岩松抱阁青。
肯来同步屧，一笑俯江汀。


宿大洲村舍

万氏对岸即生米潭，是许真君炼丹处。

长风催落日，暝色就孤村。
农父寒移榻，儿童喜噪门。
野葵香客馔，潭水汲仙源。
归梦无迁次，他乡已故园。


吉州怀田未若客舍

别君才几日，细雨落江梅。
客梦秦关远，春光粤岭来。
寺幽勤把卷，山好对衔杯。
莫漫看芳草，归心万里催。


寄余季芦先生莆阳

鹭渚残秋别，烽烟又几年。
寄书愁道路，行药懒诗篇。
海日春潮暗，山城暮雨悬。
白头无恙在，得醉且高眠。


赠商贤

京洛归何日，狂歌兴不违。
家传殉国剑，身老钓鱼矶。
作客烧黄独，寻僧卧翠微。
风流满江汉，秪觉似君稀。


南州别宋柴雪后重寄

不觉头俱白，相看说故园。
披帷书傍枕，解缆雨携樽。
官许群鸥狎，诗邀处士论。
谁知今夜客，回首望章门。


寄杨和州仲延（地为张籍故里。）

使君五马贵，胜迹八公山。
雉乳行春远，花深卧阁閒。
田家兼钓弋，邑里控江关。
部下寻张籍，谁当共往还。


来凤亭晚集分韵

绿浦系兰桡，红亭覆柳条。
花飞江郭满，峰对閤山遥。
宿鹭归寒渚，馀霞散赤霄。
回舟月皎皎，何处夜吹箫。


送麻天为归里

才健能高卧，家贫始欲愁。
素心千里见，多难一身留。
风雨添人老，江山慰客游。
战船今满眼，何处泊孤舟。


赠陈元水归丰城（陈本吴人。）

其一
到日看花发，归帆带雨行。
老为江楚客，梦懒阖闾城。
多难残编在，长歌白发生。
谁能知剑气，空傍斗间明。

其二
久客真无事，多才自不閒。
醉频书白练，老未买青山。
积水荒城动，高林独鸟还。
相思江路近，且莫掩柴关。


怀王枚臣岭南

入夏融风热，炎州还独游。
山回蛮洞合，江黑瘴云流。
客舍尝丹荔，高堂忆白头。
越王台自好，多恐滞兰舟。


寄送王愿五同年（王解官坐累留南州，岁馀始归。）

循吏今时拙，家贫未敢言。
羁栖淹岁月，归卧好田园。
竹色背城绿，泉流绕屋喧。
白头问丛桂，倘遂许攀援。


周计伯自赣州司理迁大同郡丞过别

路向云中去，维舟问草亭。
一樽江共白，百折鬓还青。
策马临关远，吹笳傍塞听。
此心如赣水，滚滚送扬舲。


怀程周量舍人

语默今谁向，文章昔共论。
江亭秋把臂，河馆雪衔尊。
过眼高云散，离心芳草繁。
岁星人不识，长隐傍金门。


李屺瞻之官岭南

尊残欢未尽，路远别尤难。
六月浮孤艇，全家就百蛮。
守官谙习苦，执法好求宽。
过岭有新句，南风凭寄看。


送犀公入西林（地近天池佛手岩。）

龙沙飞锡杖，远过匡山陲。
江路月明夜，湖帆风正时。
问岩攀佛手，洗钵近天池。
会叩禅扉去，浮云未可期。


去官暂归酬熊少宰

盛世官常省，归休适称愚。
主恩閒日月，吾道合江湖。
落木看山近，扁舟带雪孤。
馀年应著论，倘许继潜夫。


留别黎左严学使（公有《嵩岳记游》。）

归兴沧波外，唯君系别情。
文章成弃物，身世得无生。
杖蹑嵩丘远，家临江水清。
蓼洲秋月夜，长忆此同行。


熊少宰邀集螺墩

冒雨登湖艇，移尊集水亭。
潦收孤屿迥，云断半山青。
畏路元多病，清时敢独醒。
君看葭菼外，归雁去冥冥。


香城宿慧公房

幽寻逾叠巘，禅室在中峰。
地与诸天近，云连万壑重。
閒心论白业，清梦接疏钟。
惆怅支公远，弥怀尘外踪。


南昌答吉州司理陆静涵送别（时同被裁，以兵阻未发。）

摇落楚天客，羁栖鼓角惊。
暮云长独往，沧海共君行。
水阔孤帆影，秋归万叶声。
寸心螺渚月，终古照人明。


泊樵舍

涨减水逾急，秋阴未夕昏。
乱山成野戍，黄叶自江村。
带雨疏星见，回风绝岸喧。
经过多战舰，茅屋几家存。


重过望湖亭

古亭复丹雘，荒阜旧嵯峨。
彭蠡烟中小，庐峰云外多。
天晴喧雁鹜，秋涨走鼋鼍。
忽觉归心切，茫茫厌白波。


石钟山

山以水石相激成声，今宝钟寺前悬崖横出，即坡记所谓「中流大石，微风鼓浪」者也。循此至东北崖尽处俯听之，皆噌吰盈耳，时人犹击石控控也。
崔嵬崖际寺，巨石与波分。
峡坼千帆落，山鸣万古闻。
江城含宿雨，庐阜共寒云。
临眺怀苏子，风流孰似君。


泊彭泽县登落星亭同阮怀作

旧名七星台，孤亭面江，俯视小孤山，如凫逐风翻。僧野云言昔有星落于此，余名之曰落星亭。
江县山亭小，仙坛倚石扉。
寒星崖际落，孤屿浪中飞。
芦渚起寒晓，枫林明翠微。
柴桑迷旧迹，閒看浦云归。


寄题龚野遗半亩园

小筑江城地，幽栖物外心。
竹梧经手种，萝薜闭门深。
云气凉依水，鹤声清满林。
惟应嵇阮辈，来往得相寻。


周侍郎枉过寺寓携酒馔

旅次僧庐静，高轩肯数过。
玉壶携酒绿，江月近楼多。
词客感凋谢，劳生托啸歌。
真成文字饮，不醉欲如何。


夜泊黄池

晚晴残雪后，远岸夕阳边。
叶尽枫难辨，渔归网自悬。
客舟寒趁月，茅屋夜含烟。
试觅幽人语，灯明恰未眠。


腊八日青溪玉山两精舍见约不赴

数有招提约，真谐避俗心。
野桥沙际滑，山坞雪中深。
香馔空煨芋，寒鸦少出林。
高楼频极目，何处白云岑。


哭杜心上人

七年才会面，永别痛如何。
临逝留书诀，平生作偈多。
石函经寂寞，佛阁志蹉跎。
双屐看山近，从今已倦过。


怀刘千里归楚

垂老来何远，残冬怅别筵。
雨中春谷路，雪后汉江船。
吾道贫非病，世情愁可怜。
空山归卧得，消息好谁传。


过高淳县有怀邢景之子汉

县小无城郭，民繁俗自淳。
夕阳鱼满市，茅店酒留人。
宿鹜横烟去，垂杨逐岸春。
惟怜素交在，相忆隔湖滨。


早春水阳寻唐耕坞舍人

作客每经岁，君从何处归。
不禁老眼暗，重惜故交稀。
日月消书卷，门庭俯钓矶。
床头有斗酒，留与待芳菲。


雨泛东溪就吴自明饮

门前新草色，远接碧溪隈。
短棹拨烟去，轻鸥逐浦回。
梅花村外笛，竹叶雨中杯。
旧识春风好，殷勤拂面来。


赠吴园次湖州

官就沧州好，名高画省间。
多才宾从盛，剧郡啸歌閒。
夜访苕溪月，春茶顾渚山。
相过思汎宅，醉卧不知还。


诸公各携尊簋踏春

浅绿明新霁，野桥通乱泉。
携樽成彦会，就草自芳筵。
竹径僧庐得，春风水郭偏。
老梅存旧圃，花亚短篱边。


过湖北山家

路回临石岸，树老出墙根。
野水合诸涧，桃花成一村。
呼鸡过篱栅，行酒命儿孙。
去矣吾将隐，前峰恰对门。


雨后

归田复多病，寒雨送三春。
高柳不藏阁，流莺解就人。
道心看物变，时论薄官贫。
无限扁舟意，澄江满绿蘋。


方邺晚过小园因忆阮怀耦长客旌阳

独啸凭溪阁，幽人过草堂。
入林心共远，作赋鬓全苍。
雨散留馀照，春归歇众芳。
比邻怀二妙，南望暮云长。


简枚臣明镜庵

已为纡组客，仍作入林游。
雨色江城暮，滩声野寺秋。
看山时岸帻，掩卷坐临流。
倘忆谈经处，依稀白鹭洲。


两水居士诗为张十二作（张大父有尚书祠。）

屏迹怀烟水，澄江独对时。
山邻谢公宅，云护尚书祠。
懒钓观鱼乐，行歌采药迟。
不愁无长物，樽酒数相期。


苕溪秋泛

旅泊烟波里，扁舟日看山。
岸过走马埒，潭问钓鱼湾。
菰米供饥爨，荷风醒醉颜。
回思簪冕客，今古几人閒。


吴兴值四明孙介夫

其一
广陵一醉别，重泛五湖间。
到处识狂客，相看非旧颜。
蘋洲秋雨急，雪窦草堂閒。
共说吟将老，行当卧碧山。

其二
论文谁不重，秪觉知音稀。
遣病日寻药，留宾时典衣。
世情湖水阔，生事钓船微。
枫色催寒近，羁栖尚未归。


同园次道场山晚集归云庵用韵

尽日看山遍，招提恋夕游。
苍岩阴带雨，碧树老禁秋。
池忆仙人酌，亭因处士留。
回舟仍载酒，吟向白蘋洲。


资福寺用壁间韵（地皆竹林，有泉出厨下。）

共是疏篁里，香泉别众山。
石楼寒佛寺，茶灶接溪湾。
片雨前峰过，高松独鹤还。
閒来坐明月，桥畔听潺湲。


陆高仲罗弘载过宿寓楼

正尔相思日，君回入剡舟。
看云孤阁暮，听雨万峰秋。
湖市平青霭，僧房到白鸥。
老来贪故旧，几岁不同游。


酬汪闻远

好客汪伦后，风流复此人。
独寻丹壑远，交与白头亲。
挥翰才偏健，藏书家未贫。
飞扬看尔辈，不必恋松筠。


湖上答柴虎臣

别忆传书远，来将短鬓看。
暮年生子得，古道向人难。
雨隔山城暗，湖连客舍寒。
相逢遽分手，又过子陵滩。


湖楼对雨

住为中秋月，连朝听雨声。
寒侵高枕湿，白拥乱峰平。
远寺几时到，断桥谁独行。
南屏桂花发，摇落正关情。


钱塘观潮

海色雨中开，涛飞江上台。
声驱千骑疾，气捲万山来。
绝岸愁倾覆，轻舟故溯洄。
鸱夷有遗恨，终古使人哀。


陆荩思见过湖干

湖涨无三径，故人相见稀。
君寻白岳去，却下严滩归。
倚槛临秋水，衔觞迟落晖。
重来定何日，豫约款郊扉。


泊富阳

趁潮舟早发，空翠湿单衫。
浦暗繁乌桕，风轻饱布帆。
县门流水对，城堞半山衔。
路近严陵濑，重云隐暮岩。


过子陵钓台

千回青嶂里，台迥出松阴。
片石此天地，荒祠自古今。
濑寒沙鹭远，山暝窟龙吟。
欲问垂纶意，桐江秋水深。


富春江

树色苍还绿，波光曲更清。
一江渔艇绝，何处客星明。
飞瀑林中雨，斜阳山半晴。
不知人住处，遥见暮烟生。


溯江滩

长江知不住，声急更争流。
故醒归人梦，偏迟去客舟。
腾波逾鸟疾，喧峡共猿愁。
矶上持竿叟，忘情已白头。


将至江山县书所见

滩舟南去晚，转赖北风吹。
双塔夹崖口，丹霞照岭时。
溪藤翻翡翠，渔艇唤鸬鹚。
山色初晴好，行将近武夷。


过江山留赠万介公明府

有美弦歌彦，舟车倦送迎。
风烟连百粤，驿使满孤城。
山对江郎秀，泉看须女清。
民劳谁共惜，重系旅人情。


毛氏桂林作

灵境西山曲，青冥别岫通。
阴林迷鸟路，锦石乱花丛。
峦翠孤云外，风香万谷中。
好将亭馆置，幽兴复谁同。


仙坛（在江山县青湖镇。）

近岭仙坛古，盘空石路青。
山头仍画阁，树里几茅亭。
幽壑藏蛟穴，高松见鹤翎。
云峰频极目，何处问丹经。


宿浒州（在建宁界。）

滩险泊难定，系舟寻岸藤。
水祠残壁在，戍垒暮烟增。
月白江村渡，松然野店灯。
巴歌何处得，声彻碧云层。


天游峰一览台同阮怀得寒字（武夷山中。）

谁知青嶂窟，转入白云端。
落日岚烟动，穿天石骨寒。
溪流随面曲，峰簇就人看。
铁笛声何在，中宵独倚阑。


水帘洞（在丹霞嶂之右。）

路劈倾崖里，人从复壁行。
阴霞千嶂列，细雨一帘成。
风迥悬难定，岩虚静有声。
凭谁閒采药，尧韭涧边生。


入小桃源闻药公将筑精庐于此

地曲山留坞，天驱石作门。
何人营竹屋，禅客爱仙源。
入谷林泉旷，披云花药繁。
隐屏吾儗住，晨夕好相存。


云窝赠李怀之（李以茶洞为业，洞中有清隐岩。）

得尽看云兴，谁言处士贫。
石门青霭入，书舍紫阳邻。
岁稔凭茶洞，溪晴试钓缗。
未知清隐地，更许住何人。


鼓山涌泉寺

幽磴盘空曲，飞泉涌化城。
海风岩际落，江雨洞中生。
说法龙来听，闻钟石自鸣。
不辞节杖远，绝顶更孤行。


至莆中谒余吏部赓之先生

壶岭飞云外，山城压海边。
我来枫叶候，恨失荔枝天。
浦绝叉鱼艇，人荒种蛤田。
间关逢旧好，款款不成眠。


夜投福清五里桥

瘴乡山下店，虎穴路傍身。
半榻支横木，孤灯绝四邻。
土瓜充夜馔，藤架补厨薪。
怪底天风急，偏吹不寐人。


三山哭翟象陆副使

其一
新欢悲永别，相信各平生。
宦迹存忠厚，天心厌老成。
遗文身后事，留客病中情。
泪洒三山满，君听巷哭声。

其二
几岁还家梦，终成瘴海身。
桐园谁杖屦，涑水遂荆榛。
世业传经好，官钱垂橐贫。
高堂应恸绝，八十白头人（君有桐园别业。）。


忆赓之先生莆田

荒城三日雨，远别各衰颜。
吹角残村戍，连云瘴海山。
病堪无药物，老复梦江关。
谁见离人恨，孤帆落叶间。


途中怀刘润伯都使

他乡会聚难，一月病相看。
意气逢人尽，风霜念我寒。
世愁沧海变，交重白头欢。
莫漫凭医药，加餐好自宽。


野宿距浦城三十里

归心厌客程，残照促舟行。
滩暝露将白，山回月乍明。
烧榛防虎穴，听水失鸡声。
世路难安枕，非关羁旅情。


仙霞岭雾雨

重雾成微雨，浮云暗远峰。
路危迷一线，岩滑转千重。
荒戍寒无火，层冰白在松。
欲寻僧舍宿，何处有疏钟。


闽南客舍

海畔正摇落，烽烟还是非。
客愁随月满，乡梦逐云归。
近市谙蛮语，凭人授客衣。
昨来经雨数，虫响逼宵扉。


闽还至青湖

过岭见山雪，始知天更寒。
客多争竹艇，归急便江滩。
乱压书签折，频开药裹残。
兰溪问美酒，一酌倘加餐。


晓发兰溪

万户江城上，沙烟曙色分。
数峰明霁雪，一棹下寒云。
鸿鹄朝何往，鵁鶄日几群。
旧传三洞好，仙路恨空闻。


赠项嵋雪

鸳湖游造次，相识遽难忘。
官兴陶彭泽，家园顾辟疆。
尊罍从野饮，步屧到僧房。
愁见分襟处，孤舟正雪霜。


蒋大鸿重至宛陵即送其还山阴

大雅如君少，风流众所归。
相看双鬓改，谁解寸心违。
吴越皆乡土，行藏共钓矶。
扁舟须就汝，同调未应稀。


雪中种竹和郑次公水部

才见梅花放，重移竹数竿。
比邻分种近，冻土著根难。
影入空庭白，清添满坐寒。
醉来披鹤氅，仔细向君看。


嘉卿至自清江

夜雨清江涨，江门得故人。
开颜客病减，对酒柳条春。
道合艰虞日，天留肥遁身。
何年同采药，不蹋市头尘。


中洲寺（旴江。）

异香沿水发，清影到门深。
何代黄杨树，孤洲翠竹林。
烟云偏法界，鸥鹭共禅心。
落日沧江客，悠然倚杖吟。


送龙胪先宰遵化

才誉南金重，分符古北平。
严城切畿辅，茂宰易声名。
土沃屯兵在，官劳策马行。
温泉清可爱，正好濯尘缨。


半山庵

杪秋复新霁，草木剩春芳。
竹里改僧径，松间添客房。
园蔬一亩足，筐果四时藏。
才是重阳后，东篱菊未黄。


遥和王阮亭客部同尔止宿牛首一镫楼见怀

建业六朝寺，春卿足胜游。
幽人同永夕，清啸复高楼。
月与松林白，江涵天阙秋。
遥知相忆处，应听断猿愁。


答王客部寄题就亭

两年去官舍，常忆小亭幽。
复枉故人赠，含情感昔游。
半庭阴古柏，一步接沧洲。
不及同登望，谁怜枫树秋。


同诸公集玉山寺和陈蘧人

其一
薄游期屡误，不易是寻山。
词赋看时辈，林峰慰老颜。
息机迟愧拙，散病早知閒。
向夕高云合，留人未遣还。

其二
几年耆旧阔，幽事得僧同。
对客把诗卷，看云穿竹丛。
乱峰归鸟外，红树碧波中。
吾自陶潜辈，千秋忆远公。


过顾与治旧居今为郑汝器宅

故人栖隐处，不到十年馀。
问宅更三主，寒梅覆一庐。
亭留醒酒石，壁剩换鹅书。
稍喜辟疆地，犹为郑谷居。


偶书笔工扇

诸葛鼠须笔，宣州夙擅名。
到今存旧法，许尔得孤行。
传可专毛颖，功优佐墨卿。
中书吾老懒，惭负故人情。


夜过阮怀

永夜摊书帙，灯明敞竹关。
共看溪上月，正照城头山。
贳酒比邻得，移家何处閒。
论诗成底事，相接一开颜。


雪夜

积雪荒城暮，坚冰欲上须。
风镫疏影乱，寒雁一声无。
遣事难辞老，安身得守愚。
扁舟藏冻浦，何处问江湖。


半公游黄山

真僧爱名岳，春入早支筇。
独去寻深寺，幽居定几峰。
云来见沧海，雪净闻清钟。
犹恐层冰在，巉岩细路封。


李迁于以病还歙

冬春同病久，忍泪送君归。
药裹行随路，山村旧掩扉。
宽心迟白发，减事发清机。
会有加餐日，毋令音信稀。


伯玑豫章书至兼示湖隐近诗

江路频通讯，逾年得报书。
傍城成卧隐，出户即樵渔。
病里诗能健，贫来友不疏。
老夫惭老懒，差可赋郊居。


寄周伯衡南州

三年犹旅食，何日作归人。
送老谁供酒，看花好及春。
湖山宽客病，林壑笑官贫。
北去如相问，芜江是近邻。


柏子庵

门阴鸭脚树，路接蟹山岑。
清磬昼长寂，片云晴自深。
烹茶邀过客，遗饭饲饥禽。
见说南郊叟，时来倚杖吟。


书山①门石壁

在宁国县，石辟成门，中有诸洞，其一为瞿硎先生石室。

石扇开横岫，春阴过（一作入）杳冥。
地寒云树古，峰挟（一作狭）寺门青。
移杖分林洞，流泉出户庭。
前山看不极，招手接瞿硎。


凿铁庵

铁壁看无路，双岩又石扉。
屋多凭地少，栈转触云飞。
暗里深闻磬，空中翠满衣。
客游情赏剧，不拟住僧稀。


怀梅季升用阮怀韵

梅尉风期远，菰芦有此人。
驱愁甘就老，力疾耻言贫。
旧酿床头尽，残书枕畔亲。
扁舟通硖石，谁复往来频。


汪舟次雨集汎舟红桥

其一
同刘公㦷、唐耕坞、孙豹人、程穆倩、孙无言。

出城通野艇，鼓枻过名园。
只为论文友，重开对雨尊。
亭台缘浦溆，云树接江村。
怅望平山路，风流二老存。

其二
几岁法曹去，桥边彦会稀⑴。
湖山留画舫，耆旧老渔矶。
烟际水初合，雨中莺不飞。
繁华烽火后，杨柳又成围。
⑴ 王阮亭理扬州，有《红桥唱和集》。


喜张鞠存吏部至

淮口何时到，邗江慰索居。
不嫌音问少，各讶鬓毛疏。
生事馀丛桂，青山满旧庐。
老来矜岁月，别后著何书。


寄张云子

才健弃繻日，诗传入洛年。
飞扬看少壮，栖托肯林泉。
临浦山楼阔，藏书石屋偏。
听歌重授简，回首忆离筵。


送张九宣还秣陵兼忆陈少参（时九宣以陈书至。）

漫为宛水客，不共敬亭游。
夹岸看枫落，孤帆带雨秋。
交情存简略，诗思合穷愁。
叹息元龙老，秦淮尚滞留。


濮朗元过访有赠

屏迹成疏懒，荒园付草莱。
霜留残菊在，月照故人来。
共学看垂老，论文敢负才。
邻家有斗酒，判取尽深杯。


同里诸公集澄江亭（地有张尚书祠。）

其一
素侣论交地，寒潭百尺澄。
江山怜故旧，云树得凭陵。
风起帆争郭，渔归浦挂罾。
尚书遗迹近，步屧肯相仍。

其二
谢李风流在，吾侪复此邦。
清尊临极浦，皎月满寒江。
叶落雁无数，沙明鸥自双。
宵分歌未歇，何处晓钟撞。


送巴江李朗仙暂归钟离

岁晚归人急，天寒别恨赊。
留淮浑忘客，忆蜀尚浮家。
野戍风中角，江梅雪后花。
相如会乘传，万里向三巴。


元旦后二日雪晴

北楼山郭里，积雪晚晴时。
川白流澌水，风回冻雀枝。
独吟开幔数，饥爨觉烟迟。
父老争占岁，声喧土谷祠。


赠杨仲建

白首仍强饭，清溪绕竹门。
花前来燕子，雨后长龙孙。
劝客一尊满，藏诗几卷存。
过从为耆旧，摇落不须论。


偶至溪园看花

造次风花暖，春光太遽归。
才看满眼放，谁促片红飞。
身病閒难遂，家园到亦稀。
行当就幽兴，散发掩荆扉。


为马云人题澄江草堂

敬亭真在眼，小筑复临流。
木榻摊书卷，风帘进野鸥。
醉吟从独往，生事笑人愁。
随兴閒相就，门前有钓舟。


舟中见新燕

其一
时张菊水、李朗仙、梅耦长同赋属和。

汝到知时节，殷勤傍客槎。
衔泥冲雨急，逐伴掠溪斜。
烟寺初低柳，江城半落花。
那堪正寒食，游子又离家。

其二
春去关情甚，重禁燕子催。
旧巢何处在，沧海隔年来。
节序看蓬鬓，乾坤剩钓台。
江皋凭怅望，横笛为谁哀。


江关值颜修来仪部榷满将还

旅泊成良会，相看又隔年。
独吟收野老，高兴话林泉。
把酒江平槛，还家书满船。
经过洙泗在，努力问前贤。


过徐青溪寓园

幽栖就南圃，郭外自山村。
旧业乌衣散，残书草阁存。
倦游成出处，小摘称饔飧。
留客偏泥饮，还归月在门。


酬刘藜先

金陵读书客，江郭草堂人。
楼小烟波见，庭閒花药春。
论文先习静，取友故耽贫。
多恐秦淮别，相思有梦频。


梅八丈子翔卧病书来送别

力疾频书札，开缄泪满襟。
凭诗扶老在，恨别与愁深。
山雨落花夜，江关孤客心。
相期各无恙，藏酒待同斟。


将入都酬何省斋

倦游思遁迹，垂老薄论诗。
惜别又千里，开怀共几时。
浮沈金马地，浩荡海鸥期。
不是虞翻傲，平生谁见知。


徐州来宅同商贤

缓酌论文字，江城此会稀。
避人安独啸，依水得清晖。
春树渔舟过，晴云客座飞。
廿年小阮贵，不改旧荆扉。


胡国堂邀集画舫即事

乘涨青溪曲，回舟赤石矶。
葵榴明野岸，杨柳动江扉。
目换名园接，尊移莫鸟归。
平生为朋好，力疾兴难违。


答商贤送别用韵

江水去不歇，野云谐我心。
自惭成小草，未许共长林。
老觉名交累，閒看归计深。
朱弦君自爱，倘复有知音。


酬郭汾又送别（郭，蜀人，流寓吴兴。）

长干重会面，雨坐寸心深。
好占花溪住，徒伤越客吟。
岳游双屐在，家远二毛侵。
圣代词臣贵，应无叹陆沈。


半峰庵访叶林屋

寻君出南郭，古树寒春山。
高馆就僧僻，片云留客閒。
诗篇连几榻，旅食老江关。
不共长干住，何由数往还。


黄俞邰书斋

耆旧白门少，藏书黄氏多。
客应来李郭，句好似阴何。
高坐向修竹，古墙横薜萝。
奇编思借读，衮衮又虚过。


贞寿诗介高母郭氏六十

郭，江宁人，十六归处士高前基，一夕而疾作，遂异寝，十日卒。郭矢节奉姑，以孝闻。
苦节寻常事，新婚恨独深。
合欢双泪眼，一夕百年心。
桃李当春落，松筠耐雪侵。
重闻贞孝备，感叹共沾襟。


磨盘山

踏山作平地，巍坂尚千盘。
疲马踟蹰过，层峰出没看。
风尘偏病眼，驱迫岂微官。
自古长征客，谁知行路难。


徐州五日

河上天中节，秦淮箫鼓时。
道途过岁序，风土薄蒲葵。
遇旧沽吴酒，招魂倦楚辞。
转怜无竞渡，不起故园思。


追和屺瞻广州见怀之作（时同被裁。）

同是还家客，怜君滞粤城。
客涂五岭尽，瘴雨几朝晴。
迹合行藏日，才兼吏隐名。
得閒良不易，各自爱平生。


怀歙州王莪怀进士（时郡使君曹公相善。）

南宫通籍久，林壑故淹留。
时遇宛陵使，招余黄岳游。
藏书横石榻，种竹绕山楼。
送酒江州在，杯乾倘不愁。


赠胥任安麓庵

赋减官仍剧，年荒驿更难。
不辞尘甑苦，犹授故人餐。
京县徵书早，琴堂海气寒。
怜君文字癖，肯索近诗看。


王考功西樵户部阮亭先枉寓舍

倦客荆扉掩，同心二妙来。
论文堪日落，执手各颜开。
岁月东方米，风沙郭隗台。
谁知郎署地，今有绝群才。


和沈康臣舍人岁暮喜得余书之作

其一
旧好频年隔，相思伏枕馀。
宁知青琐客，苦忆素交书。
松火围寒坐，溪窗闻夜渔。
燕吴各天末，搔首一愁予。

其二
于越曾为客，相过棹小舟。
春光一掷去，旧札十年留。
病隔夔龙远，閒随麋鹿游。
故人才力健，珥笔自风流。


金长真汝宁书至兼寄所选何大复集

阙下羁栖日，天中尺素来。
同曹成契阔，并马旧追陪。
薄宦浮云远，穷交暮景催。
品诗推记室，嗟尔善论才。


得毛大可书

尚作梁园客，生涯老奈何。
行吟遍嵩岳，归梦绕黄河。
羁旅文章贱，愁人道路多。
倦游应息驾，吾亦返岩阿。


与田子纶舍人

舍人诗思剧，穷巷肯相过。
官冷金门贵，心閒沧海多。
暗虫催夕杵，凉雨濯秋荷。
莫厌饥方朔，狂来据地歌。


王阮亭雨中见过

世路尘中过，交期物外亲。
湿云回入幔，连雨故留人。
篇翰供閒事，关山驱客身。
知音相藉在，还往敢辞频。


次韵汪蛟门舍人见赠

其一
急雨凉秋入，孤云向夕还。
羁栖得枚马，词赋共追攀。
橐笔时趋陛，耽书日掩关。
犹烦解玉佩，款曲醉衰颜。

其二
论交真造次，何处更相期。
每踏昭亭路，思君杖策时。
病身从把钓，野性爱烹葵。
京洛千秋事，凭诗记别离。


雨宿坛院

杖藜成薄暮，亭馆坐忘归。
微雨洗山月，白云生客衣。
松槐千树合，笙鹤九霄飞。
自笑尘中老，来游此地稀。


京邸夏杪宋荔裳宴王氏园林限韵四首

其一
同曹顾庵、陈说岩、王西樵、阮亭、程周量、许青屿、沈绎堂。

客许南皮会，园疑历下亭。
雨声烦暑散，树影数家青。
宴坐从疏密，云烟属杳冥。
解衣成永日，城阙已郊坰。

其二
北窗高枕得，野兴复招寻。
白首萍蓬客，清樽湖海心。
云迷萝径曲，人语石堂深。
莫计升沈事，凉风正满林。

其三
漫言谁主客，随处即林塘。
杯试仙槎古，花连乌几香。
艰虞才不尽，飞动意难忘。
明日携春卷，还来卧石床（有银槎杯，元朱碧山所制。）。

其四
过雨疏帘捲，轻云入槛流。
乾坤怜此夜，河汉近新秋。
旅病疲征马，归心逐钓舟。
秪应恋朋旧，京雒暂淹留。


遥和沈康臣曹颂嘉汪蛟门乔石林四舍人迟予未赴之作

其一
在坐者青屿、荔裳、顾庵、绎堂、西樵、周量、阮亭、陶季。

残暑槐阴静，夕阳秋气佳。
故人兼上客，曲宴复高斋。
今古悲歌地，风尘丘壑怀。
如何良会隔，独夜坐空阶。

其二
露坐从清夜，长吟送浊醪。
风骚成底用，天地笑吾曹。
倚槛星河出，过桥山月高。
招寻怜衮衮，别路首重搔。


过冒谷梁寓舍地近御河

离索情何剧，羁栖兴不孤。
临高望城阙，依水当江湖。
名姓君王识，篇章故旧俱。
最怜清绝地，蚤晚一携壶。


雨后柬子顾

归魂惊夜半，一雨觉秋多。
岩谷老丛桂，江湖添白波。
随人伤汗漫，得句失蹉跎。
客舍还离隔，冲泥谁数过。


次韵龚宗伯见送游嵩山即归宛陵四首

其一
皂帽多幽兴，青山许独游。
暑残燕市雨，枫报洛城秋。
河岳随征骑，行藏问白鸥。
尚馀知己恋，临发为君留。

其二
别恨凭诗遣，趋陪感帝乡。
交游宽李郭，篇翰走齐梁。
秋识归人兴，寒愁野客装。
嵩门望京阙，回首意茫茫。

其三
鸿雁中涂到，青霜短鬓生。
仙坛晴倚杖，岳寺醉题名。
择友知贫好，著书安晚成。
秋蝉饱风露，敢说有馀清。

其四
自是无心者，浮云任往还。
官从长抱膝，天许遍看山。
旧业昭亭在，新营钓艇閒。
潜夫行著论，安稳卧松关。


清风店

店北故石将军战场，李空同有歌纪其事。

野店迎寒早，秋原树色分。
林端飞片月，塞北起黄云。
旧井村墟共，荒台鼓角闻。
战场今不辨，犹说石将军。


淇水

何年残绿竹，满眼自清波。
地接苏门水，园荒瓠子歌。
秋声沙草动，寒影雁鸿过。
叹惜殷都古，风流卫武多。


宿百泉（有孙登啸台。）

残照下溪湾，孤僧度岭还。
泉开深树里，山响乱流间。
客夜月相待，仙台云自閒。
何人凭寄啸，枕石漱潺湲。


洛阳拜两程夫子祠

每抱遗书读，如从杖履游。
两贤墟里在，百战庙碑留。
高视无曾闵，微言竟鲁邹。
君看伊洛水，千载并东流。


缑山庙

其一
不知黄屋贵，挥手出尘氛。
野蔓没丹灶，天风来岳云。
荒祠环嶂入，仙药几人闻。
倘值浮丘子，吾将鸾鹤群。

其二
叶县神仙宰，缑山帝子台。
寻幽欢并马，惜别重衔杯。
鹤驭层霄远，秋声万壑来。
不胜怀古意，扪碣遍荒苔⑴。
⑴ 时偃师张松台明府送别，置酒于此。


面壁洞（在少林寺后。）

一峰分五乳，绝壁迥千寻。
路折羊肠险，山穿虎穴深。
几人堪共语，片石尚知心。
不用询陈迹，茫茫自古今。


赠登封叶明府井叔

吏隐名山窟，高斋云气重。
翠屏横少室，明月正中峰。
苔绿前朝碣，秋清远寺钟。
兴来飞舄得，何处有仙踪。


赠耿逸庵大参

解官仍壮岁，高卧向嵩阳。
城邑自花径，琴樽深草堂。
客来林鸟散，帘捲岫云长。
家食閒应得，相看鬓亦苍。


白松

密县南五里，一本三枝若鼎足，肤干全白，惟向东一枝微带青叶，相传黄帝三女葬处，灵异所生。
仙宫传古木，拔地干还分。
不受春风力，常栖海鹤群。
四时浑带雪，千尺自孤云。
遥问嵩阳柏，同心应许君。


朱仙镇岳祠

痛哭班师处，秋阴惨庙门。
馀忠回草木，一死变乾坤。
白日霓旌动，空阶石马喧。
请君看此地，万古是中原。


喜锦帆至自武阳

匹马冲霜露，衰颜会汴城。
浪传空尽泪，乍见拟更生。
老健狂歌得，官閒晚计成。
信陵馀朽骨，谁肯问侯嬴。


吹台（上有禹王庙。）

李杜高歌后，何人此共游。
白云嵩嶂远，疏柳汴城秋。
人代归洪水，宫园识故丘。
荒祠铭禹德，鼓吹未全休。


别锦帆

时中州故人张谯明、许菊溪、彭禹峰皆下世。

信宿同羁旅，招寻底未閒。
故人多地下，吾党各田间。
白雁横秋远，孤云急暮还。
吹台万古地，遗恨不同攀。


铁塔

在大梁上方寺。河患后，城中惟此塔存。其色黑，故名「铁」。

大梁无旧物，积铁尔孤标。
浩劫经沧海，寒光暗绛霄。
灯明诸界彻，铃语百神朝。
莫上层栏望，人间久寂寥。


寄刘仲淑（君以荫刺鄜州，时居司空公忧。）

弱岁知名久，司空继武才。
肠摧乌鸟痛，客喜素交来。
得句鄜州月，伤离梁苑杯。
弟兄皆早达，努力莫深哀。


过汴不及拜张谯明墓追哭以诗

公疾笃江宁，余及见于卧内，举手微语曰：「愿结来生未了缘。」

地下知音隔，斯人在眼前。
最伤垂诀语，何处再生缘。
大药金钱尽，荒坟狐兔眠。
负君应腹痛，不得祭桥玄。


归次秣陵遇亲旧

近乡家信急，翻怯遇乡人。
衰白惊犹在，田园喜旧贫。
归帆风趁客，沿浦月随身。
自笑缘何出，徒沾京洛尘。


悼徐仲光

公隐于旴江之荷山，撰著极富。己酉春，同游麻源三谷。

死生君不昧，神理定何存。
良会同三谷，鸿文竟九原。
名高中寿少，身隐寸心烦。
秋草荷山路，凭谁吊墓门。


闻徐州来多失意事

挥手冬春换，閒居亦可怜。
称心惟绿水，无恙是东田。
夜月萝轩映，秋灯竹屋悬。
多忧逢俭岁，遮莫减诗篇。


江月

十月晴江月，微风夜未寒。
依人光不定，照影思无端。
少壮随波去，关河行路难。
平生素心友，莫共此时看。


与傅守备

从容裘带客，风义洽江湖。
转饷飞千艇，留宾倒百壶。
野田秋猎罢，铃阁夜吟孤。
不厌迂疏态，时时问老夫。


涂雪

一冬晴始雪，残岁却孤征。
乱失云山影，寒冲涧瀑声。
唤船迟野渡，立马望荒城。
漫说剡溪兴，驱驰过此生。


怀溪园梅花

别业双溪曲，春风著处幽。
遥知红蕊放，定笑白头愁。
影乱樽中醁，香寒竹外楼。
故人谁兴剧，相趁出郊游。


敬亭采茶

一踏松阴路，因贪茶候閒。
呼朋争手摘，选叶入云还。
竹色翠连屋，林香清满山。
坐看归鸟静，月出半峰间。


自敬亭翠云寺步至一峰庵（地近独松树下，有郡守罗公题额。）

山径纡千折，茅堂名一峰。
门留谢守碣，树比大夫松。
草阁满岩翠，香厨临石淙。
词人支许辈，若个来幽踪。


饶蔚宗江西书至言被放游江淮

无限离居意，凭书次第传。
濠梁秋倚棹，庐岳夜听泉。
被放岂文字，薄游淹岁年。
济时还汝辈，吾已赋归田。


与泾川左稚姜书便面

羁栖老友在，良会敢辞频。
生计看书帙，衰颜傍路人。
江城连雨夜，山馆独吟身。
茅屋堪归隐，桃花潭上春。


园居校诗酬耦长数过有赠兼忆阮怀

比邻馀汝在，把卷数相寻。
不是穷愁客，谁怜山水音。
竹樽溪上绿，草阁雨中深。
共忆尚书记，燕台正独吟。


怀半公化城寺（先是，僧雪峰创此寺。）

飞锡随幽兴，扁舟就化城。
寒江牛渚见，古寺雪峰名。
斋罢夜灯静，人閒秋树清。
莫将诗与画，垂老困逢迎。


闻沈徵君先生屏迹湖北

草阁移何处，畸湖自一山。
孤村流水在，尽日白云閒。
借榻偶留客，著书常闭关。
岩栖成晚计，高卧几时还。


赠吴繁昌巢薇

吏隐独风流，山城拥上游。
心閒官牍少，诗为客僧留。
明月来天柱，长江入县楼。
行车仙嶂接，望里是浮丘。


叠嶂山房

余别馆，背枕北楼，是徐咸若刺史旧业。

江城草阁偏，山色捲帘前。
高馆明初日，空亭生绿烟。
径回陶柳外，人在谢楼边。
今古相看意，狂歌一醉眠。


雨过乌溪叶汉章珩度兄弟止宿

地近桓公岭，人传柱史村。
拨云通客径，听雨劝山樽。
四坐书为屋，高斋水到门。
惠连兄弟好，吟和几篇存。


重至隐龙坐方位三水阁

幽栖谙岭外，小阁复溪边。
窗竹覆斜日，槛花红暗泉。
烹葵留客醉，脍鲤出池鲜。
旧馆题诗处，含情十载前。


饮江懋昭尚一兄弟斗山别馆

楼台凭绝壁，木石旧嶙峋。
六水含朝雾，繁花竞暮春。
药栏深洞壑，尊酒傍星辰。
莫讶思归客，黄鹂唤旅人。


祥符僧院逢朱石公

多才能习静，别馆借僧居。
花径时通客，松坛夜读书。
岳云来户牖，溪鸟下阶除。
莫忘行游处，平生握手初。


歙城西太平十寺（李太白经此留诗，有雪宝泉。）

数峰存十寺，绀宇入苍烟。
得径穿云窟，从僧问雪泉。
江桥秋树外，山郭夕岚边。
大好留诗处，何人继谪仙。


晚集程山尊颖园（同非二、美周、雪怀。）

不意春帆客，深秋适到家。
心期归海岳，野馆属云霞。
新月一尊酒，乔柯何代花。
夜阑重款款，人语散栖鸦。


黄山连雨信宿桃花源怀吴灿如昭素（地为吴别业。）

天留看瀑布，客喜住仙源。
云片一楼白，泉声万岭喧。
检薪炊涧石，寻果倩山猿。
季仲多年别，含情不共言。


暮登文殊院是黄山中峰胜处（左右天都、莲花二峰。）

削壁无门入，盘空有栈悬。
飞来一片月，照我万峰巅。
松叶出寒磬，莲花明暮烟。
此身仙骨未，仰首问青天。


登莲华峰顶

绝顶看谁到，凭陵一老夫。
路皆穿石腹，人已坐花柎。
片日斜飞动，群峰半有无。
称心风细细，垂手接天都。


书炼丹台侧指月庵

天海浩无涯，孤僧寄一家。
泉吞丹井月，坐对青莲花。
小屋岚烟重，高台石路斜。
雪中人迹断，烧叶自煎茶。


重过问政山寺和程山尊

百折岩阿好，丛篁旧绕林。
秋晴新笋得，日午碧烟深。
问政何人事，栖山倦客心。
小楼看不厌，向夕重登临。


季秋晦日岑山寺同山尊拈得归字

清溪孤屿出，倚槛乱帆飞。
僧舍成浮舫，人家绕钓矶。
寒云终日住，秋色一山归。
共是忘机客，行吟到落晖。


遥闻新安曹使君偕宾僚野饮梅花下

山郡风流客，金门侍从臣。
把杯黄海月，露冕练江春。
柳叶藏洲寺，梅花杂吏人。
旧游携手处，惆怅各芳辰。


春寒

急雨过山城，春流一夜生。
岸花风故急，江树雾难明。
好景频虚过，深杯秪独倾。
黄鹂何处觅，试弄两三声。


诸公过集牡丹花下有怀唐辅宸秦中

同袁中渊、徐雨苍、蔡沧洲、刘岵瞻、梅瞿山、桐岩。

野馆平临水，芳丛近倚人。
追欢连上巳，歇雨当晴春。
老惜看花眼，閒容对酒身。
因怀行路子，迢递隔西秦。


张菊水解官僦舍阳坡

傲吏沧洲兴，浮家积霭间。
长贫留客满，把卷趁身閒。
雨洗阶前树，檐青城外山。
敬亭看不厌，时见白云还。


署楼对月次韵

时同岵瞻、楚白、景威、缉生、子尉、升公、瞿山、程叔分修郡乘。

新绿坐侵衣，片云天际稀。
夜阑禁月冷，客久看春归。
时论从高下，前贤重是非。
辛勤披往牒，忍使寸心违。


宿敬亭巢云阁

采茶新雨后，随兴宿岩阿。
夕照下檐树，春星横石萝。
竹楼重影静，山磬一声多。
梦与玄晖接，宵分独寤歌。


送梅定九重赴皖口（梅谙象纬之学，故有末句。）

又挂孤帆去，春城暮雨疏。
江行过雷泽，旅食饱鳇鱼。
水驿重题壁，篷窗小读书。
夜阑看象纬，兵气近何如。


游响山潭得斜字

梅瞿山、桐岩招同王莪怀、沈方邺、梅耦长。

江山邀好客，丝管醉浮槎。
绀壁崩云断，风潭老树斜。
天清溪见石，夏浅寺馀花。
回眺高斋近，重怀小谢家。


闻唐耕坞舍人病起

久卧惊还在，欢情剧友生。
可能杯酒进，喜复杖藜行。
耆旧今看少，文辞老最名。
扶衰应好健，歌啸共江城。


送萧鹤闻孝廉归天中（萧，高邮人，占籍商城。）

归计成秋暮，羁栖旧掩关。
催人来白雁，留客仗青山。
洛下移家远，天中采药閒。
敬亭云欲散，多为送君还。


送张南村游黄山次韵

山程落叶里，僧寺断崖边。
洞险穿青壁，峰多破碧天。
仙坛松作盖，云海石为船。
旧记都难尽，看君刻画传。


内弟梅幼与草阁

朝看野鸟飞，暮见山云归。
小阁临秋水，清光来翠微。
酒尊当月满，林果受霜肥。
情话欢朋旧，时时开竹扉。


次韵胡智果秣陵见寄

音书违几岁，落叶复江波。
皎月故人远，离情秋水多。
词场从埳壈，世路合岩阿。
户外钟山近，孤吟兴若何。


闻王阮亭使蜀以家艰归其兄西樵又卒

万事一摇落，琅琊秋正悲。
还家三径菊，出峡几篇诗。
风木吞声日，人琴迸泪时。
空摧数茎发，无路寄相思。


于慧男明府自庐陵迁贰淮郡（地辖庙湾。）

官佐淮扬郡，司分沧海湾。
旧嗟筋力尽，稍喜簿书閒。
鲛室城根地，蓬壶云外山。
相思差恨远，岁晚一摧颜。


柬梁尔砺（是顾与治甥，辑顾遗诗数百首。）

昔收亡友集，赖汝辑诗篇。
宅相郗家重，书名褚氏传。
长贫欢色养，小隐卧江烟。
百遍相过好，秦淮夜月边。


雨坐秦淮（时移军括船殆尽。）

满目繁华歇，天寒水鸟吟。
江门归棹少，河馆湿云深。
旅食看人面，家书搅客心。
乍閒翻赖雨，把卷一开襟。


木末亭旧址（是月钟山夜烧连天。）

得剩荒台在，游人还杖藜。
钟山残烧里，江郭夕阳西。
古木何年尽，幽禽向客啼。
废兴嗟万事，看取旧招提。


春雪得看字

暗觉阳和改，晨冰冻井干。
林收百鸟静，花满万家寒。
绿酒亲人易，青山辨影难。
东风休造次，积素好留看。


连雪不已

连雪忽逾尺，倚楼频独看。
直忧乖岁序，宁敢怨春寒。
好客过寻少，疏梅满放难。
干戈闻海峤，愁绪正漫漫。


方邺移樽致爽轩同限轩字

好客仍幽兴，移尊就水轩。
春阴逢霁日，山郭有閒园。
柳色河桥绿，江声草阁翻。
夕阳重促坐，不尽故人言。


高使君苍岩晚过寄云楼限赋（同瞿健谷、汪扶晨、梅耦长。）

草阁初过雨，江潮半入城。
薄寒春酒进，小立暮云生。
客并山公兴，诗争谢守名。
敬亭游不遂，倚槛重含情（先是期游敬亭，不果。）。


再酬汪扶晨兼送别

其一
好友来仙峤，新诗满客居。
肯过花下饮，长爱枕中书。
任侠从垂橐，怀归念倚闾。
别筵容简略，重为煮江鱼。

其二
论交吾老懒，相接各难忘。
问讯勤书札，歌呼剧草堂。
渴贤心苦尽，感逝义何长（君好推才士，刻《孙它山遗集》。）。
又入黄山去，看云旧竹房。


再过岑山寺忆程山尊旧同此游

重来新涨急，小艇乱中流。
树叶春藏寺，溪声夜满楼。
哺儿喧渚鹭，报雨听林鸠。
不共狂歌客，登临起暮愁。


唐子庵同江允凝

胜地从山僻，良游冒雨成。
松云重坞白，池水半岩明。
烧笋谷中饭，观鱼濠上情。
秪应真静者，机息见无生。


汪扶晨集饮青来亭从屋中拾级得乌聊山最高处（同非二、山尊。）

曲径高斋里，层峦万叠生。
凭阑穷耳目，历磴变阴晴。
岁月苍松古，江城积霭平。
同心遂披豁，酒罢有馀情。


闻乱怀徐程叔久客芜江

世难重离索，羁栖各苦吟。
沧江孤馆泪，白发倚闾心。
雨涨山城动，峰连楚粤深。
文章今可见，谁赏伯牙琴。


连雨江涨简张若思客舍

旅吟栖水阁，问讯切比邻。
雷雨偏羁客，蛟龙直就人。
羽书关百虑，山郭暗三春。
何处江湖好，还容把钓缗。


王若士赴建昌郡幕（旴江罗近溪先生旧有讲堂。）

薄游随雀舫，去住总江乡。
书借官斋读，贫从客路长。
五峰秋正好，三谷雨新凉。
肯问旴江学，还馀旧讲堂。


溪村书事十首

其一
旧业仍荒径，归来幸此身。
官閒差减病，客到始知贫。
菊枕支清夜，梅花酿老春。
圣朝容散发，敢说独醒人。

其二
荆扉开绿野，石壁上苍藤。
补学青春去，寻欢白鬓增。
花畦防菊虎，水槛护鱼鹰。
夜雨多閒思，清吟傍竹灯。

其三
清溪通草阁，恰灌邵平园。
树隐潭边石，花明竹外轩。
村翁争社酒，里妪信巫言。
溷俗安垂老，从人学钓缗。

其四
野岸沈江雨，生涯送渚田。
偶缘沽酒计，忝受作碑钱。
汎览频更帙，多吟屡失编。
篱边闻剥啄，时系客来船。

其五
百虑一长叹，半生馀独歌。
蠃吟成子易，鸠拙占巢多。
稗每先嘉谷，藤翻压旧柯。
物情差可见，不醉欲如何。

其六
不是违时客，时人自觉疏。
抱琴操古调，洗洞辨仙书。
镵采云中朮，园留雪后蔬。
漫誇簪绂事，钟鼓飨爰居。

其七
背市成田舍，傍村多酒家。
贫先输亩税，俭许馔溪虾。
疏雨响棕叶，微风吹豆花。
翻嫌仲长统，乐志太无涯。

其八
种花愁少地，接树又传方。
秋野稻孙秀，池亭莲子香。
放生憎嗜蟹，营道苦亡羊。
近觉诗书累，残编任满床。

其九
兴来随步屧，村远接人烟。
水荫青枫树，鱼跳白板船。
剥麻乘晓月，试茗就寒泉。
辛苦相怡悦，田家长晏眠。

其十
晚计合幽栖，茅斋压水堤。
夜凉闻石鸭，秋霁斗杉鸡。
征敛愁箕斗，江关习鼓鼙。
鹿门行采药，斟酌问山妻。


送蔡玉及游湾沚

辞嚣出城郭，倚棹复溪湾。
风笛荷花外，渔灯苇叶间。
乡关行不远，书画老难閒。
计日清秋好，重登何处山。


哭侯叔靖先生

其一
同年侯韩振之父，有田百馀亩，以韩振登第卒官，遂破家。

先生真长者，因寿转蹉跎。
身与残书尽，儿憎一第多。
良田抛负郭，老泪竭西河。
不怨归泉路，频年总卧疴。

其二
贫死人情见，素车谁到门。
祭时空酒脯，在日少饔飧。
为善生涯拙，传经旧恨存。
九原魂不断，泪眼望诸孙。


过计家桥问陈尚书迪墓不得

公抗节建文之难，侯来保拾遗骨归葬计家桥，事觉被掘冢，旁里民尽诛。
尚书馀白骨，闻葬计家桥。
抔土无人识，忠魂何处招。
村墟存野店，陵寝改前朝。
呜咽寒溪水，千年恨不消。


老至

老自何年至，追欢万事残。
登山多倚杖，罢酒数凭栏。
书喜短篇读，眠憎秋夜寒。
旧游疏记忆，翻赖检诗看。


新安一路见携家入山者接迹

安稳知何地，流离已载涂。
军麾连海甸，杀气上天都。
磴滑春兼雨，岩深日易晡。
时艰应有定，未敢赋瞻乌。


经高溪东路即目

傍溪亭尽徙，觅路马徐行。
颓岸春潮齧，荒原雨蔓生。
人家多鸟散，水市与蛟争。
陵谷频看变，徒增迟暮情。


水东野望

十月叶初黄，冬晴暖未霜。
白云横道路，垂果触衣裳。
药圃朝收菊，茅棚夜守姜。
寓楼溪色里，倘似瀼西庄。


石龙省家叔父

家在成离散，何堪白发翁。
乱山层阪入，苦语一宵同。
去住惊魂内，亲朋泪眼中。
凭高望烽火，长恐隔西东。


深沟道中和耦长

策骑晨光里，霜林散鸟喧。
野桥成小市，樵爨认前村。
照水青红树，随山上下园。
遥峰似仙掌，直向日边扪。


游劳山（同雨若、方邺、玉及、耦长。）

十里见嶙嶒，蛟宫寄一僧。
飞楼安石罅，悬壁攫云层。
趁险苍藤接，盘空细路登。
棹回杯重把，鲈鲙出鱼罾。


水东梅子翔宅喜诸子来共泥饮

主人争客到，深入白云间。
复此干戈际，能容樽酒閒。
寒花傍弦管，险句割溪山。
飞动妨吾懒，追欢破老颜。


雨宿陶庄怀舍弟阮移寓九里

倾崖动板桥，暮雨暗山椒。
问路归人尽，燎衣聚叶烧。
谷云团小阁，松露响寒宵。
季弟招寻得，西村万岭遥。


甲寅岁立冬小雪皆雷

节序羲和错，频惊十月雷。
蛟龙不肯蛰，花树乱催开。
天意寒暄换，人间钲鼓哀。
横流看满眼，溪涨过山来。


黄渡山庄寻郭陈两耆旧不遇（郭康侯、陈大介。）

田舍直相望，前村问草堂。
板桥三渡水，枫桕一林霜。
山向郊扉豁，书闻石屋藏。
杖藜何处所，归鸟赴斜阳。


蔡后山洞题潘道士壁（道土不耕不募，惟种树养蜂自给。）

峰头双石窟，天作羽人家。
爨接悬岩乳，门收满树花。
幽栖连虎穴，生计仗蜂衙。
会得长年诀，休寻勾漏砂。


红叶

素秋摇落候，辛苦若为容。
深浅谷中寺，丹黄江上峰。
征人勤怅望，思妇懒裁缝。
转作三春赏，含情独倚筇。


陪高使君游响山高将之官苏州（同赵考叔、梅渊公、尔止。）

供奉题诗后，重寻百尺台。
舟移黄鸟过，潭响白龙来。
雨幔宽留客，风花数落梅。
行当临虎阜，倘忆此衔杯。


送莱阳姜公子学在还吴门（时为尊公贞毅先生卜葬敬亭。）

泪尽陵阳路，魂惊吴会行。
乍归仍是客，独去转随兵。
暑雨浦云暗，夜潮江月生。
扁舟数漂泊，谁念旅人情。


久不见唐七朕虞

野梅开欲罢，江柳雨初低。
好向敬亭坐，诗追谢守题。
战场纷满眼，斗酒共谁携。
解惜春光去，林莺时一啼。


逢人归姑山寄沈公湛

一年疏见面，客馆旧比邻。
借问愁中发，还悲乱后人。
路难妻子累，身隐稻粱贫。
何处渔樵得，南湖秋水滨。


寒夜草阁有怀刘缉生

阁外凭栏客，溪声独夜听。
冷然片月出，坐见群峰青。
世事惟中酒，幽人閒授经。
遥知孤馆梦，时被竹风醒。


答娄东陈子谦雨中见过（有《黄山纪游集》。）

乱后仍为客，春深过北楼。
诗多成岳寺，书载满仙舟。
草阁看云入，江潮捲树流。
相逢太款款，未觉雨声秋。


寄余澹心吴门

其一
数枉客中诗，春风总别离。
即要相见日，宁似旧游时。
夜雨专诸巷，寒云泰伯祠。
羁栖愁欲绝，莫遣鬓成丝。

其二
世难看如此，心閒亦泪流。
半生馀皂帽，白首向沧洲。
有作皆孤愤，何人最狎游。
含情问耆旧，早晚觅扁舟。


寄赠钱梅仙

吴会知名士，蔚村长掩关。
扁舟自娄水，高枕已箕山。
讲席寒云外，书声夜竹间。
行藏从老去，谁共此中閒。


题故给谏姜如农先生吴门寓园

文文肃公旧业，姜署曰「敬亭山房」，以前朝谪戍宣州故。

故老栖吴市，山房署敬亭。
不忘迁谪地，旧隐少微星。
小苑丛花发，前朝古树青。
漫须追往事，痛饮恐成醒。


天如庵

樵径落松子，林疏八月天。
到门闻午磬，绕屋过寒泉。
驯虎不惊客，栖禽亦解禅。
旧时都讲在，曾话竹篱边。


吴駬公孝廉过访即取道吴门北上

叶落北楼出，能诗上客来。
还看吴苑月，远踏昭王台。
旅酒雪中尽，梅花马首开。
时危重献赋，应见长卿才。


宗鹤问见过长干客寓（宗时读书金观察官舍，将归广陵。）

寺远城南路，朝来江雨寒。
如何归棹急，还索故人看。
避俗且官阁，藏身惟钓竿。
邗关馀旧好，一为问平安。


詶白孟新枉过寓园不值兼感与治之作

径僻从蒿塞，亭空接树阴。
忽回穷巷辙，重感故人心。
白日少閒客，清风依茂林。
匣琴吾欲碎，流水见遗音。


渡江题袁公序西园

其一
读书园旧僻，爱客许重过。
新竹水逾绿，半亭云自多。
夏凉添白袷，峰远隔沧波。
剩有游山兴，还能共蹋歌。

其二
编篱深就竹，大泽近依城。
满地踏林影，四时闻鸟声。
开尊荷馆净，散帙石床清。
栖托吾何有，悠然濠濮情。


浴江浦汤泉

宋孙莘老、秦太虚有诗，见《惠济院碑记》，今不存。又梁昭明浴处，名太子泉，今堙废。
寻源冒雨行，泉上喜山晴。
适体温凉称，濯缨冰雪清。
残碑寻惠济，旧迹感昭明。
归咏还遐想，朱砂峰下情（黄山朱砂峰下汤泉香洁第一。）。


晚过金使君长真因同仙裳鹤问小饮分赋

清欢从造次，小坐一开颜。
春去尊前得，夜凉池上閒。
客筵看白纻，官舍有青山。
耆旧惊犹在，何当数往还。


清凉寺遇白孟新

其一
石头精舍古，留与肯閒人。
玉局曾游地（寺有苏长公碣。），香山未老身。
轩窗含海日，书卷傍松筠。
况复求羊在，孤吟有四邻⑴。
⑴ 时倪闇公、蔡铉升诸彦并读书山寺。

其二
尚忆华阳别，相逢渐白头。
幽寻潭上路，夜语竹边楼。
宫井看前代，悲欢感旧游。
祗今谁郭李，极目暮云愁（时言及黄漳浦、周鹿溪事。）。


扫叶上人山楼

小阁看云尽，层栏古寺隅。
竹声清坐卧，江色在虚无。
过客留诗满，劳人倚槛孤。
不妨禅定处，长对莫愁湖。


淮上于郡丞转饷豫章还过白门相值

来往军麾里，相逢说苦辛。
官贫从远道，客老未閒身。
小酌秦淮酒，行归渤海滨。
劳劳赢见面，犹胜寄书频。


锡山道南祠一称东林书院

三吴邹鲁地，彦会说东林。
绝学看谁嗣，前贤共此心。
庭阴丛竹满，云接九峰深。
石屋存耆旧，风徽尚可寻⑴。
⑴ 东林之学，旧推高忠宪公，今犹子汇旃学使嗣主讲席，一称「石屋山樵」。


云起楼（锡山吴明府所筑，在惠泉上。）

好据九龙麓，重开百尺楼。
浮云无处所，此地一淹留。
塔势掌中出，松声泉上秋。
月明宾从集，何似庾公游。


惠山寺试泉

自蓄沧浪意，寻源过竹房。
松风清入听，雪乳快初尝。
觅洞知泉穴，披云卧石床。
中泠复何似，留赏下斜阳。


吴门听雨

昨夜还家梦，乡心计旅程。
僧邀光福寺，客卧阖闾城。
迟暮争山水，江关警甲兵。
白鸥真妒汝，浩荡寄平生。


玄墓圣恩寺

不到湖边寺，安知灵境稀。
松声凉石径，水色散林扉。
古墓沈苍藓，疏钟满翠微。
夕阳双桂下，一坐得清机。


饮汪钝庵宅（时屏迹谢客，为予入郡。）

其一
不分枉兰棹，重兼开竹扉。
穷交存白发，小酌坐清晖。
官在还山久，书成示客稀。
倘同吴市隐，相傍老渔矶。

其二
别业苏台外，幽栖何处寻。
入园松径绿，高枕石湖深。
万卷供多病，千春独寸心。
离筵殊造次，还拟就遥岑。


次韵尤展成水哉轩四首

其一
沧洲庭户里，独坐兴悠哉。
云壑留逋客，江城得钓台。
柳深时覆榻，月上一衔杯。
语默看谁共，惟应二仲来。

其二
清光长在水，入夏独泠然。
竹露半窗雨，荷风五月天。
閒庭看鹤舞，高馆对鸥眠。
乐府清声出，鸡林已遍传。

其三
盛年名早达，岂合老江滨。
圣主嗟才子，浮生托醉人。
狂吟流水曲，懒奉属车尘。
谁念羊求客，愁来罢钓纶。


次韵尤展成水哉轩四首 其四

野桥鸥鸟外，浮舫槿篱间。
对酒客长满，著书身复閒。
泉通笠泽浦，峰远洞庭山。
仙鲤吾能跨，行当数往还。


答蔡右宣

何人复吾道，之子独追攀。
家世清流后，交游沧海间。
论文花坞静，好古竹房閒。
应有千秋意，深居且闭关。


送筠上人自吴门移锡玉峰次大可韵

久坐生公石，应同弥勒龛。
别峰还独往，高论许谁参。
人结莲花社，诗分贝叶函。
看君成夙悟，宁待老瞿昙。


苏州高使君苍岩郡斋夜宴

其一
同余澹心、吴园次、钱宫声、刘震修、姜学在限韵。

良宴坐清光，官斋一草堂。
地宽容树绿，人静爱宵长。
皎月入尊酒，凉风吹客裳。
殷勤此时望，谁是独思乡。

其二
吴苑风光好，曾闻销夏湾。
今宵五湖月，偏照几人閒。
微露下高树，清歌欢别颜。
何当缓征棹，一问洞庭山。


余澹心追送同舟至惠山

离人逢好友，一棹傍林丘。
远送同明月，相看总白头。
野桥疏柳卧，浦寺乱云秋。
信宿倾情话，閒信到十洲。


吴伯成明府饯别惠山嘉树堂即席限韵

同余澹心、吴修龄、周原培、严荪友、家缉扬。

共为河朔饮，坐爱水边楼。
萝屋夕阳少，风林残暑秋。
园幽邀客住，泉响傍人流。
相送情何极，蓉湖系雀舟。


泊河桥

人声喧夕岸，舟子报河桥。
残暑乱萤火，凉风归柳条。
市荒全罢柝，夜警数移桡。
渐觉秋光逼，明河出绛霄。


泊定武遇雨

殷雷翻绝壑，急雨过前林。
夹岸暝烟合，孤舟秋色深。
岁荒多难路，客久未归心。
明日乡程近，无劳白发侵。


归自东坝乘迅风过固城湖

湖光清濯缨，归棹北风生。
正感新秋节，俄兼两日程。
浦云无次第，江树远逢迎。
万事吾迟暮，空馀击楫情。


哭蒲瑞生先辈

八十应无恨，平生重可悲。
贫缠黄发后，鳏自少年时。
旧帙留残泪，慈孙绝见期。
魂销临诀语，早索哭君诗（一孙北游国学。）。


旌阳西竺寺（山名栖真，相传窦子明修炼处。）

寺占栖真地，春阴岩际归。
泉根来处远，峰顶到人稀。
山郭入深翠，仙台知是非。
夕阳看不足，半岭又云飞。


梓山

梓岫城头出，梅溪杖底流。
岚光横满县，泉响曲依楼。
过雨长新绿，看题感旧游。
山腰好精舍，归路重淹留。


丙辰中秋对月

月复中秋好，人谁此夕同。
未寒从露坐，拚醉莫樽空。
亭阁澄江畔，关山战垒中。
虎丘清绝处，又隔五湖东。


王安又中秋见怀索和

几度怜光满，清宵不共欢。
移家成小别，乱世喜粗安。
露白三秋桂，寒摧九畹兰。
应存故人意，斟酌慎盘餐。


郝元公学博以母艰归颍州

其一
谢公亭畔路，相送满离愁。
陟屺肠空断，过江枫正秋。
皋比馀讲席，书卷伴归舟。
一老趋庭在，休教泪不收。

其二
仕隐差相近，谁言生计微。
前贤怀颍水，时事乐郊扉。
叠嶂看云去，西湖喜客归。
含情刘子骥，书信自今稀⑴。
⑴ 颍州有西湖。刘公㦷居颍，书数至。


重九讲学湖北怀王便朴不至

衮衮登高日，谁贪讲席閒。
相将来座上，早已出人间。
水白湖边树，霞明天际山。
所思劳伫望，祗见片云还。


送汪友月归歙

万山黄叶路，乱定一人归。
书帙增多少，家园认是非。
画从时辈乞，心入世情稀。
旧业中丞后，风流属布衣。


送吴同父游泾川

敬亭看未厌，尊酒复离亭。
匹马踏霜去，群峰夹路青。
官斋欢旧雨，野寺伴寒星。
倘问琴高迹，临溪试一停。


送祖上人之溧水精舍地有东庐山

眼前真静者，几辈却输君。
旧洗龙池钵，行随濑水云。
无言能说法，高坐自离群。
知傍东庐住，清钟何处闻。


为吴恺仲书册

崖中从坐啸，湖海气空群。
酒泛邗江月，衣飞白岳云。
路难重结客，身隐自论文。
山馆梅花早，含情应为君。


泾川邓明府伟男招宴水西烟雨亭因留坐月宿楚公山房（偕同甫、天石、瞿山限韵。）

其一
一亭收众妙，客到及晴游。
水落云帆远，风疏山磬秋。
数峰争返景，斗酒得沧洲。
旧句惭留碣，重来渐白头⑴。
⑴ 廿年前旧作，张菊水明府为余刻碣置壁间。

其二
地主欢难罄，云归客未还。
残尊邀好月，清话聚寒山。
讲席荒祠古（有水西书院。），禅宫短榻閒。
青莲与黄蘖，此夕倘人间（寺为黄蘖道场，有李太白题咏。）。


过新岭

地拥大鄣险，天横叠岭遥。
倾崖连虎口，细路出峰腰。
未夕警孤客，半空无野樵。
频年飞铁骑，谁说上青霄。


过歙城题旧主人松屋（相讵十馀家即蒙古戍所。）

不信横戈地，犹馀旧屋存。
见初开笑口，愁转拭啼痕。
白日柴门闭，比邻塞角喧。
主人霜鬓在，好护老松根。


乱后新安作

新都成绝塞，岁晚客谁过。
残垒传烽数，荒城避马多。
艰难寻故旧，怅惜好岩阿。
闽海还酣战，安危定若何⑴。
⑴ 旧谶云：「福建刀兵动，徽饶作战场。」


歙州怀汪栗亭邗上戏柬

短札经年少，残春忆别愁。
吴州何处寺，邗水几回舟。
下榻诸侯渴，牵衣小妇留。
紫阳虚旧馆，把酒不同游。


先归次乌溪却寄瞿山旌阳客舍

寒天还远道，宿雾间重云。
野店人烟少，山亭画角闻。
马饥餐落叶，鸦晚噪归群。
忽忆同行客，那堪岐路分。


寄王言远同年

耆旧今垂尽，安危定仗谁。
路从南浦别，人老北山陲。
步屧肯看客，郊扉閒对棋。
乱离希问讯，忍惜数行诗。


晚泊李阳驿

沙岸新裁驿，鸥边旧有楼。
山云红野烧，戍鼓急江舟。
月伴劳人坐，天寒战地愁。
前军问消息，正向鹭洲头（时闻大兵次吉安。）。


哭周伯衡

其一
失路归偏晚，从军老复来。
人间争用武，天上倘怜才。
官止成双泪，吾禁赋八哀。
秋风吹楚泽，魂断几时回。

其二
青鬓推良史，黄门旧谏臣。
江湖一垂翅，荆楚竟枯鳞。
诗忆把杯日，殡看行路人。
吹嘘真误汝，非是不安贫⑴。
⑴ 君初由庶常迁给谏，外转左官未补，被荐军前候用，客死楚中。


自赠

其一
雨雪催年尽，干戈老若何。
教儿谁警策，慎尔莫蹉跎。
早岁文章送，平生药物多。
归田良草草，十载负岩阿。

其二
海内谁知己，诗名亦偶然。
久谙才是累，翻倚病为年。
雀警风前竹，山通雪后泉。
近来差小乐，未拟向人传。


答亲旧

未必耽高卧，栖迟复几年。
将身付书卷，留眼对山川。
诗债应宽病，僧交或类禅。
鹿门游不遂，此意想前贤。


李屺瞻寄从军诗一卷

时楚方苦兵，被荐军前者不得官，又不许归。

世路今嗟楚，时名尚说官。
祗应作客老，谁信乞归难。
饱听从鼙鼓，閒知羡钓竿。
新诗来不易，叹惜几回看。


泊三山峡守风

鲁明江在眼，白日限迷津。
雪没前山尽，舟移浅港频。
涛声驱暮节，天意老归人。
借问君何事，残年滞客身。


三山峡梦叔父

幸未经时卧，病深筋力微。
不堪衰鬓短，重望旅人归。
小阁风吹杖，孤舟雪满衣。
无从问寝膳，魂绕故园飞。


归次芜江雪后得好月（十二月十五。）

积雪皎如此，夜江生曙晖。
多情添月满，清景一冬稀。
渔火寒皆白，樯乌坐不飞。
家人应伫望，祗道客帆归。


雪后过于湖怀汤岩夫

江边半亩宅，高卧是山村。
馀雪掩蓬径，何人开竹门。
多书成臂病，贳酒剩瓢存。
隔岸不相见，孤舟谁共论。


蜈蚣渡雪冻滩浅舍舟夜抵黄池

孤舟难去住，落日若为情。
棹响敲冰过，宵明踏雪行。
荒原愁傍虎，野戍借防兵。
问渡重烦唤，垂堂念此生。


玉面狸

汝性贪山果，谁怜委玉盘。
擎将绵共软，望与雪争寒。
过狡投罗少，伤肥入馔难。
从人觅方法，邀客试同餐。


元旦后一日立春初晴（丁巳）

椒花方昨日，雪霁趁芳辰。
捲幔明双眼，探梅醉几人。
溪山欢献岁，云物解怜春。
稍觉东风动，檐前报鹊频。


送梅瞿山自仙源游黄山兼怀太平官明府

闻说黄山面，都从县里看。
登楼峰可数，过岭雪犹寒。
浚谷寻僧少，奇松入画难。
风流仙令在，应得庆交欢。


万玉庵古梅追和吴园次太守

相传宋元间物，吴从芜没中表出之。

独树传何代，支离复此时。
斧斤馀铁干，冰雪自花枝。
僻傍空山老，閒从野客知。
使君劳物色，谁惜岁寒姿。


周山公少府移樽五峰山古梅下

客为画溪来，难孤下若杯。
多君携野兴，邀我就山梅。
古木寒云护，青峰细雨开。
何人知吏隐，耳热重论才。


朱羲人白溪草阁

城东平野地，物外白鸥乡。
径入梅花曲，家传茗理长。
瘿瓢多节目，弁岭接青苍。
万事园居好，凭栏爱夕阳。


题五峰禅院

直近峰头路，凭栖云外身。
一灯长不夜，双树老为邻。
贝叶藏经古，萝衣旧衲贫。
休公有诗癖，逸兴向何人。


长兴书所见

樱笋初残后，杨梅欲熟时。
蚕成秋税急，溪旱夜船迟。
箬水浮清醑，铜峰展翠旗。
田禾犹未插，处处卖新丝。


山中得雨（旌阳隐龙村舍作。）

客卧碧山村，奔雷殷树根。
稻花争雨出，菱叶喜波翻。
水急前溪碓，云封野寺门。
乍凉秋太急，虫响数声喧。


孝威广陵书至索近诗兼伤故旧凋落

淮海三年水，陵阳一夏晴。
愁深人共老，书到眼初明。
文酒多时别，悲欢百折情。
浮名吾意尽，高枕卧山城。


同高尚孚使君过山阴怀张荀仲蒋大鸿

客棹连官舫，宵分过越州。
寒烟迷水驿，残月见城楼。
耆旧何人健，山川壮岁游。
祗凭鸥鹭语，为我报离愁。


南明山大石佛

往余过剡中，同年胡新昌海若曾约游南明寺，有大石佛。碑称齐僧护、淑、梁僧祐相继琢成。三世实一人，故又称「三世石佛」。
夙负南明约，年侵尚许攀。
灵岩开绝壁，法相旧青山。
石瘦松皆少，崖高雨未还。
三生谁记取，泉响自潺潺。


国清寺（志称隋大业间建。）

胜地从兹入，诸峰拱处尊。
过桥松引客，到寺水当门。
大业传灯远，寒山爨石存。
泉声自饶舌，日夜向人论。


高明寺

四山深翠里，天许一招提。
路入藤阴合，帘飞花雨低。
神猿依古洞，驯虎过幽溪。
明日寻华顶，重攀万丈梯。


石梁观瀑

飞梁横绝壁，天路出云端。
涧合双崖斗，山鸣十里寒。
蛰龙时起舞，仙老坐盘桓。
此径终安往，孤亭尽日看。


出灵峰洞将往灵岩（雁荡山中。）

爱说前山好，褰裳洞口行。
积烟无去住，疏雨乱阴晴。
石巧皆成象，峰多不记名。
遥看又灵境，天柱独峥嵘。


自罗汉寺度芙蓉岭行经海滨

岭多盘鸟道，路复绕蛟宫。
老眼禁岚雾，衰颜受海风。
客行山垒逼，野爨岛烟通。
见说鲸波恶，惊心潮汐中（时海舶数乘潮剽掠。）。


白石村（康乐有《岩下行田》诗，即此。）

谢守经行处，村墟白石传。
山田滋曲涧，玉甑出青天。
屋过烽烟在，人奔虎穴全（地尝驻兵，村人多逃入山数十里。）。
却留藜杖客，重醉菊花筵。


东瓯大观亭

海隅初解甲，霜际一登台。
正尔临风处，能閒到手杯。
孤城环水白，九斗拂云开。
谢客岩前过，徒怜春草摧。


登孤屿江心寺（文信国尝驻兵，有正气祠。）

凌虚双塔涌，破浪一洲閒。
蜃市林峦上，潮音钟磬间。
篇章传谢孟，鼓角旧江山。
正气祠仍在，哀歌向夕还。


瓯城客舍在华盖山下

香林华盖下，僧卧竹房清。
地枕青牛坞，亭看白鹿城。
暮云来海色，凉雨送经声。
乡思如潮汐，无端日夜生。


过青田

残邑如村市，溪清宿雨开。
乱山攒水绿，飞瀑向人来。
艇窄欹难坐，滩高上却回。
此邦王佐出，尚想济时才。


哭门人徐武令

仲冬十日，予抵湖上寻武令，殁已旬馀矣。壁上有遗诗，读之肠断。

尚把新诗赠，俄惊见面难。
文章真气象，骨相岂清寒。
阿鹜孤雏小，衰亲万事残。
空遗垂绝语，拭泪几回看。


寄汪舟次司训赣榆

忆共西山宿，高歌岂宦情。
一毡连大海，五字竟长城。
夜雨桃花水，春风画角声。
忧时休怅望，弦诵是平生（时淮徐方苦河决。）。


送梅耦长读书水西寺（时赴邓明府之招。）

近家将母易，作客好安居。
朔雪梅花过，东风柳叶初。
溪晴官阁酒，山夜佛灯书。
更共远公住，高谈世虑疏（时楚水和尚驻锡水西寺。）。


雪中同李书卿赴姑江讲会

此事何人急，同心一会难。
得闻宁讳晚，将老敢求安。
襆被孤舟共，江梅几树看。
天门从振策，不畏北风寒。


四弟读书曹塘枕上有怀

其一
忍送离家塾，含悽泪满襟。
衰亲馀几日，志士惜分阴。
好是齑盐味，坚须铁石心。
谁知余不寐，为尔夜沉吟。

其二
汝婚将抱子，吾意且成人。
骨肉今皆远，诗书好独亲。
窗明松际月，花竞水边春。
祖德孙枝在，相期慎此身。


早春过双溪别业示儿辈

莫负江东好，天南尚战场。
青山看我老，白发为渠长。
满径容书带，高柯覆草堂。
雪中来几日，又见柳条黄。


送张荀仲先生

其一
白头来不易，别去又相望。
山驿沈春雨，江帆趁夕阳。
穷愁同此日，安稳定何乡。
纵有音书数，风烟恨转长。

其二
吾叔衰逾甚，能禁别思催。
徒然把双袂，无计倒深杯。
知己平生少，开怀几客来。
山阴好岩壑，伫立独迟回。


依水园为刘佩长题

予偶举杜「名园依绿水」之句，遂为园名。

傍池营竹屋，许客定园名。
暑日凉侵榻，春风绿满城。
林阴馀鹿柴，花尽足莺声。
太傅传家旧，应怀别墅情（君大父工峰先生为名侍御。）。


石埭寻姚明府

其一
积雨迷官路，长亭倦客歌。
岭云寒不去，涧水晚逾波。
古驿看人少，青山抱郭多。
不因彭泽宰，肯复此经过。

其二
汎爱频留客，弦歌自好音。
论文一尊酒，交臂九秋心。
吏隐仙潭古，官斋佛阁深。
凤城飞舄近，万一慰分襟。


阅乔东湖诗

把卷山初霁，开轩独酌迟。
谁知左司后，再见东湖诗。
岩坞云深处，江潭月白时。
相思倘相值，披豁共心期。


应召入都留别亲旧

其一
林壑君恩重，栖迟鹤发新。
心将同木石，名敢玷丝纶。
黄阁怜知己，青山解笑人。
匡时计疏阔，多恐负枫宸。

其二
辟门真圣主，禁苑富群贤。
半豹吾何有，雕虫世偶传。
生涯馀药饵，懒卧信江天。
旧侣应相忆，东峰夜月圆。

其三
休沐非归隐，山田薄且耕。
时艰须管葛，祖德旧周程。
衰谢看才尽，关河触暑行。
不知宣室召，何策对升平（先太父允升公暨先大人世笃理学。）。



应召入都留别亲旧 其四

烽烟犹未息，山泽忍安居。
白发千行泪，轻装数卷书。
圣朝容老拙，野性称樵渔。
却笑从前事，无端赋子虚⑴。
⑴ 章少孤，依叔父，今年垂八十，临别吞声。


书秦淮水亭

津亭移客舍，暑坐当山家。
此地馀歌管，何年罢战笳。
月来溪面白，风定柳丝斜。
忽忆中泠水，曾烹峒岕茶。


答徐田东先辈送别用韵

其一
青溪少耆旧，乱后得追攀。
松寺独游僻，世情相对閒。
辑书传故老，作记问仙山。
忽有离人恨，踟蹰夕照间⑴。
⑴ 时搜辑亡友杨商贤遗草，且索予天台、雁荡游记。

其二
畏路悬车久，王程可奈何。
凉风生昨夜，秋色度长河。
裘葛中途换，山川倦眼过。
称心无别曲，惟剩紫芝歌。


饮渤海徐声服郡斋偕方邵村侍御（旧尝同官比部。）

郡斋清夜酒，同舍故人俱。
促席留欢剧，看颜与岁殊。
盘餐亲脍鲤，城柝警栖乌。
此地推龚遂，君应并驾无。


觅寓舍

帝城添野老，僦屋立踌躇。
直重愁倾橐，官高怯傍居。
支床依败壁，就地委残书。
早觉归心迫，家山剩草庐。


中秋对月

其一
雨过光逾好，天留此夜晴。
杯乾成独醉，发白与争明。
词赋迟枚叔，贤良后董生。
更阑乡泪下，不是别离情。

其二
驱策妨吾懒，羁栖欲抱疴。
清辉閒处得，令节客中多。
世岂终鼙鼓，人偏梦涧阿。
强吟浑不寐，白露下庭柯。


秦对崖分饷惠山泉酒

携来佳酿远，到手一开襟。
短鬓客方倦，黄花秋正深。
寒禁燕市月，清见故人心。
更把新诗好，床头细细斟。


夜过石林时陶季冰壑舟次在坐用八齐

皎月当头出，朋来步屧齐。
共围黄菊坐，何异碧山栖。
文字已鸡肋，行藏逐马啼。
凭君话名岳，杖策好招携（时陶季从天寿西山回，极言其胜。）。


枢部张公尔成座上见黄橘二树

其一
好是江南树，移来岁月深。
相看娱客眼，谁遣动乡心。
绿叶垂金满，双柯合坐阴。
遥怜洞庭上，烂熳醉霜林。

其二
青霜檐幔隔，白日草堂深。
在楚曾传颂，过淮不改心。
寒香争岁晚，留叶接春阴。
始信相如赋，无难入上林（卢橘夏熟，见相如《上林赋》。）。


顾宁人关中书至

其一
卜居从汗漫，作客古长安。
抗志遗民在，论交直道难。
辋川园里住，华岳掌边看。
尚有家山梦，应知关塞寒。

其二
旧迹满西京，高谈就友生。
书曾搜孔壁，诗已变秦声。
多难馀身健，新编计日成。
别来头并白，望远不胜情⑴。
⑴ 顾入秦访李天生。先是，尝客居齐、鲁间，著有《日知录》等书。


恼豹人移寓稍远

难得良朋近，犹嫌见面疏。
今朝来觅伴，昨日恨移居。
避客少閒地，藏身存旧书。
醉歌狂自可，莫是叹无鱼。


借书

久客书频借，流观病欲苏。
有怀开万古，无赋拟三都。
强记浑如梦，多钞自笑愚。
军麾纷满眼，谁念尔为儒。


送贺桐意令深泽（旧同予讲学鹭洲。）

驱马滹沱上，城边柳色春。
好将花县地，先报白头亲。
治行家风在，租庸里俗淳。
忆曾同讲席，君肯让前人⑴。
⑴ 君先祖定斋先生官郡丞，以理学名。


岁杪送刘睢宁亮中（余山左所拔士。）

分符傍淮浦，旅食旧邗关。
到日移家近，行看飞舄閒。
人来邹鲁地，邑有凤凰山。
惠政春风里，梅花照醉颜。


石坞山房诗为王咸中作

其一
有客尧峰卧（谓钝翁先生。），何人许共居。
独凭千叠石，横拥一床书。
云谷暖长绿，风林秋乍疏。
从来丘壑意，不是为樵渔。

其二
读易床头罢，移花石罅栽。
不知高馆静，几日早梅开。
书勒鹅群帖，筵浮木瘿杯。
似闻猿鹤语，相劝好归来（王时在都下，故云。）。


奉怀家叔父（时再举一孙。）

藜杖扶衰久，穷愁意未閒。
双孙今见面，八十倘开颜。
药物应兼酒，溪楼却对山。
那禁游子梦，夜夜向南还。


寄题张水部雷琴

风流怀水部，旧物有雷琴。
独抱太古意，何人知此音。
一归故山去，东望沧溟深。
岛屿茫茫里，子春应可寻。


京邸立春

积雪三冬少，晴天几日长。
东风何处到，游子未还乡。
冻研冰初释，辛盘菜早香。
閒庭来鸟雀，彷佛是山堂。


梅耦长至都下

好友离居久，一樽谁共开。
梅花将照眼，早趁东风来。
天子不得召，几人能爱才。
高歌夕阳处，旧是黄金台。


人日阮亭山长见过同耦长小集

其一
江鱼邀客馔，柏酒尚馀清。
天气暖人日，乡心共帝城。
镂金谁作胜，带甲远含情。
稍喜成三益，休看白发生。

其二
令节华灯近，清宵皎月佳。
宁知耽野老，坚坐就茅斋。
霁日占人事，春风吹客怀。
时名从侧目，懒漫信吾侪。


早春廿一日微雪喜孝威纬云见过同耦长小集拈得天东二韵

其一
梅花难到眼，竹叶好开筵。
正聚梁园客，初逢春雪天。
欢场看我老，狂语畏人传。
郢曲谁当赏，垆头且醉眠。

其二
比邻能晚集，薄雪自春风。
把卷千秋在，衔悲永夜同。
看人随去住，驱马倦西东。
留滞成何事，山花取次红。


送胡鹿起颁诏楚中

黄鹤楼边望，频年堠火红。
使星衔凤诏，战地满春风。
客馆江花里，乡园驿路中。
輶轩咨国计，谁奏未央宫。


雪后用韵

一夜燕山白，光添凤阙明。
良朋隔邻曲，冻雀下轩楹。
酒绿自寒色，檐晴乍滴声。
惠连有妍唱，接手怅馀情。


送张牖如宰登封

汉武东封处，孤城倚翠屏。
雪催河柳润，春入岳云青。
仙药问樵客，山花飞讼庭。
风流怀仲蔚，吏隐当岩扃。


次韵张敦复侍读见赠

其一
赐第连中禁，分餐出御厨。
声诗归大雅，启沃信文儒。
漫说飞腾早，还惊述作殊。
江乡诚忝窃，书札到潜夫。

其二
青门成久客，白雪忽飞声。
强记徵三箧，高怀动八瀛。
宸游劳扈从，天近好支撑。
多病容吾懒，相思隔凤城。


往西山暂出国门

何处寻春得，春明门外行。
雨青官柳色，花落旅人情。
督亢轻阴缓，桑乾怒浪生。
江乡从此去，误喜是归程。


送顾赤方还蕲州

其一
故人看又去，羁客坐含愁。
空手不成醉，何年同后游。
才偏称野史，名已遍皇州。
旧国烽烟里，休登黄鹤楼。

其二
强起非君志，京华空复春。
懒充虎观客，閒许鹿门身。
冠盖看今日，湖山让此人。
狂歌自通隐，未老岂长贫。


蔡九霞归吴门

其一
同游京国久，衮衮几回閒。
易送愁中月，难欢别后颜。
高斋入花坞，归骑度云山。
共是违时客，输君得早还。

其二
此去休惆怅，徵君重姓名。
论诗陶谢手，感逝范张情。
蒲月还家近，荷风拂暑清。
文章关气象，祗让少微明（时因王维夏病革，特留数日经纪。）。


天仙宫寻徐善长

城东仙观远，白日到人稀。
移病从开卷，閒官肯息机。
青萝深石壁，高树隐郊扉。
却许论诗客，淹留坐不归。


过博问亭

朱邸藤阴合，浑疑野客家。
疏帘风拂坐，夏木叶为花。
海内论才细，城头落照斜。
解衣宽礼数，随意共茶瓜。


寄题鲍声来草庭

当湖有吟客，莫怪苦思家。
泖入高斋白，园攒老树斜。
晴窗通雀语，风径散藤花。
那更凭双屐，还吞黄岳霞。


曹子清见过至再余偶往慈仁寺不值

凤城来不易，策骑又空还。
路问茅堂僻，人惭野老閒。
怀归劳远梦，惜别各苍颜。
惆怅相违处，长松夕照间。


送邓孝威

不捧毛生檄，将归却拜官。
谁知簪笔客，仍弄钓鱼竿。
诗卷馀编暇，江乡晚计宽。
莱衣今赤绂，白发笑相看。


送程碧海明府之旌阳

其一
南行仙吏好，秋色照离尊。
黄菊满江驿，青山攒县门。
高田千岭遍，小郭万家存。
父老徯旌旆，应沾召杜恩。

其二
琅琊曾卧治，闽海出群才。
抗节贼中见，分符江上来。
山多风土厚，心远匣琴开。
郭外西峰寺，行吟定几回⑴。
⑴ 闽乱时，公家居称疾坚卧，不污伪贼。


寄张次周妹丈

其一
分手人皆老，燕吴道路长。
閒居饶岁月，晚计在林塘。
园果供儿读，村醪唤客尝。
浮生粗遣得，莫苦鬓成霜。

其二
吾妹持门户，堪称偕隐人。
岁荒差免乱，身健漫愁贫。
甲子怜余长，溪山梦汝频。
一尊何日共，烂醉话松筠。


颁俸纪恩

初以军兴减官俸，会地震，墙屋倾坏，诏四品以下给全俸。

月俸重沾及，恩传天语来。
秩卑偏异数，禄厚岂长才。
虎观今时缓，鹓班旧鬓摧。
官閒无一事，饱食意迟回。


秋日閒居和同年乔石林编修韵

其一
改官俄累月，拄笏尚閒居。
侧想千春近，回看万事疏。
怀残投客刺，读倚借人书。
落叶西邻过，荒庭倦扫除。

其二
客子归无计，长拚不忆家。
狂难容白眼，贫忍负黄花。
雨逼疏帘暗，风吹老屋斜。
前年剧幽兴，手揽赤城霞。

其三
自信山农老，何当圣主知。
搜奇惭识字，安拙懒填词。
室小留人坐，官贫任客嗤。
沧洲吾道在，蓄意待来兹。

其四
经年慵揽镜，怯见鬓丝残。
睡每凭书帙，吟长绕石栏。
风沙摧日暮，灯火送更阑。
无策酬恩遇，馀生敢自宽。

其五
金门从索米，漆室敢忧时。
鲙忆鲜随网，莼思滑满匙。
地维摇北极，朋会罢南皮。
剩有呼天泪，旁人未遣知。

其六
乍霁云初敛，轻寒日易晡。
揽裘毛似鞟，把卷粟生肤。
山阁思红叶，家书问白须。
素餐吾老去，浩荡复何拘。

其七
傍炉烧紫芋，列瓮脍寒齑。
味转憎熊掌，香偏畏麝脐。
残葵秋雨数，独树夕阳低。
星陨知何意，看垂屋角西。

其八
衰嫌药力少，病起杖藜轻。
腕脱烦书札，愁眠警柝声。
细虫终夜语，独雁九霄鸣。
稍喜无家累，翛然几榻清。

其九
文章成底事，秃笔日频拈。
敢望班张辈，谁能仕学兼。
清谈收玉麈，艳体薄香奁。
尚有难閒处，徵诗债屡添。

其十
俸钱兼僦屋，荒馆即高斋。
土锉人同爨，牙签手自排。
苍颜惭赤绂，旧梦逐青鞋。
眼底西山近，还悭立翠崖。


送孙予立编修假归省觐

其一
特达邀宸眷，如何乡梦频。
彤庭濡翰客，白发倚闾亲。
马渡河冰晚，人归江甸春。
早梅花欲放，又见彩衣新。

其二
正向陵阳去，经过潍水浔。
间关调膳意，风雨对床心。
旅病缘归减，天寒恨别深。
前途吟兴得，残叶尚枫林。


送孙予立编修假归省觐 其三

乡园依叠嶂，城郭总山居。
冬馔烧林笋，花时奉板舆。
家声梧掖草，旧业石仓书。
好待君王问，宁教岁月虚。

其四
邸居同坐卧，老屋共经营。
夜月论诗醉，春风接辔行。
关河还鼓角，鱼鸟自江城。
故旧凭传语，燕吴无限情。


冬夜大风得好月和耦长

风鸣长不寐，寒月入帘深。
战地关山泪，羁人午夜心。
流光明短榻，清影忆园林。
残鬓看垂白，无劳万虑侵。


梁檀子庶常归奔父丧

其一
岁暮客归急，冰天多昼阴。
寒增风木泪，春感蓼莪心。
书帙存遗泽，茅斋间旧林。
经过傍庐阜，莫听暝猿吟。

其二
尚有慈亲健，犹开老眼看。
趋庭常饮痛，调膳勉承欢。
野戍还吹角，江洲剩讲坛。
松楸须料理，相望在长安。


腊月十四夜忆内

夜月寒逾皎，遥怜江上村。
老妻应望远，稚子强开樽。
薄宦仍燕市，多年期鹿门。
来朝是初度，莫漫有啼痕。


己未京邸守岁同耦长用欢字

其一
此夕长安好，东风送腊寒。
衰宁胜柏酒，颂已懒椒盘。
家累缘官剧，乡心遇旧欢。
陶陶拚永夜，犹作壮年看。

其二
爆竹频年禁，谁知岁节过。
事从为客减，债比住家多。
史馆虚分席，崖疆愿止戈。
早朝聊假寐，中夜有鸣珂。


林澹亭丁雁水韬汝枉集小斋（时澹亭将出都。）

虚斋延霁景，隔巷好招寻。
共是苦吟客，重兼岐路心。
忧时从发短，语别送杯深。
坐觉春阴换，江湖兴不禁。


送王备五令永兴

共舫忆江湖，分襟野兴孤。
声名燕市客，吏隐楚山隅。
僻地弦歌得，高斋鱼鸟俱。
他时凭驿使，倘肯问潜夫。


送鹿芝阳宰宜漳

不远飞凫地，知君捧檄情。
山川纡楚塞，风物总江城。
梦绕高堂切，心涵二水清。
好令烽火后，弦诵有遗声。


林祖夏自莆阳寄龙团数片言仿蔡君谟法

沧海论交后，离居白发生。
远凭芳草寄，独用古人情。
殊品来仙峤，嘉名满凤城。
旧谙方法煮，花下自移铛。


庚申中秋

京国秋三过，清晖此夕长。
檐雷朝送雨，衣露夜生凉。
莼脍牵归思，亲朋当故乡。
漫誇文字饮，白首厌名场。


闰中秋

更觉清辉皎，谁言令节过。
露华浑雪夜，寒影没天河。
万户砧逾急，一年秋倍多。
关山犹鼓角，几处重悲歌。


敕赐翰詹诸词臣鲜藕纪恩（八月三十日。）

蓂陛分甘切，龙池宠赉遥。
擎来横白玉，捧出下青霄。
旋雪花香在，深尝野兴饶。
漫誇仙掌露，渴病已潜消。


陈心简之关东

未遂还乡计，吞声复此回。
羁愁凭自遣，泪眼向谁开。
百折雄才老，残秋绝塞哀。
赐环应有日，仗剑好归来。


赠汪快士

黄山临户牖，坐卧拥清晖。
一日游燕市，群公问布衣。
莲峰归梦远，诗卷白云飞。
石篆遣馀兴，眼中人亦稀。


戴枫仲见寄用韵

相逢从简略，接坐得交深。
敢托苔岑好，谁怜山水音。
锥藏时见颖，云出共无心。
万里双鱼到，风期许断金。


曹升六舍人归奔母丧

北海层冰路，看君复此行。
蓼莪元掩泪，风木重吞声。
宦薄憎为累，诗穷悔得名。
不堪搔短发，万里鹡鸰情。


送李松客令高淳

少年才力健，风壤况称淳。
烟水争环邑，鸥凫不避人。
近江梅信早，到日柳条春。
孟六遗文在，应怜白屋贫（谓亡友邢孟贞之后。）。


康季庸东归

先是以催科后期失官，至是客都下空归。

饮冰非宦拙，失意却归来。
出每无车骑，穷兼到酒杯。
山中煨芋得，阙下卖琴回。
莫便成高隐，当途倘爱才。


送杨靖调通政归武林

其一
七载乡园住，悬知世路违。
官元堪大隐，天许遂初衣。
朝署多推挽，江潮少是非。
黑头甘襆被，肯羡二疏归。

其二
恋阙孤忠在，还山旧兴饶。
恩辉自卿月，胜地好渔樵。
春水通书屋，江声杂海潮。
凭君觅安道，款款话连宵（同门戴岵瞻先生时同住武林。）。


残岁忆诸从弟

忆弟成吾病，言归未有期。
芜田频岁歉，远道尺书迟。
勤学人谁瘦，衔哀鬓几丝。
官閒分俸薄，转减在家时（时居忧未除服。）。


重九日过风氏园

忍负登高兴，城南园借看。
空亭丛菊少，偃盖一松寒。
秋闰迟霜叶，沙晴坐药栏。
茱萸浑不见，风物感长安。


晚霞

倚杖西峰见，岚光烂夕曛。
山腰横驻日，谷口倒蒸云。
树绚丹枫乱，江明锦浪分。
含情餐未得，极目尚氤氲。


偶得玉泉水试敬亭绿雪茶

渴比玉川子，茶思桑苧煎。
今朝烹绿雪，山客饷清泉。
甘露初尝日，秋兰未放前。
官閒饶胜事，心赏向谁传。


自喜

圣主知臣老，群公恕我真。
从来甘薄宦，渐许乞閒身。
记问随年减，方书以病亲。
旧溪鱼鸟在，应待未归人。


寒食感怀（时先叔父殁已逾二年。）

寒食伤心节，三年蓟北游。
无从见杨柳，何处问松楸。
苦忆音容在，俄惊岁月流。
临风数行泪，洒不到荒丘。


沙河

其一
郭外青郊远，宸游数往还。
平芜元战地，遗镞倘田间。
沙涨寒河水，天高接塞山。
从来防北口，征戍此时閒。

其二
春色已过半，何无一雁飞。
地荒花树少，旱久麦苗稀。
羽骑冲苍霭，宫车向翠微。
孝陵闻不远，伫望欲沾衣⑴。
⑴ 时百官赴沙河恭送两皇后梓宫，大驾亲赴山陵。


豆庄信宿喜方渭仁编修见过

野宿无迁次，怀人夜月多。
孤村来好客，一骑度长河。
高树雀群噪，閒门云自过。
谁知蓬径里，握手得羊何。


即过沙河桥访渭仁

烟火相看近，平沙见野桥。
畏人鸥鹭远，冲马骆驼骄。
客舍馀茶灶，床头挂酒瓢。
相逢无好句，春兴向谁消。


袁士旦归里

春花欲暮天，游子问归船。
樱笋未残日，鲥鱼初上筵。
倚闾欢老眼，行箧满诗篇。
更向新都过，莲峰杖屦边。


王良辅令零陵

正喜论诗好，春山远送行。
九嶷攒翠嶂，万石拥孤城。
境接舂陵古，心含钴鉧清。
东风花烂熳，遮莫动离情。


龙雷岸移居

卜宅陶公兴，蓬门仲蔚幽。
琴尊馀旧物，云月得高楼。
爱客深留坐，耽书每借搜。
大雷乡信好，亲健漫閒愁。


孙树百给谏典闽试

其一
旧许文章伯，重推侍从臣。
论才初秉鉴，补牍数批鳞。
蛟蜃为楼好，珊瑚出海频。
烽烟辛苦地，应念泣珠人。

其二
星轺南去远，大火渐西流。
文字销兵气，山川散旅愁。
异书收百粤，清啸及三秋。
惜别还搔首，闽天我旧游。


箧中偶检得陈说崖学士北镇集有作

别恨星霜久，书传驿路难。
一编随手得，尽日捲帘看。
使节医闾迥，家山姑射寒。
庐居应有作，莫惜寄长安。


渡黄河

彩鹢横飞缓，神蛟偃息初。
沙晴浮涨减，岸远碧天虚。
瓠子嗟民力，龙门忆禹书。
中流箫鼓竞，把酒试河鱼。


汴中追悼赵锦帆

醉忆粗豪态，诗从慷慨论。
同游过汴水，太息指夷门。
霜白繁台草，烟迷兔苑樽。
中原今侧首，耆旧几人存⑴。
⑴ 先是，张谯明、许菊溪、彭禹峰诸公皆因锦帆定交。


登汴城官阁客指嵩山数峰隐约可见因怀王阮亭祭酒宋牧仲比部

晨光敞高阁，风槛散烟霏。
河甸澄空霁，嵩丘辨翠微。
霞明看不远，云白认疑非。
忽忆同心客，凭栏携手稀。


闻朱悔人北闱被放

自抱诗篇在，相怜人亦稀。
朔风黄叶落，南楚片帆归。
渚畔褰芳近，槎头入馔肥。
当途能下士，莫厌旧崖扉（时为徐方伯子星上客。）。


雾

晓雾涨前路，戎戎沾客衣。
石林看虎踞，官道怪人稀。
傍午青峰出，寒天白日微。
丁宁迟雨雪，早晚故园归。


行经商丘有怀宋牧仲比部

古郡风流地，秋深树色分。
高城衔白日，大壑起寒云。
文雅何人会，梁园旧迹闻。
所思不可见，黄菊对斜曛（城有文雅台。）。


野饭

远见数株树，到来三两家。
荒厨留白饭，野菊剩黄花。
小憩停骖好，休辞归路赊。
劳人免踯躅，逆旅是生涯。


雪中有怀高遗山检讨

其一
分手岁将残，孤云向北看。
还因江路雪，转忆蓟门寒。
闭户人疑傲，虚堂酒劝欢。
不知芸阁草，斟酌几时完。

其二
昔共翻书籍，今凭护草堂（邸舍即予旧馆。）。
别离才几日，南北苦相望。
天阙云霄迥，寒灯午夜长。
作诗传宴赏，羡尔似班扬。


湖北谒先墓

四世荒坟在，三年展祭稀。
衰颜惭赤绂，老泪重沾衣。
防虎来看怯，刑牲逮养违。
讲堂今寂寞，户牖满伊威。


江行连雪

连江三尺雪，独客片帆情。
近溆看难见，重云冻不行。
林空饥雀堕，风紧夜鼍鸣。
此去关心急，中宵计水程。


淳儿送余北发至燕子矶别去

远送成留滞，天风吹汝归。
悬知别愁满，转恨去帆飞。
岁暮千端集，家贫百计非。
驱驰自吾分，莫更苦沾衣。


金陵垂发恪儿复来侍余北上

愁眼一时开，冲寒汝复来。
衰颜凭慰藉，远道苦迟回。
襆被充书帙，风霜付酒杯。
行吟须子细，看尔后生才。


元旦发高邮

此日即行役，晨光得乍晴。
蓬飞看岁序，星烂启王程。
云物嘉祥见，干戈绝徼平。
彤庭应受贺，虎拜万方情。


自高邮抵淮上书所见

客心惊节换，景物转凄其。
俗岂忘歌鼓，人今贱岁时。
蛙生残灶冷，蛟触旧堤移。
辛苦春风意，犹烦著柳吹。


途中烈风示彦恪

追随初涉远，捲地朔风寒。
颜面经旬改，衣裘此日单。
并驱依好友，积倦懒朝餐。
弧矢男儿志，毋嗟行路难。


三月三日集万柳堂奉和冯相国韵

其一
直庐正微雨，亭午复来过。
时鸟窥帘数，春风唤客多。
人惊芳节换，花照醉颜酡。
不待攀杨柳，凭栏自浩歌。

其二
群彦文章盛，公登大雅坛。
乡心梦岩壑，野性懒缨冠。
傍水呼朋坐，怜花带雨看。
时平觞咏得，圣世有閒官。


送陈太士归

其一
文字推能手，皋比合抗颜。
论交满京雒，归梦旧湖山。
水驿黄尘外，荷风画舫间。
白公堤畔柳，何日得同攀。

其二
吏隐馀书卷，山川得雉城。
茶看峒岕摘，人入画溪行。
采药老能健，授经閒自清。
陆皮游咏地，雅调有诸生。


冯武若佐沁州

壮年欢捧檄，老我别情深。
同舍一庭月，衔杯两世心。
铜山来曙色，客路爽秋阴。
旧是名家子，漳河照素襟。


偶成

其一
逐逐成何事，劳劳谁共论。
微名看穴斗，散帙任风翻。
筋力惭人问，驱驰误主恩。
退朝清啸得，遮莫掩蓬门。

其二
敢谓交游薄，逢时自觉难。
强吟供物役，冷眼耐人看。
老学频知愧，平心得少安。
朝朝凭药饵，斟酌当盘餐。


走笔送陈仲亨归里

其一
鸿文曾领荐，朱邸又传经。
韦带存儒素，皋比见典型。
人归枫岸远，山抱草堂青。
斗酒床头在，狂歌几醉醒。

其二
旅食三年共，乡愁见面无。
秋风从此别，旧好日应孤。
鱼蟹随兰棹，烟波劝玉壶。
重期开笑口，余亦返南湖。


宋牧仲比部言预营菟裘名之曰绿波村闻之洒然成二诗（中有芰梁、放鸭亭、捞虾步。）

其一
归心动官舍，逸兴奈君何。
野浦葺高馆，烟村名绿波。
鱼虾随网得，云雾入帘多。
此境几时住，相将河上歌。

其二
地静眠鸥渚，沙喧放鸭亭。
竹中何客到，云外几峰青。
病试餐霞法，閒看种树经。
到时尘事少，耳目一时醒。


寄高云客闽中

其一
不信干戈地，犹传万里书。
林庐劫火后，身世海波馀。
天意存耆旧，生涯稳钓渔。
十年尊酒阔，白首付离居。

其二
万事残双泪，全生逐畏途。
行藏半明晦，述作自江湖。
将母鱼虾馔，呼儿笋蕨餔。
时闻白衣使，送酒及潜夫。


登青州云门山

奔峭真无路，青荧忽有门。
断岩穿日驭，幽洞伏云根。
西北岚光接，东南海气吞。
凭虚叩阊阖，吾醉已忘言。


弃金坡（在安丘，即管幼安旧宅址。）

弃金何日事，此地有荒坡。
宅废成墟垄，风清想薜萝。
寒光连嶂远，衰草古城多。
白帽谁能著，徘徊发浩歌。


江口阻风

吾已形容老，江天独未回。
钟山白浪压，铁瓮黑烟来。
孤枕寒飞雪，连樯夜吼雷。
淹留心尽折，不为望乡哀。


承恩寺同吴见末坐月下兼寄邢孟贞时余南游吴北上

看君作明月，况复月中论。
殿阁深宵见，冰霜满地存。
忘年成尔汝，分手自乾坤。
尚忆石湖叟，同吟坐竹根。


次韵送陈伯玑还南州

乐土知何处，羁栖自觉难。
客愁风雨集，乡路薜萝残。
钓弋谁能共，身名尔独完。
炉峰山色在，犹作故人看。


得陈仲献书及枸杞绒幅

屡月书方达，函关路几盘。
地偏云树隔，天远梦魂难。
药忆文园病，衣知范叔寒。
只愁字磨灭，时出袖中看。


怀济南司李嶷斋

君是于廷尉，心随沧海深。
射狐无伏莽，驯虎不焚林。
旧俗存齐鲁，高歌废古今。
别来思御李，望岳转萧森。


小孤山

中流破杳霭，石骨洗泥沙。
春涨横鳌背，秋空刺虎牙。
逆冲江汉怒，危逼日星斜。
驻锡僧无地，乘舟漾月华。


上罗总制

从龙西北地，建节东南陲。
襟带三吴会，车书百粤驰。
庾楼频倚月，黄浦醉题诗。
叔子风流在，应添岘岭碑。


湘中怀舍弟闰严

埙吹声谁和，原鸰泪不禁。
宦途吾用拙，世德尔何心。
饘粥贫相倚，诗书好独寻。
百年先后事，伫待一开襟。


陶赤若授经舍弟三年矣诗以志怀

十载舌为田，君才边孝先。
文章交臂合，风雨对床眠。
弟拙能无倦，官贫反见怜。
馆餐应更减，肠断粤江边。


端江赠别沈止岳少参

岭外浮槎客，天涯下榻情。
匏尊成永夜，湖海共平生。
当砌竹风满，褰帷江水清。
崧台游兴在，握手意纵横。


浴日亭

南海碧天尽，孤亭吞涨沙。
中宵先涌日，向夕倒蒸霞。
潮响天门动，云昏岛树遮。
挥戈人乃见，羲驭肯停车。


苍梧兵宪彭孔皙刺史沈景山饯别舟次

相逢迟信宿，祖道上孤舟。
惜别翻无语，衔杯更起愁。
瘴烟迷岭树，明月照江流。
去住同为客，萧萧天地秋。


黄鹤楼（宫百朋招诸公宴集）

黄鹄矶犹在，高楼几废兴。
山川留战伐，江汉一凭陵。
春涨草逾碧，晚晴霞故蒸。
芳洲有遗恨，应化鹤飞升。


端州别同乡秦子正

相逢才一笑，涕泪忽沾裳。
客久乡音改，人归别路长。
干戈还瘴疠，风雨自河梁。
心共寒江水，悠悠去不忘。


湖上寄山阴张登子雏隐

梦里西湖路，春归我后来。
水光吞寺尽，山色逐舟开。
墓识将军树，魂招处土梅。
兰亭多逸兴，稍待射潮回。


白鱼潭访张雏隐

鼓枻十年隔，高楼一水涯。
灌园成豹隐，比舍尽渔家。
榻短图书积，风香菱芡花。
梅山青在眼，兴到复乘槎。


丁飞涛序余使粤纪行兼有赠句

其一
把袂别何速，相思已十年。
人逢湖上月，魂断日南天。
读史怜游侠，论文薄草玄。
双鱼劳问汛，愁望隔江烟。

其二
斗酒真良会，孤臣岭外归。
看余肠断处，使尔泪沾衣。
天地犹酣战，风尘未息机。
敢言吾赋好，玄晏已光辉。


过张德操值其三十初度（状元张阳和公之裔。）

壮岁悬弧日，荷花照四筵。
来看平子赋，重系李膺船。
舞纻能宽酒，闻鸡忆著鞭。
君家存旧物，好向凤池边。


柬祁止祥作画

青山买未成，偏有住山情。
阁倚千峰峭，庭含万象清。
匡庐时在眼，瀑布坐闻声。
挥洒凭君笔，吾将寄此生。


答叶蕃仙（叶旧游宣城。）

其一
孝廉真卓荦，避世此身孤。
秀句争三谢，红颜卧五湖。
积书岩是屋，混迹酒为徒。
傥过湘潭曲，魂招楚大夫。

其二
君能存故旧，吾已倦邀游。
共忆昭亭月，愁看镜水秋。
渊明仍纪晋，柱史自宗周。
他日相思切，重登谢朓楼。


塔山招储亦士

于越同为客，十年此会稀。
旅愁随月满，乡梦逐云归。
海国干戈遍，江皋鸿雁飞。
倚楼应共酌，幽赏忍相违。


别徐孝廉文孺（时徐将赴公车北上。）

分手复招寻，河桥怅别深。
秋风皆道路，尊酒暂园林。
树拥琴楼迥，云连剡曲阴。
他乡有明月，应见故人心。


古雪宫

先贤曾驻迹，楝宇复崔嵬。
海市登台见，云门倚槛开。
丹青迷岁月，碑碣压莓苔。
谁是同民乐，空庭木叶哀。


次洪林寻汤衣白不值

旅宿暮烟处，西连高士村。
风尘各有事，沧海竟无言。
野市或留戍，茅堂应闭门。
向来欢聚好，潦倒尽芳樽。


赠耿逸庵

先生官禁苑，中岁卧嵩阳。
苦竹闭岩户，琴尊深草堂。
心情朱绂倦，帘卷白云长。
潦倒欢朋旧，相看鬓各长。
附记：此重阳前一日走笔赠耿之作，既而忘之，遍觅稿不得，另补数语登帙。归至姑江，又从帐簿中检出，因附记于此。细看似改作诗略胜。送人诗不易作，随手应付，尤不得佳也。


柬沈康臣

音书劳远寄，接近复离群。
乡梦晨钟断，雨声秋夜闻。
游山从谢客，玄草□扬云。
□□不相聚，它时空忆君。


盘冰

玉立似山安，擎来耐久看。
色将人共白，心倚目生寒。
宫井沾恩远，晶盘得见难。
儿童浸瓜果，稍媚老夫餐。


金在五属题画册

一雨减尘事，客园时掩关。
未穿青嶂曲，忽到白云间。
谷转响寒瀑，林疏收远山。
不知茅茨里，天放几人閒。


家报至知仲冬望后舍弟严次儿恪各举一子恰喜同老夫生日

是我悬弧日，双雏举一门。
弟强初有子，吾老复添孙。
累世良辰合，传经旧泽存。
遥怜汤饼会，不共草堂樽。


闻舍弟毓补诸生

头角今才见，欢娱涕泪残。
恨迟三岁得，不逮老亲看。
薄技迩时易，通儒立俗难。
先人存旧德，尺寸敢求安。
按：右五首，辑自施琮《客问随述》。


寄赵鸣九

爱尔素心人，追欢幕水滨。
千年惟李白，今日复汪伦。
手蜡游山屐，家馀漉酒巾。
桃花酿正熟，斟酌为谁亲。
按：辑自《泾县志》卷三十一。




七言律诗


溪馆

几日东风万叶齐，独寻孤馆就双溪。
藤花小落过松鼠，林雨初收号竹鸡。
句曲水通茶灶外，敬亭山见石阑西。
残编列架生涯足，馀兴还锄种药畦。


湖田督刈

枫林寒雨一村孤，秋涨田低半在湖。
敝履短衣就麋鹿，三年八口寄荒芜。
粳舂野碓穿云入，酒倩邻翁隔水沽。
忽见麻姑好山色，卜居长儗作潜夫。


都门怀古

长安旅食饱风尘，夜夜还家梦苦辛。
雪里关山驱匹马，病中梅柳度三春。
金台胜迹馀黄土，易水寒风起白蘋。
燕赵旧来多慷慨，悲歌屠狗定何人。


次淮上

夜泊孤帆津吏喧，高城朋月浪中翻。
天浮吴楚连江甸，地拥鱼盐压海门。
枚叔里前寒草绿，王孙台畔暮云昏。
苍茫极目干戈后，丛桂萧条不可论。


过桑乾

几岁桑乾夜渡河，金门持节又经过。
烟寒碣石鸿飞少，霜早燕山木落多。
北望长安时驻马，南征荒徼正横戈。
可怜辇毂平芜地，细雨秋原散橐驼。


诸城道中

东武诸山接太清，高秋气爽复新晴。
琅琊台远阴霞散，马耳峰孤落日明。
树带寒花分野色，人穿层坂乱溪声。
褰帷此地堪乘兴，转系江南故国情。


使舟暂泊适舅氏诸亲故晤别

欲归不归归梦频，愁见沙头有故人。
岁逼江淮帆带雪，途经关塞鬓生尘。
天南铜柱遥悬泪，客里梅花早报春。
惭负渭阳情倍切，临岐珍重病中身。


浔江月夜

倚醉无忧行路难，江村灯火逐人看。
从教津吏来讥客，最喜渔翁不识官。
月上匡庐天际白，霜清城郭镜中寒。
琵琶绝调今流水，司马青衫泪未乾。


九曲亭置酒是苏子瞻游憩处（苏有「醉上西山寻野梅」之句。）

玉局仙人杖策来，孤亭九曲万山开。
坐中云汉低屏障，槛外湘江入酒杯。
崖暖游蜂穿洞出，沙崩猿狖涉溪回。
最怜古木摧残尽，西岭何当问野梅。


晴川楼至大别山绝顶

其一

山下有锁穴，孙皓铁锁截江处。对江即黄鹤楼。

桃花洞口花正开，却月城边对酒杯。
大别风高神禹庙，汉川云逐楚王台。
江沈铁锁鱼龙蚀，鹤去仙楼鹳雀来。
绝调千年空怅望，碧烟芳草暮天哀。

其二

漠漠晴川古木稀，褰裳绝壁揽春晖。
水吞山郭蛟还斗，风起江城花自飞。
集浦帆如千树密，傍岩僧共片云归。
郎官湖畔犹堪醉，细雨东来点客衣。


湖南赠李圣一侍御

其一

陵阳分手梦魂劳，衡岳新悬绣斧高。
日出鲸鲵潜楚泽，雨沾鸿雁集江皋。
乘春掩骼人垂泪，望古停骢赋反骚。
客路攀援还远别，不堪重说旧绨袍。

其二

埋轮慷慨著平生，揽辔重含此日情。
芳草可怜戎马地，空城真见虎狼行。
民疲转饷还征战，吏困催科废送迎。
满目艰难堪痛哭，何时抗疏达承明。


望衡岳

钱脚道人尝夜半登祝融峰观日出，大叫曰：「云海荡吾心胸！」

衡山绝顶祝融峰，独峙天南抗岱宗。
水国风雷虚岫出，炎方冰雪半岩封。
斜阳稍辨烟中树，昨夜遥闻岳麓钟。
好驻星轺看日出，卧翻云海荡心胸。


衡南排山道中

雁峰南去乱云间，荒峤层冈到百蛮。
满地龙蛇横是路，一天草木暗无山。
行人出谷时相唤，栖鸟悬巢乍可攀。
更有前途危岭在，莫将瘴雾换离颜。


熊罴岭（祁阳。）

策马层岩不可攀，苍烟合沓万重山。
林阴昼入熊罴窟，石险宵悬虎豹关。
古庙戍楼深寂寞，寒松苦竹响潺湲。
人间回首虚无里，惟有浮云向北还。


宿永州高山寺

石磴嵯峨近百寻，层峰迢递隐双林。
香台迥入楚天外，花雨遥飞粤海阴。
战后山城官舍尽，春残云树瘴烟深。
高僧应笑星轺客，借榻空悬出世心。


留别尹昭州蓂阶

昭江白石水溅溅，太守风流清且贤。
天绘楼前留夜月，龙门驿畔剩寒烟。
贪看好句添尊酒，苦念贫交损俸钱。
明日苍梧怅分手，又乘孤棹下长川。


南海诸公招集五羊城上

岭外荒城复此觞，园开荔子入盘香。
五羊旧迹归春草，万顷危樯在夕阳。
客醉欲眠白苧舞，渔歌忽断碧天长。
不知铜柱还无恙，横海旌旗一战场。


端州同沈止岳佥宪过朱子暇（地近七星岩。）

沥湖何似浣花溪，有客狂歌独杖藜。
烟水远平天际绿，星辰翻落掌中低。
牵舟入洞开新堰，披草看碑续旧题。
巾舄萧然岩景暮，荔枝亭畔鹧鸪啼。


端江七星岩（又有岩名仙掌。）

寻山却喜掉扁舟，夹岸青苍入水流。
岩挂七星河汉逼，洞寒三伏户庭秋。
平湖菱芡花皆发，绝嶂藤萝雾未收。
兴剧便须携枕席，卧看仙掌重淹留。


沈止岳署斋留别

别后重来客病苏，骊歌此日重踟蹰。
开樽荔浦晚移坐，并马星岩昨泛湖。
人去苍梧云影阔，帆归湘浦月明孤。
江坑琢石应分我，莫学龙图一研无（君辖端州，许赠佳研。）。


康州舟中

乱水潺湲夕照前，青莎白石静娟娟。
鹧鸪飞处月斜挂，蟋蟀鸣时人独眠。
炎塞山川穷两粤，病身风雨别三年。
近来乡思翻摇落，随意芦花送客船。


初至归宗寺同药公作

寺后有玉帘泉、金轮峰，上置铁塔。

帆落匡庐片石边，自携藜杖入青天。
玉帘不捲谷中雨，铁塔孤飞峰顶烟。
五岳高僧来挂锡，半生多难爱逃禅。
来朝尽洗风尘眼，饱看黄岩瀑布悬。


归宗寺用壁间韵

上方秋晓散清钟，木末凭陵千仞峰。
蠡泽寒光沾翠壁，寺门灵迹起枯松。
云根细引山泉入，香饭閒将石耳供。
何事远公飞锡去，空庭萝月影重重。


开先寺

有宝墨亭、昭明读书台，黄山谷书七佛偈其上。

黄岩岩下叩禅扉，老树寒潭石径微。
宝墨亭台留佛偈，炉峰烟雾上僧衣。
峡开青玉奔雷急，崖暗苍龙带雨归。
谁拾枯松煮瀑布，朝朝目送白云飞。


三叠泉

为庐山最胜处。余欲从土川门溯流开径，置小亭其下，使飞泉拂面，留以告后之好事者。

侧叠云峰路几盘，飞流曲注一天寒。
风回冰雪声相斗，峡险蛟龙窟未安。
五老细垂苍玉佩，九屏濯出翠琅玕。
寻源我欲开幽境，枕石悬岩仰面看。


彭蠡阻风二十日

北风一月声凄凄，彭蠡浪压匡山低。
客子无衣看落木，愁人欹枕听寒鸡。
眼前五老招不得，梦里双溪去欲迷。
满地江湖无鸟道，侧身何处可攀跻。


泊石钟山

潭深径仄断人行，落日何来鞺鞳声。
湖浪尽吞千籁入，江潮初涌一山鸣。
崖前石屋僧俱老，洞口渔矶月渐明。
夜半客眠愁复醒，一时惊起故乡情。


岁暮芜湖寻陈伯玑不值

君去章江音信稀，鸠兹深巷掩柴扉。
独寻故里应垂泪，久住它乡不易归。
忆母看回南浦雁，凭僧为煮北山薇。
悬知抱膝愁吟处，五老峰前雨雪飞。


次旌阳三溪

奔泉一带泻千峰，雷雨声中走白龙。
窈窕疏烟丛翠筱，参差残雪在孤松。
林开绝壁山楼出，村绕寒溪水碓舂。
人事年年车马急，汀鸥沙鸟自从容。


霞溪寺阁晚眺

山城木末晚萧萧，草阁溪声似听潮。
午夜一编灯自照，寒天百瓮酒能消。
云中白屋分松径，雪里青蓑过板桥。
已分劳人凭逆旅，可容生计老渔樵。


过隐龙寻方位三帝卜诸子（隐龙，地名。）

谢客登临兴不慵，雪晴蹑屐一相从。
最怜岭上偏流水，谁定人间是卧龙。
竹屋图书丹嶂曲，柴门鸡犬白云重。
连床信宿飞清梦，知在黄山第几峰。


张二岳大屏山亭

郭外桃源路不赊，茅亭药圃自山家。
到门鸟语散丛竹，把酒春晴坐落花。
乳水远融青嶂雪，屏峰高拥赤城霞。
醉吟解道随馀兴，归骑何妨夕照斜。


歙城连雨

春风冉冉客销魂，春雨冥冥白昼昏。
芳草经旬三径满，梅花隔日几枝存。
过桥云气沾藜杖，动地泉声到石门。
待蹑黄山最高顶，手摩群岫是儿孙。


始入白岳宿桃花洞天（山有五老峰。）

树里柴扉暮不扃，仙台灯火远荧荧。
烟横谷口虚堂白，路入山腰古洞青。
竹叶翻风喧夜雨，桃花流水带春星。
巑岏五老遥相待，明日丹梯上杳冥。


白岳香炉峰

突兀炉峰千仞立，东西钟鼓郁相望。
苍烟不断碧天接，真气犹存瑶草香。
夜雨冥冥见灯火，晴云袅袅湿衣裳。
石坛仙灶今何在，绝壁孤峦思渺茫。


飞雨岩

疏雨空濛何处飞，紫霄岩畔春日微。
玉女洗头绿冉冉，仙人漱齿寒霏霏。
野鹤下来閒刷羽，松风吹洒细沾衣。
相如莫羡金茎露，斟酌此中无是非。


集河西太平寺

唐许宣平隐居披云岭，李白有「滩前流碎月」之句。

无数垂杨尽绿烟，故人高会练江边。
僧庐路入披云岭，仙客诗留碎月篇。
往俗三春喧竞渡，何年两岸歇歌船。
风光不改馀丘壑，犹有啼莺当筦弦。


过交芦馆

是吴肇一、大年两君从先王父读书处。

二妙书堂尚可寻，芦洲竹屿共阴森。
下帷不为窥园计，隐几时闻流水音。
人去荒庭松桂合，春来虚阁薜萝侵。
当年讲席留诗处，满壁苔痕自古今。


集吴天行钓雪堂

主人别业开溪烟，一树雪毬巧当筵。
急筦繁弦催骤雨，丹亭曲榭引流泉。
野云风细来袅袅，竹舸滩滑去娟娟。
酾酒留春春过眼，落花满地黄金钱。


松萝山题僧舍

有二松，来自滇南。又旧传松萝荼，制自寺僧大方始。

石林细路草茸茸，古壁春阴云气重。
门外一峰如鹫岭，阶前双树是滇松。
山君昼出冲人过，毛女时因采药逢。
旧日种茶僧渐少，上方亭午不闻钟。


走笔问梅季升

峡石主人归未归，家山雪后乱清晖。
閒从鸥鹭来争席，深入菰蒲不掩扉。
小妇抱薪烧笋熟，邻翁收网饷鱼肥。
因君遁迹知长策，回首双溪旧钓矶。


赵壁云见访息柯亭

山人高卧鸡山头，为我入城掉扁舟。
落笔都成岩壑气，立谈已作逍遥游。
古藤叶暗窜苍鼠，阴洞泉香来白鸥。
不厌茶瓜销永日，石床湘簟可淹留。


山阴送饶景玉归歙兼讯诸旧游

别后花飞又一年，我来君去各风烟。
看山到处添图画，垂橐何人乞酒钱。
秋静云开横浦寺，晚凉月照渡江船。
共知万事岩栖胜，谁傍莲峰筑数椽。


宿吴山文昌阁

丹楼画栋倚崔嵬，绝巘层峰绕槛开。
雨气直从天目至，潮声遥过海门来。
下方城郭苍烟合，半夜云霄绛节回。
一自当年飞铁骑，暮禽春树到今哀。


千峰阁喜雨

秦望峰头云乍生，惊看急雨过孤城。
岩雷远带江潮入，涧水横连山井平。
一夜园林苏暍病，万家蓑笠慰春耕。
檐前许尔双蛟斗，迸作空阶瀑布鸣。


山阴息柯亭（故朱相国别业。）作四首

其一

谢傅东山池馆幽，到门石槛系兰舟。
疏帘白昼松云入，丛桂清阴涧水秋。
觅径邻僧时接杖，含情客子独登楼。
凭谁解取柯亭竹，暮雨潇潇长笛愁。

其二

此地曾闻狮子林，千年灵迹独登临。
天青孤塔星辰动，日落沧波烟火深。
北极遥看游子泪，东山高枕故园心。
眼前尚有柯亭竹，寂寞谁知长笛音。

其三

青眼朝朝竹万竿，狂来真懒著衣冠。
杜陵作客惟多泪，禹穴藏书谁去看。
烽火楼船沧海窄，园林风雨薜萝寒。
钓滩傥有生涯在，不省人间行路难。

其四

松篁飒飒冷于秋，昨夜凉风催白头。
络纬新声初近榻，紫薇一树正当楼。
书来故里看鸿雁，窗倚天河望女牛。
泽国只今皆赤地，五湖何处有扁舟。


晚集唐豫公（旧长洲令。）

雨后秋兰绕座生，衔杯花下复弹筝。
主人百斗能不醉，小饮东方坐欲明。
手板旧谙彭泽懒，钓船新放鉴湖清。
君家书画多无数，乘兴频看莫送迎。


嵊县赠吴亮公明府

扁舟为爱剡中山，溪畔相逢醉不还。
天姥当轩开窈窕，石梁飞瀑近潺湲。
官贫鲑菜寻常绝，吏罢追呼日月閒。
安道琴楼今尚在，使君清啸一跻攀。


题汪然明先辈湖船（船名「不系园」。）

汪伦情兴似君无，每日花间倒玉壶。
座啭春莺留上客，家移画舫住西湖。
琴筝醉拂芙蕖乱，帘阁时容水鸟俱。
肯借图书同泛宅，便应散发饭雕菰。


寄梅子先子翔二丈

壮岁何当把钓竿，醉吟东渚就风湍。
溪中白石明堪数，云外青峰迥独看。
芋栗丛生园径窄，薜萝长护洞门寒。
秋来积雨伤离索，莫听猿啼枫树滩（梅所居有枫树滩。）。


寄新安汪文岫

荒园四壁草虫吟，念尔山堂落叶深。
老去壮怀犹倚剑，愁来短发不胜簪。
风流野寺分题日，涕泪河桥怅别心。
独坐昭亭望黄岳，莲花秋色远萧森。


杪秋过顾与治庭梅偶开数花赋得檐字

青溪霁色近疏帘，到尔园亭坐辄淹。
秋暮早梅开照眼，霜前黄橘乱垂檐。
掩关避客幽人集，就石移尊乐事兼。
夜久月明衣露白，床头斗酒更呼添。


双溪观橘柚

菊径茅堂风飒然，手栽橘柚独娟娟。
香盈怀袖宁须折，色老丹黄剧可怜。
嘉树旧传骚客颂，霜林忆汎洞庭船。
郊园晚计行看汝，好种千头溪水边。


集顾见山水部高会堂

旧京人说顾长康，吏隐江关水一方。
客满高斋还置驿，诗成曲水共传觞。
晨光竹柏垂朱槛，夜雨鱼龙到草堂。
我亦为郎愁转剧，能禁清梦绕沧浪。


九华山中寄颜池州澹叟

人因访旧来秋浦，天遣寻幽入九华。
回合松杉清磬远，崚嶒宫观白云斜。
吞江西岭横飞练，射日东岩倒作霞。
遥忆使君驱五马，何时乘兴问山家。


齐山用杜牧之韵

天寒木叶出林飞，暂息巾车就翠微。
小院残僧煨芋熟，清溪钓叟得鱼归。
霜枯岩洞馀春草，日落江城散夕晖。
康乐久虚山水兴，野云何事恋征衣。


雨宿卧佛寺

力疾江干度雪峰，老僧携杖独从容。
征衣半裹冰霜重，浊酒空浮琥珀浓。
自厌客心长少寐，不劳清夜更鸣钟。
关河荏苒王程在，愁见天边有夕峰。


元日前两夕次高邮怀李叔则

危樯斗酒不成醺，绮席华灯两地分。
隔浦数峰烟外没，过江一鹤月中闻。
閒居几岁寻芳草，远别逢春见暮云。
那更沧洲怀李白，淮南淮北雪纷纷。


灯夕舟中大风雪

尽日回飙带雪飞，冲帆捲幔洒人衣。
横舟飒飒喧江阁，对面茫茫失钓矶。
令节尊前沧海阔，早春淮口雁鸿稀。
故园火树银花夜，应忆天涯客未归。


河冻复登陆行

黄河昨日冰初泮，淮口新年雪又深。
流水冻来犹不去，断篷飘转独何心。
风驱大漠浮烟灭，天闪寒光白日阴。
却羡翩翩游猎骑，抨弓逐兔出平林。


送潘仙客同年使粤西

冻柳疏梅雪涨溪，使舟又入楚天西。
洞庭过尽湘流碧，桂岭回看衡岳低。
石室玲珑魑魅笑，江花窈窕鹧鸪啼。
星轺旧忆经行处，一路凄清听鼓鼙。


怀唐田卿榷关芜湖兼属讯陈伯玑

司农飞盖去江津，惜别残冬又早春。
牛渚蟂矶时骋望，眠鸥浴鹭坐相亲。
诗从湖海多清思，官近乡关狎故人。
旅食肯怜词赋客，南州孺子岂长贫。


青州魏使君同武别驾夜宴旧藩府

良夜清樽散旅愁，一时宾从尽风流。
阶前月到山光见，台畔天垂海色秋。
久客笙歌悲白纻，故宫烟树绕朱楼。
云门忽忆登临处，半醉题诗在上头。


送狄文止水部视学楚中

花发燕山送别时，武昌杨柳万条垂。
矶留黄鹄仙人阁，水绕青山夏禹祠。
骚客旧矜歌郢曲，楚天无恙足江蓠。
风流水部多能事，遥计南征定有诗。


同乡诸子夜集吴圣水邸舍

怪尔作吏家长贫，春衣典尽频留宾。
雪鲙香芹南国馔，酒徒词客故乡人。
敬亭薜荔若在眼，燕市酣歌还怆神。
一石浊醪髡未醉，鸡鸣日出尚逡巡。


都下就黄鸣仙小饮

比舍相过夜不冠，官閒祇作酒人看。
频闻锦瑟欢悲换，小酌宫瓷醉醒宽。
此日蓬茅无埽径，异时书札问加餐。
金门避世吾徒在，秋色重催白露漙。


豫章刘小石见示登岱诸作

眼中突见豫章材，拔剑徘徊天地哀。
登岱啸歌搴日月，向人怀抱走风雷。
蓟门荏苒长为客，碣石荒芜未筑台。
还忆匡庐山色好，舍情相对一衔杯。


慈仁寺松下同韩圣秋方子贻两舍人

频移杖屦为看松，对酒重欢二妙逢。
树下午阴宽四坐，云根秋静殷疏钟。
年深偃盖来栖鹤，风掣垂萝走卧龙。
贾客莫教喧庙市，坐吟留我得从容（庙市每集松下。）。


吉鼓寺同季天中给谏

古寺阴阴五月凉，郊坛松色上衣裳。
云依初地从侵槛，雨过高城各尽觞。
消渴茂陵甘寂寞，栖迟金马敢清狂。
飘蓬聚散同为客，何处人间是醉乡。


京邸病中送同寓张旭源南归

客中送客肠堪断，况复西曹伏枕时。
同舍几人能问疾，索居从此倦论诗。
心随天际孤帆影，梦绕山中丛桂枝。
谢朓北楼应好在，浮云何处更相期。


禾中李山颜将南还有作

懒向王门再鼓琴，焦桐谁复有知音。
雕龙若个归金马，野鹤何心恋上林。
万户砧声霜下急，一庭梧叶雨中深。
巷南巷北无多路，贳酒同为越客吟。


送范祖生司理南康

孟博孤标未易攀，双旌南去就匡山。
千寻瀑布虚无里，九叠屏风杳霭间。
绕郭渔樵行处见，傍湖鸥鹭趁人还。
向来鹿洞藏书处，弭节披榛倘暂閒。


再补比部

潦倒三年狎野鸥，重来西署复清秋。
疏槐系马枝皆尽，老柏啼乌人自愁。
旧友半违青琐闼，浮名空占白云楼。
夜阑读律仍惆怅，悔别双溪芦荻洲。


闷

过雨疏桐秋色深，安仁三十二毛侵。
渔阳风撼金茎动，龙塞云连凤阙阴。
绿酒乍亲惟劝影，寒衣不至坐闻砧。
家书简点频经眼，无那天涯迟暮心。


送吴圣飞南归

季子日夜思东吴，草堂新辟城南隅。
苍苔历历乱青霭，白日阴阴交碧梧。
叠巘孤云元户牖，平田春水是江湖。
归帆应及黄花候，好趁秋风问酒垆。


追寄瞻伯潞河

故人别我逢多事，走马相过君早行。
不为弹冠来帝里，谁怜被褐老书生。
长河落日孤帆转，独戍残秋画角鸣。
归去东篱花尽发，两京何似五湖情。


送张康侯之京口（时召见赐宴。）

扬子江边是润州，兰舟锦缆发清秋。
中泠泉冠三吴水，北固山当万岁楼。
身被恩晖辞太液，心閒官舍接沧洲。
漫愁海畔多烽火，禁旅旌旗在上游。


集响闸

片雨城头送夕阳，池边楼馆受风凉。
潺潺流水管弦思，袅袅浮云荇藻香。
近浦雕栏齐系马，入筵雪鲙旋烹鲂。
登临莫引江湖兴，杨柳河桥似故乡。


季天中给事以直谏谪塞外追送不及

时朋旧送者流涕，君慷慨就道，惟言及母太夫人一失声。

策马送君君出门，朔风动地捲蓬根。
孤臣抗疏甘身死，万里投荒是主恩。
笳吹天山边月小，城连沙碛塞云昏。
心知去国无多泪，肠断慈乌声自吞。


日照观海同吕翰公明府

万里苍波照客颜，危亭天畔更跻攀。
鱼龙欲见空中阁，风雨忽移何处山。
绝壑浮云来掌上，扶桑倒影接人间。
凭陵愁思翻无际，渔父孤帆去独閒。


中秋和张友鸿吴六益

清樽露坐客衣单，酒罢狂歌兴未阑。
秋色一年今夜好，乡心万里九霄看。
风吹玉笛关山怨，叶落金门天地寒。
回首家园俄隔岁，小儿已解忆长安。


陪祀郊坛

圜丘清晓雾氤氲，拜舞衣冠鹓鹭分。
碧殿朱旗列宿绕，黄钟清磬九霄闻。
雪澄泰畤光连海，柴望天门气作云。
肃穆祠官能备物，馨香还赖圣明君。


九日同张友鸿吴六益登毗卢阁

长安何处问金台，寺阁时衔竹叶杯。
北极晴霞连塞起，西山翠嶂拂天回。
九衢车马黄尘暗，万里风烟白雁哀。
此日故园荒径在，东篱丛菊向谁开。


元旦

元旦初逢在帝乡，宵分不寐揽衣裳。
江关庾信思千里，岁月扬雄书一床。
送腊虚堂残柏酒，朝天瘦马愧鹓行。
怪来梅柳无消息，宫树青荧尽雪霜。


驾幸海子

三年计吏衣冠会，万国朝天鹓鹭行。
见说徵兵营细柳，还闻传跸猎长杨。
銮舆晓拂燕山雪，帐殿宵深碣石霜。
楚蜀王师犹未息，应知父老望垂裳。


送陈公朗宫詹之山东藩使

侍从承恩出建章，驱车碣石近扶桑。
玺书特简东藩重，剑佩犹馀御苑香。
九服山川宗海岱，千年词赋诵灵光。
淋漓况有龙蛇笔，日观峰头勒几行。


送蔡莲西出守太原（郡有石室，山壁篆字莫可辨。）

雪后长安酒数杯，送君作郡早梅开。
绾符疆土雄三晋，露冕云山接五台。
石室好将蝌蚪辨，烽烟莫遣雁门来。
并州疾苦今谁问，还仗中郎旷代才。


元夕

燕台夜永鼓逢逢，蜡炬金樽烂熳红。
列第侯王灯市里，九衢士女月明中。
玉箫偏唱江南曲，火树能禁塞北风。
惟有清光无远近，它乡故国此宵同。


上元后三日集张谯明宅

同菊溪、友鸿、介石、锦帆、绎堂、六益。

蓟北江南聚首难，良时客舍共盘桓。
论心促席春初永，授简成诗酒未残。
极浦晴云千树绿，西山积雪半天寒。
烽烟满目沧江远，吾道还应老鹖冠。


送洪瑞玉司理韶州（郡西有芙蓉山。）

春风万里送行舟，度岭搴帷百粤收。
客路应从庐岳过，词人更得曲江游。
蛮溪竹布来墟市，仙岫芙蓉绕郡楼。
乱后遗黎须解网，天南瘴疠莫深愁。


碧云寺

香山东去昼冥冥，碧殿丹楹倚翠屏。
老树数围全覆屋，流泉百折故依亭。
碑传中贵祠园地，阁护先朝敕赐经。
乱后璇题渐零落，檐前依旧万峰青。


送孙直公南还

蓟门握手榴花然，俸薄留宾无酒钱。
话到莼鲈堪永日，别来松菊几经年。
荒亭玄草同扬子，秃笔丹青老郑虔。
归去应怜郎署客，输君垂钓宛溪边。


送王晋刘编修视学中州

论文不厌出承明，祖帐倾城太史行。
地拥天中回北极，才推邺下抗西京。
衔杯风雨黄河出，拄笏云霞少室晴。
若过夷门应伏轼，抱关倘有一侯生。


夏至陪祀方泽

雨后仙坛碧草芳，遥闻玉露出芝房。
崇墉柏带青霜气，方泽波含明月光。
天仗旌旗严咫尺，精灵岳渎走苍茫。
朝来回辇西山见，五色晴云接建章。


送吴鱼山守浔州

长安尊酒日论文，怀袖犹馀黄岳云。
桂岭一官人独往，藤江深雾路难分。
客寻绝岛丹砂出，虎啸荒城白昼闻。
见说比来稀瘴疠，秋风离思莫纷纷。


送王望如之泉州（郡有石乳泉。）

新安水急去潺湲，驿路孤舟鸥鸟间。
过岭丹黄枫万树，渡江虚白雨千山。
海潮远色连官阁，石乳甘泉驻客颜。
诸将楼船纷羽檄，刺桐花下几回閒。


晓入西苑

新蒲古柏晓阴阴，太液昆明入上林。
翡翠层楼浮树杪，芙蓉小殿出波心。
人歌凫藻衣冠会，水奏箾韶鼓吹音。
欲望天颜真咫尺，露台回合彩云深。


送王明府之旌德兼忆方位三诸子

握手知君友道存，之官风物正堪论。
城边云气梓峰出，望里莲花黄岳尊。
种芋山田千树杪，沿溪水碓万家村。
旧游此地无穷忆，为访诸生在荜门。


送吕莲舟致仕归里

襆被归田意若何，看君双鬓未蹉跎。
名家亭馆藏书在，故里云霞少室多。
松菊身閒凭酒盏，风波梦稳是渔蓑。
旧传司寇贻谋远，肯负林泉学放歌⑴。
⑴ 君从大父新吾公官司寇，以理学名。


王昆良视学岭南予亦有山左之役赋别

枫黄露白重阳节，楚粤轻帆万里开。
客里閒看江上月，到时先赋岭头梅。
凭陵铜柱青天远，物色明珠合浦来。
我向徂徕峰顶望，知君清啸越王台。


九日集金鱼池予将视学齐鲁留别锦帆石滩飞涛长真耑木诸同舍

蓟门客舍又重阳，底事惊心鬓渐苍。
地敞层轩供极目，人当别路几回肠。
江乡梦远虚鲈脍，关塞风清急雁行。
明岁登高定何处，金台日观各相望。


江南思

山园桂树双溪边，年年花下开芳筵。
缩项白鲂西子乳，经霜紫栗小儿拳。
平头涤器待酿菊，少妇刺船歌采莲。
安得拂衣便归去，腰镰倚杖看江天。


赴官山左闻赵锦帆使秦中（旧为甘泉令。）

旗亭祖帐意逡巡，一曲骊歌白发新。
岁暮同曹忽分手，路岐东鲁望西秦。
岳莲积雪临官道，关树悲风捲塞尘。
旧日使君多惠政，应看竹马候朱轮。


光岳楼

危楼千尺瞰沧溟，泰岱东来作翠屏。
拂槛寒星晴历历，侵衣银汉昼泠泠。
地连朔雪孤城白，天入齐烟一带青。
尊酒未酣人欲散，西风黄鹄度空冥。


历下长至

风烟岁暮倦凭栏，列岫岧峣入座看。
白日远衔山寺出，微阳不散雪峰寒。
人间贾谊忧时切，天上羲和驻节难。
却忆去年今夜月，趋陪玉辂向郊坛。


章丘官舍元夕

去年北阙游灯市，今日阳丘对酒杯。
吏散高台凭纵目，吾衰大国忝论才。
千家繁吹城鸦起，四坐清光海月来。
火树银花空烂熳，劳人永夜独徘徊。


青州道上

草色青青揽辔游，马头见说古营丘。
荒村老树闻莺少，舞絮惊沙搅客愁。
霸气尚留齐海岱，微言谁问鲁《春秋》。
登临预拟蓬莱阁，好倚扶桑到十洲。


东海庙（莱州。）

芙蓉岛畔海波平，绛殿珠宫入太清。
实有鲛人来邑里，虚传羽客出蓬瀛。
半天松柏鱼龙影，白昼旌旗风雨声。
大祀前朝留宝册，残碑剥落任纵横。


衍圣公荷亭

石槛茅亭处处幽，凉风六月坐惊秋。
时看荷芰山根出，无数藤萝水面浮。
客有淮南思桂树，人从花下系兰舟。
登临便作千年想，洙泗还应此地流。


同严子餐给谏李君渥枢部泛明湖

落日扁舟野兴长，繁弦急筦绮筵张。
回波荷芰馀零乱，曲浦亭台接淼茫。
海内词人从二仲，客中佳节近重阳。
东藩皂盖传高会，此地风流倘未央⑴。
⑴ 湖上即杜工部陪李北海宴历下亭旧址。


趵突泉上白雪楼（于鳞旧址，在鲍山。）

傍水新移白雪楼，凭虚霁色俯齐州。
青冥古木垂天暗，日夜寒泉拂槛流。
词客登临还作赋，岳云缭绕故生愁。
鲍山东望成今古，草阁榛芜玉露秋。


济南九日登历山（今俗名千佛山。）

看山结伴太逡巡，杖策贪趋采菊辰。
天际长风真落帽，樽前今日是閒人。
苍岩石壁孤城影，深洞莓苔古佛身。
薄暮寒烟连海色，华峰千丈独嶙峋。


华不注同子餐君渥石斋赋得秋字

崚嶒孤嶂逼天愁，绝顶横看沧海流。
自觉浮生妨白眼，醉邀落日坐清秋。
谈天稷下名虚在，跃马中原战未休。
苍莽寒云阴万叠，谁知今有谪仙游。


济南除夕

草草劳人又一年，今年强仕将华颠。
浮云事业看何在，白雪声名恐浪传。
风静灯花繁永夜，雪消腊月似春天。
客心何处还潇洒，眼底七十二清泉。


徐伯调至

思君真不忝应徐，蹑屩重来慰索居。
满地干戈无道路，隔年亲友见音书。
雪高岱岳寒云白，春入江梅冻蕊疏。
烧烛开樽情汗漫，共君拟是卧田庐。


太白酒楼

谪仙痛饮狂歌地，画栋层轩面水开。
短碣诗篇还埤堄，千年春色自楼台。
筵前积霭青徐出，座上飞帆吴楚来。
长笑古今皆逆旅，何如天际一衔杯。


怀萧山毛大可（县有北干山。）

徂徕花发独登台，忆昔深衔北干杯。
诗序真看毛氏出，骚歌重见屈原来。
湘湖春绿香莼软，吴岫天青锦树开。
见说楼船横海急，茅斋门掩水城隈。


客至自故乡

㟙峰望远泪沾裳，江郡人来感别长。
芒砀风烟穿虎穴（时砀山遇暴客。），关山雨雪过羊肠。
信知大国非吾土，醉倚亲交是故乡。
庭际桃花频劝客，移樽款款夜连床。


重登四照楼同诸子用楼字

城隅一曲藕花洲，官舍重开水上楼。
历下泉声寒白日，岱宗山色出高秋。
独吟散带群鸥静，促坐论才好客留。
文学性成邹鲁在，谈经吾恐愧施雠。


家叔归江南

一身归去二千里，细雨飞花三月时。
拙宦生涯疏骨肉，长江战地满旌旗。
春残暮色还催鬓，客里新诗好对谁。
寄语家山旧知己，数行书札泪如丝。


署斋觞客对牡丹

同沈治先、高阮怀、梅子翔、幼龙。

独坐看花自举杯，称心佳客此登台。
春寒故缓风光好，手植初惊烂熳开。
疏雨避人筵外散，停云拂树酒边来。
眼中万事从摇落，永夕留欢未拟回。


登岱

其一

岱宗万仞气苍苍，杖策寻巅尽八荒。
列岫儿孙争拱立，诸天旌节郁相望。
丹霞白雾分阴霁，玉简金函入混茫。
欲小神州重极目，丈人峰畔一搴裳。

其二

夕岚夜雨万山迷，忽有天鸡阊阖啼。
帝许登临开日月，人从指顾走虹霓。
扶桑灼烁沧溟畔，太华微茫碣石西。
七十二君空驻跸，何如筇杖遍丹梯。

其三

群仙冉冉下青峰，回合虚无紫气重。
日出天门当汉畤，云深御帐失秦松。
双崖石裂惊龙斗，四月桃开积雪封。
辇道荒芜民力尽，相如禅草且从容。

其四

日观晴光傍午开，茫茫东见海为杯。
九州积气峰前合，万里浮云杖底来。
邹鲁山灵真莽荡，吴阊练影漫徘徊。
昆崙不到终遗憾，欲驾苍龙首重回。


泰安过赵侍御饮花下

海棠柱史堂前树，合抱双柯满院阴。
共喜繁花舒醉眼，不劳白发损春心。
酒樽北海时留客，丝竹东山自赏音。
门外岱宗青嶂逼，那能高枕废登临。


怀赵锦帆比部

赵壹经年书札懒，鬓毛知尔更重斑。
解裘夜醉繁台月，振策春寻少室山。
黄鸟关关芳树暗，浊河滚滚断云閒。
旧矜老笔收元气，争似燕台破旅颜。


望长白山

雨后明霞冉冉红，浮云犹袅半山中。
多年梦想赤松子，何处招寻白兔公。
列嶂临城馀涧雪，虚岩面海自天风。
岱宗寒色真相望，杖策凭陵谁与同。


赠张举之比部

张尝官姑孰，爱其山川，绘图成书。

幽栖长白违青琐，藜杖从閒不用扶。
乍见须眉似黄绮，剧怜怀抱向江湖。
家多别业开荒径，官爱青山作画图。
桑落更留千石在，松阴高枕一愁无。


雪宫（青州。）

驱马重来驻雪宫，前贤陈迹碧苔中。
空庭蔽日千章木，画栋凌虚大国风。
海畔青天晴叆叇，云门丹嶂晓玲珑。
迟回忧乐当年意，凭吊还应万古同。


云门山

城南叠巘郁巃嵷，片石青荧绝壁通。
沧海倒窥云出入，天门平过日西东。
衡王第宅荒榛内，齐国山川返照中。
不用长吟苦搔首，岩碑剥落已鸿濛。


闻张谯明都谏备兵池太

时薛行屋宗伯还山，许菊溪、赵锦帆在外。

帝城才彦数梁园，联袂惊闻出国门。
沧海岂无知己在，掖垣今少故人存。
从教补阙违青琐，自许看山劝绿樽。
供奉祠前应极目，枫林秋月向谁论。


灰埠驿

小驿茅亭晚更幽，解衣樽酒重淹留。
馀花何意丛丛发，老树当风淅淅秋。
入座客惊双鹊起，傍檐日落片云流。
东来海气凉如此，野阔星稀迥自愁。


怀许菊溪解官留滞江南

鹊湖露白城乌啼，双鹤空庭东复西。
拙宦摇摇虚荏苒，美人渺渺独羁栖。
乡关嵩洛愁中忆，宾客邹枚醉后题。
纵使抽簪原不恶，菊花潭似浣花溪。


管宁里

天下才名推管仲，幼安偏系达人心。
翛然穿榻无车马，率尔挥锄竟古今。
汉代风流多绝轨，海滨文物有徽音。
艰难避地成高隐，故宅荒芜不可寻。


过潍县

城东孤竹祠，相传夷齐避纣处。其北有坊，曰「文举甘棠」。

黄埃车马片时閒，麦秀葵香解客颜。
孤竹西山留石碣，甘棠北海尚人间。
天清绝壑泉流细，地古寒亭树色殷。
千载王孙潍水战，浦沙漠漠鸟飞还。


郑公乡

东莱旧说郑公乡，文举风流讵可忘。
吾道竟东深慰藉，徵车不就亦辉光。
犹馀故宅村墟远，未息烽烟战地荒。
编简微言渐疏阔，青青书带为谁长。


早起

早起东方明太迟，山云傍海碧垂垂。
心惊豺虎纵横日，身愧鹍鹏偃息时。
亲旧音书那免谪，文章得失竟何知。
漫言大国论才好，已促羁愁两鬓丝。


午日东莱

照眼红榴复紫葵，同心合坐各衔卮。
沈沈海燕穿帘幕，淰淰山云作雨丝。
艾虎簪花儿女事，龙舟竞渡醉游时。
离家十载思潦倒，懒赋招魂续楚辞。


邓莱州叔奇置酒望海亭

海气孤城五月寒，使君樽酒故人欢。
雕胡香饭炊云子，鲜鲙银丝出玉盘。
笔札彤庭曾视草，旌旗荒峤忆登坛。
秪今坐眺扶桑近，万里沧溟勺水看。


登州迟朱山辉副使不至

使君建节临关塞，却喜东方千骑来。
坐拥珊瑚连枕席，行看鲛蜃自楼台。
人间苦厌风尘暗，海上偏令怀抱开。
迟尔衔杯同作赋，子瞻祠畔独徘徊。


寄题宁海州古松

东海人传第一松，垂天清影散芙蓉。
时闻鹤驭来三岛，肯羡霓旌驻六龙。
曲干低枝白日暗，垂藤盘石乱云重。
何年神物能相见，解带临风驻短筇。


同高苍岩进士夜集陆石斋

黄菊紫菊当筵开，同倾桑落漫停杯。
看君皎洁森玉树，况复俶傥腾金台。
宛转歌声鸡欲唱，参差人影月初来。
平生怀抱向知己，明日临岐肠九回。


登署中台有感

高台巀嶪出城根，秋尽登临落日昏。
朔气倒翻沧海动，浮云不见泰山尊。
心伤词赋徒多病，梦想田园未敢言。
剩有衙斋栽菊满，醉来长啸倚东轩。


登四照楼有怀子翔阮怀诸旧游

春风忆昔桃初开，倚槛同人共举杯。
雅会当年连上巳，清歌几曲临高台。
江天渺渺浮云去，荷芰青青白鹭来。
七十二泉流不断，为余愁思一萦洄。


再登济南白雪楼

飞盖狂歌忆昔游，振衣我辈复登楼。
但怜极目伤秋色，不为思乡起客愁。
日落寒烟连嶂远，天高沧海入杯流。
凭君莫问惊人句，消渴年来已白头。


过临清问谢茂秦故居不得

能诗处士旧知名，故里犹传此地生。
老卧清时半儒侠，狂来白眼向公卿。
寒溪草阁荒烟没，春岸桃花涨水平。
拟赋招魂迷处所，沧浪惟听棹歌声。


留别吴济南泰岩

春城弱柳正芳菲，岳色晴开送客归。
驻马一樽当落日，使君双泪忽沾衣。
浮沈天地谋身拙，漂转亲朋见面稀。
相顾驱驰犹未老，乡心莫问故山薇。


袁卓湄送至任城同饮太白酒楼（袁罢官青州，亦将归矣。）

云门送我到河干，匹马千山暮雨寒。
眼底春光浑欲尽，楼头樽酒一相看。
官贫旧爱悬鱼好，客久重嗟弹铗难。
别去何人更携手，故乡猿鸟劝加餐。


舟行值刘润伯北上

落帆飞盖集江湾，入舫欢呼夕照间。
笑索新诗娱客路，细论往事忆家山。
云昏河汉疏星没，沙白汀洲宿鹭还。
南北风烟正分手，钓纶何日共身閒。


乱后归至白门（庚子。）

鲸鲵初散石城开，江畔人家半草莱。
饮马朝喧桃叶渡，吹笳夜绕凤凰台。
青山不改六朝色，斑鬓重惊千里回。
但使谢公高卧稳，敢同庾信漫悲哀。


路斯湖闻盗警

艰难早岁苦思归，乱后萧条万事非。
不分乡园连虎穴，何时松竹静渔矶。
经春绝雨田家泣，累月徵兵估客稀。
翻幸官穷真到骨，布帆无恙到荆扉。


张蓬莱埴允集敬亭

触热看山车马稀，凉风谡谡拂人衣。
入天碧筱日欲暮，移树黄鹂秋尚飞。
水涨平津连野市，云生阴岫湿僧扉。
当年吏隐临沧海，何事归来早息机。


山游次和李龙沙郡丞

螺川居士心长閒，解组时时见醉颜。
僦屋故临宛溪水，杖藜踏尽陵阳山。
花明一树江城外，天合诸峰云雾间。
近郭晚晴归骑稳，松阴月出照君还。


玉山寺同李龙沙梅渊公

突兀玉山溪水滨，沿溪微路入松筠。
回冈客到看云住，深树花留过雨春。
莲社风流容载酒，香厨鸟雀解呼人。
秋晴判尽登临兴，柏枧麻姑杖策频（二山名。）。


赴大美酌同阮怀幼龙耦长

得意无如旧酒徒，狂来尔汝醉相呼。
比邻小径从频入，自酿香醪肯别沽。
浮世文章供老病，多时松菊任荒芜。
馀年检校残书好，笑指双溪当五湖。


燕子矶和王阮亭

矶头一望一含情，吴楚风帆入掌平。
山寺楼台衔岸出，江村烟火杂云生。
东南极目真天堑，鼓角连年动石城。
今古销沈馀钓艇，断肠重听暮潮声。


送孙无言归黄山

芒鞋何日踏丹梯，谷口烟深绝鼓鼙。
旧种松林应绕屋，新开药圃好临溪。
云铺海气千山失，峰到莲花白日低。
只恐仙源长避地，寻君咫尺路将迷。


李兼山佥宪以予庐山诸诗刻石赋谢

琵琶亭上见庐山，忆昔层峦独往还。
漫倚醉歌题野寺，敢留名字向人间。
书来湓浦传劖壁，石拟韩陵暂破颜。
虚藉李邕碑板重，此心惟共白云閒。


邗关值许天玉至自闽

木落芜城画角哀，闽南游子片帆来。
抽琴倦儗参军赋，对酒长怀杜甫台（先一岁同饮兖州杜甫台。）。
冬暖黄河冰已合，岁残孤馆鬓先催。
敝裘短剑看君去，客路何人解惜才。


重过昭庆寺

湖上招提劫火残，尚怜风物似长干。
回廊僧舍成都市，古殿花龛护戒坛。
乱后笙歌兰舫静，春深阴雨竹楼寒。
能诗支遁今零落，旧句尘封不忍看。


于李锦秋官舍识徐东痴处士

山人长卧旧山岑，垂老行歌爱武林。
仙吏能留徐稚榻，海云独识鲁连心。
繁花古树官斋静，积雨春阴野寺深。
不到西湖那见面，兰舟桂楫肯招寻。


湖上酬会稽姜桐音

鉴湖重枉隔江书，惆怅吴山暮雨初。
客舍经年铅椠懒，海隅羁宦友朋疏。
赏音笛爱柯亭竹，遁迹竿投严濑鱼。
才力如君人侧目，雄文宁复待吹嘘。


送蓝侍读备兵闽中

按节鸣驺出帝京，幔亭秋暮远含情。
炎方绿树霜中见，水驿青山画里行。
海近戈船连绝岛，月明刁斗宿孤城。
王师此日资筹策，草檄词臣会请缨。


武林送秦补念副使之洮岷

杨柳青青江上攀，春风袅袅动离颜。
词臣坐控迁隅远，圣代行看斥堠閒。
剑舞铙歌娱夜月，塞云羌笛满关山。
惟应不忘西湖好，回首清樽画舫间。


晚坐段桥值曹秋岳侍郎同限桥字

暮色苍茫上野桥，绛云明灭射山椒。
此时把臂沧洲客，何处当楼碧玉箫。
僧舍茶烟穿竹暗，渔舟灯火隔林遥。
苏堤月出垂杨尽，学士风流总未消。


夜宿飞雨阁用韬公韵

高僧卓锡绕清泉，逋客担簦峰顶眠。
老桂双株栖白鹤，寒池十丈长青莲。
容容满壁云生榻，耿耿怀人月在天。
不信飞仙吹铁笛，窟龙惊起石楼前。


邓元昭万竹园同李屺瞻作

古木丛篁一水隈，百年丘壑首重回。
主人避暑深留客，游子看云自举杯。
池馆风来莲舫动，山堂径转药栏开。
凤皇台上登临地，绝调谁同李白才（园外即凤皇台。）。


旅寓秦淮解兰石农部移尊见过

疏柳高梧水阁西，使君怀抱向清溪。
为言笛步听歌好，自喜金樽就客携。
画省风流兼吏隐，沧江云月伴羁栖。
清欢未觉消长夜，银汉垂垂拂槛低。


赠林茂之（时坐客言先生贫无蚊帐。）

丈人八十骨崚嶒，旅食长干似老僧。
不惜青毡都弃掷，重禁白鸟太凭陵。
钞书细作千行字，扶病惟依七尺藤。
莫话交游全盛事，平生意气苦飞腾。


于湖罗绣铭宅留别

宛水芜江衣带分，流光十载一逢君。
开怀草阁天门月，望远津亭楚泽云。
高士墙东长避世，孤蓬天末独离群。
凭传地下知音语，肠断临岐不忍闻⑴。
⑴ 绣铭言张来初先辈疾革时云：「江上文词，后来尽属宣城矣。」予不敢当也，存以志感。


南浦别李太虚宗伯之清江（九月三日。）

劳劳旅服日生尘，忽听霓裳一曲新。
歌舞百年忘老至，干戈满地倍情亲。
开颜准拟重阳酒，解缆还为岐路人。
此别江城真咫尺，双鱼问讯莫辞频。


寄伟长芜江客舍

鸠兹烽火万家残，旅食僧庐百计难。
宅倚旧山归未得，心期流水向谁弹。
断云送雁衔芦远，哀壑惊乌绕树寒。
拙吏自嫌愁太甚，新诗寄尔避人看。


湖西到官后寄亲旧

离筵永夕忆江关，共道官贫好是閒。
别后畏涂无缓步，到来累月变衰颜。
空村井灶多生草，禁旅旌麾日满山。
不远故乡书信断，朔风今少雁飞还。


答张桐君粤归泊舟见访之作

天南地北各孤征，八载相逢百感生。
欢会对床谈异域，愁时吹角警荒城。
梅开水驿归人路，雪满江帆客夜情。
送远忽惊乡思剧，何年投老共归耕。


得严子问书并忆其从弟颢亭（时寄七子合刻至。）

岁暮南州雨雪繁，素书千里达江门。
才非阮瑀推同调，诗得钟嵘有定论。
垂老馀生难闭户，忧时独坐易伤魂。
平原兄弟三年别，谁共西泠浊酒樽。


闻宋荔裳被逮

鸾翮如何触雉罗，惊闻双泪似悬河。
昔年梁狱书频上，今日中山谤又多。
满目阴云愁雨雪，横流沧海慎风波。
家山旧业丹崖近，倘乞馀生老钓蓑。


李梅公少司马见过

郁孤仙棹下螺川，萧渚城楼共客筵。
耆旧百年留海内，江山十里在樽前。
宵分雨急妨高枕，乱后诗多懒自编。
争似西泠游烂熳，僧庐木榻话缠绵（余始识司马于湖上。）。


就亭落成

新营竹屋傍城头，吏静时闻江水流。
古树当檐堪倚啸，青山入坐自开愁。
含情兰浦思公子，避世瓜园想故侯。
邀得春风成烂熳，卜居何似浣花幽。


临江早春遣兴

地暖烟深江楚间，春风不惜破愁颜。
草初合处碧连浦，花未开时香满山。
曲槛缓吟黄鸟至，归帆轻逐白云还。
飘摇无计攀丛桂，坐啸沧浪半日閒。


闻方坦庵先生及楼冈邵村诸君放还志喜

不信迁臣尚许归，惊闻喜剧复沾衣。
尺书久断沙场远，白发重回恩遇稀。
身入玉关疑化鹤，家居桃叶旧临矶。
故园亲友俱无恙，绝胜辽东丁令威。


重登快阁同阮怀

江天十日半阴晴，将去还来绕槛行。
极浦帆樯移远树，四山烟雨白孤城。
风尘驱使春垂暮，愁疾登临眼暂明。
欲问涪翁祠下拜，荒阶蔓草不胜情（阁傍即山谷祠旧址。）。


寄顾宁人

西泠别后兴何如，五见花开音信疏。
避地远游寒出塞，穷年独坐夜钞书。
洞庭山好家园在，陵寝诗传涕泪馀。
此日惟君高卧得，肯同冯铗叹无鱼。


次韵答伯衡

故人摇落数论诗，惆怅家山桂树枝。
两岁中看惊老至，几年前悔拂衣迟。
月明乌鹊江城夜，霜重哀猿野岸时。
闻道师行输挽急，穷檐敢说有仳俪。


冬夜愚楼作

残冬霜月夜何长，冬月如春乐未央。
病客欲眠还露坐，美人几处远相望。
江空树影来山阁，风暖梅花开草堂。
谁遣衔杯难尽醉，一生清兴在沧浪。


人日同张清江升旸郊行

官路残梅未忍攀，春来天地早开颜。
出城小队留精舍，倚树孤亭俯碧山。
多难喜逢人日好，劳生坐爱水云閒。
健儿带箭休教射，野鹿江凫任往还。


元夕送陆纬台归靖江

灯前缓酌未成醺，欲别还留惜袂分。
良会共怜花月夜，轻舟惟带阁峰云。
簿书满眼妨高卧，鼙鼓三年实饱闻。
归去家山閒暂好，吴江春色正氤氲。


同张虎别大参寻药公因游春浮园

并辔听莺好入林，重逢白社惬幽寻。
回溪复岫霾烟雾，老树荒藤见古今。
雨裛春光花槛湿，楼凭山色酒杯深。
从嗟陵谷须臾变，别墅难忘谢傅心（谓伯玉太常。）。


南州别伯衡

联骑同寻孺子祠，高斋重别落花时。
庭柯隔岁馀嘉实（有佛手柑尚在枝头。），槛竹新梢压旧枝。
客到东湖时对奕，云晴西岭一褰帷。
风光何限江蓠绿，愁绝孤帆独去迟。


陶桓公读书台用韵（其东北即刘次庄戏鱼塘，今废。）

山寺鸦啼灌木阴，荒台有客共登临。
云开远岸青峰出，江拥孤城白雾深。
春草迷离弦诵地，夕阳凭吊古今心。
野塘流水浑无恙，旧刻残碑何处寻。


行部次峡江县

丹枫深照峡江清，万事萧森揽辔情。
斜日一过鸿雁影，隔林时送鹧鸪声。
滩边乱石渔舠浅，岭际疏烟戍垒平。
劳我旬宣真愧拙，愁看荆棘满荒城。


玉华山涧题浮槎亭（有萧伯玉、杨寨云两先生题字。）

抱疴深愧未归身，野鸟山樵暂主宾。
绝涧全消松阁暑，碧苔长护石崖春。
忽闻清磬知邻寺，细酌寒泉见古人。
坐傍藤萝聊解带，僧厨葵藿岂愁贫。


登玉华山顶

翠柏戎戎挂夕曛，振衣江色岭头分。
顾山明灭数峰雨，蜀口青冥几树云。
画壁荒祠阴惨淡，出城孤塔暮氤氲。
从传绝顶馀仙迹，缥缈何年鸾鹤群。


登白鹭洲阁是前贤讲学处

曲槛层栏白昼阴，凭高望远百年心。
压江城郭山光碧，破浪帆樯云气深。
旧蚀残碑犹卧藓，新栽佳树渐成林。
鹅湖鹿洞寻常事，不信风流限古今。


诸公集青原山于庐陵送酒

重阳节后菊初开，秋色千峰塔院来。
僧自曹溪曾卓锡，客同彭泽一衔杯。
飞泉激濑侵衣过，绝壁流云拂面回。
白鹤归巢林影乱，栖迟欲卧碧山隈。


吉州答宋其武少参见寄

齿发衰来带有馀，离愁问讯数行书。
故人时汎东湖舫，拙宦惟宜下泽车。
山绕郡楼时过虎，滩高津市总无鱼。
江梅野寺花如雪，记是春风握手初。


何省斋谪官岭表中道引疾放还

书期残菊醉同看，人到樽前菊未残。
叱驭倦过回雁岭，还家早遂钓鱼竿。
江边解缆孤舟速，海内论心一笑难。
计尔趋庭方岁晏，白头相见定加餐。


岁杪归临江闻吉州诸子仍集鹭洲讲业欣然成咏

寒江落照片帆分，别绪千重鹭渚云。
实恐残年虚荏苒，遥怜诸子共殷勤。
鱼龙泽畔章逢集，雨雪声中弦诵闻。
黾勉心期良不改，百年何处是离群。


岁朝登愚楼

懒颂椒盘得暂閒，丹梯竹阁醉同攀。
枝头晨鹊轩窗下，水面春云埤堄间。
元日占年逢甲子，平生知我是江山。
流光努力成何事，翘首扶桑减旧颜。


得王九山吉州客舍书

疏拙真拚与世违，殷勤吾道似君稀。
谈经鹭渚烟中宿，把盏螺山峰顶归。
野寺泉声清客梦，江梅花气扑春衣。
双鱼欲报心如结，怅望香城暮雪飞。


宜春台（袁州。）

高台耸出赤城霞，客到春风正著花。
曲磴寒烟真鸟道，满城芳草几人家。
云端叠岭当窗尽，树杪寒江绕郭斜。
共说晴空见衡岳，凭阑身在楚天涯。


悼黄鄢陵鸣仙卒

君以筑河夫役后期免官，有歌姬先一岁死。

手板劳劳送病身，归魂无路认松筠。
折腰恨乏公田秫，伐竹难填瓠子津。
诗帙久抛非政拙，家园尽典为官贫。
却宜阿鹜先黄土，不待丁宁更嫁人。


甲辰午日临江连雨寒甚

竞渡由来易感人，今年艇子静江津。
且将歌舞娱尊酒，何似楼船接众宾。
荷叶翩翻风入坐，葵花欹侧雨伤神。
冯阑日暮添寒色，五月披裘未是贫。


泊袁州钟山谼寄和宋其武少参

向夕枫林秪独看，人家何处隔层峦。
问知野戍移船就，听到山钟得梦安。
忆远川涂秋雁下，倦吟风雨夜尊寒。
官程总在江湖里，底事劳劳羡钓竿。


许元公置酒语石亭遇雨（亭是予初构。）

阴崖细霭入青冥，坐石携尊向晚汀。
乍见华筵山鸟怪，共惊急筦野樵听。
酒酣沾湿从花雨，吏隐萧疏是客星。
缓带雅歌君不忝，风流它日记吾亭。


悼王石攻先辈（著有《易传》。）

先生注易自何年，畏俗时吟独漉篇。
正忆相逢在南浦，可堪别去是重泉。
分符仕久官仍薄，盈尺书成世少传。
今日故交零落尽，西华葛帔得谁怜。


临江秋夕

官舍萧疏挂薜萝，城头虚白见江波。
著书漫儗潜夫论，鼓枻长惭渔父歌。
人定松云依槛静，夜凉竹露坠衣多。
秋风早引东归兴，松桂凄清旧涧阿。


愚楼夜送吴敷公同年

江畔离尊落照残，山楼直作画船看。
青枫露湿秋河近，菡萏风疏夜气寒。
同籍客多成短发，十年书不到长安。
后期握手知何处，酒罢婆娑更倚阑。


于役北上适来凤亭落成郡僚诸公集饯

金凤洲前橘柚香，草亭十笏面沧浪。
修林碧树横秋色，一片青峰满夕阳。
游子惊心王路远，故人知我野情长。
宵深月出还留酌，如此江山不可忘。


送张清江升旸之任思恩

乡心七载梦长安，粤岭重禁客路难。
木落洞庭天际远，猿啼瘴海雨中寒。
山村野市多猺户，负弩称觞半土官。
南北风烟各回首，劳臣万里慎加餐。


滕王阁值岭南程周量同怀王贻上广陵

楚江粤岭思茫然，秋暮相逢古驿前。
明月当头今夜好，高楼作赋几人传。
横空霜满西山树，倚槛风回彭蠡船。
不见苦吟隋苑客，沧波千里尽寒烟。


望湖亭

江天秋色似沧溟，江岸何年剩草亭。
浦外孤帆飞渺渺，波间白鹭去冥冥。
楚云暗接宫湖阔，吴岫遥连庐岳青。
倚槛自多怀古意，好风吹客暮扬舲。


将至荏平有怀历城孙怍庭都谏

平沙孤戍野萧萧，地近明湖岐路遥。
白雪有楼谁眺咏，黄门几载狎渔樵。
天长海岱音书隔，客久星霜草木凋。
晚岁论交怀抱尽，帝城尊酒忆寒宵。


高唐用驿壁旧韵

竟日严飙捲客衣，朔云吹急尽南飞。
征夫寒问貂裘早，故国秋知鲈脍肥。
载粟柴车争趁市，傍林猎火蹴成围。
江乡饶有萧疏地，高卧何人老翠微。


已出都门龚中丞书至

春明晓发立踌躇，飞骑还来惜别书。
赋比文通重有恨，懒如叔夜不嫌疏。
形容老瘦风烟晚，戎马关山雨雪初。
南去五湖馀襆被，浮生准拟付樵渔。


景州早发走笔别鹿田刺史

河阳淮北日思君，信宿高斋任酒醺。
旅雁自飞寒夜影，老猿终恋故山群。
川原积雪云皆冻，海国天低路不分。
重把瑶华愧玄晏，忧心早已倦论文（时以诗属序，故云。）。


书清河县客舍

疏烟寒照一荒村，小邑无城野色昏。
久废驿庭稀马迹，新营官舍总蓬门。
地连河岸渔家少，草满田园井税存。
谁信江南此风景，舟车络绎不堪论。


张鞠存吏部招集曲水园

同大可、潍东、西樵、娄东、季望、云子。

丛菊园依曲水滨，招寻主客尽词人。
吴吟洛咏开尊缓，药屿渔舟入眼亲。
云树暮连千里色，松筠高卧百年身。
东山情兴看如此，肯踏长安市上尘。


甓湖答梁公狄

千里寻君逢卧病，杖藜还肯为开门。
浮家不厌沧洲僻，抱膝谁知故老存。
白发啸歌含涕泪，残尊风雨自寒温。
扁舟岁晚归人急，信宿何年湖上村。


摄山同方尔止

招提云气碧重重，倦客寻山野老从。
双井细泉通众壑，六朝遗迹剩孤松。
岩前夜色长江月，槛外寒声半岭钟。
记取晴冬风日好，携壶曳杖最高峰。


省斋招同尔止夜集是日立春

掩关屏迹独相亲，野客过从不厌频。
念旧淹留宜卜夜，论心杯酌早知春。
檐梅槛柳含烟暖，野菜溪芹入馔新。
烂醉踟蹰怜此会，尊前一半白头人。


敬亭山同诸子

张谷受、詹过千、徐若彝、唐朕、虞寅清。

支许同怀丘壑心，杖藜绝顶一招寻。
天风忽散江城雨，山霭平连浦树阴。
古塔夕阳分野寺，丹楼春色冠云岑。
十年游宦经过少，回首青冥旧竹林。


重赴西江过别高阮怀

三载相思隔江水，寸心开口向谁论。
沧洲傲吏难安枕，深巷幽栖合闭门。
溪接寒潮春骤涨，山含宿雨昼常昏。
东风又送孤帆去，剩有繁霜两鬓存。


寄熊于岸处士（雪堂先生伯氏。）

旧识元方兄弟名，掉头谷口独躬耕。
身将丘索娱高枕，性癖烟萝懒入城。
竹阁秋晴千嶂色，草堂风过万松声。
尘中时有招寻约，空望西山暮霭平。


过伯玑新居

金陵游子倦初还，徐孺亭前屋数间。
小院空阶留种竹，高楼短槛得看山。
湖中片月依人近，浦外浮云尽日閒。
爱尔幽居多古意，茅堂稍似宛溪湾。


白鹭洲即席送陆丽京游端江

湖上篇章旧出群，江楼高会俯浮云。
沙明远浦尊前见，日落青峰树里分。
多病风烟重把臂，临岐宾客细论文。
崧台知共螺江月，对酒那能不忆君（端江有崧台。）。


寄答沈方邺

宛溪春暖忆论诗，草阁藤轩夜醉时。
地近却怜分手急，情多翻致报书迟。
扬州何逊誇高调（王阮亭得方邺诗，遍示坐客。），流水钟期感故知（尊公景山先生赏予诗弱冠时。）。
闻道扁舟将度岭，几回极目楚江湄。


和莆阳张孝廉见过就亭之作（张麟符。）

闽海归心厌鼓鼙，江亭野望倚丹梯。
残年泥客同尊酒，几岁看云独杖藜。
落木烟寒渔舍小，青山晴压女墙低。
飘蓬苦忆张平子，夜夜孤吟草阁西。


早春即事和伯衡

皂帽扁舟兴杳然，凭陵高阁俯山川。
饥怜独鹤看人立，笑指轻鸥觉汝贤。
庭橘自移疏雨后，官梅争放早春前。
栖迟秪见添斑鬓，不记沧江卧几年。


山晓楼和陈元水

空说看花郭外游，宾朋春晚一登楼。
不妨细雨侵丹槛，自引青山傍白头。
燕子低飞沙草暗，江声直入郡城流。
平堤不见丝丝柳，何物天涯绾客愁。


一春懒作诗偶题遣意

官斋几日觉春深，新叶垂垂古木阴。
积雾半藏飞阁影，浮云不改故山心。
閒消茶笋劳僧寄，老罢莺花让客吟。
自抱无弦琴在膝，柴桑异代倘知音。


将入青原不果寄药公

寻源采药许相从，邃壑层岩宿雨封。
实恐春泥妨曳屐，且冯官阁当登峰。
林边沙径舒新蕨，涧外藤花挂碧松。
遥寄閒心同此夜，江城清梦似闻钟。


仲夏得大雨

骤雨翻盆入夏无，蓑翁野老剧欢呼。
尽拚人吏尽鸥鹭，那可山城非五湖。
压竹偃荷枝半折，穿棂漏榻卷全濡。
天泉急注满双盎，茶试铜坑兴莫孤。


怀王印周学使吉州

绛纱清昼细论文，驻节弦歌满郡闻。
邹鲁遗风存鹭渚，生徒授业数河汾。
洲前地白当杯月，木末楼横过岭云。
野寺泉亭堪并马，不知何日得同君。


新喻九日有怀閤皂之游

五年九日长为客，官舍黄花秪自开。
碧嶂仙云谁策杖，荒城落木独衔杯。
枫林夕照千村见，江岸秋声万壑来。
迢递故园归计晚，亭皋极目雁飞回。


将次袁州闻袁胜之进士客游怅然有作

回冈蔓草易伤魂，古驿茅亭带雨痕。
晚熟香粳黄覆野，新添秋水碧当门。
空山人去迷仙棹，老桂花开对客尊。
向夕鹧鸪城里宿，高台明月共谁论。


暮秋登化城岩

乘兴重过俯碧湍，江天秋色上晴峦。
汀前沙暖烟还绿，岭际风高叶半残。
僧舍凄清松子落，仙岩窈窕洞门寒。
自怜未是山中客，空向青山著意看。


和伯衡长至见寄

至日书来已除夕，北楼回首望南州。
沙云浦鸟催寒尽，柏叶椒花笑客愁。
穷海无人犹带甲，沧江何地许披裘。
年来怪尔伤情甚，头白长吟忆故丘。


寄题胡悦之草堂

处士园林水一方，闭门幽径薜萝长。
閒来随意题僧寺，老去何人问草堂。
隔岭春晴云洞白，濯缨清爱密泉香（有白云洞、密泉。）。
经旬不出梅花落，遮莫残书满石床。


寄石城胡将美同年（旧浔州太守，最清约，喜著书。）

中年高枕赋閒居，野兴从教与世疏。
钟阜晴云时入户，浔江清节旧悬鱼。
看人笑却双藤杖，垂老狂贪万卷书。
忆在长干欢握手，比来筋力健何如。


闻郡使君龚扶万左迁

不浅陵阳执手情，遥闻解组一沾缨。
云开郡阁频留客，春入襜帷早劝耕。
治行久无龚渤海，风流长忆谢宣城。
北楼此日重寥落，谁把清尊对月明。


柬毛大可客舍

独俯江流望翠微，它乡几岁换春衣。
身随麋鹿家仍破，发短星霜客未归。
积雨孤城黄鸟歇，平沙野寺白鸥飞。
山中桂树今憔悴，何处攀援可息机。


临江春暮讲学龙冈书院示诸子（时连雨适晴。）

讲席春风四坐生，弦歌一日满江城。
萧滩帆落争来客，閤皂峰开特放晴。
经学自知惭士丐，时贤应复有康成。
龙冈鹿洞元相接，高会重含异代情。


布衣杨耻庵自楚来论学

鹤发方颐白角巾，扁舟风雨泊江津。
一尊执手来何暮，千里论交若有神。
楚泽当年传绛帐，汉庭它日重蒲轮。
醉看花下谈经好，坐上谁如井大春。


怀曹秋岳侍郎备兵阳和

云中千骑戟门开，词客元兼武库才。
貂锦春閒青塞曲，旌旗昼拥白登台。
度支旧领军储重，方岳曾从海峤来。
问道彤庭思故老，征西车马几时回。


寄陈仲献蜀中

十年书记兴翩翩，万里桥边春可怜。
作客好依严武幕，题诗肯寄薛涛笺。
山蟠邛笮峦乡近，江过巴渝栈阁连。
凭仗故人相问讯，几时消息峡中传。


闻家研山侍御按盐河东

蒲阪千山木叶残，遥闻绣斧出长安。
河流东控潼关崄，岳色西连太华看。
官暇应成盐铁论，风清还称惠文冠。
对床兄弟思良会，惆怅秋天客路难。


暮抵西山香城寺怀伯衡（先是相约同游，不果。）

苍苍绝壁迥巃嵷，陟磴攀藤一径通。
茅屋数家松叶下，山程十里水声中。
天开殿阁回峰抱，日落云霞半岭红。
正是登高时节近，故人相望隔江东。


送黎愧曾司理奉裁还汀州

翠微楼上推仙吏，青草湖边忆故乡。
山色远穿百粤险，滩声曲过九龙长。
清时无事官应简，才子閒居懒不妨。
便向东山营别墅，莫将华发对沧浪。


丁未秋杪觞客李维饶孝廉宅

时行人吴澹庵以使至，进士邹程村、孝廉徐原一、张天民，文学徐伯调、高阮怀，皆客南浦。予奉裁解官，置酒与诸公别。

归帆不惜系斜曛，歌管留欢到夜分。
北极使星初驻节，西园才子乍论文。
当杯坐对疏篱菊，过雨檐低别浦云。
酒罢明朝各天末，尺书那得慰离群。


送徐原一入楚访李元仗

东湖风雨数招寻，惜别重看枫树林。
路入湓城吴岫远，帆低鄂渚楚云深。
汀洲兰芷含秋思，鼓角江山感客心。
黄鹤楼边逢李白，那能相对罢高吟。


秣陵数与莲西邵村省斋夜酌（时邵村归自塞外，余始相见。）

老友艰难绝塞回，同心复聚凤皇台。
共看青鬓年年换，那惜芳筵日日开。
珍馔天寒围土锉，香醪月落倒山杯。
风流尽是乌衣客，疏放谁知卧草莱。


园斋种树

其一

溪上小园春自花，主人久客今还家。
药栏欹折全应补，草阁清阴不厌遮。
杂蕊新移通径曲，高枝故放出檐斜。
寻幽更拟桃源去，五柳先生未足誇。

其二

疏篱野色入山家，叠嶂春阴覆水涯。
乍起白云飞绕槛，半枯老梅浓作花。
人间醉歌许林壑，眼底屈伸看龙蛇。
抱膝吾庐书满坐，临风莫问鬓将华。


玉山寺得迟字

东皋日夜芳草滋，二月未半已黄鹂。
深竹丛中寻旧径，沃州亭畔长新枝（寺后旧有沃洲亭。）。
晴溪绿水随山转，阴岫閒云出树迟。
好结高斋依白社，峰头吹笛月明时⑴。
⑴ 宋李含章隐此，风月良夕，辄吹铁笛。见郡志。


牡丹花下集亲旧

晴山积翠落江干，小苑流莺过药栏。
并蒂欲翻含露重，高枝独立耐春寒。
尊移上客风前坐，头白名花醉里看。
自古梁园佳会少，百年今日故人欢⑴。
⑴ 时同坐二十馀人，谈宴尽欢，月出乃散。是夜风雨大作矣。


送陶在鲁别驾归山阴（先是官枢部。）

城东春草日芳菲，共饯单车向越归。
宦薄田园三径在，心閒江海二毛稀。
敬亭山下云随马，贺监湖边水绕扉。
颇忆含香青琐闼，可能长卧钓鱼矶。


入夏十日怀周釜山去年此日同泛临江

五马归来卧五湖，今年诗似去年无。
萧滩月夜同兰舫，橘圃风亭倒玉壶。
官罢青山双屐在，云深沧海片帆孤。
吴淞彫瘠重征敛，多恐闾阎病未苏。


吴湖州园次留宴爱山堂（同阮怀。）

故人惜别自长安，官舍开尊共客欢。
秋晓云霞天目见，夜深风雨太湖寒。
近阶双鹤随清啸，卧阁千峰耐独看。
我欲南游问岭海，扁舟临发一凭阑。


宿吴兴碧岩寺（有白云峰，最高。）

寺入青冥石径幽，长风落日客衣秋。
寒声谷应岩前瀑，夜色湖明树里楼。
对榻一僧诗汗漫，过山双屐雨淹留。
白云峰下经行少，更有何人绝顶游。


苕上答同里茅楚畹（时授经郡斋。）

挟策悲歌忆帝都，谈经郡阁复游吴。
高斋松雪开书帙，美酒乌程满玉壶。
夜雨官亭欢故旧，春风画舫入江湖。
白蘋洲畔同君坐，雅咏还如柳恽无。


吴锦雯湖舫同荔裳稚黄武令

鹭渚灯前散客筵，虎林雨后荡歌船。
清秋共剧江湖兴，旧咏犹传京洛篇（往在都下有《京社诗》。）。
日落严城喧鼓角，年来羁宦总林泉。
岭南几载音书阔，拚醉蓬窗对月圆。


湖上别吴潮州茧雪（先是同官比部。）

华发归来粤海馀，白云楼上梦应疏。
百千生事付高枕，七十老人能细书。
兴满湖山犹杖屦，家邻松泖自樵渔。
明年肯就扁舟约，春水桃花接草庐。


江郎山

《江山县志》称江氏兄弟登此山，化为石。

化石嵯峨灵迹稀，江天海峤接清辉。
苍岩万古谁名氏，碧汉千寻人是非。
秋霁烟霞天外落，夜深笙鹤月中归。
问君何日丹成去，更作浮云一片飞。


建宁九日闻师次延平

老去重阳拚客舍，落帆斜日投东溪。
百粤秋深带云雾，三山路近愁鼓鼙。
丛菊炎方底未发，芙蓉荒馆傍谁低。
把酒登高复何处，幔亭尚隔千峰西。


天游观赠谷语（天界寺僧，又将往庐山。）

已穷九曲复同游，一杖凭陵万壑流。
冒雨远穿帘洞窟，梯崖独俯幔峰头。
梦回天界时飞锡，兴入匡庐更买舟。
三笑不须寻白社，共扪仙掌坐高秋。


过延平（有黯淡滩。）

薄云苦雾枫欲殷，黯淡滩声催客颜。
城堞万家出水上，烟岚一寺衔山湾。
浮桥沽酒晚相就，立鹭伺鱼寒未还。
千古沉渊好龙剑，会须双跃惊人间。


闽中集刘润伯都使山笑堂

岭外孤城暮雨寒，天涯握手重交欢。
匏尊竹榭闻笙筦，海错江瑶满玉盘。
喜接亲朋从坐密，擎来稚子入怀看。
归心莫问青山笑，丘壑频年卧未安。


榕城值陆在兹

壮游何事感飘零，久客沧洲两鬓青。
幕府陈琳原草檄，朱门贾傅更传经。
九峰花满仙人宅，百粤云依处士星。
痛饮过从吾不惜，高斋直拟是郊坰。


客闽即事（旧传城南多名园。）

殊方不定寒暄节，病客难调增减衣。
江上人家闻蜑户，城南园馆剩僧扉。
省兵日见兵船急，禁海年来海错稀。
岭峤近传群盗在，风烟留滞几时归。


晋安客舍和家又王

难忘春草梦中情，几度秋萤客里生。
旧径荒芜甘瘴海，清尊风雨对榕城。
穷愁渐老疏词赋，耕钓随人混姓名。
惆怅三山今夜月，不知何似虎丘明（又王家吴门。）。


莆中赠余季芦先生

公以徙海入城，丧其伯兄。有诗近万首。

旧业芦中胜瀼西，飘摇松菊委荒蹊。
断行独雁愁霜冷，移树哀猿带雨啼。
病卧孤城沧海暗，诗成万首白头低。
鲤湖咫尺仙山在，那得晴云共杖藜。


赠莆中林氏兄弟（祖夏、祖涵。）

东山一拳成草堂，几岁杀青书满床。
海日冥冥自烟雨，女萝袅袅谁衣裳。
倚杖寒光豁双眼，窥檐怪石蹲群羊。
坐语壶公对尊酒（有壶公山。），惠连兄弟兴何长。


侯官留别林涵斋

海隅耆旧不言贫，车骑时时问隐沦。
种竹山堂高卧地，杖藜野寺独吟身。
自烧紫芋仍留客，閒画沧洲肯赠人。
朔雁南云真惜别，相思书札莫辞频。


偶书小斋屋壁

散带狂歌五十春，沧浪终笑未閒身。
善忘姓字频询客，惯咏穷愁忌忤人。
纵少三山凌海岳，那无十亩长松筠。
坐看水际寒云在，白鹭衔鱼过白蘋。


张桐君岭南书至

寒山木叶朔风摧，万里音书粤岭来。
事业只应归绛灌，文辞谁复问邹枚。
频传海峤风烟动，十见江花瘴雨开。
客舍乡园各无恙，莫伤天末独登台。


于庐陵慧男致酒赀药物

安仁自喜赋閒居，谁遣春风到敝庐。
恨别旧谙双眼泪，经年频寄数行书。
诗耽家学官仍达，力尽亲交义未疏。
为报老夫凭药饵，荒园小径得携锄。


元夜过唐耕坞舍人（时予适南州，唐将往丰城。）

幽栖草阁接河干，数拟花时问药阑。
斗酒坐留镫夕永，孤舟别去雪江寒。
白头稍喜亲交健，作客宁辞道路难。
翻笑飘蓬多会合，庐峰滕阁倘同看。


过水阳有怀吴雨若

积雪群山尚渺茫，流澌短棹入沧浪。
剧怜春色郊扉早，借问高斋野径长。
漂泊审音存季札，艰难卖药老韩康。
文章何物牵情思，杖策还应就草堂。


将次荻港

雪满寒江向晚晴，舟随浅渚凿冰行。
蒲苇远入水云色，凫雁群飞风雨声。
潮送石头归棹急，矶回板子戍楼明。
从来扼险成何事，废垒年年草自生。


寄屈清江逊公（先是予官湖西，驻节清江。）

河阳能吏自声名，忆昨扁舟送我情。
一卧空山依桂树，几回飞梦共江城。
龙冈讲席寒云在，橘圃官亭茂草生。
努力莫嗟怀抱尽，县前秋水照心明。


赠李袁州焕章

郡连湘楚最关情，自许臣心共水清。
疲邑征输烦五马，古祠弦诵集诸生。
江边日暖褰帷静，野外春深买犊耕。
风土更闻多记述，知君早晚报书成（时刻《袁州郡志》。）。


南浦赠郑次公

贵溪人，自翰林转水部，时见示《咏梅》诸诗。

谷口幽栖卧几回，较书曾向石渠来。
郑庄好事贪留客，鲍照新诗咏落梅。
帝子阁前新涨绿，藐姑山下百花开。
风流水部还青琐，后会何时共酒杯。


俞达夫邀集螺墩（同周伯衡、张干臣、杨陶云。）

画舫清歌倚洞箫，精庐小阁出山椒。
春光到眼忽过半，词客同时屡见招。
散马汀洲芳树少，落霞红阁数峰遥。
从来宦迹随蓬转，不拟乡愁傍柳条。


麻姑山中迟徐仲光不至

满树辛夷花气薰，石坛精舍竹边分。
孤亭寒引双流瀑，五老晴飞众壑云。
日暮洞门谁识路，春深鸾鹤自为群。
幽人尚隔前峰外，昨夜仙歌何处闻。


云门寺是麻源第三谷

度岭穿岩日欲晡，溪边野寺白云孤。
残花满径鹿来去，幽鸟数声僧有无。
烟火人家依谷口，胡麻仙饭问山厨。
寻源尽处知何尽，自笑愚公老更愚。


赠任清南郡丞（时自粤西庆远迁建昌。）

任昉家声世所知，乘轺到郡及春时。
王程不惮炎方瘴，官橐惟携柳庙碑。
古寺花深陪客醉，山城事简放衙迟。
麻姑瀑布双飞近，它日重期倒接䍦。


龙道显进士自吉州见过

寒江远道素交来，南浦春残未肯回。
客里停舟惟把卷，雨中烧笋共衔杯。
同心讲席追陪久，捧檄官程早晚催。
汝去吾衰重契阔，看花执手一徘徊。


答胡万安邕藩

相思千里故人存，书到空深别泪痕。
廉吏风流成拙宦，荒城云物一孤村。
滩声夜入琴堂静，岚气春垂驿路昏。
逸兴还来问新句，那能洒酒对江门。


寄王若先孝廉

王自南州入闽，予返自旴江，途中相趁不及。

差池来往各风烟，南下闽江路更偏。
三谷近过仙子宅，九峰遥接孝廉船。
残春搔首龙沙畔，旧梦谈经鹭渚边。
垂老新诗须付汝，沧洲良会复何年。


章江李少司马园林留别

名园占断蓼洲湾，况复归田得暂閒。
海鹤双栖重哺子，箨龙新长半藏山。
不烦着屐频登望，独为看花数往还。
垂老扁舟容易别，几回芳树醉同攀。


高阮怀省试见放

比舍论交二十年，同游看月百回圆。
疏狂合侧时人目，腾达还馀几辈传。
久病共拚逋酒债，长贫谁办买山钱。
秋寒夜雨思朋旧，何处生涯不可怜。


集家园桂花下

垂老归田见汝稀，攀条藉草惜芳菲。
交柯细蕊横欺鬓，匝地繁花覆满衣。
朋旧追欢成四坐，蓬蒿作意掩双扉。
溪渔野醉君休问，招隐于今愿不违。


陪唐寓庵使君汎舟响山潭因登玉山

其一

陵阳南畔钓龙湾，赤壁高台绿水间。
一自锦袍仙去后，到今烟月意长閒。
扁舟载酒随登涉，野寺穿林数往还。
半醉接䍦从倒著，习池争似此溪山⑴。
⑴ 地故宝子明钓白龙处，李太白尝游咏。

其二

秋晴难负登高节，策驾重寻玉岭游。
不信茱萸催我老，肯教白雁唤人愁。
迷离云树垂村舍，远近江山入寺楼。
坐送夕阳归棹急，苍烟明月满汀洲。


汪发若孝廉阳坡草堂

门径阴森石磴斜，城头山馆树交加。
云霞远色横千嶂，雪月寒光俯万家。
乌几琴书皆傍竹，阳坡风土旧宜茶。
爱君兄弟过从数，每岁吟看满眼花。


山行入宁川界

箬坞梅溪道路长，重林秋色远苍苍。
野禽群散入寒雾，山果叶稀明夕阳。
贪逐峰峦樵径失，试餐杞菊石泉香。
田家谷口容栖托，无数藤萝覆草堂。


詶陈蘧人见过

云山山下北湖滨，古洞幽居少四邻。
半亩自锄非旧业，百年高卧见遗民。
苦吟立尽溪亭月，怀友閒过野寺春。
远别素交留永日，不妨题句满松筠。


过唐彦升野馆

江郭茅亭沙鸟鸣，相过不惜杖藜行。
田园逝水贫能学，家世论诗旧有名。
绕屋寒云人境远，读书秋树野塘清。
期君斗酒何时醉，摇落重含恨别情。


宗人次麒孔固至自芜湖

雨雪山城暗未开，江头何意片帆来。
羁栖避俗书盈箧，真率论交酒数杯。
家破尚留庑下客，时危谁惜郢中才。
于湖文酒多朋旧，摇落离居尽可哀（悼萧尺木，怀沈天士。）。


赠李茂之处士

老去欢颜自渥丹，春风拂槛好加餐。
床头周易日频读，肘后方书时一看。
瓶醉紫螯留饷客，家临绿水不垂竿。
眼前耆旧谁为传，混迹从教戴鹖冠。


宁信寺看牡丹（相传百馀年物。）

策骑穿林兴不违，春阴入寺正芳菲。
风摧槛压枝无数，古干丛花世所稀。
碧藓半庭供客坐，青山几处绕僧扉。
当年吾叔经过旧，徙倚含情待夕归（家叔尝读书寺中。）。


新城访王肇生归舟即事（宣城北郭有地名新城。）

三月乍暖如暑天，溪光柳色清可怜。
野渡孤村浮镜里，敬亭列嶂横眼前。
平沙深巷见高树，菜圃麦畦交绿烟。
幽人坐语从日暮，归路晚风欹客船。


一簋约和张陆舟

看花老眼倍怜春，花下同游复几人。
兼味贫来犹是累，一尊兴到各随身。
携从藉草追丘壑，会止比邻略主宾。
翻笑朱门真卤莽，万钱废箸总埃尘。


嘲友人闭户

坐卧茅堂对北楼，敬亭招我及春游。
好将朋酒穿云去，忍背莺花尽日愁。
迹谢窥园终索寞，诗成蹑屐尽风流。
林塘莫厌经过遍，剩水残山足劝酬。


雨阻不得登澄江亭

郭外澄江照眼明，一春肯放几朝晴。
云寒野渡扁舟少，雨涨山桥乱水平。
满砌湿花愁语燕，高楼捲幔待流莺。
良游咫尺频虚约，三径何须草尽生。


夜愁朝雨

午夜摊书厌短药，来朝酒伴许相迎。
林花烂熳鸟休啄，野老颠狂席任争。
乍喜疏帘通片月，休教急雨乱残更。
华阳叠嶂赊晴色，拂曙先生杖策行。


莆田郑牧仲未面枉诗见讯（有《卖卜》《游匡山》诸诗。）

未见幽栖谷口人，诗来肯寄楚江滨。
藏书剩有君山富，卖卜谁言季主贫。
夹漈湖边高隐宅，匡庐峰顶独游身。
从誇谢朓吾何有，徒遣相思白发新。


广陵值赵五弦归自庆远

西江送别路偏长，年鬓诗篇各老苍。
万卷随身轻五马，孤舟落木下三湘。
宦成家在笙歌地，病起人归瘴疠乡。
见说登山复临水，拂衣何处不清狂。


题李镜月七星岩画卷

曾向崧台汗漫游，淮南狂客重停舟。
峰回炎塞星辰合，雨暗荒城岛屿秋。
指顾江山穷百粤，逢迎词赋动诸侯。
仙岩旧日题诗处，为我看馀几字留。


顾来玉归锡山

时为其先公双丸乞志墓，故有末句。

乱山凉雨足秋阴，两世论交感素心。
官舍别来头半白，草堂接近日相寻。
盘餐简略家贫见，枫树萧森客路深。
犹恐作碑惭有道，十年旧泪一沾襟。


洪林过汤衣白

十馀年别各苍颜，依旧南村屋数间。
偶种野花成小圃，醉题拳石当名山。
支颐草阁云千叠，倚杖枫林水一湾。
宅傍麻姑仙灶在，劳人衮衮让君閒。


郭瑞屏山楼

幽人旧宅园林幽，地暖冬深如早秋。
旋网池鱼供客馔，共邀松月醉山楼。
青衫笑掷羊裘在，华发行歌涧水流。
生事渐看婚嫁毕，向平五岳可能游。


王舍人丁员外书至（王陇西、丁次兰。）

比岁长安一字无，真贪散发卧菰芦。
青云何意收知己，白首相思问老夫。
扬马文章归省署，渔樵风雪自江湖。
殷勤莫说弹冠事，借壑藏舟未是愚。


元旦雪霁试笔

衮衮流光草草身，雪残稍见岁华新。
冰花满树初迎日，寒鸟争枝早弄春。
万事已拚无长物，百年谁让作閒人。
兵荒未静田园稳，匹马愁驱蓟北尘（时捧檄当诣部。）。


早春放舟至湖北

带郭清溪接翠屏，雪融滩涨水泠泠。
湖云送雨满帆白，沙柳禁寒一夜青。
烟火空濛几村舍，藤萝缥缈谁家亭。
半醒半醉浮槎去，肯信人间有客星。


柬张友鸿云间（君有竹深草堂。）

壮心何事老江门，水郭山田自一村。
捲幔春风书帙乱，閒堂夜雨竹声喧。
管弦每顾花前曲，宾客时开湖上尊。
漂转馀年怀旧切，扁舟须就辟疆园。


过何次德孝廉

名都彦会不嫌真，疏节还收我辈人。
冠盖如云从满眼，文章何物独伤神。
半生结客交游倦，三世鸣珂药饵贫。
桃叶渡头晞发好，春风还爱旧松筠。


与商贤夜酌

无复秦淮歌管年，风流笛步水亭偏。
一庭红药送春雨，夹岸垂杨绾客船。
飘泊心閒馀汝共，哀吟头白好谁传。
月明尊酒从深酌，惆怅高楼画角前。


和钱湘灵见赠

君有《万竹园牡丹》诗、《和陶饮酒》廿首。

孤飞西北一浮云，造次相逢客路分。
金谷胜游花下得，柴桑逸调酒中闻。
风烟荏苒思回策，心迹疏慵薄卖文。
良会江城同惜别，拥书高坐独输君。


酬顾与治从子友惺

顾况风流久绝尘，如君词翰复清新。
比邻晨夕来看客，话旧悲凉易感人。
生事閒凭一研得，幽居长占六朝春。
秣陵遗老今摇落，壮岁高歌莫厌贫。


谒阙里庙

礼器千秋自杏坛，阴森夏木曙光寒。
古墙定有书还在，讲席犹疑语未阑。
泗水回波清俎豆，岱宗真气抱林峦。
丈夫一到堪回首，谁谓吾生闻道难。


初入都集王西樵阮亭邸舍同荔裳顾庵绎堂周量赋得初字

故人沽酒解金鱼，散带开尊见面初。
客坐清阴生竹树，交情白首昵樵渔。
弟兄比舍长联骑，风雨连床秪读书。
契阔不嫌来往熟，过从晨夕即吾庐。


饮家匪莪官舍率尔留赠

吾宗真有古人风，茗灶诗签满眼中。
避世散曹从老去，杀青连屋任官穷。
城头山见疏帘捲，河朔尊开旧雨同。
解带共拚泥饮得，醉馀骑马忘西东。


别纪蘖子（时客龚宗伯宅。）

白头重别暮尊前，桂树风凉八月天。
作客可能忘草阁，移家闻说买江田。
贵游每结王生袜，诗品群推记室篇。
长忆钟山存一老，十年风雪滞幽燕（君自号钟山一老。）。


集董默庵编修宅

隔巷比邻迹未疏，直容骑马到阶除。
朋来南国倾家酿，雨过西山爽客居。
藜阁早年新载笔，石仓几世旧藏书。
下帷莫讶窥园少，汉室儒流数仲舒。


送郭生洲副使之汉中

梁州形胜自嶙峋，千骑重开宪节新。
仙岭连云元枕蜀，汉山积雪俯看秦。
烽销戍垒江流稳，鲤脍金盘丙穴春。
此地双旌来往熟，长驱不是倦游人（郭已两宦蜀中。）。


赠谢方山舍人（相国之子，有《春兴》诗传都下。）

蓟门邂逅辄相怜，画省含香正少年。
旧邸平津诸客散，新诗康乐几篇传。
梅花春兴江湖满，芸阁秋怀岱岳悬。
燕市悲歌吾意尽，眼中谁复赏朱弦。


留别张篑山学士

谁识金门大隐人，共看眼底一浮云。
西江尚忆螺川会，北阙重惊龙剑分。
得路皋夔应自爱，归田猿鹤旧为群。
兰舟竹寺秋光远，何处青山不忆君。


饮梁苍岩大司寇宅

不到青门七载馀，重烦问讯及樵渔。
官因再起名逾美，法用三驱网自疏。
风雨夜留珠屦客，舟车时拥石仓书。
相逢便许相酬唱，倘得新诗慰索居。


都门临发周量同阮亭追送出诗袖中

凉风吹面客心惊，二仲劳劳复送行。
自喜清溪三亩在，相怜白发一时生。
烟霜摇落题僧寺，文酒招寻梦帝城。
何处离情最萧瑟，江船夜雨滴残更。


送刘峻度同年之官曲阳

孤城见说恒山下，几处人家近翠微。
候馆少逢驿使到，县斋时有岳云飞。
素琴在膝官应暇，名士分符客尽归。
旧日园林饶乐事，霓裳一曲肯相违（君有家伎，自言作吏当废歌舞。）。


王敬斋宗伯招饮园林

两世官兼八座名，东山不浅谢公情。
图书坐对花千树，丝竹都閒鹤一声。
卜夜欢筵宽礼数，懒朝词客肯逢迎。
朱弦旧忝钟期赏，十载徒增白发生。


钱介之少参请郡得成都

出牧谁言蜀道难，风流秉节旧郎官。
剑门石栈披云入，锦里春江露冕看。
千骑宁逾五马贵，孤城坐控万山寒。
浣花溪上祠犹在，疏竹萧萧剩几竿。


中秋次大宁孙唐山焕吉留饮

双旌日暮出孤城，造次移尊十载情。
岐路客逢佳节会，中天月为故人明。
乡心露坐衣从湿，驿树乌飞梦自惊。
白首高歌还北望，旧游词赋满神京（谓宋、王诸公。）。


嵩洛途中追和郑次公水部送别

其一

燕台把酒罄交欢，逋客心知聚首难。
短铗拂衣随雁去，好山留意待人看。
津亭明月砧声乱，野树斜阳木叶寒。
惜别弹冠总閒事，白云无恙报平安。

其二

恨不衔杯十日欢，素心相接似君难。
云移北阙惊初散，花发东湖忆共看。
积雨平芜秋水断，空山独树暮烟寒。
违时伏枕吾甘老，敢说苍生系谢安。


河北值吴赓庵少司马（时方除服，奉特旨徵拜。）

八驺飞鞚入彤墀，驻节停车慰别离。
落日漳河还执手，衔杯练水忆当时。
主恩三锡丝纶重，客路孤城风雨迟。
若问苍生定前席，艰难好达九重知。


夏峰赠孙钟元徵君时年近九十

城南平野却山村，屡下徵书卧荜门。
地拥九峰三径好，天留一老百年存。
著书濂洛追前辈，比德荀陈见后昆。
摇落斯文耆旧少，结庐便拟共云根。


怀庆别彭太守悟山（郡治旧有望岳楼。）

驻马孤城落日黄，灯前执手遽飞觞。
情知客子分襟远，故缓笙歌送夜长。
山晓登楼看少室，花时行县拥河阳。
富公此地三为牧，风泽于今尚未忘（富文忠尝三判河阳。）。


登偃师城怀古

伊洛波寒渐作霜，嵩山入望倚天长。
吹箫庙古存缑岭，叩马村传自首阳。
辅嗣断碑秋草没，田横高冢暮云黄。
可怜周武休兵地，乱后空城半白杨。


宿少林寺

夕阳半岭照松关，初地幽栖少室山。
僧磬自鸣林鸟静，天风不动石萝閒。
悬岩五乳青冥外，古树三花杳霭间。
闻道折芦人去远，锡飞常带白云还。


九日登法王寺

重阳昨夜雨初晴，翠壁层开称客情。
野寺路回飞塔见，嵩门峰断早霞生。
碑传净域僧还少，叶满空山鹿自行。
令节吾衰犹济胜，西风杖底落钟声。


怀王蓼航共城

王，汴人，流寓辉县，亟称孙徵君理学，尝登嵩山绝顶。

客里岩栖近几年，药栏花屿读书眠。
论诗自许中原长，问学能推故老贤。
宫苑丘墟悲汴水，杖藜烟月俯嵩巅。
尊残岐路驱游子，回首清光梦百泉。


阮许州崖山夜宴西湖

州有德星亭、曲水园、梅花堂诸旧迹。

曲水梅花迹杳然，西湖不改野亭前。
清歌短笛谁投钓，荷芰鸥凫自绕筵。
露坐中宵秋乍暖，烟疏别浦月初圆。
高阳旧里吾侪聚，今夜德星何处边。


哭刘尚书瀛洲先生

公为司寇时，予官曹郎，礼遇甚异，尝诵予诗于朝列。

河岳耆英更数谁，衔恩知己泪双垂。
群空东国持衡日，发白西曹解网时。
勇退尚嘲疏傅晚，论才猥许杜陵诗。
秪今繐帐天风急，日暮徒催野客悲。


山阴张陆舟自宣城移家白门

移家头白仍为客，寒浦清尊动别愁。
把臂看成三世在，比邻真共十年游。
凤台鼓角江云暮，牛渚霜帆枫树秋。
六代繁华摇落尽，山阴何日棹归舟。


携尊敬亭山阁饮冯木伯

霜岩松竹就荒芜，踏叶看山兴莫孤。
楼上仙人曾倚槛，林间野老自携壶。
双溪远浦时回合，绝嶂閒云乍有无。
拄杖狂歌从日暮，何妨谢李是吾徒。


送冯天贞之许州兼寄阮刺史

积雨春寒策骑行，多年名士尚诸生。
遥知下榻需徐孺，共说游梁重马卿。
桑落清尊官阁醉，梅花残雪戍楼明。
西湖共忆题诗处，月夜曾同阮步兵。


望北郭一带桃花率尔步屧（同梅渊公。）

送客桥边小径通，笑看郭外即丘中。
数峰霁色犹残雾，深树春光自一丛。
近柳僧扉经雨绿，傍花竹屋隔溪红。
身閒随事取称意，林叟重招石涧东。


赠梅木山

东郭幽栖碧树间，北窗时见敬亭山。
青衫早弃从高枕，绿酒相看一解颜。
偶出为寻书卷去，独歌閒傍野云还。
子真市隐今谁问，家近寒溪掩竹关。


闻龚宗伯病愈

尚书起色领朝班，剑屦仍趋阊阖间。
伏枕人传生白发，拂衣天未许青山。
恩深药物还沾赐，兴缓诗篇小放閒。
此日加餐相慰藉，九重应为动欢颜。


遣兴（壬子四月。）

看云种竹草堂身，岁俭时艰甑有尘。
佯托啸歌回爨婢，懒将颜色向时人。
中年愁老休催老，往日官贫不计贫。
犹有穷交责升斗，含情自笑敢辞嗔。


溪园閒兴得书字二首

其一

沿溪十亩抱吾庐，旧业桑麻五世馀。
借木稍编颓去壁，随身时带读残书。
雨过深树来黄鸟，风定清池见白鱼。
谁道先生高枕得，闭门频枉故人车。

其二

归田真作野人居，恨少红亭傍碧渠。
篱畔春添侵径竹，花间手种半园蔬。
病残转悔空耽药，老罢才谙未读书。
看我拙勤徒若此，儿曹懒去复何如。


闰七夕和韵

依旧明河限碧天，女牛消息又频传。
从教欢会重今夕，转益离愁似两年。
䌽线倦穿楼上立，鹊桥还耐斗边悬。
愚溪乞巧徒多事，费尽人间瓜果筵。


响雪亭（黄山白龙潭上，和曹宾及。）

凭阑独坐昼冥冥，谁向云根置草亭。
晴日峡飞千嶂雨，秋空潭见数峰青。
泉幽好入郦生注，井近应留漫叟铭。
凭仗村翁谋斗酒，凉风拂面总成醒（地近炼丹井。）。


云谷掷钵庵（山如覆钵，庵旧为某处士书屋。）

仙掌棱棱拂紫氛，层峰回合槛边分。
何年书屋成僧舍，有客秋岩坐夕曛。
古钵谁翻千仞石，寒钟难出万重云。
龙泉日夜潺湲去，流与人间几处闻。


重九前二日曹使君再集斗山（同高司马、鄢别驾分得频字。）

论文良会不辞频，露坐残秋当好春。
风细暮云深绕树，台空新月故依人。
山头预把茱萸酒，物外谁閒吏隐身。
乘兴题诗从造次，莫应此夜动星辰。


题画为程山人以枢

何处潺湲满耳闻，空山深翠乱斜曛。
瀑流寒见半峰雪，松卧翻成叠岭云。
茅屋藤梢晴漠漠，石梁花气暗纷纷。
长镵采药此中去，莫厌身随野鹿群。


歙浦遇泾川赵考叔知汪发若在泾上

练江游子方羁栖，控鲤仙客来琴溪。
剩有菊花供烂熳，那无斗酒相招携。
路难秋夜发欲白，霜满山城乌自啼。
闻说汪伦未归去，醉醒好共吟水西。


唐使君寓庵宴梅花亭（时将于役淮上。）

何逊风期许入林，谢公楼畔复招寻。
寒花故照离人酒，仙吏閒同野老心。
江上雪晴孤棹远，槛边山绕暮云深。
官梅水驿多无数，淮甸江门几处吟。


过渊公看牡丹

繁花一日簇阑齐，散雨含烟傍客低。
地接比邻拚尽醉，春看过眼懒重题。
檐前好鸟经时立，叶里游蜂去路迷。
飞盖传觞还我辈，咏归月照小桥西。


寄答吴江徐松之

有美诗篇笠泽传，江山藻思太翩翩。
园林夜醉书为屋，吴越春游客满船。
避俗争留徐孺榻，杀青判卖杜陵田。
五湖新涨桃花水，烟艇相逢何处边。


詶庄澹庵同年

江上芙蓉渐作花，寻山来问谢公家。
潭烟共泛青溪酒，风物先题绿雪茶。
入直弟兄同馆阁，耽游楚越引仙槎。
金台联骑浑如昨，不分相看鬓欲华。


汎青溪（同瞿山、桐岩和梅士。）

江村野寺绿初齐，风物何如罨画溪。
触舫空潭双鲤跃，傍岩幽树一莺啼。
子明旧迹摩岩得，纪叟春醪满瓮携。
岸柳汀花随客意，棹歌深处夕阳西。


哭蒋虎臣修撰（坐峨眉山伏虎寺，留诗卒。）

远游汗漫锦江春，苦爱逃禅问许询。
垂诀一诗犹说偈，系官几载自嫌身。
半肩华岳峰头月，夙世峨嵋寺里人。
难忘平生相勖赠，长干临别语酸辛。


和程叔夜雨独宿郡阁（时共修郡乘。）

永夕残编秪自论，萧条官舍亦閒门。
时艰短鬓诗书贱，雨急空斋灯火昏。
问夜羁心闻戍鼓，怀人归梦逐山村。
谁知野馆江声里，有客相思罢酒尊。


雨夜重怀景威程叔

长夏如秋良不恶，剧怜御袷生凄寒。
重云满榻裹书湿，隔巷冲泥携手难。
水阁山城昼淰淰，忧时望岁宵漫漫。
门前便与江湖接，会放渔舟乘碧湍。


不获辞郡志之役聊述愧

分曹比舍盛文儒，末议何容野老俱。
事异史裁无独断，书成官限迫须臾。
富人却米同扬子，直笔捐躯愧董狐。
纵有三长那免拙，谁怜一得总为愚。


中州萧鹤闻周雪客过集草堂

同耕坞、瞿山、方邺、耦长、士旦。

临溪傍阁草堂偏，随兴看云野老筵。
曲槛晚凉疏雨后，昭亭秋色绿尊前。
楼当谢守凭轩处，客并梁园作赋年。
倚醉狂歌输烂熳，诗成京洛漫教传。


寄石埭姚明府六康（姚不肉食。）

金城山下旧陵阳，仙吏风流复此方。
手自弦歌传邑里，坐容宾客倒壶觞。
王乔凫舄飞腾远，裴相伊蒲岁月长。
犹未忘情诗卷在，苦吟翻喜得身强。


初至龙溪庄

老罢才谙农圃欢，身閒一就渚田看。
霜前稻蟹初登网，雨后湖菱旋入盘。
秋水送人渔艇便，野云留客酒杯宽。
谁营草阁凭疏柳，来往双溪试钓竿。


桂花三发弥盛举酒客至

攀援岁岁逐溪来，有客过从漫举杯。
地僻好留坚坐看，花迟赢得满丛开。
残秋暮雨愁香减，少日春风忆手栽。
黄菊含情先让汝，白头相伴莫相催。


送沈天士营葬其伯氏雨花台畔

严飙昨夜动江城，江上归帆带雪行。
车笠旧交皆失路，鹡鸰遗痛一吞声。
牛眠新卜雨花地，马鬣重伤挂剑情。
正学祠边留短碣，他年侠烈好齐名。


敬亭云齐阁限齐字（同张南村、梅耦长、许雪怀。）

杰阁平临万岫低，乱云回合拥招提。
重阳节后苍山静，众壑霜前锦树齐。
晚菊秋晴看客笑，寒禽日暖作春啼。
与君不尽凭陵意，绝顶行歌复杖藜。


遗王安节斗酒索画得报诗

素交零落石头城，暂住长干旧恨生。
顾影自倾同栗里，分杯君合胜公荣。
雨窗秃笔青山出，江阁开云好句成。
王谢风流看未歇，暮烟归棹满离情。


吴超玉携酒就徐田东水亭（同商贤。）

竹篱傍水胜江村，古树霜披旧藓痕。
地僻高人长抱膝，天寒好友远移尊。
轩窗晚觉沧洲入，烟雨时看白鸟翻。
不是寻常文酒会，漫将游宴拟梁园。


寻王元倬孝廉是年八十有一

高斋冬霁总如春，倚杖留欢接膝频。
举世已稀同辈客，百年重见独醒人。
閒收菊枕缘多泪，判弃山庄不厌贫。
好补石城耆旧传，掉头肯复望蒲轮。


灯夕送梅孝廉不次还肥水

梅久客肥水，暂归宣城，闻兵警复去。

射策初回旧草堂，华灯雪夜劝君觞。
忽看归客成征客，转逐它乡作故乡。
金斗城边江路远，瞿硎山畔洞门荒。
青春画角关心甚，离思遥随驿柳长。


山行经野寺小憩

藤阴涧响涓涓转，野寺松云冉冉新。
下马径须投白社，逢花谁不枉青春。
怕过朋旧盘餐费，喜就林泉书卷亲。
诗句每从行处得，高吟那问路傍人。


送高郡丞苍岩还新安（时已报迁苏州太守。）

方春握手忽春馀，风雨陵阳坐读书。
旧忆清尊开郡阁，频烦小队问吾庐。
莲峰云送江帆远，虎阜花吟露冕初。
吴会山川文物在，能诗常侍兴何如。


泾川石山庵（故许相国读书处。）

叠岭行来碧嶂宽，天开禅室倚林端。
夹篱新笋筠初解，满径幽花雨未残。
峰顶泉声龙窟稳，书堂人远石门寒。
争传相国曾留碣，杖策层崖拂藓看。


过乌溪重宿叶汉章山斋

山头返景散寒烟，列巘争回溪馆前。
红药风翻花照水，新桐月上客当筵。
园林果尽閒居赋，谏草家传折槛年。
若使盘餐能简易，经过长对石床眠。


新安城南龙井山阁

老去难禁野兴赊，江楼晴日俯云沙。
舟回乱石渔梁浅，城抱青山雉堞斜。
古木千章阴客坐，源泉一勺自僧家。
紫阳旧迹西峰近，祠馆参差著晚霞。


田间漫成

岁岁田租倚俸钱，去官何计复留田。
长惭谷口躬耕处，空忆天台采药年。
性懒干人疏简牍，题因存友恕诗篇。
豆畦瓜架秋阴外，倚杖还听过雨泉。


城南庄观获

迹系江城野兴长，南邻曲坞接山庄。
摊书棚就青松坐，隔水园开早栗香。
独客村厨惜鸡黍，斜晖丘陇散牛羊。
遥怜楚粤军麾满，几处田畴战后荒。


赵天羽户部至自海阳

百年交态倦重论，客有临溪叩竹门。
正忆练江陪画舫，相看叠嶂共清尊。
文章摇落孤云暮，园榭荒芜老桧存。
造次霜帆一分手，干戈离索两消魂（时贼陷徽州。）。


刘耕南见过饮花下感旧

一尊相对正花前，回首交情四十年。
春寺玉峰携手入，霜天溪馆共床眠。
当门丛竹閒开径，避世南阳学种田。
烟树吾庐真比舍，杖藜重醉菊亭边。


西津白云楼（有萧太守石刻。）

临溪背岭自仙丘，旧碣争传五马游。
路转崖阿深见寺，云飞水上故当楼。
长桥返照沙潭浅，宿雾孤城木叶秋。
西望瞿硎应不远，幽栖石室几人留。


叠嶂山房送旌阳刘君实

作客江城坐翠微，梅溪归忆旧松扉。
老能留眼看书卷，热不因人自布衣。
抱犊复偕莱妇隐，灌园久息汉阴机。
家山近在凫山下，日日仙凫相傍飞。


酒间赠杨仲建（时有客为作《商山老人图》。）

溪边小筑近江乡，每系兰舟就羽觞。
径辟野云还菊圃，门临潭水是渔梁。
晴川片月时随杖，老树孙枝直过墙。
黄绮风流浑眼底，暮烟仙岫远苍苍。


冬夜漫题恼阮怀都下

频年衮衮接公卿，篇翰劳劳遍帝城。
雪满西山明客骑，人寒中夜拥书檠。
传经胄子朱门贵，归梦江乡白发生。
却怪双鱼勤短札，那无相忆一诗成。


泊芜关怀金扬州长真

鼓枻行随渔父歌，离人永夕奈愁何。
涛声直向石城去，月色遥连隋苑多。
哀角霜天惊雁鹜，孤舟寒浦傍鼋鼍。
平山堂畔知相待，风捲回潮生白波。


目病不寐者七夜愦乱中时复得句

瞑坐过旬嗔欲颠，暗中万状攒眼前。
春风笑我成相避，药物欺人搅独眠。
远札频烦谁替读，良方十百总虚传。
丘明子夏一何酷，夜半椎床嗟昔贤。


谷雨后一日敬亭即事（同娄江陈子逊。）

春风相伴入岩扃，薄雾寒云半杳冥。
为爱松花随意摘，携将竹叶对山青。
题诗几辈留残碣，吹笛何人最上亭。
小试新茶全胜雪，好更鸿渐旧茶经（陆羽《茶经》以宣城为下。）。


寓书汤处士未发汤书适至

冬残惜别又春归，溪涨通潮到石扉。
花落不知为客苦，书成却恨寄人稀。
沧江生事随鼙鼓，白发心期见布衣。
重仗东风相问讯，几多薇长赭山矶。


同诸公陪胥明府宴敬亭云齐阁

良辰高会就林峦，宿雨初晴接坐欢。
仙吏行春从缓带，青山怀古一凭阑。
竹房深入馀花晚，尊酒遥临匹练寒。
太白祠前云未散，好留新句与人看。


和木山来看牡丹

生涯懒种邵平瓜，喜近东邻处士家。
竹径旧谙谁是客，匏尊一笑为看花。
轻风燕语江城晚，返照人酣席帽斜。
闻说天南烽未息，多惭消遣对春华。


马吉人宅同雨若文虎

铭座寻常挂酒瓢，清秋暇日肯相邀。
岂嫌过客来看竹，自爱空庭独种蕉。
伴老诗书供枕籍，违时醒醉狎渔樵。
含情有待成终日，负郭无愁归路遥（是日迟渊公不至。）。


酒间用韵答张七见过

别忆秦淮对落晖，相看乱后忍相违。
停舟月照江枫冷，把酒人逢稻蟹肥。
久客共判霜雪鬓，浮生谁稳芰荷衣。
应怜衰谢贪丘壑，漫向星辰拟少微。


洪庭植学使墓下感赋

四面青山木叶飞，孤坟宿草泪重挥。
旧怜乡曲同尊酒，老历官曹自布衣。
文字教敷荒服远，交游人许素心稀。
黔南此日干戈阻，犹幸从前旅榇归⑴。
⑴ 君督学黔中卒官，舆榇归，未几兵阻。


仙源崔友尚孝廉见过有赠

宛水秋晴落涨痕，荒园握手一相存。
坐谈应据戴凭席，顾盻曾登元礼门。
天向城头开绝嶂，家从云外住仙源。
何当重识黄山面，静对莲花共酒尊。


经宁邑东岸即目

山径盘盘谷口遮，参差霜叶万重霞。
涧边列树多收漆，云外高峰总种茶。
乱石风湍通钓艇，夹溪烟火辨人家。
有怀不见含情思，细菊冯谁为采花。


郑谷口招集园馆即顾与治旧业

谷口幽栖好亭子，閒园新绿上阶除。
清溪旧傍江淹宅，荒径偏宜仲蔚居。
累日看山眠野寺，有时留客当吾庐。
伤心忽梦平生友，犹对寒松坐读书（顾旧有寒松斋。）。


詶何次水

讶许关情见面迟，美人赠我采江蓠。
前朝旧住乌衣巷，近代谁怜水部诗。
桃叶渡头把酒夜，鸡笼山畔捲帘时。
永兴书法新摹就，好古重搜几处碑。


邺侯南村谷公有岁前闻警见怀诗凄然次韵

何意长干此重寻，别离情见素交深。
眼穿烽火三秋日，头白关河隔岁心。
不分诗朋违酒盏，忆从禅老踏云岑。
忽看摇落成高会，犹喜劳歌共赏音（谷公旧同予游武夷。）。


江浦逢吴岱观（吴旧令成县，有《西塞》诸诗。）

别来何处复何年，头白相看各惘然。
形胜地随游屐尽，风流名为拂衣传（君以诗酒疏放免官。）。
家移烟水西湖外，吟苦伊凉绝塞边。
暂把清尊同一笑，江山鼓角总堪怜。


赠江浦王白虹明府

能兼吏隐意长閒，病起尊前自好颜。
水驿孤城通画舫，县楼高枕傍青山。
残编送日真成癖，空橐留宾不放还。
九折共知多畏路，谁怜骐骥困人间。


定山寺

相传达磨渡江卓锡处，庄定山旧有讲堂。

灵山不远浦城边，客到先寻卓锡泉。
裂石阴岩斜枕寺，当门古树独支天。
禅宫云护残僧在，讲席人传故老贤。
好挹长江入怀抱，看余飞策碧峰巅。


同人集一拂祠讲学

祠祀宋郑介夫侠，地故耿天台先生讲学处。

讲席从来旧石头，空山回首白云流。
百年忽见衣冠会，一日真同邹鲁游。
抗疏人传还俎豆，谈经天许傍林丘。
烽烟满目群英在，坐爱松风五月秋。


赠宗人惟和处士

六十闻君尚黑头，门前坐见碧溪流。
忘机自信群鸥狎，采药閒凭一杖游。
学自紫阳追阙里，人疑黄海遇浮丘。
趋庭别有家风在，百尺乔柯耐素秋。


赠郑瑚山中翰（时随王师驻江宁。）

参军人自凤池来，制胜元须草檄才。
醉肯留诗邀笛步，閒从校射雨花台。
金门回梦鸣珂近，海峤伤心战角哀。
乍喜论文尊酒畔，青溪深处共迟回。


金长真宪副夜送游吴门同署斋诸子分赋

作客谁知懒是真，留欢独此醉千巡。
歌残永夜邀明月，坐拥群公送故人。
洵美山川多难日，尚惭丘壑未归身。
百花洲畔孤帆泊，回首秦淮白发新。


次和长真先生送别

时余取道吴门归里，兼欲移家秣陵。

无恙山川复此看，客游当暑尚盘桓。
久拚射虎残年过，敢信藏舟何处安。
解缆江潭乘涨急，移家烽火傍人难。
吴门宛水归途接，倘遂穷交见面欢。


谒高忠宪止水祠

其一

中丞抗节从容地，皎皎寒潭荇藻香。
正气翱翔陵白日，清流生死爱沧浪（公另有读书处曰「水居」。）。
旌旂何处应箕尾，俎豆依然旧草堂。
谁道渟泓隔河海，东南濂洛总相望。

其二

祠接龟山道不孤，东林遗绪起吾徒。
致身偶类江丞相，含愤宁同屈大夫。
自昔党人移汉祚，到今尸祝盛文儒。
流风未坠箕裘好，精爽还应恋旧庐（祠即忠宪公故居。）。


夜投惠山宿秦园

客到孤城入暮烟，却贪清境促移船。
蓉湖渔火散欲尽，松寺暝钟时一传。
涧绕春申苍径滑，园当龙岫碧云偏。
携铛就水休辞夜，头白初过第二泉。


集蔡皖森同年翠深堂

主人何羡北山岑，亭午高斋坐绿阴。
早岁归来三亩宅，素交离索廿年心。
台依乔木青天近，座绕猗兰落照深。
此别风烟还荏苒，白头何处重招寻。


芹野草堂诗为陈集生感赋

君高祖芹野先生为沂州守，有芹野草堂，今三易主矣。

绿野堂开傍碧溪，争传刺史此幽栖。
春来湖水侵阶满，木落龙山入槛低。
卧柳枝残人久去，古墙苔掩句曾题。
可堪王谢风流地，巢燕频更旧路迷。


锡山逢丁飞涛祠部（归自塞外谪所，又居母忧。）

归客艰辛近若何，相逢失喜泪滂沱。
蓼莪篇废王裒痛，沙塞诗传杜甫多。
满眼江湖愁道路，几人书札问岩阿。
扁舟倘向鸠兹过，只尺双溪有钓蓑（君言将访旧皖口过芜江。）。


山游晚过徐长民

野色苍苍夕照间，堂临谷口复溪湾。
叩门夜识陵阳客，入坐青知邓尉山。
早岁身随丛桂老，高吟目送白鸥还。
东西十里皆梅树，春到能馀几日閒。


过故给谏姜贞毅公吴门旧寓（公自题「敬亭山房」。）

解衣长喜傍清湍，翡翠鵁鶄入画栏。
此地应同习池好，当年直作敬亭看。
竹梧障日留春色，荷芰翻风生夏寒。
旧是孤忠晞发处，临流回首思漫漫。


吴中答宋既庭孝廉

其一

茂苑陵阳一水长，几年清梦逐鲈乡。
争誇阛阓皆文字，自信交游属老苍。
篱巷曲连深竹径，河桥原傍读书堂。
晚凉过雨时相就，湖上追欢旧不忘（先是相见西湖。）。

其二

爱我耽游如谢客，投诗款曲故人情。
酒朋雅称溪山美，家世重兼烈孝名⑴。
独卧烟扉成野老，无双国士旧门生（谓缪歌起状头。）。
眼中摇落秋风起，愁说天南未罢兵。
⑴ 宋母叶夫人乙酉闻兵变，投井死，仲子实栗从之，有《节孝合传》。


吴瑶如同年夜宴虎丘（同园次、飞涛、叔夜、雪怀。）

画船落日席重移，精舍凉风倒接䍦。
林壑鸟归烟尽夜，管弦人醉月明时。
清言独占生公石，旧迹长怜短簿祠。
何幸乱离能此会，平秋斗酒更相期。


吴门留赠方干霄少参

公伯氏冰壶与余同举，己丑公又同舍比部。

招寻衮衮复离筵，依旧追欢粉署年。
夜永坐残吴苑月，心清曾试岭南泉。
论文家并机云美，秉节人推岳牧贤。
莫为苍生改青鬓，江湖乐地此中偏。


登玉峰顶兼怀徐立斋侍郎

玉峰皎皎照人明，散带松风绝顶行。
远树暗连乌目岭，夕阳遥指阖闾城。
河流古道千年改（旧传河流出山下。），云气西岩一线生。
矫首忽惊离思切，还从直北望神京。


徐健庵编修重集澹园分得微字

同葛龙仙、陈躬一、叶九来、陈子逊、子壮、潘次耕暨伯氏孚若。

城里高斋面翠微，开尊散帙总岩扉。
梁园会是真名士，甪里人逢大布衣（时初识葛龙仙。）。
池上风来穿竹过，峰头云起傍筵飞。
留欢恨别浑无奈，带甲惊心客未归。


舟回至虎丘高苏州追送一诗

练江高会旧缠绵，重傍花洲共客筵。
杖屦湖山容我辈，风流韦白见当年。
雀舟早觉青枫冷，虎阜谁看好月圆。
别后尺书劳问讯，离情长系郡楼前。


重别澹心

星霜漂转未成翁，吴会风流属寓公。
日记自留野史在，诗传肯畏客途穷。
白头性癖春山曲，红豆歌声夜雨中。
第二泉边重惜别，五湖烟月此心同。


晓次荆溪

夜发河桥归兴催，鸡鸣系艇曙光开。
县前湖水东西阔，城上铜山烟雨来。
仗剑蛟宫传烈士，买田阳羡忆仙才。
故人漂转知何处，肠断中原画角哀（时陈其年客游中州。）。


过阳羡徐竹逸见贻诗册（时以足疾杜门。）

布帆贪趁好风吹，读尽篷窗一卷诗。
岕荈湖莼归养日，苍山洱海宦游时。
畏途自爱归田早，高枕何妨见客迟。
欲报瑶华拾芳草，前川凉雨暮迷离。


人日

人日何人野兴长，乍阴复霁称初阳。
敬亭云散明山阁，江郭梅开报草堂。
久病二毛年冉冉，多艰五岳思茫茫。
可怜画角连芳草，好倩春风洗战场。


石埭姚明府署中忽生白莲属赋诗二首

其一

凫舄慵飞吏隐偏，放衙时复爱逃禅。
从耽彭泽篱边菊，忽涌东林社里莲。
色傍水云浑带雪，藕分仙种定如船。
冰心坐对看成笑，贝叶经多手自编。

其二

自爱根株寄碧湍，不将颜色供人欢。
临风小试霓裳舞，照水长留玉树寒。
并蒂直堪藏白鹭，素心兼许笑丛兰。
陵阳共说神明宰，官阁谁同子细看。


客归喜金翰孺先自中州见候

君曾祖太阿公曾守吾郡，与先大父讲学，郡有专祠。

何人千里独相思，到久还嗟见面迟。
匹马间关过陋巷，一尊蘋藻荐先祠。
官斋共指谈经处，祖德犹传堕泪碑。
漫说江南好风景，牡丹重忆故园时。


詶王便朴见贻用韵

槛外寒溪水自流，往来随意有沙鸥。
开门坐见晴云过，背市閒凭小阁幽。
每傍松根携一卷，偶裁楷瘿得双瓯。
四方多难吾高枕，肯负馀生浪白头。


赵永星置酒幕山（同吴同甫、梅瞿山、赵梦求。）

不辞物外共清欢，旧径重来木叶残。
松偃半亭留客坐，林疏众壑喜人看。
下方云起孤城合，故垒山空落日寒。
老罢酒阑还极目，江关戎马倦凭栏。


哭许青崖

曾向南村问草堂，重来惟见竹过墙。
半生藤杖看山尽，遗草莲峰凿石藏。
左氏失明还述作，杜陵遭乱晚哀伤。
新安江水悲耆旧，呜咽声随客泪长。


留别王莪怀兼寄旧游诸公

日日山堂绕翠微，更寻僧寺坐忘归。
浮名早信林栖好，畏路还疑市隐非。
烽火经时拚酒盏，梅花破蕊傍郊扉。
相看亲旧俱亡恙，莫厌丘中薜荔衣。


何生伯示近诗兼约文澜亭野眺

不到朗陵三十年，旧时游好心茫然。
穷交握手开双眼，见面论诗手一编。
半世烟霞供烂熳，几人歌醉足缠绵。
危亭纵目还能否，乱后溪山倍可怜。


南陵长至值雪

昼雾经旬暖复阴，良辰雨霰晚相侵。
晴冬久望占年雪，倦客拚违行路心。
谷水交流寒野寺，工山千仞失云岑。
军麾人事催迟暮，多难微阳何处寻。


文澜亭和生伯（同范鲁生、茅楚畹、王左星。）

安贤古寺残钟在，百尺危亭复此杯。
枫落槛前千树白，云移天际数峰来。
孤城地合漳淮水，异代诗留李杜才。
朋旧风烟閒不易，夕阳归骑漫相催⑴。
⑴ 亭在龙会桥上，漳、淮二水交汇。杜牧之有「谢家池上安贤寺」，即此地。李太白游南陵亦有诗。


留别南陵屈明府君赐

频年书到宛陵城，良会疏梅带雪清。
客病多惭投辖饮，官烦偏重絷驹情。
论才物色空逢掖，得算安居过甲兵。
雨后试听春谷水，潺湲时送夜琴声。


哭高汇旃先生

其一

书来前日正开颜，肯信骑箕去不还。
履道行藏追止水，问年甲子合尼山。
愁云楚泽招魂远（公尝视楚学。），茂草东林讲席閒。
怅望中原与吴会，更谁耆旧在人间⑴。
⑴ 先是，河南孙钟元徵君、太仓陈确庵先生皆相继殁。

其二

九峰高会岂沉沦，强饭犹传矍铄身。
闽洛遗风还吾党，东南故老失斯人。
预留治命宁伤鵩，特撰新篇竟获麟（旬日前序先大父集，遂为绝笔。）。
天路招寻忠宪在，逍遥共喜出埃尘。


欲辟小园作草堂不可得戏题遣兴

花竹为园兴未穷，草堂地限藓墙东。
行藏独立千峰顶，哀乐都归一卷中。
半世历官馀野老，前生入梦是愚公（尝梦青衣客示「愚山道人」四字。）。
柴门便与山溪接，斟酌扁舟漾晚风。


寄徐田东秣陵

倚棹偶为江上客，逢人因寄袖中书。
扬云玄冢仍馀泪（君哭杨商贤诗八章。），徐孺东湖定索居。
寒许鸥凫依水槛，晴随杖屦问僧庐。
武昌官舍知相近，自爱青溪钓白鱼（时从子子惺官楚藩。）。


寄严颢亭侍郎

燕台吴岫忆招要，朔雪南云别路遥。
共说飞腾勤衮职，可无书札到山樵。
班张夙昔曾分席，伊吕于今半在朝。
退食诗篇应不减，看余一赋自鹪鹩。


呙拙庵孝廉自公安避乱至宁阳

掉头不复问公车，累叶家风旧著书。
龙市年来深避地，鸡山僻处重移居。
乡园百战人无恙，客路频歌兴有馀。
消息荆门安稳未，好将石室当茅庐（宁国县有鸡山及瞿硎先生石室。）。


江陵李浪山因人寄诗有谋笑轩读史诸集

江蓠湘芷恨难论，石隐龙湖何处村。
自笑将诗聊卒岁，悲歌读史竟招魂。
乾坤那复渔舟在，襄郢今馀战角喧。
稍喜山中留故老，楷模犹说李膺门。


蒋曾策至自吴门余适将往皖口

岁暮重堪作客身，孤舟相背各江津。
尊开坐对陵阳雪，梅发行看邓尉春。
仕隐生涯皆野老，徐庾家世总词人。
漫言寡合空归去，满握隋珠未是贫。


寄胡苍恒天中（时见遗《缉园诗集》。）

旧游宛洛两相望，别墅重闻拟辟疆。
忆远书能连岁寄，归田人共十年强。
梁园客醉开花径，汝水云飞绕药房。
斥堠中原犹警在，肯容高卧老南阳。


梅八丈东渚草堂追和故徵君沈先生题壁

徵君杖屦寻幽处，彦会花时数见招。
此日渐稀东渚客，相看真共北山樵。
石边老树经春冻，烟际冥鸿度浦遥。
长忆麻姑重怅望（麻姑山，徵君故居。），雪残青嶂自云霄。


无锡吴明府特拜闽廉使

治行吴公海内稀，九迁一日重恩晖。
惠山泉好留诗别，仙峤花深拥传飞。
蛋户仳俪矜肺石，鲸波偃息解戎衣。
武夷形胜知相接，叱驭何由历翠微。


答河东巡鹾鞠侍御（余视学山东时，鞠司谕峄县。）

乘骢几度傍龙门，柱史风流旧可论。
凫峄峰前分讲席，金鱼池畔忆离尊。
持筹转运军储急，补衮云霄谏草存。
欲问仙山到姑射，十年衰鬓卧江村。


唐朕虞以岁荐入都

无尽春风在帝城，桃花一路送君行。
河边月照离人影，蓟北莺啼故国声。
野戍漫劳烽火急，旗亭何处酒尊倾。
秪今汉主需良策，前席应知重贾生。


答徐七程叔芜江见寄

落尽桃花尚客居，春风莫遣鬓毛疏。
比邻高士能开径（谓汤岩夫。），隔浦青山对读书。
野岸芹泥香燕子，江洲芦笋脍豚鱼。
扁舟共醉知何日，愁见停云覆草庐。


对盆梅有怀

恨无多树绕檐前，小簇低枝傍酒边。
过雨斋寒留客看，逢春头白被花怜。
西溪林麓僧频约（闻武林西溪古梅连接十馀里。），邓尉风光梦几年。
忽忆题诗旧官阁，平安消息好谁传⑴。
⑴ 先是官湖西，手植梅署斋。今临江正驻兵。


传经台（故陈九龙先生讲学处。）

涧口高台玉几平，天留片席拥诸生。
野花无种年年发，林鸟多情处处鸣。
杖底湖连千顷阔，洞门云散万峰明。
丹祠芜殁馀残碣，流水犹传弦诵声。


邓元昭同年抵敬亭宴集即行追送一首

荒城会面是离筵，峡石潭边暂系船。
皂帽秪今同野客，青山何处不诗篇。
开尊寺阁凭春树，分手江帆带夕烟。
小谢登临馀胜地，白头相望重流连。


罨画溪游宴

同彭鹿门太守、张令音广文，丁舟及、王子允、臧受澄、蒋自衡、叶丹威诸文学。

沙泉庙茗共招携，宿霭晴云覆一溪。
永日鸥凫还上下，当年藤树接东西。
中流倒映丹楼出，密竹斜侵画舫低。
信美山川复朋好，兴移五月有莺啼。


画溪含清阁用韵

夕阳佳处树冥冥，返棹重寻水面亭。
无恙波光长入画，含情山色为谁青。
繁阴未歇三春草，隔岸遥开九叠屏。
大历词人传旧里，迷离烟火问前汀（唐学士钱起家画溪。）。


宿霍瞻菉山楼（董宗伯书额曰「二酉藏书楼」。）

何年卜筑冠林丘，入座人同树杪游。
山近乌瞻云岭见，窗凭白鹿石林秋（乌瞻、白鹿，二山名。）。
庞眉碧眼老仙客，鸟篆虫书满竹楼。
夜听洮洮清辩永，前峰明月正当头（时彭鹿门使君谈出世之学。）。


柬赠丁季葵兼索佳岕

竹院羁栖雨浃旬，相逢慰藉倦游身。
移情每纵西湖棹，爱客频倾下若春。
茶到玉川元是癖，园归甫里未全贫。
莫辞手摘分尤物，洞岕君为旧主人。


山行暑雨

骄阳急雨太相侵，大麓孤亭何处寻。
凉燠片时成异候，风泉半岭共悲吟。
雷奔駴鹿横溪过，云暗藏鸠坐叶深。
莫叹山程苦行役，家居元乏好园林。


大安寺雨坐有怀水西

荷芰风凉水榭閒，横塘带雨听潺湲。
暑逃官席贪高枕，客爱僧庐当掩关。
苍鬓早知抛赤绂，疏帘却喜见青山。
烟亭竹院行歌处，谁借枯藤一往还。


詶旌阳司训秦映碧（是留仙翰林令弟。）

梅溪风土接东吴，才子皋比兴不孤。
史席旧来推伯仲，仙云深处拥生徒。
车驱驿路留诗过，酒贮斋厨待客俱。
借问梓山山下水，清泠还似二泉无（秦家锡山，故云。）。


晚步

晚步东皋傍绿池，蔷薇别馆剩花枝。
过眉杖觅青藤得，折脚铛凭锦石支。
世乱惭叨无事日，才疏懒作赠人诗。
惟嫌山水情难断，竹坞云林坐少时。


诸公频枉书币促锓拙诗

问讯篇章事若何，未应捡挍尚蹉跎。
惭非扬子宁留草，况是文园久负疴。
性癖雕虫闻道晚，官无长物累人多。
鸡林价重君休论，且趁尊前倚醉歌。


旌阳遇黄献仲之歙

频年竹策趁身閒，立马梅溪感别颜。
泰岱东游身到海，大鄣南去日看山。
人家半傍云根住，客舍都从树杪还⑴。
秀笔丹青能暇否，莲峰秋色会应攀。
⑴ 歙客寓万山观、开化寺，皆山城高处。


傅星裔湖舫宴集（同高子传。）

客向西湖双眼明，菊花节后正初晴。
留人四面山还好，饮马千群水自清。
歌管不知斜日下，归舟倒指晚霞生。
堤桥陵树秋如许，头白重来无限情。


巾子山（台州。）

城上双峰俯万家，振衣秋色满天涯。
潮声远带轻帆没，塔影横催白日斜。
近海林峦馀宿雾，寒山郡郭少黄花。
当年战垒肠堪断，残戍沿江有暮笳。


登华顶

丹台侧磴少人行，莽莽群山合太清。
江海远浮双练窄，云霞重压赤城平。
九天鸾鹤飞难到，一寸松篁冻不生。
晓雾漫须遮老眼，蓬莱看日旧分明（余向有《登州望日楼歌》。）。


台州赠洪虞邻少参

海隅一卧傍天台，画省人传视草才。
烽火藏书曾入壁，园林丛菊自衔杯。
孤亭月照沧洲白，双袖云收华顶来。
共说拂衣君未老，东山何事久迟回。


东瓯赠林梅生

鹿城耆旧似君稀，见面僧庐对落晖。
墙壁藏书归马队，干戈横海失渔矶。
无家重赋头皆白，半菽哀歌泪满衣。
此日清霜催木叶，浮云绕树惜分飞。


高尚孚副使夜宴瓯城留别（时自台移温，兵乱初定。）

江阁星稀绮席残，银筝别曲更延欢。
楚乡耆旧筵长满，瓯海霜天夜未寒。
千骑重临仙峤好，孤城百战泰山安。
馀年后会情何极，各取苍颜带醉看。


温州赠陈总戎赞伯（以战功锡世职，故有六句。）

汉家飞将旧横行，枹鼓年来卧不惊。
剑倚龙精轻万事，身先虎穴拔孤城。
销烽海国归尊俎，锡土天书列姓名。
共说军前容揖客，醉馀缓带笑论兵。


发瓯江至括苍道中

坐待潮来送客还，暮云疏雨动离颜。
诸村户散渔舟断，故垒兵稀戍火閒。
波涌半江飞白鹭，霜红万树失青山。
括苍此去疑天上，谷转猿啼何处湾。


桃花岭

山行短景路迟迟，岭上丹青剩废祠。
雨后有时留虎迹，春来何处觅花枝。
荒途驿在官无骑，野店人稀客自炊。
日暮青燐燃宿莽，前年此地捷王师。


过严州追悼故梁太守培元

梁名浩然，山东滨州人。自严州迁宁绍副使，未任卒。尝酒间索予《钓台》诗。今重过严祠，碑在矣。

桐江落木旅魂悲，太守风流更数谁。
把酒固留归棹客，到门先问钓台诗。
七年卧治名还在，千骑移官事已迟。
惭愧为余存片石，故交零谢泪双垂。


上元夕（同木山、闇昭、瞿山、耦长。）

良辰胜侣会难兼，永夜同游兴未厌。
两水烟波开皎月，千家江阁捲疏帘。
春晴天放华灯好，岁改人从白发添。
烽燧几年还火树，踏歌归醉定无嫌。


花朝小饮有怀龚扶万使君

公以花朝日生。前守吾郡，左迁归楚。

共惜芳辰倒玉壶，离情忽绕楚天隅。
洞庭人去双鱼断，谢守楼空片月孤。
宦谪生涯成道路，归来战地失江湖（楚方用兵。）。
花朝细雨逢初度，有客看花痛饮无。


王枚臣安福乱后书至

望断螺川是战场，书来破涕复沾裳。
残生丘壑馀衰病，几辈应刘略丧亡。
讲肆已随衰草没，戍楼新控大江长。
东南羽檄何年定，只有离愁对夕阳⑴。
⑴ 来书言吉州城外市肆讲堂尽成丘墟，白鹭洲阁已改戍楼。


和吴舫翁济南见寄

舫翁，江西吉州人，曾同讲学青原，顷客齐鲁。有《谒阙里》《登闻韶台》诸诗。时吉州正苦兵。

二东书札数能来，怀抱遥从万古开。
习礼空坛亲酹酒，闻韶旧地独登台。
讲堂犹梦青原会，乡国惟馀画角哀。
满眼风尘吾辈老，横流江海几时回。


寄刘太平竹庵（时督缮战舰。）

文士谁言出牧难，褰帷治行动长安。
军储此日劳王事，祖德前朝旧讲坛。
小谢青山云树近，大江白昼郡楼寒。
皋比好向天门坐，犀浦应同鹭渚看⑴。
⑴ 公先世三五、两峰诸公皆王文成门人，讲学白鹭洲。而太平之采石旧有天门书院。


酬和方望子

时有父丧，自京师归，携吾友王山长书至，一见而别。尝序其尊君《真学录》。

雪中造次未开尊，意气相看尽一言。
风木关河残泪在，文章京洛素交存。
危时丘壑难高卧，遗绪濂闽许细论。
归到紫阳重作客，停车肯复问蓬门。


岩台寺

夕景重寻野寺游，层崖侧叠自仙丘。
浮云不散留双洞，绝壁谁开置一楼。
抱石松根风物改⑴，入天萝径杖藜愁。
当年题字多磨灭，此地曾经支许俦。
⑴ 郡守罗公近溪有「台端松抱石」之句，今松已燬。


同王虹友徐章仲登敬亭（时王将游歙。）

梦逐林峰未许閒，转因佳客一开颜。
春风绿遍崖前树，夕照青来雨后山。
谢李篇章人未远，江城烟雾鸟初还。
闻君留眼看黄海，万仞莲花更可攀。


寄挽吴节母胡氏

当年陶母识吾曹，旧忆登堂醉浊醪。
早岁柏舟成永痛，千秋彤管待谁操。
鸡声夜织馀蚕绩，熊胆亲分长凤毛。
仙佩归魂招不得，泪痕空逐广陵涛。


送昆山徐章仲孝廉

青帘画舫照江津，不分离筵遽怆神。
陆氏弟兄双国士（章仲与兄艺初，一时南北闱并捷。），徐陵家世总词臣。
到来山霁昭亭月，归去花留玉岭春。
长忆辟疆园最胜，旧时题句满松筠。


五日同勉中圣月耦长诸子集方邺藤轩同限蒲字

其一

令节长怀楚大夫，骚歌异代复吾徒。
沧洲发短慵簪艾，绿蚁尊开且泛蒲。
不分干戈连岁月，尚怜耆旧共江湖。
淫淫雨急归途滑，笑指双童待醉扶。

其二

照眼榴花兴莫孤，比邻竹叶重相呼。
漫誇长命五丝缕，自有仙人九节蒲。
白日藤萝何杳霭，澄江亭阁在虚无。
时艰竞渡年来少，秪合还寻旧酒垆。


闻王阮亭农部擢补侍读

才力群推称石渠，汉庭特拜重相如。
上林札给新成赋，秘阁灯钞未见书。
文字声名腾禁闼，平生怀抱满樵渔。
传闻珥笔辛勤甚，退食常需列炬初。


魏环极侍郎见寄即用韵

青溪散发十年馀，辇下诗来锦不如。
伊傅何当怀野老，柴桑元自爱吾庐。
敢矜词客哀时赋，閒写农家种树书。
忆到龙门成久别，蹉跎岁月恐全虚。


次答徐善长庶常见寄

携锄种药傍荒原，归卧谁言野老尊。
自爱名山閒蜡屐，偶邀逸客止匏樽。
雨添篱竹从妨径，春涨沙鸥许到门。
同舍旧时诗伴尽，何当芸阁忆江村。


寄邓偶樵荆南

金陵握手八年过，千骑长驱兴若何。
禁里星辰摇剑佩，军前词赋半铙歌。
山川坐控荆门险，云物閒看梦泽多。
见说王师资借箸，天南早晚罢横戈。


次韵马文虎表弟赠别

投老东山向十年，徵书忽下转茫然。
江城树色孤帆暮，驿路蝉声七月天。
到日定催斑鬓白，归心时趁朔风旋。
浮生晚节违亲旧，何似松间枕石眠。


寄寿吴园次六十

其一

何必身如老鹤形，苍颜相对眼俱青。
政成柳恽高吟地，客占沧浪旧日亭。
北阙文词传画省，东山丝竹笑丹经。
吴门甪里看云气，不是寻常处士星。

其二

千人石上兴悠然，清绝追欢夜月天。
家破尚赊留客酒，身閒频上钓鱼船。
藏书林屋纷残帙，判袂风烟又四年。
衰齿惭予真伯仲，题诗那得共樽前。


留别金长真宪副

青溪绿酒好相将，笛步风微水榭凉。
苦忆论文坐官阁，重堪分手别河梁。
艨艟衔尾江鸥警，堠火连天客路长。
此去蓟门秋色早，离情还逐雁南翔。


白下赠何荪云

沧海尘生未白头，石城耆旧自风流。
多时门阀推平叔，溷迹行藏且伯休。
二酉书移亭阁满，六朝山好杖藜游。
传家象纬称能事，甘石输君定几筹（君世擅天文、历算之学。）。


登歌风台

雄略其如隆准何，高台凭眺客来过。
云山芒砀秋风起，鸡犬新丰夕照多。
天下至今思猛士，眼中依旧剩黄河。
休轻垓下歌非匹，双泪兴亡总逝波。


济南饮家泰瞻方伯署斋

七二泉边复此杯，十年怀抱向君开。
连枝会喜天涯得，片月光分岱顶来。
箕斗徵输忧国泪，西南飞挽济时才。
悬知节钺寻常事，驱马燕云首重回（时楚粤方急军饷。）。


重登千佛山

廿年重上郡南山，一指泉边枕漱还（岩壁有一指泉。）。
世变转添精舍好，客游终让片云閒。
青峰数点秋光里，旷野孤城夕照间。
谁解舜耕遗迹在，不胜怀古怅跻攀⑴。
⑴ 古称舜耕山，后人琢石为佛，遂蒙今名。


晚寻趵突泉

平生野兴爱清光，驻马看泉趁夕阳。
地涌舜山争道急，源从王屋倒流长。
旧传残碣归鲛室，新偃飞虹尽石梁。
老我题诗重倚槛，含情独立对沧浪（往木桥皆易石。）。


观马

端居紫禁拱垂裳，还向天闲问骕骦。
自有六龙飞御仗，岂思八骏骋遐荒。
神驹物色骊黄外，宛马来归道路长。
岭峤此时需挞伐，功成铁骑待腾骧。


都下赠陈其年

青鬓俄看有白丝，别君犹记少年时。
尘中见面宁相识，乱后逢人数寄诗。
畏俗疏狂龙性在，买姬飘转蚌珠迟。
雄文此日同推荐，赋奏长扬更属谁。


次韵杨六谦九日同诸公集黑龙潭时余偶病未出

其一

长安云物易为秋，九日群登傍浦楼。
雷雨此中生绝壑，兼葭何处有孤舟。
西山倒影当尊酒，大漠悲风试客裘。
谁信少文怀五岳，良时偏卧不同游。

其二

莽荡风烟接蓟丘，蛟宫深处野亭幽。
鸥閒故狎筵前客，叶落遥看木末楼。
旧日金台荒草在，千年易水白云秋。
凭高词赋吾何有，归梦沧江杜若洲。


高澹人中翰出纸属书因赋赠

仙标特达迥难攀，赐第高居霄汉间。
日捧图书随帝座，风吹咳唾接天颜。
炉烟香里诗篇出，玉漏声中剑佩还。
乡梦纵思湖上好，此生应让白鸥閒。


舒康伯示北征诗有作

汉江归梦莫滔滔，布袜青鞋兴自豪。
射策生涯供作客，倚天怀抱见登高。
悲歌终古闻燕市，绝调何人复楚骚。
黄菊丛枝还好在，旗亭斗酒待持螯（有《重九登高》四诗。）。


过沈学士绎堂即事次韵

比邻步屧日初寒，竹榻高斋过药栏。
病起劳人还笔札，谈深野客共盘餐。
鬓毛别后关心剧，诗卷花前把酒看。
借问休文腰太瘦，蝉貂何似鹿皮冠。


次答李渭清（时同被徵召，读书禁城寺寓。）

朔风动地夕阳微，时忆招提静掩扉。
把卷闻钟应独笑，重城匹马忍相违。
烽烟浩荡频看剑，雨雪羁栖梦拂衣。
乍喜高歌馀数子，眼中犹见海涛飞（时山左及门多工诗。）。


宋牧仲比部榷赣关

谁共论才天地间，醉歌京洛日追攀。
秋官读律心长苦，词客持筹意自閒。
庐岳雪残明五老，郁孤台迥尽千山。
岭南近报烽烟息，贾舶应怜乱后还。


王春如同年令宁都

近岭梅花照眼初，双江南畔好驱车。
蛮陬鞞鼓知方定，山县行歌治有馀。
地大人家满岩谷，年登壤赋益军储。
金精石室多栖遁，倘肯论文式草庐（易堂魏冰叔诸子读书金精。）。


阮怀携酒馔就发若客馆夜集（同大可、雪怀。）

邸舍曲坐如山堂，怪君别久颜未苍。
从教下榻有知己，那免回头思故乡。
小酌客中何烂熳，高谈夜半转猖狂。
灯残歌罢各回骑，皎皎寒星天欲霜。


得阮怀见和夜集诗有合并今夕当还乡之句因忆故乡诸游好

谓缉生、雨若、渊公、方邺、定九、朕虞、耦长。

素交何日集山堂，独对清樽见老苍。
战垒频惊从久客，浮云相聚各思乡。
真仙名障谁能尽（仙有九障，名居其一。），才子饥驱转易狂。
长忆踏歌人影乱，谢公楼畔月如霜。


陈说岩学士见过论诗兼示北镇集

其一

春明旅食阻招寻，夙夜闻君在禁林。
官领石渠人望属，朝回莲炬主恩深。
旧游文酒南皮会，出使天山塞下吟。
重藉钟期心赏切，相看倘许共知音。

其二

崔嵬北镇碧云端，瀚海卢龙道路难。
马向辽西天际去，山从塞外雪中看。
使星历尽沙场远，诗卷高临碣石寒。
往岁联镳真忝窃，眼前飞将早登坛。


京邸对雪（十月二十六日。）

曙光虚白遍人间，车马长安几处閒。
鳷鹊凝寒连北极，林岚积素隐西山。
甘泉猎罢回龙驭，瘴海烽传怆客颜。
独卧栖迟虚荏苒，乡心一夜满燕关。


走笔书李劬庵小笺

时自竟陵令被徵。旧有《华岳》诸诗。

隋苑萧滩恨别离，徵车迢递会何迟。
歌成华岳秦声在，宦薄天南楚客悲。
海峤纵横还羽檄，江关漂转总文辞。
披衣隔巷好相就，月白霜寒劝酒卮。


过王山长

相见还如两布衣，官斋差胜旧渔矶。
浮沉世路已衰晚，角逐词场今是非。
傍架抽书容借读，到门促坐笑忘归。
蓟丘极目江潭远，吏隐风流似尔稀。


张松台书至自荥泽谪所（旧偃师令，坐事夺官，安置荥泽。）

失路仍难赋遂初，归田梦久鬓应疏。
心閒麋鹿甘身老，地险鱼龙伴客居。
生计莱芜尘釜在，交情缑岭酒杯馀。
河阳鸿雁燕山雪，肠断离愁晚岁书（余过偃师，君送别至缑山。）。


诏赐被荐诸臣月廪恭纪

未到鹓班宠泽垂，招贤特典荷皇慈。
赐沾雨雪无衣日，恩重宫廷减膳时。
不待卖文从取酒，漫劳索米好吟诗。
微臣窃禄今衰晚，只合衡门赋乐饥。


御札赐内直侍臣天花和王侍读

灵卉蒙将睿藻誇，惊分珍馔出天家。
秀疑汉殿铜池草，洁比云霄玉树花。
生摘馀香如带露，烹来仙液胜餐霞。
共传藜阁承恩重，不数东陵五色瓜。


简张敦复侍讲

东南争道出群才，奏颂陈诗入几回。
夜半灯前宣室召，日高花下讲筵开。
书抽石阁多藏本，露近金茎有赐杯。
游幸甘泉新驻跸，倘容休沐到邹枚。


为尤悔庵悼亡

空期偕隐恨何如，钟郝徽音殁有馀。
身贵蒿簪仍旧物，病抛锦字竟无书。
教儿几度丸熊胆，垂老难忘挽鹿车。
共道安仁情太剧，可堪重促鬓毛疏。


见宋荔裳遗诗悽然有作

君按察四川，会滇蜀反，道梗，忧愤死。

好客平生酒不空，高歌零落痛无穷。
西川终古流残泪，东海从今少大风。
国士魂销多难后，离人望断九原中。
张堪妻子应谁托，巢卵长抛虎豹丛。


午门谢颁月廪

凤城鱼钥启朝晖，紫陌清霜拜琐闱。
廿载老臣还诣阙，九重仙禁想垂衣。
弓旌特举贤良尽，雨露先颁礼遇稀。
闻道金鸡方下诏，天门冉冉五云飞。


奉赠梁大司农棠村

其一

中朝曳履荷宸恩，复有悬书在国门。
楚粤军储时仰屋，应刘词客夜开尊。
多才历遍诸曹长，秘本看馀万卷存。
岁俭茧丝民力尽，含情赈贷向谁论。


奉赠梁大司农棠村 其二

驱车曾到尉它城，粤峤争传陆贾名。
玉节坐销豺虎乱，涂歌时和鹧鸪声。
汉廷钱赋增缗算，禹甸关山尚甲兵。
天下安危公等在，犹烦推毂及书生（公曾持节使粤，有《岭南集》。）。


喜白仲调评事移寓比邻

旅服愁沾车马尘，过从日夕不嫌频。
衔杯谈宴今邻叟，同学追随旧党人。
定国高门惟尚德，东方索米岂长贫。
相看忽忆江乡好，残腊疏梅早放春。


寄怀劳书升学使山左

谈经邹鲁似君稀，泰岱峰头独振衣。
怀抱远涵江月白，文章横捲海云飞。
持衡南北频专席，橐笔班扬忆琐闱。
独树残碑今在否，明湖相见惜相违⑴。
⑴ 署中有高槐，予旧额为「独树轩」，刻石其下。


书成宝慈先生集后

百年谁许是全人，奏对前朝旧绝伦。
官似于公三执法，名齐汲直数批鳞。
清流去就安危系，高隐林泉述作新。
没齿蜗庐千古事，会歌楚些重沾巾⑴。
⑴ 公署所居曰「蜗庐」，予视学山左，曾有诔言。


除夕同雪怀

浮生迟暮身如客，久客重禁天一涯。
岁序欺人慵守岁，家书到眼当还家。
清尊话旧殷勤酌，红烛邀春烂熳花。
此夕鹿门妻子在，不眠相对说京华（是日得家报。）。


元旦试笔

霁日屠苏暖客筵，岁华良称早春天。
鼓钟报曙千门动，剑佩趋朝九陌传。
疏节公卿谙故态，惊心梅柳入新年。
烽尘倘息吾甘老，梦在双溪叠嶂边（连岁朝贺皆免，今始御殿。）。


山左刘木斋督学江南

阙下论文兴不穷，才如子政几人同。
临淄旧聚诸儒盛，吴会行看吾道东。
江送锦帆芳草外，春深绛帐百花中。
年来竹箭催残甚，披拂还凭大国风。


李容斋学士见示近年诗感赠

诗篇还肯问閒人，阙下争传启沃频。
累挍奇书元秘阁，新开邸第旧平津。
坐亲鱼鸟江潭兴，花傍园亭韦曲春。
退食从容明月出，不妨文酒夜留宾⑴。
⑴ 其邸舍即柏乡相国旧宅，池台略具。


唐寓庵大同书至

宦迹浮云好是閒，东西天畔各苍颜。
黄榆白草时行塞，画舫青溪旧对山。
燕市尺书冲积雪，雁门千里望重关。
春风倦客愁无那，凭仗梅花伴使还。


王昊庐宫詹晚过有赠（时见示《纪年》诗。）

南陌朝朝听玉珂，不辞回辙晚相过。
篇章早占风流尽，宦达偏含涕泪多。
遥揖安期称弟子，数怀惠远问岩阿。
却疑学士钟情甚，我亦闻歌唤奈何。


上元前一日入游御苑登洗妆台

禁林灯节许人来，太液苍茫接汉回。
前代御舟犹水榭，中天白塔旧妆台。
苑亭重绕沧洲出，宫殿高擎丽日开。
向夕含情遥指点，景山终古自崔嵬。


为陈山农寿其尊公筠修翁七十

梅源丈人陶隐居，带索长歌乐有馀。
万卷坐深三径草，扁舟看煮四腮鱼。
山中教授几成市，肘后平生自著书。
满眼桃花照樽酒，共言斑鬓未全疏。


送汪郡丞之秋浦

东风初拂柳条斜，南去褰帷傍水涯。
旧掌图书开秘府，新辞禁苑放仙槎。
梦中起草还三殿，楼上看山是九华。
秋浦题诗怀李白，江城满眼正飞花。


翁武元之官黄州陈康侯索一言之赠

漫说交游万事慵，相闻客舍倦过从。
梦回明圣湖头月，吟过慈仁寺里松。
燕市尊开文字饮，楚天春去水云重。
岐亭赤壁风流地，拄笏西看江上峰。


二月二日雪

夜半疏帘作曙晖，朝传雪片压双扉。
宫梅苑柳春先入，陇麦畦蔬愿不违。
文酒兔园诸子在，野桥驴背几人归。
久晴转觉轻寒好，捲幔从教点客衣。


己未二月朔同被徵诸臣集试体仁阁上赐食且宣谕曰馆选廷试例不给馔嘉尔等学行名儒优以旷典是日治南馔张椅坐盖前所未有也恭赋纪恩

减膳深知念万方，大官珍赐喜初尝。
天浆捧出金茎远，宫馔分来玉粒香。
葵藿腐儒沾醉饱，丝纶温语重辉光。
华筵异数承恩渥，载笔还歌湛露章。


元旦拟早朝

丹阙晨开敞御筵，朝元会好傍炉烟。
春回晓日螭廷暖，风细卿云凤阁悬。
宵旰勤思荒服外，衣冠拜舞圣人前。
称觞进璧浑閒事，共拟南征奏凯篇。


同毛会侯曹宾及梅耦长宿张见阳西山别业

马首看山日向西，蓝田庄好一招携。
萝阴别馆缘溪静，竹外繁花拂槛低。
雨过林深云不散，残春谷暖鸟初啼。
千峰四面青如许，醉逐东风信杖藜。


彭直上孝廉下第归南阳（禹峰开府之子。）

南阳归去旧山庐，到日花翻红药初。
自有天人供奏对，不妨河岳暂樵渔。
一门才号高阳里，两叶经传中垒书。
犹忆论诗接开府，春明执手重踌躇。


寄阮岩山

风期争说嗣宗稀，五马天中早拂衣。
瘴海人传驯雉处，澄江花绕钓鱼矶。
怡颜大药留春鬓，高枕晴窗见翠微。
子弟能文谁得似，园林丝竹莫教违。


送崔友尚南还用耦长韵

一尊未醉忽言归，红叶花时手重挥。
雨歇宫云遥送马，风回江柳绿侵衣。
看山好就烟中寺，领客还开竹里扉。
眼底崔骃人共识，离情乡思却依依。


答俞达夫神木见寄

尺书经岁达长安，恨别惊心破涕看。
古树冰霜春不到，炎天靺鞈昼犹寒。
请缨虎穴孤忠见，倚剑龙堆独戍难。
汉主还应思李牧，碛云边月路漫漫⑴。
⑴ 镇将叛时，独以守备抗节，使人间道请益兵。


冯少司寇再来席上作

旧国仙台碧海涯，振衣曾蹑赤城霞。
眼前京雒从为客，梦里滇云尚有家。
贪坐夜阑移片月，含情春去见飞花。
承明曳屦还青鬓，莫遣乡心感岁华。


送张见阳之任江华

春游同醉忆花亭，远送当筵酒易醒。
匹马直临三楚尽，仙峰深入九嶷青。
家馀旌节传开府，乱定风樯过洞庭。
但使道州遗泽在，舂陵山畔好重经。


刘蘧庵进士归南陵省觐

浮云马首惜相违，客舍乡情似汝稀。
南浦暂辞金阙去，北堂亲见䌽衣归。
文章价重还清秩，亭馆花深接翠微。
鲍氏乘骢君旧业，莫因调膳恋渔矶。


病中答问亭善长见示次韵

秋声昨夜到阶除，药臼茶铛独晏如。
问讯数回穷巷客，疏慵从委半床书。
身依北阙经旬卧，心忆青溪梦夜渔。
远枉瑶华当七发，一庭新月怅离居。


赵云岑监司湖南驿盐

青门残暑重驱车，廿载交情白首馀。
造次衡阳当日事，间关洱海数行书。
官临三楚旌麾远，地静诸蛮堠火疏。
好客平生怀抱在，持筹盐铁意何如。


叶井叔暂归黄州

节近重阳不肯留，黄花苦忆故园秋。
高歌去傍岐亭好，清梦时回嵩少游。
驿路霜催燕客骑，江门枫落楚天舟。
莫论后会人谁健，此日相看已白头。


病中次方邺见寄

民安冠盖逐时新，清秩何由被老臣。
词赋从来同郑卫（时召试以诗赋。），干戈犹复动滇闽。
挍书才力看华发，伏枕生涯旷紫宸（有修史之役，会病卧逾月。）。
遥忆溪山输稳坐，藤阴石畔好垂纶。


金明寺放生池

灌木疏篁白昼阴，重闻泽国出香林。
梵钟声彻鱼龙醒，渔艇机忘江海深。
人静惠庄知极乐，地幽支许数相寻。
眼前兵气销难尽，解网谁能共此心。


赠宋叔邃

黄尘蹀躞御沟头，高歌斗酒久淹留。
公卿把臂不相放，阊阖上书谁见收。
南飞寒雁向归路，朔吹丹枫生客愁。
江湖斫脍且纵棹，漫将鲭味烦五侯。


和耦长移馆书怀

空庭昨夜菊初残，霜白天高岁又阑。
巷僻总输三径静，官閒何似五湖宽。
诗妨人事吟成少，愁满乡书写尽难。
咫尺素交稀见面，栖迟谁得一枝安。


王侍读答耦长饷木瓜酬倡至再属和元韵

其一

旧贡宣州土物传，携来还带故山烟。
香风似傍兰皋坐，品目元居橘颂前。
幽谷华林全不改，旅人词客总应怜。
同声托好频投报，肯数何郎赋一篇（宋何丞天有《木瓜赋》。）。

其二

乡心遇物重难陈，手植家园忆苦辛。
游冶不同芍药赠，驿骚羞比荔枝尘。
压来香汗和红粉，杖取灵根掖老人。
我意惟将伴书卷，新诗一嗅一回新。


立春后一日陆翼王丘近夫高阮怀梅耦长过集寓斋同赋五微

西山冉冉送清晖，一夜春云暖翠微。
客里风光人日换，坐中耆旧帝城稀。
世情鞞鼓欺书卷，乡梦梅花亚竹扉。
步屧招寻从造次，旗亭灯市肯相违。


送简谦居之右江

龙江象郡路何长，岭峤今非瘴疠乡。
南楚销锋诸洞静，春风拥传百花香。
濯缨钴鉧潭还在，酹酒罗池庙未荒。
挥手离亭莫惆怅，中朝才彦半门墙（简以铨曹督学江南。）。


同翼王近夫耦长集阮怀寓斋再用微字

隔巷犹嫌良会稀，过从乘兴笑开扉。
客仍旧侣欢逾永，酒问邻家愿不违。
新月何人吹玉笛，东风几日试春衣。
他乡朋好传柑近，灯火天街并马归。


送王仲昭舍人

同心愁见别筵频，不分东风柳色新。
官比冯唐犹未老，才如王粲肯依人。
交游早岁名沧海，词赋连年入紫宸。
谁念平津旧宾客，扁舟归卧五湖春。


送丁雁水分巡赣南

斗酒才酣傍蓟丘，春风无那别离愁。
滇闽烽火纾南顾，吴楚山川领上游。
部下论文名士在，尊前岸帻碧江流。
郁孤台畔行吟处，望阙思乡漫白头。


为冯昌闻题册

久耽宾客重文辞，拜爵桓荣又一时。
东阁趋庭元世胄，桥门抗手称人师。
谈经许夺皋比坐，纪事先题石鼓诗。
玉树翩翩年正少，几人却愧致身迟。


送张英石分巡温处（张由户部郎出。）

度支几载意长閒，何事离尊不可攀。
远道春风随剑佩，孤城天堑拥江山。
龙湫瀑挂登临外，鲸海波平坐啸间。
送别忽惊怀旧切，凭君问讯莫愁颜（时附讯前使君高尚孚及诸游好。）。


寄冒巢民是年七十

肯信离居白发新，邗江画舫忆良辰。
坐论文献空时辈，笑看渔樵逐野人。
客到水园堪累日，鸟啼庭树不胜春。
能诗子弟风流甚，相劝开尊定几巡。


三月一日入直史馆见玉河水色次韵陈其年

草色江南已绿茵，春流初见玉沟新。
软沙气暖喧花鸭，太液冰开动锦鳞。
才尽直庐长载笔，官驱华发未閒身。
移樽修禊家园梦，倘许朝衣当酒缗。


朱雪沽同年之新蔡

射策声华重帝京，弦歌廿载总专城。
峄山古洞曾题字，铜水清流好濯缨。
吏隐从来多海客，官贫犹是旧书生。
同侪此日晨星在，分手谁能不系情。


钱月江编修暂假南归

马卿消渴日思归，南去青樽兴不违。
鲈鲙筵开新画舫，芰荷香满旧渔矶。
石渠授简馀斑管，宫锦承欢作彩衣。
高卧遥知极目处，白云潭上暑云飞。


张振九守顺庆

清晖阁在好跻攀，蛮徼烽稀一解颜。
地枕汉中元傍水，云生江上日看山。
搴帷讼少巴歌起，买犊耕深戍垒閒。
旧忆张堪为政美，春风莫遣鬓毛斑。


送姚子逊游东牟

归心迢递梦江村，旅食羁栖尚蓟门。
古调旧多关塞曲，穷交不忘信陵恩。
过从数爱花连坐，惜别何孤酒一樽。
东去沧溟看蜃阁，风流海客几人存。


汤潜庵侍讲移寓仝耦长用八齐

经年僧舍称幽栖，韦曲移居似瀼西。
一带春流凉气入，千章夏木绿阴齐。
空庭花鸟侵阶静，高馆星云拂坐低。
河岳苍茫森在眼，过从几辈得攀跻。


夏日右安门外僧舍作

竹榭萝轩兴未忘，僧庐小歇爱林塘。
傍篱南去丰台近，返炤西来翠岫长。
槐叶阴中谁草阁，荷花好处似江乡。
柴桑莲社依然在，半醉轻风送客凉。


送陈北山之南阳

僧庐相见把诗论，湖海风流吏隐存。
此去濯缨临淯水，旧游飞盖满梁园。
行吟驿路河声转，坐啸官斋夏木繁。
为问南阳名士在，卧龙冈畔好开樽。


送陆云士为郏令时令兄荩思仝往

邑有峨嵋胜地偏，到时风物正清妍。
千回汝水秋林外，百里嵩云晓幔前。
定鼎迹存馀王气，登台乐奏想当年。
联翩二陆多能事，应有新诗洛下传。


送陆荩思归武林兼慰悼亡之感

悬装入洛又南旋，驿路凉风客鬓边。
贳酒恨孤河朔饮，高歌忆共武林船。
人誇阙下平原赋，箧有闺中锦字笺。
谁信清秋游子泪，销魂重续悼亡篇。


与王星南夜坐兼怀王山长广文

长贫何日酒杯宽，野馔能延上客欢。
閒把蒯缑悲不语，夜留诗草笑相看。
畏途旅雁乡书少，荒馆秋灯暮雨寒。
时忆故人真吏隐，独歌渔父滞河干。


刘井柯亭

其一 刘井

翰林院有石井，相传刘文安定之所凿，柯学士潜作亭其傍，曰「瀛洲」，夹植双柏，李文正东阳诗所谓「我行树阴日千匝」也。今井存亭废，亦无双柏，惟馀老槐。感怀旧迹，和尤悔庵同年。
青荧谁凿水晶寒，锦石银床位置安。
起草群贤曾洗砚，论文异代一凭栏。
宫云近覆晴犹润，海眼潜通旱未乾。
倘有泥蟠神物在，那愁霖雨被人难。

其二 柯亭

仙客联翩倚槛来，丹亭曾向日边开。
残柯蔽芾犹连井，芳草凄迷旧有台。
接坐共怜星聚地，凌云谁称岁寒材。
风流未坠馀陈迹，怅望千春首重回。


和尤悔庵懒朝韵

药裹随身骑马稀，冠缨麋鹿性长违。
釜尘远忆松花饭，裘敝争如荷叶衣。
中岁久衰贪养拙，新恩未报敢言归。
蹒跚逐队惭鹓鹭，珥笔生涯计恐非。


送张济南式思

五马朝嘶上苑东，岱宗回拥帝城雄。
鹊华山色分帘外，日夜泉声满郡中。
杼柚民劳怜赋急，郊原雨足幸年丰。
旧谙清德饶能事，揽辔行歌大国风。


敕赐翰詹诸词臣鲜藕纪恩

水殿传呼特赐荣，词臣拜舞集承明。
真从太液仙源出，肯数莲峰玉井生。
列案一丛冰共白，堆盘千片雪同清。
枫宸鱼藻恩何限，葵藿长怀就日情。


王阮亭侍读生日

君以闰八月廿八日生，今岁八月始再闰。

石鳞堕地元秋闰，今日平秋又闰年。
词客名成多弟子，宫人口熟半诗篇。
联镳屡踏金台畔，弭节曾题剑阁前。
手挍残篇身好健，开樽早近菊花筵。


送焦荆岩都谏分宪蓟宁

雪霁燕山照眼新，西行千骑正阳春。
汉庭特美循良传，圣代元推岳牧臣。
晋水声名看揽辔，都亭丰采忆埋轮。
当年谏草心犹壮，倘有民艰拟重陈。


杨岱祯侍御分守口北

旧时骢马重神京，屏翰宁输谏草名。
恋阙山川环辇毂，临关旌节控边城。
千军约束霜犹肃，三辅讴歌风自清。
圣世怀柔连极塞，从容裘带许书生。


题侯仙蓓同年遗像（卷中备园亭歌舞之胜。）

螭廷射策忆同攀，半世星霜怅别颜。
粉署声华传北阙，中年丝竹满东山。
梁溪花发园林美，龙岫泉甘尊酒閒。
胜事祗今回首在，不禁老眼泪痕斑。


王北墅视学广西

香风八桂旧氤氲，花树冬春浑不分。
烽燧久稀从习礼，皋比坐拥一论文。
漓江水炤千崖石，独秀峰浮万岭云。
荒服无难变邹鲁，使君家学况河汾。


白少谷令故城是东谷尚书之子

门望先朝谁复过，相逢燕市一高歌。
酒尊彭泽閒心寄，诗卷香山旧日多。
捧檄地元分渤海，濯缨官好就清河。
澹台故里闻犹在，人士风流定若何。


严奕肯令建平

鲤湖仙客爱沧浪，清涧春流绕县长。
入境野田多秫稻，近吴风俗半蚕桑。
雉驯原隰依人惯，花满山城拂绶香。
握手青门情倍切，敬亭百里正相望。


偶遗阮怀检讨毡褥枉诗为谢笑有此作

客梦初回积雪天，欲眠不寐意难传。
千春俯仰催双鬓，万事经营剩两拳。
僵比袁安曾独卧，寒知江革旧相怜。
何时抱得颜如玉，暖老全胜一束绵。


庚申长至日后忆及内子李宜人以嘉平月望五十初度率成一诗寄之

早膺鸾诰亦称荣，嫁得黔娄却累卿。
逮下真誇螽羽德，还山久共鹿门情。
脱簪客馔亲劳苦，失母孙雏赖长成。
好待老夫偕隐日，持觞莫遣鬓华生。


闻孙予立编修将入都志喜

春明一别岁将阑，计日驱车天正寒。
心切早依丹阙近，梦魂犹恋北堂欢。
江城画舫霜前发，岱岳晴峰雪后看。
客路应多词赋好，旧游相望满朝端。


冯相国生日同诸君移尊长春寺宴坐（公即席有诗，率尔和韵。）

海岱人宗属望先，花宫喜侍早梅前。
纶扉一代推元老，文字三生共宿缘。
愧比应刘容接坐，身随李郭是登仙。
忻逢初度成高会，况复昆明奏凯年。


惜书和钱宫声韵

伏枕三秋黯自伤，况当俭岁减仓箱。
破颜恨少盈樽绿，老树惊看落叶黄。
书籍久抛从脱手，丹铅难割几回肠。
生涯蠹简君休问，赢得新诗满一囊。


绪冬月望早朝（是日立春。）

晓漏初传钟鼓喧，彤墀仙乐奏云门。
烽销万国瞻天喜，虎拜千官荷圣恩。
霁日春回初献瑞，和风拂面早知温。
似闻游豫迎阳气，五柞长杨候至尊。


高念祖以曹秋岳侍郎赠诗属和漫尔用韵并柬侍郎

其一

漫须斑管架珊瑚，袖里长怀五岳图。
旧业藏书穷禹穴，层峰蹑屐到天都。
篇章谁识曹刘好，京洛曾逢李郭无。
留滞经年休怅望，不妨高枕作狂夫（君尝游宣、歙诸山。）。

其二

客梦家山鸳水遥，乌飞绕树影萧萧。
烽烟战伐关愁思，文字招寻未寂寥。
月色醉歌燕市酒，诗情閒在灞陵桥。
归逢耆旧凭相问，应诏何嫌上赤霄（谓曹秋岳侍郎不应宏博之召。）。


既收成都闻秦人言川陕事

时秦人转粟抵成都，一石价廿馀金。

禁旅初通蜀道年，捷书昨夜报甘泉。
九重推毂筹先定，六诏投戈檄可传。
飞栈连云沉白骨，盘山转粟上青天。
秦民供亿忧方切，侧首西风一惘然。


客每称予视学山左旧事有感

东土论文廿载馀，何当垂老被嘉誉。
守官冰雪心元苦，相马骊黄术恐疏。
尚有齐风徵大国，可能鲁壁问遗书。
閒来侧首长怀古，比迹河津愧未如（薛文清尝督学山左。）。


送范平万归宝应

汗漫何曾学比丘，清斋高论自风流。
园林久爱湖边好，书卷閒随阙下游。
垂老梦飞还五岳，及春吟好且孤舟。
看君剩有清尊兴，岁俭江田秫可收。


寄题李跃渊参戎像

仗剑尘埃自致身，须眉直拟画麒麟。
知几关陇先归客，敢战滇闽不死人。
跃马风驰犹习礼，还家壁立未忧贫。
谁怜岁晚寻朋旧，旅困天涯一怆神（君访旧粤西，道病卒。）。


王恕行宰桐城

谈经东国旧心期，绾绶风流好在兹。
耕猎山家供赋税，琴歌部下盛文辞。
浮峰花发行春日，皖口云随入郡时。
欲识此中遗俗厚，到今朱邑有专祠。


召见乾清门

入直长趋丹凤楼，忽惊咫尺觐宸旒。
未遮宫扇瞻天近，不散卿云绕日浮。
帝德难名深气象，主恩蓄意待咨诹。
心怀董贾才何有，奏对谁当第一流。


送孔心一分守罗定

西曹风义旧难忘，晚节重临百粤乡。
揽辔朔南多宦迹，行春岭峤足篇章。
烟开桂郡连峰远，雨入泷川涨海长。
自喜遐陬饶药物，丹砂看试养生方。


答博问亭留别（时送祖母太夫人榇归葬辽阳。）

旗亭别绪日纷纷，君去含情怅白云。
出塞归鸿沙际落，临关哀笛夜中闻。
天山地冻花偏晚，边雪春深路未分。
谁信王孙正衔恤，重将尺素念离群。


送桐君和春字

蓟北离亭送客频，相看斑鬓复残春。
百年生计多行路，午夜归心系老亲。
不见花开能劝酒，何当鸟语解留人。
秦关近报烽烟动，卧稳江潭敢厌贫。


冯相国上巳日招集万柳堂限韵

柳送春来又一年，帝城园近胜游偏。
兰亭水榭依然在，兔苑风流自可传。
曲槛故留云去懒，丛花不待雨催妍。
西南解甲从觞咏，高处閒看万井烟。


寄半字

斋居迢递帝城西，径满苔痕懒杖藜。
冷寺春阴惟树绿，荒村雨散倘莺啼。
看残贝叶亲茶灶，馔美葵羹就菜畦。
正是江南樱笋候，长干能忘旧招提。


冯相国枉谢绿雪茶兼索新者走笔奉和

软揉碧玉作仙茶，雀舌亲收雨后芽。
桑苧经营情较癖，文园消渴兴还赊。
近虚茗碗惭留客，远隔云峦苦忆家。
伫待江舟愁报晚，何当句好赤城霞。


王恂度以明经自楚入对不更谒一贵人以母老遄归得一诗送之

先朝遗直有闻孙，江汉风流诗卷存。
乡梦祗怀三径竹，贵游愁向五侯门。
宁亲馔美将鱼脍，送老吟多坐树根。
赤壁矶头归棹远，更期何处共清樽（其曾祖讳惟允，万历朝名臣。）。


瀛台引见

禁林沆瀁有神洲，宫殿巍峨在上头。
灵沼不劳歌圣德，昆池习战让宸游。
虹桥画舫波间动，绿树青峰槛外浮。
闻道甘泉新献捷，共忻鱼藻主恩优。


比干墓

积藓残碑峙庙门，何人扪读为声吞。
宗臣不死终遗憾，荒墓虽封转断魂。
六百祀亡偏俎豆，千秋血谏总儿孙。
可怜劫火难销尽，尼父留题字尚存。


大梁试院中秋夜同刘怡斋吏部

汴宫遗迹旧凄清，永夜论文露气生。
忽见月圆知令节，谁禁歌罢动乡情。
閒从河畔看银汉，远忆江关历凤城。
池白浑疑梁苑雪，共君拚把玉樽倾。


赠别同考诸君

邺下词人会聚难，辛勤旬日接清欢。
相知怀抱然疑绝，苦爱文章惨淡看。
合坐风帘摧烛短，倚楼秋月炤人寒。
金门握手前期在，惜别芳尊兴未阑。


重过睢州汤潜庵侍讲宅

十二年前旧草堂，到时风景又斜阳。
官归禁苑家如昨，屋老藤萝壁尽苍。
逐队一时同笔札，论心晚岁感行藏。
北来南去应相见，无那离愁转客肠（君时主试浙江将归。）。


孟冬朔旦涂中作（是日例祀太庙颁历。）

拂曙和风宿雾消，回瞻直北凤城遥。
五更游子怀前路，三馆词臣赋早朝。
盥荐衮衣亲俎豆，诗歌清庙奏箾韶。
鹓行旧忆承恩日，玉历初颁下赤霄。


宿双溪旧馆（时哭先叔父殡宫。）

使节初回感旧游，荒园无恙带溪流。
一林竹木犹青霭，三仕风烟早白头。
残藓半遮题字壁，暮云争拥读书楼。
趋庭拜墓馀双泪，雨榭风亭丛桂秋。


刘蘧庵舍人书至

关情千里意何如，雪夜灯前细作书。
画省苦吟从寓直，高台极目怅离居。
山园入梦家仍远，星使还乡计已疏。
闻道北堂身转健，朝朝含笑进江鱼。


池阳经望华亭

九子峰开碧玉林，五溪亭上好招寻。
早霞隐见仙楼出，积雪凄迷山寺深。
短鬓星霜还策驾，多时猿鹤劝抽簪。
凭阑旧忆经游处，曾踏东峰第一岑。


重宿依水园

孤城谷水暮潺湲，傍渚开轩杳霭间。
溪老漫题石壁去，野云时上竹亭还。
新添曲坞穿岩入，醉许沙鸥与客閒。
往日主人情烂熳，倘应飞梦到家山。


寄淳湖邢景之

双鱼斗酒忆招寻，回首俄惊白发侵。
南北风烟难见面，湖天雨雪重关心。
长途车马生涯薄，晚计莼鲈归兴深。
苦叹交游成汗漫，故人良会转萧森。


詶蔡龙文兄弟假馆

幽栖野性爱长干，招我如君兄弟难。
交岂忘年称小友，饮同十日罄清欢。
江淹宅畔论才富，周处台边感岁寒。
犹记懒园荒径在，殷勤怀旧雪中看。


再酌金长真按察署斋（程穆倩、黄仙裳在坐。）

清尊曲坐兴遄飞，红豆歌残夜漏微。
执法不妨文字饮，当筵时有芰荷衣。
官添华发音书远，客渡黄河雨雪霏。
不是使君真惜别，秦淮投辖故人稀。


闻乔石林编修补粤西主考

虞廷干羽静牂牁，八桂徵才太史过。
拂幰莺花春日好，凭轩岭峤主恩多。
星岩壁辨仙人字，柳庙碑看荔子歌。
手辟荒榛收竹箭，木兰船下洞庭波。


高邮除夕

不信流光逼岁阑，江城此夕试春盘。
壮心强半消行路，乡思无端数倚栏。
侍从漫称陈力短，文章何物报恩难。
得鱼斫脍供名酒，欲颂椒花醉懒看。


赠孙怍庭少司马

旧好谁怜会聚难，华灯永夜接清欢。
文章共信知音少，出处閒凭醉眼看。
云捲岱阴孤嶂直，风高齐水一春寒。
时平正切苍生望，应念东山老谢安。


林澹亭视学河南（先是主山东试。）

论才海岱一登临，回指中原揽辔吟。
上国文章皆在手，东京风物有遗音。
龙门绝壁云常起，兔苑荒台迹可寻。
策马旧游无限忆，黄河春水向人深。


表弟杜诗字李齐新补诸生索赠

本姓陈，建文时死难尚书迪之裔也。杜女适陈，有妊归宁，得脱于难。

名齐李杜竟谁期，爱尔昂昂策足时。
腹笥应穷千古事，家声莫倚数篇诗。
才称早慧论文细，世本孤忠晦迹悲。
待蹑青云扬祖德，先题姓字九重知。


送陆翼王

春灯夜月共高歌，大陆才名谁复过。
自有公卿能结袜，肯抛林壑换鸣珂。
墙东避世徵车重，箧里钞书秘本多。
作客郡斋仍邑里，五湖烟棹兴如何。


三月三日集万柳堂奉和冯相国原韵二首

其一

别墅城东竹石幽，翩翩佳客集羊求。
隔年又值花朝节，脩禊重呼酒伴游。
疏径移将新柳种，回溪时有断云留。
平沙细草春无限，漫说青青杜若洲。

其二

飞花不厌入春觞，故遣群芳面草堂。
翠竹夭桃共烟雨，鸥眠雀啄自林塘。
坐看云际浮兰榭，行忆天台度石梁。
但使江流通画舫，何妨尺水傲三湘。


赵阆仙视学江南

春来杜若满芳洲，按部论才是胜游。
书卷閒看青嶂出，皋比坐对大江流。
山川南国遗风在，人物吴都一赋收。
倘过陵阳能驻节，敬亭云鸟足淹留。


四月八日恭和益都相国万柳堂及放生池元韵

其一

池上吹来杨柳风，好花犹剩数枝红。
崖禽故绕芳丛乱，水树初含暖日融。
浴佛会邀銮禁客，寻山人是鹿裘翁。
香厨共试青精饭，缓辔追随野兴同（江南浴佛日，俗用青精饭。）。

其二

烂熳频过花信风，早霞晴射一溪红。
閒思高论寻支遁，倦把清尊笑孔融。
生计甘随抱犊子，道心久许放麑翁。
乞归未遂行藏得，鱼鸟亲人濠濮同（是日斋，且有放生之会。）。


送饶与立归宁邑

夹路垂杨送客归，藤花竹叶绕岩扉。
弦歌彦会存吾道，生死交情见布衣。
乍聚燕关重款款，行经阙里定依依。
鸡山石室多耆旧，童冠春风愿莫违（时为所亲收骨南旋。）。


驾谒诸陵恭纪

其一

韬戈息燧武功成，大祀遄飞警跸声。
海立鱼龙瞻彩仗，风驰虎豹避霓旌。
桥山弓剑元灵寝，丰沛歌宫自旧京。
到处题诗闻驻辇，时时赓和遍公卿。

其二

遥瞻长白荐清芬，沙漠宣威拥六军。
部落衔恩千帐肃，灵祇祝圣万山闻。
行边竞奏铙歌曲，献赋还成羽猎文。
雨雪何须咏黄竹，旌旄钟鼓乐吾君。

其三

龙媒万骑出天闲，腾踏云沙更雪山。
击虎合围供御膳，射雕双落动龙颜。
已昭圣德来重译，共凛兵威靖百蛮。
闻说尧仁悯流戍，伫看解泽洒人间⑴。
⑴ 驾幸乌喇，悯其地荒远，欲罢遣流人罪。

其四

安边绥远奋长驱，王气扶舆拱旧都。
万里山回龙虎踞，诸陵云护鬼神趋。
封章乙夜挥宸翰（御览奏疏三日一发。），扈驾前星式壮图（东宫从大驾。）。
鸭绿松花巡幸处，文成五色满平芜。


寿静若少参之凉庄邬嘉宾佥事之永昌

离亭曲宴对榴花，半醉分襟白日斜。
壮齿歌呼怜蓟北，苍颜兄弟各天涯。
陇山关塞冰霜早，洱海风烟驿路赊。
叱驭王程应努力，星轺指日聚京华。


李阁学原庵得假奉母夫人归里

其一

乍离丹陛向沧洲，风义从来第一流。
报国蜡书传阙下，全身虎口寄壶头。
时平蒋径呼朋入，亲健潘舆选日游。
手撰南陔调膳得，海门遥指羡归舟（壶头，地名。）。

其二

宅傍青溪足啸歌，白头重喜见沧波。
宫衣晋锡君恩重，海错登盘子舍多。
天送凉风轻鹢舫，诗传旧草在銮坡。
追随鸠杖欢方永，回首长安奈远何。


送林石来舍人册封琉球

东南海色远苍苍，万里风帆接混茫。
锡命殊方还带砺，共球屡世效梯航。
玺书气压蛟龙静，蜃阁光连岛屿长。
莫畏波涛苦离索，王程先喜到家乡。


孙玉京令衡阳

洞庭南畔碧天长，击汰风生杜若香。
帆过清湘先见岳，人逢回雁一思乡。
拄峰云护元仙窟，石鼓苔深旧讲堂。
努力甘棠延世泽，黄门肇迹本衡阳（君之尊都谏公起家衡阳。）。


白子常归江宁（故人仲调廷评之子。）

良会翻成握手悲，凉风初发送归时。
耽閒自爱游山赋，衔恤来徵有道碑。
独卧精庐邀月夜，穷交两世感心期。
五侯门外多车马，何似青溪把钓丝（时为其先廷评乞墓碑。）。


苦忆二首和尤悔庵检讨

其一

苦忆沧浪亭畔好，眠鸥浴鹭傍阶时。
半窗绿荫开书卷，片石閒容把钓丝。
桐雨微闻人却扇，荷风入坐客衔卮。
西轩复有秋兰在，花箭新抽第几枝。

其二

临溪小筑忆茅茨，长夏松风枕畔时。
坐久晴沙翻锦石，诗成细字写乌丝。
藤根揉就充书架，楷瘿刳来作酒卮。
回首此时谁称意，鹪鹩梦绕旧栖枝。


万柳堂合饯益都相国即和元韵

其一

离筵列坐荫长杨，拂拭秋风未作霜。
地胜那禁成别路，交亲何处是他乡。
清晖照客孤亭满，绿蚁浮杯曲浦长。
无奈骊歌惟痛饮，不妨烂醉贺知章。

其二

四坐笙歌意独閒，诗多漫兴不须删。
纶扉旧有林泉梦，仙老长留冰雪颜。
落日难抛频会客，浮云遥接故园山。
从来出处关朝野，千古风流碧水湾。


杜阁老予告归宝坻

其一

漫说耽閒忆故园，两朝艰苦答宸恩。
抗争平准危言在（时谏止闽、粤王商诸事。），慎惜繁缨正气存。
述作旧承工部格，风裁绝峻李膺门。
言归杜曲青山近，回首纶扉恋至尊。

其二

赐宴移来病榻前，温纶维絷意缠绵。
声名遍历诸曹好，恩遇深知一老贤。
千仞孤标真拔地，片言忠鲠乍回天。
怜予旧是龙门客，立马青门祖帐边⑴。
⑴ 正月十四日，以公不与升平宴，特赐之私第。


玉书表弟五十

尚忆嬉游总角年，弟兄今日季常贤。
枕溪春涨浮朱槛，傍郭梅花照客筵。
案举鸿妻身未老，庭看骥子乐当前。
一觞远致三千里，梦到澄江水阁边。


送裘敬亭侍御视鹾两淮

争传如虎殿中身，特简持筹宠命新。
财赋东南半煮海，都亭风义见埋轮。
芜城染翰馀清兴，月夜吹箫定几人。
谁念古今佳丽处，高门大贾总家贫。


益都相国夫子予告归里奉送四首

其一

黄阁辛勤一纪馀，温纶宠锡遂閒居。
登临永日身辞杖，卷轴连车手校书。
半世神仙借公辅，平生怀抱满樵渔。
倾城出饯图难尽，千载何人说二疏。

其二

吐握心期世绝伦，漫劳宾客拟平津。
鲁邹文学归遗老，海岱风流复几人。
一望门墙见模楷，得亲色笑总阳春。
东山载酒过从数，只恐难閒理钓缗。

其三

买山杜曲兴纵横，朱邸先营绿野成。
密柳茅堂容乳燕，繁花烟雨过流莺。
吟连尊酒应刘集，归去家园海岳清。
二老高堂晨夕近，肯输洛社数耆英⑴。
⑴ 谓高司寇念东、太史唐济武两先生。

其四

深衷开济老臣谋，合德绸缪圣主优。
禁苑独游酣御酿（上独命游瀛台禁苑，赐酒馔饮酣。），宸章三锡重天球（御制《送归》序、诗及银章。）。
还山有使询黄发，屡疏言归未白头。
重荷殊恩应恋阙，回看西北是神州。


偶过张武承编修有作

帝里张华旧宅存，草堂秋色自山村。
皋比坐拥公超市，蒿径深閒仲蔚门。
弟子半收天下士，诗书凭送手中樽。
高斋退食多清暇，倘抱遗经共讨论。


寄夏苍璧

黄叶秋寒下碧梧，双鱼细札感潜夫。
田园自酿樽常绿，松菊亲移径未芜。
捧檄仙凫曾入楚，搆书兰舫旧过吴。
不知别墅高斋里，能见琅琊海色无。


赠刘徵士

被褐居然国士风，论才意气为谁雄。
匣藏龙剑尘埃下，宅傍江山客梦中。
自笑燕游同郭隗，偶因读史爱仓公。
漫言挟策不称意，石鼓诗成在辟雍。


和彭羡门编修偕悔庵忍庵华隐诸同年夜集寓斋之作时壬戌除夕前二日

其一

素交简易共心期，小坐偏宜岁晏时。
比舍客过常步屧，趋朝鬓改渐成丝。
书多閒许披帷借，路近归从把炬迟。
三径逢迎元我辈，风流应遣后人知。

其二

老嗔岁短恨更长，苦忆梅花傍酒香。
夜煖一冬无雨雪，官寒五载饱风霜。
简编送日生涯薄，车马看人底事忙。
永夕偷閒差不恶，尽拚清话旧山堂。


研山自山左巡抚简督两浙赋此寄送

其一

玉尺冰壶辇上闻，吴山魏阙又遥分。
海邦已沛岱宗雨，幕府重开天目云。
谈笑恩波深两浙，旌麾节制静诸军。
名兼管葛吾儒事，努力行看答圣君。

其二

去年灯夕共更阑，火树银花烂醉看。
此日渐知旌节远，何时相见酒杯欢。
论文宾从湖山美，秉钺风霜铃阁寒。
老我倦游搔首剧，西陵春水路漫漫⑴。
⑴ 壬戌上元，予过济南，卜夜留欢，极华灯烟火之盛。


吴大宗伯赓庵入阁

其一

朝闻锡命五云飞，江楚声名此日稀。
旧擅文章雄虎观，新参密勿入纶扉。
礼闱典重频专席，讲幄年深数赐衣。
已奏升平还借箸，匡勷端不负恩晖。

其二

彤墀拜舞领千官，吐握还传宾从欢。
伊吕嘉谟陈御坐，夔龙雅望拥朝端。
胜游海岳心期远，彦会壶觞礼数宽。
犹有旧时同籍客，拂尘倘肯一相看（同年八百人，公始入拜。）。


追悼李石台侍讲

其一

相违信宿怅离群，忽漫经年袂永分。
禁苑薄游曾并马，夜台谁许共论文。
魂伤灯市春宵语，愁黯江天日暮云。
阙下鹓班接坐处，几人款款复如君⑴。
⑴ 辛酉上元招予出游，忽把手曰：「恐此乐不再。」

其二

岂真吾道困龙蛇，匝岁贤人屡痛嗟（先是二月哭陈其年检讨。）。
藜阁校书劳永夜，星轺怀古吊长沙（典试楚中。）。
一官没后犹蒙谤，百折生前久破家。
圣主知臣臣不恨，莫教泉壤泪如麻。


和徐大中丞除夕诗用韵

其一

金门时忆旧郊扉，荏苒风光劝拂衣。
守岁无心长少睡，还山未果愧言归。
春盘倦续椒花颂，乡味携来菰米肥。
京辇灯觞多胜事，相看只恐鬓毛非（时传上元节将赐宴观灯。）。

其二

遣兴时时倚旧醅，欺人日月苦相催。
忍看眼底抛残历，忽梦江头入早梅。
晚节久安生计拙，春风远接故乡来。
论文稍喜存知己，午夜重倾竹叶杯。


送袁杜少假归省觐

客中不分送归频，却羡高堂戏彩身。
子舍尚分官酿酒，板舆犹及故园春。
别时弱柳牵愁早，中路繁花照眼新。
垂老挍书应念我，独将苍鬓受淄尘。


赠蒲阳汤素公别驾

经术元推汉大夫，平生家学重东吴。
交情道合双龙剑，仙吏风清九鲤湖。
海峤恩波沾蛋户，文章涕泪涌鲛珠（在郡有《存诚录》。）。
争传折节收耆旧，下榻留欢定有无（谓高云客、余全人诸子。）。


寄李含露总戎

双鱼千里问加餐，短札长留怀袖看。
地控重关真接塞，风生万马独登坛。
行边雪后旌麾远，校射春深貂锦寒。
回首潺潺济水上，持螯把酒罄交欢。


周星公使安南

玉节遥临绝徼长，春卿特使拥辉光。
路逾滇粤蛮方尽，帆过沅湘杜若香。
圣世同风销战斗，儒臣载笔总文章。
跕鸢炎海休惆怅，白雉行看贡越裳。


舟中逢立春

醉后儿童报立春，扣舷更酌惜良辰。
江寒芳草迟消息，裘敝王孙旧苦辛。
无计疗饥惭八口，几时减米救诸亲。
岭梅何处殷勤折，明日孤舟楚水滨。


饮黄州别驾梅御琛署中怀司李潘浪仙（二君皆吾乡人。）

雪堂把臂笑弹冠，正月江城夜不寒。
客路孤槎惊戍鼓，官衙高枕忆渔竿。
故乡尊酒殷勤尽，赤壁风烟睥睨看。
独有安仁湘水隔，平原虚拟布衣欢。


入武昌寒溪寺时绿萼梅开徐宁子明府移樽其下

虺虺涧底响轻雷，瑟瑟寒泉石岸回。
古寺清阴当昼合，西山爽气自天来。
青泥芹引松花饭，绿萼梅倾竹叶杯。
晋宋风流遗迹在，春衣欲借薜萝裁。


衡阳道中闻蓝山寇警怆然怀侯韩振

蓝城颓废，又无防兵，城中仅数十户，贼至，徒手巷战，县令接踵遇害。

古驿深林白日微，孤城久破又重围。
邑连庞岭人烟绝，山绕华阴羽檄飞。
死地但愁妻子在，病身难疗虎狼饥。
请缨真负终军志，徒手书生试铁衣。


赠楚学宪李保庵

关西夫子旧声名，南楚多才揽辔行。
衡岳斗悬天柱迥，洞庭珠照夜帆明。
鱼龙昼出交风雨，洲渚春深长杜蘅。
我亦当年门下士，可能无愧郑康成。


苍梧云盖寺访无可上人

即旧太史方密之。寺有冰井，泉甘冽，元次山作《漫泉铭》。

精舍萧疏山路斜，高人解组即袈裟。
沧桑痛哭知无地，江海流离不见家。
云暗苍梧飞锡杖，梦归秋浦泛仙槎。
与君坐对成今古，尝尽冰泉旧井茶。


赠不答上人

不答，楚人也。以乱弃官为僧，隐姓名，人问之不答，遂以为号也。

素心差不愧柴桑，白社重逢瘴疠乡。
乱后馀生为五岳，诗中清思见三湘。
独鸣钟磬松杉寂，懒著袈裟薜荔长。
却笑高生偏作传，逃禅姓氏未全忘。


族兄虹涧宪副书至自岭东兼示梅笺一册

爱尔新诗赋岭梅，梅花乱后几枝开。
孤舟自溯沅湘去，尺素能凭鸿雁来。
海外风烟愁叱驭，天涯兄弟忆衔杯。
何时得共罗浮梦，月落参横卧碧台。


崧台迟无可上人不至（端州白云山有鼎湖。）

故人东下水悠悠，天阔苍梧入望愁。
归梦十年还驻杖，旅怀五夜独登楼。
风尘我自惭元亮，骚雅君宁老惠休。
旧约同舟又分手，鼎湖空有白云留。


彭蠡阻风二十日

黄沙白浪日无晖，万里招魂人未归。
遂使鲸鲵波上立，谁怜乌鹊月中飞。
荒田妻子断消息，战地江湖有是非。
咫尺柴桑三径在，拂衣直欲问渔矶。


次闺秀黄皆令扇头韵二首

其一

闻尔佳名已十春，流连端不负良辰。
安贫出汲亲提瓮，渐老工诗惯斲轮。
远水晚霞频极目，高楼明月独伤神。
携来满握皆珠玉，笑我犹多折角巾。

其二

才人今古合长贫，叹息深闺老此身。
笔墨寄情閒更远，湖山避地懒偏真。
家声谢韫差堪并，女史班昭迥绝伦。
自是谪仙为淑嫒，肠中不必转车轮。


祁奕远九曲山房

九曲朱楼五月寒，沉瓜浮李水晶盘。
娟娟白纻帘前舞，历历青峰枕上看。
对客自矜鸲鹆砚，传家还著鵔鸃冠。
共言四座皆丝竹，谁问东山有谢安。


千峰阁喜雨分得微字（怪山一名飞来山，在越郡城内。）

怪山风起乱云飞，忽送奔雷绕翠微。
乍可翻盆穿漏瓦，何妨卷幔溅罗衣。
井梧槛竹声皆好，田父渔人愿不违。
湖水待添三五尺，西陵早趁一帆归。


又用微字

云尽山窗兴转违，诗成又听雨声微。
愁枯井鲋沾初跃，爱湿林鸠坐不飞。
岩壑翠流看濯濯，芙蕖珠碎弄晖晖。
已知灵雨知时节，好挞苍龙莫放归。


过徐伯调分得歌字

国士铜驼泪更多，沧浪白眼久蹉跎。
日斜高阁遮松竹，水长孤村绕芰荷。
湘簟虚无随客卧，唾壶慷慨听余歌。
风骚乱后愁摇落，莫把生涯老钓蓑。


何伯兴毛大可书至自萧山兼示越州诗选及文园唱和诸刻

尺书何意问王孙，况有新诗共讨论。
吴越骚人雄上国，应刘诸子复西园。
夜阑客梦看梁月，秋近胥涛壮海门。
傥过玄亭系舟楫，好寻丛桂一攀援。


同伯调过沈康臣留饮值雨迟叶蕃仙不至

休文多病偏能赋，同调尊前孺子来。
斗酒殷勤十日饮，百年怀抱一时开。
江声海色当筵暝，细雨轻雷拂座回。
薜荔美人思渺渺，孤城极目独登台。


次答康臣兼讯其弟祗臣

高斋昼掩得长閒，爽气惟看秦望山。
蝌蚪文章穷禹穴，干戈词赋满江关。
狂怜雌霓无人识，病仗清尊解客颜。
康乐惠连兄弟好，天涯杨柳会同攀。


长也兄频馈酒馔志谢

太守官庖清似水，时时为我念加餐。
狂轻阿堵千金掷，老识人间一饭难。
草阁留宾浮琥珀，冰盘杂馔进琅玕。
多惭骨肉情无已，不用冯驩抱铗弹。


重过刘巨津席上晤马昼初是日出陈章侯画松见赠

刘伶好酒复好客，挥汗频呼鹦鹉杯。
海内词人惊在座，尊前孺子喜相陪（时巨津幼子三岁，能劝客。）。
杂花野色池台静，素壁松涛风雨来。
脱赠图书情太剧，虎头不见转徘徊。


寄胥永公姚江二首

其一

骅骝久拟出风尘，海畔三年尚苦辛。
心厌折腰甘地僻，官因好客转家贫。
丹砂勾漏炉中得，芳树河阳眼底新。
逆旅同乡相问讯，倦游今有未归人。

其二

江南旱久泪漫漫，昨接家书不忍看。
通籍岂应长作客，无衣何必苦为官。
炎蒸赤脚冰堪踏，夜雨玄亭枕又寒。
知有故人能下榻，欲栖珠树转盘桓。


西湖呈李太虚宗伯

先生思豫章故园，尝绘为图。客至出歌儿佐酒。

明光奏赋压词曹，老卧人间重彩毫。
吴市身藏龙性在，严陵台近客星高。
山川画里归匡岳，歌舞楼前见海涛。
自著新书多慷慨，不须摇落读离骚。


答陆惠迪

雨后层岩生早凉，兼葭秋浦渐含霜。
身閒屡折寻山屐，兴剧难回泛雪航。
图画晴岚迎色笑，故人尊酒共清狂。
枕中鸿宝还堪□（时以尊公景邺先生遗集见示。），剡水千回未觉长。


怀许生洲比部（时典试山右归，暂息大梁。）

素书曾忆敬亭秋，再简司衡惬胜游。
汾上论才三晋得，嵩高纵目二河收。
门多国士年偏少，官爱诗篇兴是愁。
橐笔旧时金马客，风流肯卧白云楼（君旧庶常，曾分校北闱。）。


送豫章吴星若之大梁兼寄讯魏惟度客舍

残冬谁肯滞它乡，秋雨篇中旅思长。
庐岳烽传愁近楚，蓟门雪霁更游梁。
天寒瓠子收鲸浪，春到梅花傍客装。
为问闽南遗老在，十年分手鬓全苍。


白鹰

安西鸷鸟自空群，素翮擎天迥决云。
色借霜威骄不下，影翻雪片望难分。
双鞲怒掣随边使，八骏争飞傍圣君。
会见草间狐兔尽，殿前白鹘号将军。


王生四及归里

离颜惆怅菊花时，重我秋风莼□思。
世路漫夸燕市骏，乡心难负鹿门期。
碧溪松月明茅屋，青嶂麻姑压槿篱。
旧业生涯余万卷，敝裘羸马复何为。


送陈纬云

比邻斗酒数同倾，忽漫关河是客程。
木落地看三晋远，云开山见太行晴。
单车诗思从霜雪，半路官斋接弟兄（时令弟子万官黎城。）。
待到春风回骑好，江城还遂故乡情。


黄鹤岩枢部分巡徽宁

青门冬暖送星轺，犀浦鸠兹路未遥。
乍喜客帆经乱集，几时烽燧得全销。
江皋鸥鸟从窥座，春水豚鱼欲上潮。
会计好谁宽政在，看君风格自云霄。


送江辰六令益阳

文通别恨旧难禁，把臂重经十载心。
青草湖边欢解甲，桃花江上许鸣琴。
行春好问浮丘近，怀古时过湘水吟。
同赴征车君独去，高秋寂寞楚云深（先是同召试博学宏词。）。


赠张仁公

留侯标格许谁伦，黄菊开时把臂亲。
旧拥赐书雄海岳，重看珥笔傍星辰。
家馀四世清风在，亭倚三山别墅春。
闻说传经还馆阁，漫言宾客散平津。


上郎中丞钧衡

豫州河涨久蒿莱，为宪群推吉甫才。
人喜中天登衽席，地从水底复楼台。
锦江洱海清风满，虎观龙门王气回。
吐握重邀宽礼数，梁园宾客日衔杯（未能免俗，姑记于此。）。


次汴城寄赵锦帆阳武

为寻嵩少薄游梁，学易遥闻卧草堂。
世事老知输稼圃，韦编深坐见羲皇。
繁台落日云千叠，汴水秋风雁一行。
惆怅西曹同调客，十年头白各参商。


经采石闻唐使君在姑郡有怀（寓庵。）

太白祠前白昼阴，朔云残叶满枫林。
题诗江上风流地，归客天涯岁晚心。
秋稼荐荒津路险，青山长好鬓毛侵。
使君相近不相见，梦逐寒潮几尺深。


孙唐山出绢索书再得一首（十六日晨。）

城中闻说似山村，乱后人家几户存。
剧喜清风传父老，何妨尘甑薄饔飧。
沙墟莽荡看鸿影，缟纻殷勤见泪痕。
此地尧封称旧迹，含情怀古暮云昏。


过柏乡留上魏相国

此八月十四日事。随笔诗不足存也，附记于此。

百年真是读书身，开济艰难属旧臣。
却爱烟霞归别墅，不贪宾客拟平津。
书传往哲微言在，诗采新篇雅乐陈。
良会只今虚咫尺，滹沱河畔几逡巡⑴。
⑴ 公尝刻《薛文清语要》《今诗溯洄集》。


少林逢叶登封慕庐

古洞看碑倚杖身，精庐驻马忽相亲。
只知倦客投禅老，何意名山得主人。
细雨阳城回驾远，清宵诗卷送杯频。
从来二室多遗迹，载笔烦君次第陈（时方搜集嵩志。）。


寄题王古直镜阁（阁临西湖，如在镜中，故云。）

草阁千寻对翠微，西湖万顷漾清晖。
卷帘下见浮云去，开户时来白鸟飞。
歌舞棹回杨柳岸，渔樵人试芰荷衣。
风光如许藏书在，底事频年不忆归。


奉柬龚宗伯

其一

两龚合并总前身，官领诸曹献纳频。
潘陆文辞原独步，应刘宾客拥千人。
未营别墅思归隐，尽典春衣不计贫。
侧席恩深眷耆旧，肯容江汉早垂纶。

其二

忆别同衔雪夜樽，飞书万里数相存。
论交道广心情苦，恋主忧深涕泪繁。
帷幄旧资孙武法，顾厨争说李膺门。
谁知留滞孤吟客，消渴逢秋梦故园。


朱揆叙铨司母夫人七十

官舍斑衣乐事偏，板舆鸠杖北堂前。
家声道韫诗名日，礼法班姑女诫篇。
心苦和熊勤午夜，风清却鲊重当年。
丝纶天眷方无艾，况复徽音彤管传。


蔡中丞六十诗

太傅东山别墅存，黑头归卧引芳樽。
建牙开府清江甸，转饷连樯达蓟门。
九牧衣冠多颂义，两朝节钺世承恩。
再迟廿载磻溪钓，物色还应动至尊。


饮余佺庐行人宅（君楚人，尝仕鲁。）

看君邸第有清晖，退食论文兴不违。
鲁国山川题字满，郢中词赋和人稀。
官閒暂许为星使，俸薄时闻念布衣。
向夕芳樽真惜别，含情坐待月明归。


赠张副使尔成（时督储河南。）

何意长安对举杯，尚怜东海共登台。
文章旧据龙门席，输挽今兼酂国才。
客拥梁园修竹好，官閒嵩岳白云来。
秋晴游眺能相约，并马行吟定几回。


为王封翁匡庐前辈书扇

先生逸兴爱匡庐，却恋琅琊海畔居。
万石声名簪绂外，十洲烟月醉歌馀。
心閒倘著潜夫论，发短犹耽玄晏书。
闻道高斋收墨妙，纵横锦帙定何如。


和冯明府木伯枉集草阁之作

故人良会复论文，短槛疏帘见水濆。
入座醉邀东岭月，隔溪寒共北楼云。
陶潜归卧山中隐，谢客诗成洛下闻。
岁晚知音难聚首，更看风叶暮纷纷。


奉柬王大宗伯

其一

太傅园林在帝城，杖藜池馆有馀清。
六卿半历诸曹长，两世重兼八座名。
习静琴尊甘遁迹，怀人湖海怅含情。
朱弦旧忝钟期赏，十载徒添白发生。

其二

书签诗帙未全閒，七十常留冰雪颜。
自有文章悬上国，肯将丝竹老东山。
看云白昼从舒卷，放鹤高秋信往还。
我已思归梦岩穴，清欢能得几追攀。


送程昆崙之任耀州

曾与焦山作主人，重邀华岳□比邻。
双旌去路家园近，绿鬓专城雨露新。
官舍酒樽还北海，帝京词赋本西秦。
经过莫惜登临兴，玉女峰头置此身。


孟翰林端士父母五十双寿

花洲林屋好衔杯，白纻清歌鬓未催。
洗腆养逾莱子乐，传家名擅长卿才。
鹿门旧隐双车挽，鸾诰今看五色裁。
吴市□□□□世，巴山原自峄山来。


王侍讲子言□□进士出绢索书得一律

石门书札旧相闻，远道含情独有君。
东海家声元孝友，南宫文誉复机云。
入都喜作连枝会，剖竹行看双剑分。
满眼缁尘车马地，十年回首忆论文。


宿隐龙方位三宅

雪后攀岩策短筇，青天列嶂削芙蓉。
争怜岭上偏流水，谁识人间有卧龙。
石屋图书丹嶂入，柴门鸡犬白云封。
连床信宿成清梦，知在黄山第几峰。
按：右三首，辑自嘉庆《宁国府志》卷二十五。


双剑峰下黄岩寺

黄岩林下弄晴晖，古寺寒潭石径微。
宝墨池台留佛偈，炉峰烟雾染僧衣。
峡开青玉奔雷急，崖暗苍龙带雨归。
谁倚枯松招五老，共看杖底片云飞。
按：右四首，辑自嘉庆《庐山志》艺文卷。





五言绝句


寒女怨

虚窗响悲风，抱影愁独处。
霜落单枝寒，莫敢自言苦。


美女怨

美女嫁盲夫，相近未相识。
愿妾双目盲，明镜照不得。


题邮亭

春日劳劳尽，风沙眼倦开。
东风不忍背，为自故乡来。


闻橹声

咿轧似哀鸿，听来残梦中。
空江人未语，咽断五更风。


舟泊阊门

我爱阊门好，停舟细雨时。
伯通遗宅在，为问主人谁。


见落花

花飞欲暮天，飞向阿谁边。
东邻有思妇，莫坠绮窗前。


至南旺

客倦南来路，河分向北流。
明朝望乡泪，寄不到江头。


晓行

月沉雾更昏，将曙光如夕。
暗里人独行，朝看多虎迹。


仙梅石

在岳阳楼，得之土中，其文斑驳似梅花。

玉几出莓苔，横枝隐落梅。
谁能吹铁笛，更弄数花开。


侵晓怀友

侵晓花光湿，薄寒成早秋。
惊心昨夜雨，归客在孤舟。


从制府江行

其一

鼓角动江城，军麾带雨行。
可怜芳草绿，不避马蹄生。

其二

战地春风苦，荒村破屋斜。
重来双燕子，好去宿谁家。

其三

上滩折篙橹，缘岸愁虎豹。
清浅自无鱼，何人复垂钓。

其四

棹入双江路，云迷皂口西。
昨宵愁不寐，恰有鹧鸪啼。


怀让村客虔州

闻君发归棹，还滞虔城里。
双江人不来，愁杀双江水。


田家雨夜

荒村听雨客，一夜百年心。
为问前陂水，新添几尺深。


夜凉

数点疏桐雨，不知秋气生。
殷勤语纨扇，又是一年情。


临江署中杂咏九首

其一 建兰

相习不言好，含情忆旧丛。
祗应墙外客，遥觉此香风。

其二 慈竹

同根苦相抱，日夜中庭清。
为伴孤吟客，长留风雨声。

其三 秋海棠

苔厚阶庭静，阴多雨露偏。
容颜秋自好，不拟傍人怜。

其四 拒霜

傍水遥怜汝，空庭许半遮。
霜前红覆屋，已见五开花。

其五 芭蕉

半壁绿阴里，当窗舒卷时。
罗裳贪试舞，容易得风吹。

其六 水荭花

秋光依弱草，狼籍复谁惜。
君看江渚间，惆怅送行客。

其七 蝴蝶花

栩栩偏依砌，临风欲上衣。
墙头回蛱蝶，认伴拟同飞。

其八 佛手柑

何许众香国，应来祇树园。
殷勤故垂手，此意向谁言。

其九 虎须草

灵迹传尧韭，山房重虎须。
待君成九节，能疗白头无。


万竹庵

绕屋翠琅玕，清阴当昼寒。
凭谁觅长笛，倚杖向君看。


舟中绝句

其一

船过富春渚，路近新安江。
家乡才入梦，夜雨滴蓬窗。

其二

晓色戎戎暗，孤帆漠漠开。
湿云飞不起，几片落船来。


抵浦城

江树叶将残，客游程未歇。
愁心自知老，梦里见白发。


夜坐天游峰得月（近仙掌岩。）

微雨仍留月，千峰洗更明。
仙云真可数，片片掌中生。


戏题三姑石（在武夷。）

我爱三姑石，窈窕相低昂。
南风吹过岭，好嫁三江郎。


建江滩行

其一

一滩一发白，百滩堪白头。
不应千里路，都作断肠流。

其二

下水喜滩急，上水苦滩涩。
舴艋不容身，时向滩头立。


望江郎山

白云曳峰顶，皎若罗衣裳。
缠绵且开却，留眼见江郎。


题伯玑别墅五首

其一 怀颍堂

东湖即颍上，况邻徐孺亭。
閒把钓竿坐，照见西山青。

其二 舀云梁

横桥碧水中，风动水声急。
人迹往来稀，时有鹭鸶立。

其三 染香沜

众香不可辨，积翠连芳洲。
遥闻隔浦外，歌发采莲舟。

其四 三逸舫

孤舟去安适，招招寻我友。
不知相对谁，独置一杯酒。

其五 朝气楼

夜涵月色多，朝见山光早。
清露濯芙蓉，迢迢向人好。


张逍遥石洞（旧为虎穴。）

人来夺虎穴，人去敞岩扉。
丹灶知何在，重云守翠微。


茅山元符宫书壁

春寒山客少，石径迥百折。
恰对大茅峰，晴馀半峰雪。


寄高峰寺僧

不辨孤峰处，遥知云雾生。
采茶防著雨，春暮几朝晴。


晚泊旴江

孤塔青山迥，长桥落照微。
江城近炎塞，二月早萤飞。


麻姑山夜坐

五老下斜曛，万山人独宿。
仙歌何处闻，石梁响寒瀑。


客夜

独夜月明多，天际闻孤鹤。
梧桐尚未秋，片叶空阶落。


云山洞

洞门云不息，万岭白须臾。
试向洞中觅，孤云定有无。


瓶中牡丹

花开游子发，短鬓已斑白。
含情凭一枝，留伴孤舟客。


漫河沙

南风沙作烟，北风沙作霰。
不知肠断续，行人各掩面。


题吴渔山画

远岫千层绿，轻帆一叶飞。
桥边过钓叟，双鲤自携归。


过北邙山

黄河渡口人，北邙山下路。
但见冢累累，无地栽松树。


嵩顶书壁

二室千峰秀，秋登第一峰。
中原归杖底，长啸倚孤松。


山行

野寺分晴树，山亭过晚霞。
春深无客到，一路落松花。


桃叶渡

万事东流去，争传桃叶名。
殷勤留片月，犹是六朝明。


邀笛步

长笛数声毕，登车无一言。
江潮定何意，故傍客亭喧。


双溪晚步

少小凭阑处，夜深今独过。
溪流不愁思，依旧月明多。


中秋对月（时东南大用兵。）

好酌清尊满，休教恨白头。
不知今夜月，几处战场秋。


得双鹤

知有云霄翮，犹栖官树阴。
中宵发清唳，相对话归心。


采莲曲

其一

不惜罗裙湿，花沾竟体香。
好留荷叶在，为覆两鸳鸯。

其二

结子怜花少，回船出叶迟。
水清时见影，偷眼照蛾眉。


见粤客马鞭是人面竹

方物怜摧折，携将作杖难。
忍留人面在，日逐马蹄看。


许雪怀还龙溪

家傍钓鱼矶，潮来浸板扉。
半江红叶里，独送一帆归。


高汇旃学使锡山书至贻邵二泉先生墨迹

其一

春风著意吹，花落自成子。
殷勤感故人，托赠心如此。

其二

别君九峰下，岁月忽如此。
书来静夜看，山堂落松子。


早春入山

其一

路入疏林外，山青残雪中。
吹衣不道冷，唤汝作春风。

其二

拗竹为马鞭，春泥马蹄没。
半生行路人，此中生白发。


为武苏州题画

谢公爱丘壑，林下多幽踪。
白云时一扫，历历数青峰。


即目

蓟北思归日，春风欲暮时。
庭花知客意，故放向南枝。


次罗堠岭回眺

石子鸣马蹄，夕岚出衣带。
遥觅雀儿庵，数点归鸦外。


书大方僧壁

山月相澄鲜，延目一秋水。
宵分眠复醒，残梦松风里。


题画石

一拳多节目，浑如枯树根。
山堂读书处，许汝对柴门。


寄和徐姬珠渊

莫怨经年别，天寒耐独眠。
老夫魂欲断，梦不到君边。


南归将至浦口

叠岭伤疲策，寒云绾客愁。
前山中断处，白影见江流。




七言绝句


野望即事

荒村一带句溪边，远渚群鸥白昼眠。
日落风多人影乱，柳根争系钓鱼船。


题花下问渔舟图

小桥东畔野云生，春浪桃花濯锦明。
听得渔矶相答问，舟人笑语杂溪声。


伏羲生身处（有《洗儿石记》，在新乐县。）

岁月茫茫记得无，荒烟古道独踟蹰。
洗儿石畔苔为篆，应是龙文八卦图。


道中折桃花

河朔风沙白日黄，桃花独笑短篱旁。
一年春色惟看汝，驻马谁能不断肠。


客至自云中

大同城外是边庭，几岁哀笳客里听。
为问王嫱坟上草，到今何似汉时青。


西曹署壁见画竹

何处萧萧竹数竿，空堂清夜向人寒。
醉来疑是山窗坐，剪烛支颐子细看。


阳信题主人壁

千里星轺冒雨来，幽斋霜后菊花开。
故园南望沧江外，花发东篱又一回。


经李太白墓

共说骑鲸捉月游，孤坟细草野风秋。
夜郎幽愤无多泪，万古长江楚水流。


书寒溪寺

溪边古寺昼泠泠，一树梅花开满庭。
我到恰逢晴日好，西山相对眼俱青。


鄂城

岸上何人尚楚歌，千家颓瓦乱山阿。
褰裳欲问南楼月，鹦鹉洲边夜雨多。


见斑竹

碧玉森森绿水湾，风鸣环佩满湘山。
游人自洒离愁泪，不是当年旧泪斑。


三十六湾（湘阴。）

湘水行来转楫频，回波荡漾送残春。
低头错认乡园水，欲唤青莎渡口人。


道乡台

宋邹浩，号道乡。谪衡州经此，守臣温益下逐客令，风雨夜渡湘江，山僧列炬迎之。张栻为筑台，朱熹刻石。

冯轩岳麓洞庭开，明月湘江夜月来。
逐客莫忘贤太守，孤峰留得道乡台。


衡山道中寒食

路多虎迹少人踪，杨柳催残剩几松。
家在江南今北望，可宜独上祝融峰。


端江到佛山途中口号

崧台沙路树相参，急水轻舟带夕岚。
无数烟村山色里，不禁飞梦到江南。


宿法华寺

夜凉深寺白云封，卧对星崖石上松。
梦里庄周元是蝶，浮生消得几声钟。


再游桃园花尽落矣

渡口渔人路未迷，重来绿树一莺啼。
风光好处伤心甚，目送斜阳下水西。


休宁道中寒食

寒食东风减客衣，山堂茅屋燕初飞。
桃花欲落不忍落，游子曰归犹未归。


怀匡庐源上人

静里真僧冰雪容，一帘瀑布万株松。
为冯今夜清溪月，挂到匡庐五老峰。


苧萝山

扁舟载去是邪非，消息人间恨不归。
留得舞衣魂未散，苧萝山下白云飞。


重过阪蒲寺

时久旱，居民鸟散，主僧旧识余者俱化矣。

系马精庐忆昔年，一朝沧海变桑田。
老僧去后绳床在，剩有残灯照客眠。


寄陶赤若

出门雨雪又中秋，寒露催人自白头。
月照青溪横匹练，知君独立水西楼。


梦张旭之

归魂夜夜傍家乡，忽共张颠话草堂。
不记分明作何语，争题粉壁两三行。


程箕山员外半野园

松阴竹户昼长关，野鹤沙鸥乍往还。
无数芙蓉天际出，凭阑人已在西山。


题金岭驿壁

驿亭树老腹皆空，墙外青山面面同。
驻马残春花落后，含情独夜月明中。


灰埠驿

閒庭细草客重过，古木娟娟带女萝。
满地落花人不见，向来春色为谁多。


初尝蘋果因怀家叔父嗜此

蘋果青州五月鲜，摘来差胜小儿拳。
凭谁倩得南飞鸟，衔到高堂白发边。


济南官舍漫兴

其一

好护窗前竹数根，莫贪新笋斸龙孙。
阴森五月如秋水，不厌当门覆绿樽。

其二

种瓜种豆试新春，露叶风花冉冉新。
醉倚银床閒汲水，笑余元是灌园人。

其三

玉露微酸紫露浑（并青州酒名。），青州从事竟谁论。
愁心忽作江南梦，沽酒梅花溪上村。


广陵汎舟两绝句

其一

绿浦红蕖间白蘋，采莲艇子棹歌新。
惯闻箫鼓朝朝过，睡稳鸳鸳不避人。

其二

摘星楼畔水迢迢，古碣荒台字半销。
疏柳隋堤明月夜，宫娃魂断尚吹箫。


灯夕口号

其一

节到传柑夜夜晴，东风送暖月逾明。
火催花树尊前乱，人拥蛟龙地上行。

其二

千钱挈伴赁春衣，珠翠妆成醉不归。
才过南邻又北郭，行歌一道彩云飞。

其三

谢朓楼前月似霜，双桥鼓吹簇成行。
耐可银筝弹北曲，城南思妇忆渔阳。

其四

截木为橇高似屋，山城石路滑如油。
谁家年少浑无赖，百遍翻身不肯休⑴。
⑴ 橇音敲，长五六尺，以杉为之，上施横木，缚足而行，驰骤如平地。


斋中白梅花

多谢春风缓缓催，溪园开尽草堂开。
白花素壁浑如水，只道香从别浦来。


苕溪曲

水竹疏篱护女桑，提筐采叶逐溪长。
渡头风起回船急，夹岸花飞断妾肠。


西湖漫成

其一

春水盈盈浸碧沙，行人折尽半开花。
六桥一色连芳草，何处钱塘苏小家。

其二

吹角孤山鸟尽飞，湖中日暮荡舟稀。
长年爱说繁华事，不管风光今是非。


西湖竹枝词

其一

外湖游遍里湖游，南北峰高水面浮。
弱柳新栽成絮少，不教飞去惹人愁。

其二

侬作葛洪井中水，郎似飞来峰上云。
怪他昨日成轻薄，载酒偏浇苏小坟。


西湖竹枝词 其三

荷叶横塘官路斜，吴姬日出浣春纱。
儿家种莲取莲子，嘱付游人莫采花。

其四

西陵松柏已无林，天竺山头日欲阴。
同向三生石畔拜，与郎世世结同心。

其五

郎渡钱塘妾段桥，春花秋月可怜宵。
妾心似海愁无岸，不向江头去看潮。

其六

白玉搔头紫玉箫，香车细马木兰桡。
但留歌舞长如旧，拚取黄金作（去声。）六桥。


过新廊感怀方顾二宅（方谪辽阳，顾已殁二年。）

不改秦淮旧草堂，含情驻马泪沾裳。
故人生死皆离别，惟有乌啼送夕阳。


湖口舟次怀阮亭扬州

其一

丹枫木落客心悲，芦荻风多雁叫时。
忽忆去年秋雨夜，灯前把盏读君诗。

其二

官舍题诗有竹亭，愁中坐对眼俱青。
月明今夜遥相望，湓浦邗江两客星。


九日抵鹿江（俗名樟树镇。）

细雨舟中对浊醪，自携诗卷当登高。
如何橘绿橙黄地，不及江南足紫螯。


走笔柬萧孟昉

闻说萧生十载馀，无因相见独愁余。
同乡有客思公子，凭寄江南数纸书（谓钱牧斋宗伯及叶言如诸子。）。


偶兴

西江正月早芳菲，开尽桃花满地飞。
可怪春花似孤客，一心日夜只思归。


春感

十年官舍送春华，官舍逢春又别家。
寄语窗前旧桃树，主人未到莫开花。


见梅花追悼大美

芹溪书屋一株梅，岁岁花前笑举杯。
今日花开人不见，凭谁移向墓门栽。


春日怀幼龙

两家相望是比邻，把酒看花来往频。
老友凋残好友别，春风消遣属何人（老友谓大美。）。


滕王阁

春水茫茫杜若洲，千秋陈迹客初游。
西山黛色还依旧，不管长江日夜流。


重过李宗伯（时新遣家妓。）

残秋别后此经过，又见东湖春水波。
舞蝶啼莺今散尽，石榴花畔断肠多。


茉莉词戏和阮怀耦长

其一

海峤佳人冰雪姿，缟衣绿鬓影参差。
不贪结子花长久，摘罢明珠又满枝。

其二

爱花全不为花愁，穿取团团似雪毬。
欲作新妆相趁好，吴姬临晚更梳头。

其三

日汲寒泉灌几回，下阶频为摘花来。
拚教玉蕊穿云鬓，才傍侬身花自开。


南州答怕衡

风流谁复谢宣城，剩有柴桑饮酒情。
薄宦共怜诗不减，寒江如练月长明。


贻林茂之纻帐

茂之穷老金陵，《冬夜》诗云：「老来贫困实堪嗟，寒气偏归我一家。无被夜眠牵破絮，浑如孤鹤入芦花。」夏又无帷帐，或遗之，则举以易米。予谓：「暑无幮，病于寒无毡，君能守之，当为作计。」处士笑曰：「愿守之以虎。」客皆绝倒。予在豫章，为寄纻帐，书绝句其上，属同志者各题一幅，不问知为林先生物，即谓之「墨守」可也。
北窗高卧岂知贫，料理偏愁白发人。
纻帐亲题林处士，草堂长伴百年身。


晚过赤方寺寓

赤壁矶头人未归，长篇短句兴遄飞。
灯前促膝言难尽，水寺凉风吹客衣。


柑林和石庄

重阳辜负菊花筵，此日流觞碧玉川。
山磬忽飞深树里，沙鸥还卧夕阳前。


马云人频寄诗得绝句报之

谢朓惊人未敢当，虞翻知己恨何长。
不堪尺素殷勤甚，独上江楼望故乡。


次答士业雪中二绝（时陈寓铁佛寺。）

其一

岁暮荒城作客难，萧萧雁影下寒滩。
竹楼正对千峰雪，倚杖同来天际看。

其二

高歌绝调太伤神，痛饮还逾少壮人。
皂岭洪崖全接壤，不妨相傍作比邻（閤皂山在临江，洪崖山在南昌。）。


与龚天阶饮愚楼

其一

初在翰林，饯予出都。寻左迁南昌司理，复解官。

解裘沽酒忆金门，木末登楼复此樽。
月落吴歌声未断，美人江畔总销魂。

其二

插天碧嶂绕孤城，雾里看山恨未明。
闻说武夷奇绝处，登峰只作棹舟行（君闽人，言武夷山水。）。


寄刘觉岸同年

其一

觉岸官比部郎，孤居不肉食，京师谓之「刘佛头」。以母老引疾终养，来临江铁佛寺，手翻藏经。予日厌苦吏事，刘曰：「子曾见青莲花有离污泥生石上者乎？」闻之辴然。别后寄二绝句。
久辞簪笏爱江亭，冻手时翻贝叶经。
莫是三生石畔客，欲回烟棹太丁宁。

其二

槛猿笼鹤枉咨嗟，羡尔閒餐五岳霞。
领取江楼深夜语，不闻石上种莲花。


赣江寒食

雨涨江平杨柳垂，江船争系向江枝。
春风寒食关情甚，折尽新条却怨谁。


龙窝（地名，在临江。）

草青沙白水如蓝，今日龙窝三月三。
一样春光烟雨内，归心何事忆江南。


同太虚牡丹花下

为看青莲学士来，相逢一笑说花开。
主人有酒难辞醉，消得春风是此回。


西昌舟次值赵韫退大参粤还

疏星片月照城隈，久客孤帆瘴海来。
旧日题诗高阁在，系舟那惜一衔杯。


十月十六日怀柑林旧游

壬寅。是日同士业、天若、伯调、赤方、在璞、文在醉于临江之柑林。

螺江江畔鹭洲头，久住还思金凤洲。
十里丹黄垂橘柚，去年今日醉同游。


送李万安罢官归里

岁暮归舟一叶轻，歌残酒罢泪双倾。
滩声不是无情思，呜咽随君为送行。


腊月八日同诸君青原即事

其一

初来春雨继晴秋，今日残冬又续游。
却忆雨中奇绝处，一天飞瀑碧峰头。

其二

松下亲烹卓锡泉，胜游三卧白云边。
苍颜五老曾相约，不到庐峰十二年。

其三

涧转晴云拂袖低，一时支许共招携。
若留慧远相看笑，赢得风流胜虎溪（先是药地禅师驻过。）。

其四

胜事相传倒插荆，菁葱一树又旁生。
啸公飞锡凌空去，塔院松风是啸声（天界啸峰和尚示寂寺中。）。

其五

怪石孤亭曲水滨，香城腊日总如春。
当杯不饮君休笑，清绝梅花解醒人⑴。
⑴ 予以疾戒酒，是日得汗，体为之轻。


腊月八日同诸君青原即事 其六

谷口祠堂尚可寻，弦歌泉壑有遗音。
明年重践春风约，云满空山花满林（吉州诸公有仲春讲学青原之约。）。


答李宗伯书漫题纸尾

鹭渚舟边踏月行，萧滩亭上望君情。
梅花欲落美人去，一夜离愁春水生。


梦亡友蔡大美论诗临别索酒（甲辰三月十一日。）

其一

幽魂执手太情亲，半笑嗔无酒入唇。
款款诗篇论未了，相看不信冢中人。

其二

肠断临溪旧酒垆，花开时节夜台孤。
凭将五斗浇坟上，得似君家竹叶无⑴。
⑴ 予感梦，遂命酒浇其墓上。先是蔡酿甚佳，名兼清。


临江官舍咏桃树

短墙茅屋似山家，小树窗前带雨斜。
记是老夫经手种，春风满眼见开花。


章山（临江城中，相传仙人章昉隐此。）

笙鹤谁能见往还，千秋荒阜白云间。
仙家秪在江城里，尚有高人说买山。


青莲洞（袁州）

石作莲花半未开，玲珑几曲尽莓苔。
春深坐觉衣裳冷，不道云从袖底来。


袁州读郑谷诗

都官当日真名士，笑杀人呼郑鹧鸪。
秀浦城南君故里，江山何事一诗无。


安成至庐陵道中作

山田斜趁岭云低，引得清泉灌绿畦。
春暖插秧乘谷雨，不劳布谷一声啼。


出郭偶题寺壁

道傍深树隐招提，满院蔷薇照眼迷。
燕子似嫌人吏俗，飞来还去竹篱西。


荷湖馆（临江。）

隔林烟火几人家，古庙江头噪晚鸦。
欲问芰荷香寂寂，一川新涨白蘋花。


施三十郎墓

志称让宅为清江县治，今墓在郡谯楼下。

江县人传让宅名，至今留冢在孤城。
君看无数王侯墓，蔓草荒凉野老耕。


庐陵得余季芦先生书

螺子山前春草生，莆阳书到泪双倾。
愁心历乱君知否，听彻江声到五更。


青原讲会示诸同志

远别还偷三日閒，弦歌同见古人颜。
木犀早已传消息，一树花开香满山。


守风左蠡

谚云：「南康左蠡，无风浪起。」又汛兵寥寥，不足备他盗，舟人皆坐守不寐。

地险无风人自愁，石尤作意故相留。
扁舟夜傍鼋鼍宿，一点残灯是戍楼。


逢南浦客寄周伯衡宋其武

寒江独夜强衔杯，念旧悲秋日几回。
南浦朝朝多驿使，相思不寄一诗来。


过白门追悼顾与治

其一

旧宅经过哭几回，五年宿草尚馀哀。
秦淮明月长如此，更觅何人共举杯。

其二

卖字全忘病里身，开樽留客岂愁贫。
百篇诗句浑如雪，半亩园林尽属人。

其三

许我亲书归去辞，澄心纸在泪空垂。
夜台笔墨今何处，莫被招魂更写碑。

其四

酒隐高风世所闻，眼前身后一浮云。
莫愁蘋藻无人荐，共识千秋处士坟（君大父英玉先生有酒隐堂。）。



坐官阁梅花下

高斋吏散即花前，坐久还移竹榻眠。
珍重残枝休笑我，重看烂熳是明年。


绿雪（自制敬亭茶名。）

其一

敬亭雀舌枉争传，手制从过谷雨天。
酌向素瓷浑不辨，乍疑花气扑山泉（过谷雨数日，香味乃全。）。

其二

最难消息趁春晴，摘叶看僧顷刻成。
眼底何人玉川子，可容庙岕独佳名。


磨盘山忆儿淳在宛陵家累在洪川

客程乡思苦漫漫，积雨千山行路难。
知尔楼头高处立，几回北望又南看。


值青州人便走笔寄刘止一

其一

予归自济，刘置祖帐十里外，携善歌者，曼声苦调，曲未及终而别。又同游龙洞，有诗，刘拔佩刀为予镌壁。

几年高枕卧烟萝，爱客论诗兴若何。
旧日何戡无恙否，离亭半曲泪痕多。

其二

北海邮书久寂然，西湖新句独翩翩。
最怜龙洞同游处，凿石分题又五年。


宿青驼寺

乱峰踯躅暮云平，小市人传古寺名。
月白马寒嘶夜半，不知何处有钟声。


宿郯城闻仆夫言次日四十里外即江南界

千峰万壑倦征骏，客路归心两不堪。
忽讶灯花成一笑，邮亭明日是江南。


淮上别张菊存（张有曲江园。）

缠绵无尽曲江游，送我重登出浦舟。
淮水亦知离别意，相随日夜向南流。


读渔洋山人集漫题（王阮亭集名。）

莱阳大雅益都清，各自论诗擅一城。
玉树临风今独秀，新城不说济南生⑴。
⑴ 莱阳谓宋荔裳，益都谓赵韫退。济南，李于鳞也。


六益过署斋得雨止宿

其一

孤城日暮罢登台，江阁炎蒸向水开。
正共故人杯在手，南山夜雨过江来。

其二

天涯将老未归身，同是江湖澹荡人。
今夜对眠深剪烛，何年散发共垂纶。


官庭草

江声到枕客心违，多病如何未拂衣。
庭草不妨秋色满，好留蝴蝶上阶飞。


陆舟别后值雨重寄

萧萧木叶逐江流，不是离人已白头。
分手更堪垂老日，乱山寒雨送孤舟。


伟长索醉蟹自云老饕发书一笑

小饮终惭客兴豪，故乡昨日寄霜螯。
知君旧是江南客，不厌相呼作老饕。


寄高柱河夫子（公以侍御视学江南，目闰章国士。）

敢言薄宦釜生鱼，官舍萧条似客居。
愧比侯芭称弟子，泪痕空落数行书。


晚泊石亭寺

十度扁舟系石亭，龙沙风起客眠醒。
江洲芳草无情甚，一夜茫茫带雨青。


正月晦日太虚宗伯作诗见忆予适到门遂同伯玑饮花下

其一

春风骑马到江城，正值繁花照眼明。
头白尚书吟正苦，开扉一笑说离情。

其二

主人爱客草堂清，高士为邻诗兴生。
每到必倾李白酒，何妨长卧灌婴城。


临江杂诗

其一

閤山烟雨接虚无，碧嶂清江翡翠铺。
好置亭台添画舫，为君唤取作西湖。


临江杂诗 其二

更无罗绮艳江边，高种茶园低种田。
一岁繁华灯下尽，满城歌管送神船。

其三

万松郭外一时空，新种桃花几树红。
最是春来暗双眼，江城日夜雨声中⑴。
⑴ 城南旧有松林，直接瑞筠山，谓之万松关，今荡然矣。

其四

青青橘柚压江滨，暖日晴烟照眼新。
三月花开横十里，香风吹杀荡舟人。

其五

红柑白笋不论钱，淳朴山川剧可怜。
一亩官租三亩谷，农家翻厌说丰年。

其六

夜夜江头月一湾，疏钟声里白云閒。
诗僧雪印残篇尽，只字从何觅半间⑴。
⑴ 雪印，天宁寺僧，洪武初，召赋《金陵春晓》诗，称旨，赐衣。诗见郡志。慧力寺僧半间，有诗名，今尽逸。

其七

渚鸥沙鹭自双双，耆旧风流说此邦。
刘孔诸贤俱逝水，至今芳杜绕清江。

其八

欸乃歌声日几回，野航无数趁风开。
大洋洲上迎神去，玉笥山中乞梦来⑴。
⑴ 临俗，吏民远出，必先祷大洋洲萧公庙。又传玉笥山祈梦灵异。

其九

回龙寺前野艇横，伏马桥头江水清。
闻说百花春正好，秪馀芳草向春生（郡旧有百花洲，今废。）。


冯木伯罢官永丰别后以官累再至

离筵杨柳春含雨，回棹芙蓉花满溪。
明日且随鸥鹭去，沧江莫听鹧鸪啼。


即事

山阁看云自举杯，轻风菡萏槛边开。
今年胜事清江少，六月鲥鱼出网来。


有怀杜蕃舒梅幼与

槛外风帆日日开，江乡不见故人来。
黄柑两岸看如此，一笑何时共举杯。


为杨中玄前辈题像

力尽谋生家自贫，数间茅屋隐松筠。
年过八十惟高枕，笑对青山不媚人。


雪中阁望

江城草阁俯渔矶，雪满千山失翠微。
笑指白云来树杪，不知却是片帆飞。


闻刘孔植推官讣

釜甑生尘苦未休，独留病骨卧南州。
如今客死何人哭，扶榇萧萧是白头。


牡丹初放同诸子雨坐

陈元水、毛大可、田未若、沈治先、徐若彝。

官亭春尽对花歌，几岁花时客里过。
头白樽前人欲散，一江风雨为谁多。


见阮怀题壁率尔次韵

山城官阁傍松筠，槛外花飞觉莫春。
雨后忽看江水涨，樽前身是五湖人。


即席送大可还萧山

论诗风雨过三春，江畔榴花照眼新。
明日湘湖归棹远，相思各是独吟人。


夏夜

前山雨过月当楼，竹影空庭暑乍收。
湘簟石床人独夜，不禁蟋蟀一声秋。


别湖西父老

其一

顷年在官，引疾不许。及奉裁东去，父老夹道焚香泣送数十里。予始泫然不能禁，故留诗为别。

官拙长怀赋遂初，敬亭山下梦吾庐。
轻舟归去君恩重，赢得閒身读旧书。

其二

多惭祖帐遍江洲，晓发归心逐水流。
怪底万人纷涕泪，难禁立马一回头。


别湖西父老其三


顷年在官，引疾不许。及奉裁东去，父老夹道焚香泣送数十里。予始泫然不能禁，故留诗为别。

泪尽忧时白发侵，何劳畏垒卜云岑。
它年冯仗清江水，长照平生一片心⑴。
⑴ 予将去时，士大夫复构龙冈书院为俎豆地。


书西山丁道人壁

山豆花开野菊秋，隔林茅屋是丹丘。
客来问道惟摇手，随意清泉绕屋流。


登吴城僧阁（阁正对五老峰。）

江畔停舟坐不回，精庐小阁向湖开。
匡山五老曾相识，为送閒云一片来。


草阁即事

草阁时时敞竹扉，石栏平俯钓鱼矶。
可怜一树堤边柳，能遣飞花满客衣。


题画册寄于庐陵慧男

为政风流孰似君，相思遥寄敬亭云。
螺山南畔荒祠在，弦诵年来几度闻。


高峰僧饷茶

云外山寒吐叶迟，真僧入夏远相贻。
凌风若问峰头坐，还似人间积雪时。


四安旅舍

隔岸青山半夕阳，马蹄歇处是它乡。
主人十载重相见，依旧扁舟系绿杨。


晚至碧岩

崩云乱石相侵临，百丈层崖见竹林。
古寺峰头歇清磬，蝉鸣老树如龙吟。


管夫人墨竹

在吴兴天圣寺东壁，其西为松雪画，今剥尽。

翠筱疏枝带雨新，墨痕传自管夫人。
江山南渡留残壁，此物风流五百春。


吴兴天宁寺

作客年来万事慵，朝朝湖上踏青峰。
翻嫌诗思如秋水，不寐长听午夜钟。


重题昭庆寺楼

芳草春风烂熳游，八年前卧此高楼。
如今官拙成衰鬓，何事僧閒亦白头。


忆故园桂

十载离家老桂存，今年有约共芳樽。
秋来又作桐江客，细雨繁花空闭门。


江山县吊方虎邻（方殉难死井中，今井上有寒香亭。）

濯骨寒泉迥绝尘，为全黎庶不全身。
谁知一月江山令，竟作千秋俎豆人。


宿晨前（地名，在建阳县武夷道中。）

野店荆扉旋织成，暮烟寒杵若为情。
客窗更压山泉急，一夜床头风雨声。


武夷山紫阳书院

万岫深围旧草堂，钓台茶灶就沧浪。
空山不断棹歌曲，鹤唳一声溪水长（朱子有《棹歌曲》。）。


玉女峰

太华飞来立水滨，崖花开落自为春。
若逢毛女还相识，应化山中采药人。


仙钓崖

岩上仙翁白羽衣，渚鸥沙鹭往来飞。
钓矶苔满无人到，岁岁持竿独不归。


上接笋峰至隐屏绝顶

蹑尽危梯俯翠微，松门岩屋坐忘归。
雨从天柱峰头过，云向卧龙潭上飞。


白云峰（是武夷九曲尽处。）

曲尽难穷溪水源，灵峰一折抱云根。
莫言山外即人境，鸡犬桃花别一村。


铁笛亭

溪光漠漠树冥冥，胜事犹传石上亭。
樵唱数声人静后，松风吹出片云青。


大王峰顶值钟道人

虹桥绝处斗坛边，一线丹梯万丈悬。
独住峰头更何事，白云长护石床眠。


闽酒口号

其一

客病三山问酒家，持杯閒绕刺桐花。
苦心物色莲须白，只说官蓝与碧霞⑴。
⑴ 周侍郎《闽小纪》称「曾家莲须白第一」。官蓝、碧霞，并酒名。

其二

双投真益（二酒名。）不宜人，隔岁陈醪暂入唇。
香冽谁能更柔旨，风流闻有洞庭春⑴。
⑴ 宋安定郡王以黄柑酿酒，曰「洞庭春色」。闻漳南尚传此法。


再过枫岭

枫色争传枫岭头，丹霞烂熳破人愁。
烟霜此日催寒急，叶响泉声共一秋。


还至清湖即目

江郎山下野人家，漠漠朝烟出树斜。
乌桕叶残垂白子，参差早拟是梅花。


重题钓台

其一

天削双峰作钓台，山盘绣岭白云开。
鸱夷千古馀惭恨，日送江潮到此回（钱塘江潮至此即止。）。

其二

翠壁丹亭夕照前，晴江落木带寒烟。
扁舟定向矶头泊，七里滩声十九泉（陆羽品泉，以钓台下为十九。）。


豫章和李太虚宗伯

其一

满眼山青如翠黛，中庭梅落似花钿。
诗人共爱东湖好，凭语春风恕酒颠。

其二

积寒何处寻莺语，独客行须傍药栏。
主人美酒饮不尽，湖上青春残未残。


为伯玑悼姬人浣花

秦淮玉树不胜春，窈窕谁当赋洛神。
已嫁黔娄还早殁，一生荆布送佳人。


泊舟得桃花

沙村野店笛声残，小泊三江渡口寒。
风雨连朝春暗减，好花留折一枝看。


过昭武赠丁景吕广文（南宫牍已得隽，以两字被乙。）

深怜对策江都好，谁识谈经贾傅尊。
夜半把君诗卷读，满船风雨一灯昏。


送丘慎清赴官镇远

重来即别太伤神，路过牂牁更问津。
正是三春花欲暮，可堪万里独行人。


以麻姑酒遗伯衡

水涨桃花江路纡，游山虽好兴愁孤。
人间何处寻仙洞，分取麻姑酒一壶。


哭方尔止

其一

蹉跎万事总长贫，独为无儿太损神。
地下莫应逢顾蔡，吞声同恨有三人⑴。
⑴ 顾与治、蔡大美先亡，无子，尔止各哭以诗。

其二

老健诗书意独勤，难将万卷殉孤坟。
平生哭友惟君痛，谁把新诗更哭君。


宿松隐庵

寒山曲径石嶙峋，落尽桐花暮雨频。
惜别重来三十载，松云匝地苦留人。


江干僧舍见周侍郎题有深竹留人细雨中之句率尔有怀

深篁细雨客重过，好句留题奈若何。
欲寄数行相问讯，白蘋风起乱愁多。


孙豹人醉吟图

其一

杜老花溪卜筑幽，溉堂留滞复邗沟。
不嫌痛饮疏豪态，眼底吾曹半白头。

其二

寻常不醉市儿酒，醉后高歌觉有神。
雷李凋残耆旧少，西秦独霸一诗人（谓雷伯吁、李叔则。）。


纱帽洲

千帆争泊带归鸦，野店芦扉尽酒家。
汀草江云应解笑，漫劳相唤作乌纱。


豹儿岭僧舍

回冈合沓画才分，半岭茅庵住白云。
叶落满林人迹少，一声清磬万山闻。


寄孤山上人

三年不到双羊路，夜半钟闻城外山。
时忆休公相对处，乱松深竹片云间。


送人归西湖

风急空阶红叶飞，西湖游子正思归。
湖边十里荷花满，何处宜君着钓矶。


李阳驿

廿年重上驿边楼，两度停舟遇石尤。
野店春残花片尽，白头浪起白蘋秋。


过江浦寻旧迹或以庄定山先生对

孤城烟火接江关，故里争传庄定山。
一疏廷争成野老，几篇诗在满人间。


千佛山（在历城。）

梦吸南山石窟泉，重来亭馆拂青天。
不须更向峰头望，目尽齐州几点烟。


重题西樵桐阴读书图

曾寄三桐书屋歌，重看深翠似岩阿。
山公启事称清要，怪底茅斋归梦多。


题沈绎堂抚松图

层岩树老卧苍龙，知在云间第几峰。
闻道九重新宠顾，只应长对掖门松。


谢吴渔山作画

其一

茅屋溪山古木疏，看来真是老夫居。
延陵高士如相访，绿竹潭边钓白鱼。

其二

看山岸帻自高歌，苦被丹青笔墨多。
归去醉吟秋欲尽，吴江枫叶下沧波。


题阮亭秋林读书图

独吟怀抱向人疏，秋色千山一草庐。
好记白云红树里，双留老眼读残书。


过邺城

按《图记》，安阳县有西河，是子夏故居。

秋清山色太行来，昼锦堂前酒一杯。
借问西河人不识，至今漳水说铜台。


夕次苏门有怀孙徵君

策杖荒台云气重，独听泉响倚孤松。
夏峰见说高人在，知隔东山第几峰。


嵩山高登崖石室

斧劈青天半壁悬，丹梯老屋旧无椽。
山灵怜取孤僧渴，万石崖中一点泉。


许昌孙秀才园乞牡丹（孙松友。）

其一

洛中花事近全荒，留与鄢陵及许昌。
尤物肯分江左去，为君作谱续欧阳。

其二

百种名花百尺台，主人喜客客频来。
篮舆好约花时到，一种花前举一杯。


绳武出佳纸偶书绝句

心清略似庞居士，斋禁还迂周太常。
捲幔北园春树外，数峰青满读书堂。


题许子柔归黄岳图

归帆一片入秋烟，三百滩声到耳边。
雨后莲花天半出，不知谁坐碧峰巅。


寄姑熟陈蔚宗

江城高馆似山村，爱客论诗酒一樽。
好蹋峨嵋亭畔月，与君长啸倚天门。


歙城客寓有古松名曰松屋

其一

乌聊山下好幽居，百尺寒松覆草庐。
秋雨松涛声不绝，虞卿閒著几篇书。

其二

丛菊禁霜解作花，紫阳山畔晚蒸霞。
谁将雪窦泉来试，有客新贻茅舍茶（河西有雪宝泉。茅舍产茶最佳。）。


对酒答友人

莲峰顶上客初回，岸帻华屏酒一杯。
懒向尘中问閒事，道人元为看山来。


独吟

自分渔樵付此身，苦吟独笑转伤神。
尘埃莫道知音绝，倘有旗亭度曲人。


野兴和徐田东金陵见寄

其一

晴江竹树春可怜，无数繁花开绿烟。
野鸟提壶相劝得，阿谁来送酒家钱。

其二

年来野兴薄三公，散发长吟松下风。
多愧诗朋勤问讯，青溪好共隐墙东。


又叠前韵

其一

黄鸟白鸟声相怜，高枝低枝丛野烟。
樵子折来浑不惜，城中费尽买花钱。

其二

苍鬓长怀白兔公，开襟拚对落花风。
故人相忆不相见，半醉含愁西复东。


示彦恪

莫为吟诗漫损神，苦吟多费百年身。
藏书万卷应难破，肯许空留与后人。


寄哭伟长

吾宗耆旧数髯翁，倚剑长歌痛饮中。
草绿孤坟谁酹酒，哀猿落日哭春风。


过标纸庙吊张公果

公尝梦神语以宁郡将漂没，即抱民籍入水死，城得不陷。民哀之，作标纸庙。事见郡志。

肠断东流去不回，独徇河伯万人哀。
江城无恙祠碑没，谁荐荒坟酒一杯。


敬亭閒云庵侧寻虎窥泉

一泓雪乳涌何年，虎窟看碑事始传。
箬帽山前开白社，玉兰花下濯清泉。


中秋夜深得好月

酒罢云开夜未残，澄江高阁一凭栏。
去年此夕莲峰坐，三十六峰清影寒。


金陵寄酬沈康臣舍人

其一

雨花台畔日衔杯，朔雪南云首重回。
谁料凤皇池上客，双鱼珍重蓟门来。

其二

长安折柳鬓将丝，脱帽高歌又几时。
谢朓敬亭成寂寞，休文那得一留诗（来诗以未登敬亭为憾。）。

其三

病懒追欢阻白门，青溪时有旧题存。
当年扬马风流散，肠断金台月夜樽（沈先是久客白门。）。

其四

岩松径竹好禁秋，人事年华逐水流。
老矣长镵真采药，青山容我白头游。


归舟

叶落风高水树疏，扁舟雪里馔江鱼。
家人问我归何得，一帙新诗数卷书。


唐子庵和壁间绝句

回冈径滑青藤雨，古寺山寒白昼灯。
夜静好谁池上坐，月明长照定中僧。


郝元公自锡山至戏乞惠泉

其一

久负梁溪季子招（谓吴伯成明府。），灵泉入梦九峰遥。
载来肯疗文园渴，差抵龙山饮一瓢。


郝元公自锡山至戏乞惠泉 其二

不用梅花泻玉壶，清泉一勺胜醍醐。
凭将绿雪分明试，果压东溪句水无。


闻新安被兵寄吴惊远

重岭差同蜀道难，山城多垒太无端。
练江亲友烽烟里，那得平安一字看。


刘仲复故居

醉吟泉路兴何如，积雨寒山万木疏。
草阁片云终不散，南阳高士旧藏书。


贻上济南书至得盐亭见怀及使蜀诸诗

其一

剑阁仙云接使星，云溪怀旧泪先零。
残灯雨夜千回读，蜀客书来历下亭。

其二

往日篇章清似水，年来才力重如山。
浣花溪畔诗魂在，应为新题一破颜。

其三

飞栈重关百战场，锦江巫峡树苍苍。
难禁十二峰前望，那待猿啼始断肠。


方帝卜饷海鱼

东游沧海怪归迟，海错将书一解颐。
却忆金盘曾饱啖，逢莱阁上看潮时。


余生生还吴门客舍自言为梅花作主人酒间得三绝

其一

市上何人识故侯，青鞋皂帽称心游。
相逢头白留诗别，细雨孤帆下虎丘。

其二

遄归见说为梅花，邓尉风光满眼誇。
我梦相随便东去，一天花压帽檐斜。

其三

花时归客怕花残，烽火漫漫道路难。
断送春风多少恨，凭谁留寄一枝看。


题画松寄徐善长翰林

回枝拂地郁千盘，彷佛慈仁寺里看。
倚树独吟何处客，半空风雨碧山寒。


花前答客

其一

乙卯春，家园牡丹盛开，日日觞客。客谢曰：「花累主人矣！」笑而答之。

年年觞客为花忙，衮衮连朝复共觞。
回想乱离今好在，黄金费尽尽相当。

其二

每出看花到夕晖，作花都护怯花飞。
阑前倚醉深深酌，陌上行歌缓缓归。


西乐庵看牡丹题壁

兰若深穿药槛边，好花开过落花天。
远公结社馀清兴，明岁凿池看白莲。


自春归台临眺至城南看并蒂牡丹

其一

高下人家住翠微，青青草色上人衣。
春归台畔春光在，造次何烦柳絮飞。

其二

山家野寺看花回，深巷花惊并蒂开。
侧叠春风开不尽，好谁徐把合欢杯。


漆树叹

斫取凝脂似泪珠，青柯才好叶先枯。
一生膏血供人尽，涓滴还留自润无。


发牛渚

万树松声五月秋，三山矶畔几回愁。
长江解念孤舟客，肯送南风下石头。


初值黄仙裳

其一

白门相见鬓俱霜，此夕悲歌共此觞。
记得故人肠断语，每因诗卷说仙裳⑴。
⑴ 顾与治诗多散逸，数言仙裳处有抄本。

其二

不共狂歌狎海鸥，茫茫满眼叹横流。
尊前又是伤离处，明日长江送客舟。


同蛟门夜读王西樵年谱

其一

风流历历见平生，文酒招寻忆帝城。
同是琅琊旧游好，白门相对泪双倾。

其二

二陆才名更数谁，雁行中断不胜悲。
灯前病客馀惭恨，旧约犹逋有道碑⑴。
⑴ 阮亭以《西樵年谱》属为墓表，故云。


江浦城西十里有泉出亭下问之无名戏得口号

孤亭留客乱山边，下有泉流清可怜。
地近竹兰人不识，秪应唤汝竹兰泉。


秋林读易图成自赠

长吟多病爱崖扉，五十平头早息机。
努力韦编真悔晚，不知林外乱云飞。


题蔡铉升近诗

蔡盛年世胄，有《秦淮》《春望》诸诗，颇极感寓。

残柳依然系画船，六朝旧恨夕阳边。
伤心莫谓须头白，痛哭长沙本少年。


题春山雪霁图有感

千寻飞瀑下云端，江色遥怜树影寒。
好处家山浑在眼，会须归去倚楼看。


题画

老懒何心汎五湖，山根时系钓船孤。
白云忽向前溪过，屋角青山半有无。


周雪客戴笠图

两世风流洛下闻，轩轩意气直干云。
青松碧涧吾侪事，笠子如何肯让君。


西山即事

山上桃园山下田，花时雨后泻红泉。
田家近日生涯改，半割平冈学种烟。


汪钝庵户部杜门山居见贻二诗兼索敬亭绿雪

其一

十载离居白发新，偶来不及虎丘春。
尧峰书到添惆怅，何处空山觅此人。

其二

正是长松散发天，自携茶就惠山泉。
囊馀一片龙团在，石鼎应烦桑苧煎。


虎丘偶题

其一

虎丘茶试蓑衣饼，雀舫人争馄饨菱。
欲待秋风问鲈脍，五湖烟月弄渔罾。

其二

埋剑空馀霸气存，绮罗丝管四时喧。
伤心偏问真娘墓，不酹吴王酒一尊。


题怪石图

米老惊呼入袖难，嶙峋尺幅迥生寒。
丈夫磊块胸中足，五岳擎来掌上看。


塔影园寻顾云美不值

大好池亭傍草堂，依稀塔影在中央。
扁舟相就不相见，莲叶风多吹客裳。


袁重其负母看花图

负米辛勤泪满襟，娱亲孺慕老尤深。
秪今五月花开日，犹见三春寸草心。


七十二峰阁

湖面凭阑六月寒，众山如鹜水漫漫。
何当缥缈峰头坐，尽揽芙蓉杖底看。


蔡右宣汪觐臣诸子追送至虎丘毛大可张南士董无休即席有诗赠别

其一

华灯绮席玉为缸，宿鹭眠鸥他自双。
忽听骊歌声未断，一时秋思满吴江。

其二

满坐词人酒满卮，虎丘执手问前期。
河桥谁见销魂处，夜半月斜山寺时。


舟中寄谢吴无锡

其一

吴隐家风官自贫，苦心为客不谋身。
却惭安邑殷勤甚，仲叔当年恐笑人。


舟中寄谢吴无锡 其二

嘉树堂前折柳枝，二泉亭畔倒金卮。
岘山叔子风流在，犹让当筵对客诗。

其三

金陵买屋事仍艰，作客还山总未閒。
长忆延川眷侨肸，草堂好置九峰间。

其四

把臂相看好入林，残樽向夕恨分襟。
舟回百瓮清泉在，照见延陵一寸心（时饷予惠山泉。）。


书毗陵龙兴寺壁

唐荆川、罗念庵两先生曾讲学于此。

龙沙精舍水云隈，长夏松阴昼不开。
传说两贤留讲席，百年惆怅一人来。


晤姜子翥

十年湖海问元龙，一夕同听水寺钟。
莫恨来朝即离别，争如白首不相逢。


公湛言处士方嘉徵义甚高率题奉简

湖阴见说有方干，数就姑山问讲坛。
耆旧只今摇落尽，何年执手一相看。


梅八丈贻诗索绿雪一笑答之

清泠漫拟雪为浆，倚客题诗占一方。
消渴年来同病在，松风石鼎好亲尝。


吴孟举新买名园曰黄叶村庄作种菜诗索和戏柬

其一

叶满村庄酒满尊，便便腹笥舌难扪。
紫螯黄雀饶乡味，肯把黄齑嚼几根。

其二

尝新小摘一开尊，径滑垂藤尚可扪。
饱啖无人争坐位，石边閒却老松根。


梦题敬亭山亭子觉来仅忆得起句为续成之

敬亭山半好山亭，几曲丹梯上杳冥。
野客閒云相伴住，举头天际一峰青。


额珠楼

其一

楼踞敬亭高处，旧令陈侯刚长所构。

云中飞阁太峥嵘，凿破青天意未平。
凭仗山灵留好在，风流长说旧宣城。

其二

两水孤城掌上分，凭阑帝座语堪闻。
何人呼得青莲出，一片寒山空白云。


题王生望云图

几人真废蓼莪篇，画卷携来一惘然。
我有平生无限泪，掉头愁向白云边。


饮郑扶九宅

碧云红树傍阶生，谷口山堂系旧情。
二十年前花下酒，白头相见又同倾。


度新岭口号

半天虚白度嶙嶒，岩穴僧閒起未曾。
昨夜人间闻细雨，山头积雪已成冰。


宿将军庙有怀隐龙方氏诸旧游

夜抵梅溪路不分，故人咫尺怅离群。
欲知相忆成何许，十里青山万叠云。


题大安寺旧寓僧舍

廿年前宿赞公房，半壁题残字几行。
底事重来迷处所，含情物色旧绳床。


小乔墓

白雉台东古寺前，小乔墓在土人传。
春心不死馀杨柳，舞尽春风起暮烟。


池阳至皖口漫兴绝句

其一

寒芦带水作冰花，木落空江一雁斜。
南发青溪浪如屋，可知地近长风沙。

其二

秋浦谁闻猿夜愁，锦袍仙客旧淹留。
清溪解惜狂歌处，纵近长江不肯流。


池阳至皖口漫兴绝句 其三

谁遣楼船下石头，几番烽火照江流。
兴亡来去如潮汐，恨杀无情是白鸥。

其四

舟人谁辨皖公山，巉削遥看暮霭间。
好买鳇鱼送斗酒，一钩新月到江湾。


书石埭姚六康明府纸尾

其一

孤帆一宿清溪口，客梦频飞黄鹤池。
凭寄鱼书乱心曲，千行书不尽相思。

其二

真拚老懒爱离群，风义何人复似君。
两处陵阳山不远，川涂偏恨皖江分（宣城、石埭各有陵阳山。）。


即事漫兴

宛陵春涨抱城流，无数桃花笑独愁。
谁送香醪如竹叶，烹鲜小酌试蒿头⑴。
⑴ 小鱼可二寸，极肥美，俗称「蒿头」。


书雉城张羽士壁

其一

曲阑小几自茅亭，坐对藤萝覆壁青。
除却看山无个事，茶烹庙岕读黄庭。

其二

梅雨翻盆暑阁凉，桃笙睡美接羲皇。
若溪一夜添新涨，为问扁舟傍故乡。


蒋苍舒出佳纸为书二绝（蒋画人物。）

其一

园开三径旧争传，跋扈论才正壮年。
底事丹青凭遣兴，草堂元向画溪边。

其二

闻道龙眠貌大苏，眼前人物似君无。
看予斑鬓惭能手，好画柴桑漉酒图。


合溪值雨宿僧舍

万壑飞泉此合流，系舟一夜雨声秋。
前生莫是僧楼客，赢得孤眠最上头。


洞岕以朱氏擅名吴下谓之朱茶

官符少得金泉水，地主难求庙后茶。
制作丁姚皆好手，风流底事独朱家⑴。
⑴ 金沙泉讵县三十里，隶人多取城外紫金桥下水代之。又，庙后茶园为丁、姚二姓旧业。


隐龙山中晓望得句

龙山曲曲留山客，昨夜龙吟山石裂。
西峰雨过云不飞，木末秋看半天雪。


青风岭吊王贞妇

青松半岭石巉岏，古庙舟人指点看。
欲吊悬崖题字处，布帆吹断北风寒。


台郡遇汪翁者吾乡泾人也赠一绝句

一官留滞竟浮家，海国烟霜两鬓华。
梦到桃花潭上水，可能长爱赤城霞。


谢公岭（相传康乐入山处，旧有落屐亭。）

涧由斤竹旧题诗，过岭停传蜡屐时。
谁道谢公身未到，天留雁荡少人知。


宿罗汉寺（天台山中，近大龙湫。）

重林暮色隐岩扉，客到钟声出翠微。
不识龙湫何处所，坐中飞雨湿人衣。


别傅杰先文学

多君风义眼中稀，饱共看山到海归。
日暮瓯江分客路，不知何事一沾衣。


誓节渡悼逆旅主人王翁

始翁饷予栗，问故，曰:「记十年前公饭此，见案头有馀粒，手取食之，知公盛德人也。」予笑曰：「翁乃记予细事。」顷予自浙回，而翁已死，其子言翁尝念我天寒未归，盖数日前语云。
叹息苍头旧主人，无端留眼太情亲。
重来系马不相见，昨日犹传念我频。


武陵答戴岵瞻同门送别口号

倦游终岁半离家，坐语尊前日又斜。
谢李才名成底事，相看青鬓各霜华。


题画

苍崖壁立雨初收，松际泉飞匹练秋。
老眼青山看不足，杖藜何日到峰头。


答吴松之书附一绝

素书消息动经年，又折梅花倩客传。
凭语春江过笠泽，诗瓢好付阿谁边。


姑江口号

满天飞雪片帆来，载得春风几许回。
莫向青山问冷暖，梅花江上一时开。


凉伞桥戏题

飞盖何人谷口行，山梁片石借为名。
题桥错把相如笑，此物从来属世情。


春雨至夏不已

横塘流水漫东西，卧拥残书懒杖藜。
不住雨声春早去，教人何处觅莺啼。


亡友梅杓司尝浮家白门生子南为今善画作诗与之

其一

响山宿草痛多时，玉树亭亭又一枝。
年少丹青看烂熳，风流何减阿翁诗（杓司旧家响山。）。

其二

青箱零落倦论文，老蚌生珠自出群。
莫是故乡情太剧，扇头长画敬亭云。

其三

朗三诗画旧声名，二妙瞿山又雪坪。
添汝不妨成后劲，梅花树树照江城⑴。
⑴ 王弇州有「不及梅家树树花」之句。

其四

到来斗酒共招携，生长秦淮家宛溪。
旧业荒芜归好住，双羊南畔钓台西。


偶寓秦淮即事

其一

碧水如何不种莲，曲阑凉近白鸥天。
故人知我吟还渴，云液分来第二泉（金使君见遗惠泉四瓮。）。

其二

秦淮清浅暗通潮，夜市疏灯见画桥。
水榭风多眠复醒，隔溪深柳听吹箫。


题彭爰琴抱膝图

其一

疏桐几树碧云重，除却诗篇万事慵。
欲识高歌小天下，千言飞落丈人峰（君登岱宗长篇凡数千言。）。

其二

卧龙应复是前身，长啸重看抱膝人。
同被徵书君独卧，倘容江汉共垂纶。


北征口号

其一

筐筥纵横黍麦陈，喧阗物色片时新。
君看江北行千里，野市初逢趁集人。

其二

茅店从无酒一杯，炎风刮面总黄埃。
连樯正送兵船过，动地还看御马来（时发数千骑征南，谓之御马。）。

其三

平原弥望绝孤村，叠奏开荒慰至尊。
犹剩芜田千万顷，好谁报垦荷殊恩。

其四

歌风台近起悲风，刘项雌雄茂草中。
驻马日斜餐豆粥，几家残店说新丰。

其五

腰弓箙矢骑如云，胆落行人傍夕曛。
见说年来鸣镝少，健儿强半去从军。

其六

河决年荒处处愁，买鱼沽酒问徐州。
题诗白傅多情甚，留得春风燕子楼。

其七

黄河北去好山稀，路傍龟凫见翠微。
最是峄峰经雨后，芙蓉洗出白云飞。

其八

明湖画舫濯尘缨，依旧荷花照水清。
正值鹿鸣秋荐近，白头重接鲁诸生。


北征口号 其九

日夜虫声不肯休，干戈衰疾并含愁。
老夫宦兴秋云薄，不分飞蓬爱远游。

其十

夏歌云汉又秋霖，路改高原揽辔寻。
斜日暗飞高树下，暮蝉冲过马头吟。

其十一

积雨严飙带雪珠，谁知七月粟生肤。
故园橘柚霜还未，此夜江南寒到无（时七月廿七日，景州飞霰。）。

其十二

虎符羽檄骑如龙，万里军储五载供。
安得长蛇齐扫穴，普天高枕罢边烽。


忆舍弟阮

我行汝病泪双流，肠断高堂更白头。
今日平安谁问取，南凭一雁为衔愁。


和姬人珠渊寄小镜

白头相许伴青山，天意驱人不放閒。
寄到菱花将锦字，断肠独自照离颜。


为陈子万题像

家世元龙气未除，弦歌小试兴萧疏。
十腰银艾浑閒事，一个蒲团半卷书。


寄哭吴自明

其一

别君分手忆河梁，几日俄惊老友亡。
万种夜台肠断处，慈亲八十未称觞（君殁时距母太君八十初度仅两月。）。


书寒溪寺次壁间三绝句

其一

惠远开山事已非，残碑剥落草芳菲。
僧来索偈翻无语，山外飞花点客衣。

其二

逐逐风尘我亦羞，明朝又上岳阳楼。
寒溪流水潺潺去，却送游人尽白头。


寄哭吴自明 其二

书法从来号绝伦，文章磨切苦相亲。
刘郎殁后（谓润伯。）延州去，同学凋残复几人。


书寒溪寺次壁间三绝句 其三

醉后逃禅野性真，山光竹影坐来亲。
与君同笑三生石，分得东坡去后身。


寄哭吴自明 其三

诗篇海岱记相于，索我重书约尚逋（君尝命重书山左奉赠诗未报。）。
他日陇头虽挂剑，不知能到冢中无。

其四

东溪溪畔玉山头，百遍相过把臂游。
从此溪山双泪眼，月明无伴水空流。


戏柬对岩索空瓶贮药酒

把盏看花眼自青，新成菊酒制颓龄。
白衣敢望重来送，莫惜龙山双玉瓶。


戏和阮怀悲发白

两人同病漫须悲，耐老相看到鬓丝。
才被徵书几零落，可知应羡白头时（时被召百馀人，殁者已四人。）。


移寓即事寄宋牧仲员外四首

其一

新移客邸面朝阳，容膝摊书即草堂。
向夕疏帘从半捲，好教明月到匡床。

其二

书声不敌市声喧，恨少蓬蒿且闭门。
此地栖迟曾宋玉，藓墙零落旧题痕（宋牧仲旧寓处。）。

其三

葡萄霜际叶萧森，物色兼催迟暮心。
好处争誇在三伏，桃笙乌几绿阴深。

其四

年侵出处自嫌身，望远间关入梦频。
岭树江云秋未冷，鹧鸪声里独吟人。


题严存庵学士小像

其一

新诗一卷尽惊人，夺锦宫袍早致身。
挟瑟妖姬书满屋，可容重占五湖春。

其二

尘中何许得开颜，鹿柴花林好是閒。
谁解客星成大隐，芙蓉阙下见青山。


灯夕同诸公月下口号

其一

令节良宵草草过，天街灯少看人多。
论文结伴浑无赖，占尽风流踏月歌。

其二

联臂谁听玉漏催，前门红袖摸钉回。
太平鼓静鳌山暗，锦勒香车不断来。

其三

灯市常年灵佑宫，今年灯市散春风。
圣朝罢却天魔舞，烽火休教照夜红。

其四

秧歌椎击惹閒愁，乱簇儿童戏未休。
见说寻常歌舞竞，大头和尚满街游⑴。
⑴ 都下儿童竞唱秧歌，击椎相应。又扮大头和尚为戏。

其五

繁华胜事恨难论，一架华灯五百缗。
不是祝融先夺取，黄金买去向谁门（先夕一灯被火，尝索价五百缗。）。


为朱守亭题秋山独坐图

其一

射阳湖畔多才子，况复超宗有凤毛。
见说文辞满京洛，皋比坐拥且挥毫。

其二

箕踞深林复几人，秋山红树倍还春。
东风又到不归去，梦里沧江生白蘋。


山中喜遇朱锡鬯严荪友姜西溟秦留仙诸游好

花林深翠月初明，无限春山独夜情。
联骑相逢成一笑，西峰绝壁共题名。


涧底花

山行鶗鴂欲鸣时，涧坞馀花少客知。
莫是怕春归去早，殷勤留蕊独开迟。


潭柘归途重经戒坛山下得口号

骋兴峰头复水隈，云深路转骑重回。
山家儿女相看笑，昨日寻山客又来。


同耦长有怀蔡九霞叶九来陈其年诸子

卧龙冈外挂斜曛，谷口花飞细路分。
遥忆浑河东畔客，湖临裂帛万条云。


和叶九来忆鹤

羁栖莫遣报春残，无那乡心到药栏。
遥愧故山林下鹤，相思清夜数声寒。


骆令君小照

其一

名襄雷，号留庵，别号龙媒，浙盐官人。丁未进士，江都令。

抱膝科头岂世情，芜城赋就旧知名。
凭君留得心如水，应照邗江彻底清。

其二

陂陀芳草绿侵衣，坐看晴云拂面飞。
梦在青山身赤绂，不妨厅事当渔矶。


宗定九属题李叔则画

垂垂老树傍江干，数点疏花照水寒。
似怪春风不相识，几人留眼雪中看。


王侍读以诗索耦长画扇兼属和（有「只写澄江与北楼」之句。）

乡心尝梦旧溪游，朔雁南飞又早秋。
纵写敬亭团扇上，何如高卧谢公楼。


走笔促严荪友检讨作画

其一

秃笔沧洲兴杳冥，凉风客馆又泠泠。
惟君最共看山癖，写出龙山几点青。

其二

尚署梁溪老布衣，尘中冠盖似君稀。
迂疏且作倪高士，不为丹青论是非。


宿金竹坪阁上偶题（阁后石崖上刻「尺五天」三字。）

金竹坪开入画图，婆娑宝树挂珊瑚。
夜来高枕凭虚阁，尺五青天拍手呼。


题枫江渔父图为徐电发检讨

其一

秋云漠漠水漫漫，一色芙蓉十里宽。
不向长安饥索米，那知回首羡鱼竿。

其二

才调东吴数菊庄，骚歌渔父兴偏长。
孤舟讶许疏狂甚，家在虹亭鲈脍乡。


邵子湘重过言别因宿寓斋得二绝

其一

临发停车复几回，后期怀抱好谁开。
连朝阴雨重阳过，恨失青山黄菊杯。

其二

策骑明朝海畔行，重来襆被话离情。
悬知此去三山近，少我三人共月明。


尤悔庵检讨以家在江南杨柳村作二绝句属耦长画率尔用韵缀卷后

其一

家在江南杨柳村，芰荷匝水复萝轩。
白头共是羁栖客，怕听尊前说故园。

其二

家在江南杨柳村，霜林满眼动归魂。
扁舟系处茆堂近，笑指临矶旧竹门。


和张荀仲先生枉哭家叔父四首

其一

呜咽亲书堕泪辞，泪痕直彻九泉知。
回思在日难分手，百遍踌躇别去迟。

其二

伤心不忍复登楼，旧日残诗壁上留。
扶病白头拚恸绝，敬亭云树一时秋。

其三

何限交情共素襟，死生辛苦范张心。
似闻款款遗音在，重向楼前月下寻。

其四

生憎鉴水隔江南，老去离居总不甘。
千里龙钟还挂剑，延陵义重几人惭。


再题王山长小像

其一

坐客无毡未厌贫，纫兰佩芷楚灵均。
扪胸五岳难平却，閒弄焦桐不语人。

其二

词赋丹青总绪馀，便便二酉腹中书。
平津宾客今时盛，不信难容一仲舒。


见彭羡门同年怀旧居三绝率尔次韵

其一

药裹经心鬓早华，随人蹀躞御沟涯。
尘中何处寻春色，昨梦山堂几树花。

其二

三春不雨百花愁，韦曲蓝田满眼秋。
此日江城芳树里，敬亭深翠满楼头。

其三

松屋云多触手披，花溪捲幔读书时。
一官垂老不归去，送尽春光却恨谁。


西施山

越王教歌舞处，昔有临镜台，旁植丛桂，枝干皆交。

舞榭歌楼空复情，采莲池上白蘋生。
月明夜半湖山静，应有珊珊环佩声。


偶同王侍读弘衍庵看海棠即次王韵

其一

频年春事属谁家，送客青门日又斜。
烂熳相逢禁不得，凭阑深坐半楼花。

其二

把酒听莺计已迟，花宫锦树自垂垂。
饱看三十年前事，犹记韦公寺里时。

其三

老年不许重关情，遮莫韶光过帝城。
何事东风太无赖，几人春恨此中生。


偶同王侍读弘衍庵看海棠即次王韵 其四

干戈休忆蜀川红，携手犹怜一笑同。
肠断山园馀老树，丛枝冷亚石阑东。


答梅子翔渊公见怀用王阮亭侍读韵

其一

东山诗伴久寥寥，愁思春江带雨潮。
忽报梅花来驿使，南飞客梦落双桥。

其二

绝唱连篇叉手成，怀人长啸气纵横。
东风为尔吹惆怅，重引乡心满蓟城。

其三

论文坐对北山时，草阁平临宛水湄。
自笑生涯诗卷在，迩来累月少新诗。

其四

柏枧东溪无限春，山花相劝酒千巡。
旧时猿鹤应嘲我，近许何人更结邻。


寄题王汉侯畅心阁

其一

鉴水兰桡忆旧游，龙湫天姥傍层楼。
主人爱客馀豪兴，谁共开襟在上头。

其二

朝飞云雾暮飞霞，浦榭山斋次第花。
正是永和觞咏处，兰亭终古属君家。


题宋牧仲双江唱和集

其一

坡公游处路重经，讶许诗人共客亭。
留得官桥长好在，使星曾伴少微星⑴。
⑴ 君尝于使院池上搆小桥以待魏和公。

其二

荔子桑花劝客杯，匡云东送片帆回。
郁孤台畔休回首，早捲双江雪浪来。


王阮亭宋牧仲谢方山诸公偶集寓斋适高侍郎念东先生至即席见赠口号漫和纪兴

其一

陋巷何当驻两骖，却怜嵇阮共清谈。
先生自带一壶酒，不待倾杯已半酣（公嗜苦酒，故自取家酿一壶。）。

其二

盘中惟有露葵羹，惭被高贤说大烹。
冲口诗成杯在手，清欢那复问侯鲭。


奉詶高念东侍郎饷新橘用韵

其一

洞庭嘉实碧云笼，入手香生满院风。
安得容身如盎大，此中长作对棋翁。

其二

携来十月正烟霜，料理呼朋伴蟹尝。
纵使酸寒吾意足，故乡一物九回肠。


得姬人珠渊寄诗怜而和之

少难离别老何堪，锦字传来泪一函。
莫为天寒愁北客，梦中夜夜在江南。


同馆汪钝翁编修假归

其一

悠悠相聚别相怜，不浅论文二十年。
头白何时重执手，忽惊双泪落君前。

其二

闭门高枕谢公卿，史笔纷纶数卷成。
特报主恩臣力竭，江皋天放踏歌行。

其三

金门兴懒梦云沙，襆被风轻二月槎。
妒杀长年相约定，到时犹及牡丹花。

其四

尧峰别自五湖东，竹径茅堂画舫通。
云壑逢迎猿鹤喜，少微星果照吴中。


送高少司寇念东先生归淄川

其一

朝辞阙下暮山隈，襆被行歌酒一杯。
莫道先生归去晚，十年前已乞身来。

其二

东山再起志多违，才应徵书又拂衣。
喜脱朝簪官好在，白头犹荷主恩归。


送高少司寇念东先生归淄川 其三

晨趋阊阖每愁迟，叉手官曹自咏诗。
此后閒吟高枕得，山青云白捲帘时。

其四

中书廿四考何如，把卷松根烂醉馀。
仙佛高谈长在口，那知戴笠与乘车。

其五

斋厨滋味止齑盐，此日归装转不廉。
虎穴凤毛来万里，无官有子一时兼⑴。
⑴ 公冢君官黔中，阻乱九年矣，至是适归。

其六

星轺见说登衡岳，芒屩重看过岱宗。
海畔群山青满眼，杖藜笑指两三峰。

其七

淄水盈盈傍锦湖，春来桃李覆菰蒲。
花前野酌容谁伴，觅得香山九老无。

其八

诗篇别是高常侍，怀抱应同陶隐居。
来岁春风刚七十，归田馀兴著何书。


送蒋波澄

其一

西陵词客共招邀，三径无端归梦遥。
倘忆黄金台畔路，濯缨应爱浙江潮。

其二

十年音驿断金沙，学士门前有暮鸦（谓虎臣。）。
在日怜君君念旧，悬知问讯一停槎。


哭茆一峰

其一

哭君泪尽不胜情，往事凄凉过半生。
才入金门又泉路，天风都作断肠声。

其二

萧萧归榇冷斜阳，药裹诗留字几行。
最是哀荣独绝处，一时馆阁尽沾裳（时朝列诸钜公同年赠赙者百馀人。）。

其三

胪唱联翩竞一时，霜风先折好花枝。
归魂倘认家乡好，多在潺湲宛水湄。


放榜后知汤潜庵王蓼航宋牧仲三君之子并见遗怅然志憾

长就珊瑚铁网遗，讵迷五色数偏奇。
它年腾达非难事，肠断知交欲泪垂。


口号索黄祥符河鲂

缩项槎头风味长，诗人雅咏美河鲂。
黄花劝酒思鱼脍，好问渔翁索一尝。


陆山子为余作画直逼章侯口占谢之

其一

看君泼墨尽云烟，何事纷纷说老莲。
万壑千岩今在手，几人能办买山钱。

其二

息柯亭迥片云封，醉扫丹青对远峰。
我欲移居图画里，朝朝镜水弄芙蓉。
按：右四十七首，辑自《越游草》手订本。


到家题壁

其一

漫誇金马玉堂身，依旧相如四壁贫。
垂老承恩真忝窃，谁留鸿笔照千春。

其二

三年窃禄滞燕关，衮衮长思林壑间。
昨日南归今北发，含情一望敬亭山。


戏示徐姬

其一

姬人徐氏珠渊，小字善怀，江都人也。初略识字，不欲令作诗。间窃诵余作，亦能为五七言句。予善病，尝累月宿别馆，相值如客，都无怨色。生一女，殇，不复乳。余悯而遣之，辄以死誓。药饵饮馔，必手治以进，事余廿馀年矣。予应召改官，南人卧不习炕，衰体不温。既而老妻遣送来侍，固止之不得，曰：「聊以煖老。」于是暑则异榻，寒则同衾，床笫之间，邈若千里，而柔谨有加。曰：「君好自爱，妾得为侍书女史足矣!」性厌荤血，强半清斋，家居或薄饮数杯。既来京邸，食贫，间三五夕不沾酒，茗饮欢然。予不为太常之斋禁，难遣白傅之杨枝，未尽忘情，笑示二诗。
敢言天女伴维摩，忍背春风奈若何。
倘似朝云随玉局，频年活计药炉多。

其二

偷钞诗句上罗巾，甘掷红颜逐老身。
犹胜经年一相见，隔河牛女可怜人。
附：徐姬《春日望北信作》：“九十春归感叹生，黄梅时节乍阴晴。香闺有泪无人见，且倚阑干听鸟声。”庶祖母徐孺人，生而端庄淑慎，事先大父始终一循乎礼。其侍疾刲股一节，尤堪感泣。先大父纂修《明史》，积劳四载，遂至成疾，于癸亥三月疾大作。孺人时从侍邸舍，饮食药裹，手为调奉，每夜必潜自焚香吁天，愿以身代。如是者匝月，疾愈殆。孺人自念曰：「岂天故不鉴予？抑予诚未至也？」厅中故有关帝神像，灵赫素著，孺人于夜分时，戒小婢持烛至神前，默祝哀祷者久之，出利刃割左股寸许，小婢在旁惊睨，惟见神厨内诸像森森欲动，檐楹及墙角四周亦若有人林立俯视。家人外舍巡宿者遥睇悉如是。孺人昏仆于地，恍闻神语曰：「汝之诚虔已至，但数不可易，吾当为汝假百日期可耳，勿过自苦。」孺人乃呜咽惊寤。退舍，以所割和羹进，而人固弗知也，是为四月初三夜。自是先大父疾渐瘳，且强饰如平日，人皆为之称庆，孺人顾隐忧不释，恐神语或验也。闰六月之十三，先大父忽以微疾弃世，逆计其期，适百日耳。呜呼！痛哉！异哉！始家人弗觉，嗣小婢亦稍稍语人。或询之孺人，孺人惟漫以应之，嫌自张也。瑮幼孤，蒙孺人恩育，凡朝夕居处，悉随孺人。一日从外塾闻客颂兹事，归遂详叩所以，且固请之。孺人悲不语，良久，乃摩瑮顶，泫然流涕曰：「汝孺子奈何必欲知此？顾吾不忍汝讳也！」爰屏左右，详诏如前，且出示左股，创痕宛然，复持瑮大恸。迄今追忆之，其情事犹历历在目，真为凄绝一时也！天不我佑，孺人于岁丁卯方称四十觞，遽弃瑮长逝。呜呼！痛哉！孺人于先大父，事之竭诚尽礼，而瑮于孺人无毫发报称，抱恨宁有涯乎！孺人故精文墨，吟咏甚多，原稿瑮皆谨藏箧衍，编次成帙，行乞当代大贤弘笔，序以授梓。今集中附载者，不过吉光片羽耳。不肖孙瑮抆泪谨识。


倾盖亭

其一

行经河甸复江津，望古长思共语人。
多少高车空接轸，昔人倾盖已千春。


倾盖亭 其二

旧迹茫茫古道隅，交欢脱赠道难孤。
如何永日高谈处，传记当年片语无。


题赵水星西湖小照

其一

湖堤风柳夏泠泠，谁卧沧洲是客星。
斗酒载将双屐去，兰舟恰对两峰青。

其二

凭陵曾踏丈人峰，携兴閒听天竺钟。
竹坞松亭烟雨外，不知若个得相逢。


张荀仲前辈书来末附二绝句率尔奉答

其一

越水燕山万叠云，十年华发恨离群。
长安书札堆盈案，一纸魂销独为君。

其二

梦中曾共坐招提，老去何能手重携。
两地相思无断绝，三生旧路未应迷。


临别书颜澹叟扇得二绝句

其一

分襟秋浦鬓将丝，犹忆西曹比舍时。
天末浮云重聚会，相逢一笑问题诗。


题徐大中丞小照

其一

隐囊乌几坐题诗，轼辙郊祁又一时。
廿四中书书上考，何如天壤大名垂。


临别书颜澹叟扇得二绝句 其二

东西旌节十年馀，宦橐长携数卷书。
此后旬宣更何处，可堪秋月照离居。


题徐大中丞小照 其二

对客风流四坐春，批鳞忧国不谋身。
谁知抗疏回天手，依旧焚香把卷人。

其三

直笔沉埋董史馀，龙门去后复何如。
多公伯仲称能事，寸管重翻七略书⑴。
⑴ 监修《明史》，令伯兄先生又为总裁。

其四

社稷臣如汲黯难，风仪麟凤立云端。
安危久系中朝望，图画应传四裔看⑴。
⑴ 史称契丹使至，望见文彦博立于朝门，却立改容曰：「此潞公邪？真天神也！」


漫题茅于纯册

其一

乌程堪作醉乡侯，底事长安汗漫游。
归去拥书高枕得，花溪旧有白华楼。

其二

客游终胜宦游閒，别后重开冰雪颜。
留得文章嗣家学，好传姓字满人间。


为韩醉白题修禊图

千载何人复右军，兰亭曲水恨空闻。
祗疑修禊当年客，尚有遗民恰是君。


病中答博问亭

长眠一月竟沉沦，肠断亲交问省频。
欲报主恩心未死，九原今有再生人。


病中忆卜葬处口占

生前叔父细商量，山似梅花谷可藏。
但得幽魂相接近，年年麦饭野花香。


戏柬荔裳索九香虫

其一

宋玉高唐梦欲狂，相如多病兴偏长。
愿从海外分灵药，不向龙宫乞禁方。

其二

神农尝药竟无功，方物生来赤水中。
凭杖扶衰还失笑，男儿原是可怜虫。


冒谷梁客舍和龚宗伯韵

其一

雨后城阴长碧莎，题诗上客几回过。
归心莫问江南好，柳色涛声满御河。

其二

轻云覆水昼濛濛，日射西山倒影红。
六月鹍鹏应暂息，行看万里驭长风。


柬家匪莪

单车踯躅不求官，赢得论心故旧欢。
长夏闭门思把卷，藏书肯借旅人看。


王阮亭抱琴图

洗桐洁癖倪高士，抱琴不鼓陶渊明。
谁知流水高山操，却是君家指上声。


夜抵龙潭寺

主僧不移出纸索书，因走笔成口号，未足存也。

岳顶东来翻虎穴，疏林皎月在龙潭。
安禅借问无生偈，弥勒何当共一龛。


邯郸吕翁祠

丹台绀殿碧梧阴，落日凉风倦客心。
见说蓬莱真在眼，可宜偏向梦中寻。


伏城驿偶题

野阔风高枣半黄，疏帘小店下斜阳。
隔墙无数砧声急，不管行人欲断肠。


过沙河

平津四望总凄迷，十里黄沙没马蹄。
日暖秋清肠欲断，不堪风起夕阳低。


陈纬云数过论诗漫答二绝句

其一

联镳汉苑盛才贤，述作千秋扬马传。
眼底如君真烂熳，婆娑吾已倦诗篇。

其二

苦热新诗伏枕看，开怀如把翠琅玕。
何当古寺长松下，散带衔杯白日寒。


题沈绎堂小像

交游文字满人间，白石清泉忆故山。
铁限踏穿书不尽，挥毫能得几时閒。


刘山癯

其一

草草京华共客筵，一官留滞各相怜。
临岐莫怪重惆怅，屈指离居十二年。

其二

论文海岱气嶙峋，留得清风不厌贫。
它日使君千骑出，沧江老却灌园人。


为吴澹园比部悼其子方之

神清叔宝著江东，忆昔论文官舍同。
黄土忽惊埋玉树，一时双泪落秋风。


逆旅壁上和广陵女子李芝娘

蛾眉蝉鬓尽黄沙，拚损红颜懒自遮。
犹恐残花无定□，□□□□□□□。
按：右七十首，辑自稿本《学馀集》。




五言排律


过洞庭湖

春半洞庭涨，风驱万橹开。
蛟龙横楚粤，岛树割蓬莱。
轩帝乘云去，湘妃鼓瑟回。
白蘋鸥浩荡，芳杜水潆洄。
蜃市朝曦暗，珠帆夜月来。
气连南岳雾，涛駴北溟雷。
天地沧洲尽，江湖画角哀。
中宵呼屈宋，千古一徘徊。


谷雨日集太函山房试茶（先一日大雨。）

春风偏爱客，谷雨一朝晴。
雀舌看初吐，龙团摘旋成。
色涵潭水白，香夺畹兰清。
谡谡松喧坐，娟娟花绕楹。
茶经翻陆羽，酒伴召公荣。
鸟向镜中语，云从杯底生。
藤深蟠曲磴，树老出高城。
不尽登临意，重含海岳情。


山阴赠张登子

步屧过从惯，园林宴集频。
乞泉分玉带（泉名。），携酒坐花茵。
弱冠思游洛，英词拟过秦。
官居沧澥郡，恩到日南人。
逸兴青云发，閒心白社亲。
归来槛水曲，大笑桃源春。
一研堪双璧，千峰是四邻。
床馀王氏笏，名重郭公巾。
金谷花无数，兰亭书绝伦。
苦吟不暇懒，好客岂知贫。
濩落年犹壮，鶱腾志未申。
情知恋丝竹，岂合老松筠。


萧山黄开平别业同诸子赋

山堂临北干，好友共相求。
篱径开丛竹，图书冠九州。
海门时骋目，江屿坐消忧。
投辖星辰聚，临窗河汉流。
岩阴藏短榻，木末出层楼。
细雨池台绿，回飙洞壑秋。
云连秦望树，潮送武林舟。
疏酌偏成醉，高言不易酬。
才倾鹦鹉赋，狂典鹔鹴裘。
兵革身将老，风骚志未休。
渔蓑烟际没，水寺掌中浮。
宇宙谁青眼，沧洲许白头。
湘湖莼正好，禹穴字还留。
客选兰亭胜，人堪莲社收。
栖迟心不厌，贫贱性难柔。
朱果呼儿摘，新醪向妇谋。
情閒鸥鹭静，歌罢鬼神愁。
杜甫诗难尽，重过何氏游。


除服北征连值雨雪回忆粤西遭乱有述

出门云岁暮，巍阪苦攀跻。
跋涉穷川陆，关山历宋齐。
朔风吹短鬓，积雪断荒蹊。
行止何萧瑟，亲交念解携。
忆从碣石北，远使洞庭西。
浩荡经三楚，艰难过五溪。
岭云横漠漠，江树暗凄凄。
路险腾猿泣，林深怪兽啼。
城池惊虎豹，肝脑遂涂泥。
白日忽已匿，青天不可梯。
存亡争顷刻，向背失端倪（先是奉使广西，值桂林城陷。）。
符节衣重裹，糇粮手自赍。
直疑罹网雀，翻悔触藩羝。
烽起霾霄汉，魂归怯鼓鞞。
绨袍供盗贼，枕席付蒿藜。
仆作蛮乡冢，身争水鹳栖。
倚闾空绝望（是岁祖母卒于家，一仆死桂林。），间道苦长迷。
令伯私情痛，王阳夙愿睽。
三年苦苫块，万里怨轮蹄。
瑟瑟河流冻，迟迟岸草萋。
长安愁索米，驿馆听鸣鸡。
莫讶吟诗瘦，天高骐骥嘶。


送孙平侯守平乐

万里昭潭路，双旌去杳冥。
瘴云连洞黑，锦石倒江青。
城市龙门驿，官衙天绘亭。
异泉流感应（泉名。），幽洞驻仙灵。
山色朝还暮，滩声醉可醒。
人家巢绝巘，榕树幕空庭。
朴俗安良牧，殊方寄客星。
相如能谕蜀，早晚达朝廷。


诸公同集贾园

侍御张雪崶、孝廉王白虹、陈玄公、吴锦雯、嵇叔子、张旭之。

谢公爱丘壑，别墅胜崖居。
况复良朋集，兼之野性疏。
园亭纷窈窕，楼榭上清虚。
杂蕊辞柯后，红榴照眼初。
西山来几席，碣石走林庐。
近坐藤为榻，当轩柳覆渠。
频倾白堕酒，小摘杜陵蔬。
云雾生衣袖，星辰落绮疏。
论交歌宝剑，拚醉解金鱼。
过雨葡萄绿，微风荷芰舒。
忘形从醉醒，高话及樵渔。
它日相思切，加餐有素书。


奉赠学士方坦庵先生

今代词场客，惟公号宿儒。
寸心惟简易，五字肯榛芜。
折节收时辈，新声屈小巫。
谁言今老大，随意总欢娱。
侍从前朝旧，文章此日须。
衣冠黄绮在，经术董刘俱。
汗血皆龙种，生毛并凤雏。
谈迁联史阁，元凯竞天衢。
幔捲云依槛，庭閒花满株。
养分光禄膳，客醉步兵厨。
含笑看斑彩，高吟废杖扶。
异书横短榻，胜气拂长须。
北牖眠潇洒，西山翠有无。
閒来饲鱼鸟，兴剧满江湖。
好尽樽前酒，沧洲趣不孤。


送孔心一比部出按江南

华胄来洙泗，声名动阙廷。
秩宗曾典礼，秋署旧明刑。
持斧仍兼绶，怀瑜本六经。
苍生需雨露，白简掣风霆。
吴会此何幸，淮徐方就宁。
征输膏血尽，鞭挞讼庭腥。
城社容狐鼠，苞苴失渭泾。
波颓讵太激，众醉故宜醒。
送远愁分袂，同曹忆聚星。
新诗尝好我，末议倘能听。
云树山川秀，江湖天地青。
龙泉今在掌，斟酌试新硎。


夜集刘何实员外宅

客来能不速，下马即登堂。
复此帘前月，同倾花下觞。
风吹禁烂熳，香细得微茫。
云汉影俱淡，江关思正长。
小僮森玉树，妍唱绕雕梁。
曲和朱弦奏，歌翻白雪翔。
缠绵今夕酒，凄断百年肠。
努力念知己，素心安可忘。


赠刘侍御按上江

柱史声华著，江南形胜偏。
丝纶衔紫禁，斧钺下青天。
八郡疮痍日，三吴烽火年。
官元是鸾凤，公岂效鹰鹯。
竹箭收应尽，江蓠坐可搴。
帆开扬子驿，山蹑敬亭巅。
沾洒穷檐急，澄清抗疏传。
渊鱼谁照烛，禾莠慎陶甄。
道自朱弦直，心从白日悬。
陈情同野老，万一使君怜。


呈刘大司寇

嵩岳蟠中土，英灵尽八荒。
硕儒真间出，哲匠独昂藏。
蚤领冬官秩，俄登秋宪堂。
是时严令甲，触目满桁杨。
击断心频折，平反泪几行。
高门追定国，解网佐殷汤。
礼数官曹略，诗篇接引长。
感恩余独厚，知己义难忘。
元气收河洛，雄才抉混茫。
伫看亲御幄，拜手颂时康。


上内阁金相公

公见予旧诗，谬辱奖许，故献是篇。

凤阙名偏重，龙门迹未登。
如何下里曲，翻动郢人称。
亮直和僚省，冲虚接友朋。
夙怀鸿羽渐，重贲鹤书徵。
袍笏烟云具，行藏社稷凭。
笔濡仙掌露，心濯玉壶冰。
匡救思无载，委蛇力倍增。
枫庭恩缱绻，麟阁貌崚嶒（禁中尝画公像。）。
敕使颁宸翰，从蒐赐角鹰。
朝成三殿赋，夕侍九华灯。
制策天人尽，司衡元凯升。
韫藏知玉石，瓶水辨淄渑。
铭坐惟居易，怀瑜更去矜。
盘倾皆白豆，路险独朱绳。
综核勤图史，休容泯爱憎。
桐阴当夏绿，山色向秋澄。
问字投扬子，怜才仰信陵。
倘能攀羽翼，延颈望鹍鹏。


送薛行屋宗伯还山

拂衣谢燕市，矫步还嵩高。
出饯倾三辅，思归动六曹。
恩荣今贺监，赋颂旧王褒。
令子龙门贵，传家郢雪操。
洞门馀石髓，岩雾裛金桃。
紫蔓褰春服，黄鹂劝浊醪。
羲农从白首，天地且秋毫。
他日寻王屋，重披仲蔚蒿。


焦石虹侍御园林夕宴

女郎山色好，对此辟疆园。
落日下高树，主人开东轩。
口衔北海酌，兴尽沧洲言。
种药各成圃，疏泉深得源。
苍藤依石丈，紫箨解龙孙。
绕屋众芳积，穿林孤鹤翻。
女萝信缱绻，丛桂难攀援。
延赏一长啸，思归江上村。


邗江赠关中孙豹人

闻尔羁栖久，同嗟见面难。
未成归渭北，却喜聚江干。
尊酒能相就，新诗许独看。
挥毫心卓荦，倚剑意辛酸。
遁迹摧双鬓，忧时集百端。
秋灯青耿耿，夕露白漙漙。
任妇谋鸡栅，呼儿补药栏。
困馀惟笔研，狂或废缨冠。
散帙连床满，论交二仲欢（雷伯吁、王筑夫。）。
校雠良惨淡，风议自波澜。
共慕鲁连义，休为冯铗弹。
逢君同慷慨，持赠愧琅玕。


答关西李屺瞻进士（有《登华岳》诗。）

有美西秦客，清歌正始存。
雄心侵北地，侧目向中原。
绘事丹青绝，交游燕赵繁。
彤庭传射策，白社对倾樽。
气挟黄河注，峰攀华岳尊。
风烟开莽荡，日月郁飞翻。
安步苍龙峡，高吟玉女盆。
洵难穷耳目，直欲小乾坤。
浩浩经淮甸，悠悠历海门。
一身冲积雪，万里怅归魂。
怒与蛟龙斗，羞同燕雀喧。
艰虞留缟带，磨灭慎晨昏。
止酒铭庭训（君饮酒有定限。），凭诗省泪痕。
过从常夜月，披豁共朝暾。
俗士矜双璧，高人重片言。
看君飞动意，应化北溟鹍。


庚子冬暮归自广陵阻风述闷

倦客停桡久，羁心野望长。
川涂仍故国，舟楫自它乡。
飘泊惭妻子，逡巡犯雪霜。
山船深坐井，泥岸滑缘墙。
逝矣从迢递，悠哉入渺茫。
石尤风悄悄，江浦雁行行。
旅爨临蛟室，迷津转客肠。
海陬犹甲盾，水战习艅艎。
岛屿黏天碧，藤萝覆石苍。
书囊成几案，药饵代糇粮。
远棹闻巴曲，高怀值楚狂。
物情争惨淡，吾道任昂藏。
飞塔浮云外，孤烟独树旁。
掠波怜翡翠，眠渚羡鸳鸯。
忆昔螭头赋，曾充粉署郎。
年方逾贾董，名或拟班扬。
斗酒燕台醉，微吟郢雪翔。
星轺趋五岭，雀舫过三湘。
箐入蛮居黑，花搴猺洞香。
加餐凭薏苡，驻马憩桄榔。
远愧张骞使，虚传陆贾装。
崎岖连鼓角，骚怨付篇章。
已识驱驰倦，谁言筋力强。
推迁为外吏，陨越惧康庄。
畏俗惩辛螫，谋身类跋狼。
艰难疏旧好，束缚懒词场。
蓬鬓风尘改，家园松菊荒。
残生违皓绮，往事悼膺滂。
戢影看宵月，衔思送夕阳。
三山馀缱绻，六代总悲凉。
出处终何得，渔樵未敢忘。
题诗伴朝夕，晞发近沧浪。


频过杨仲建留赠（宣城北界黄池，有楚王城旧址。）

楚王城畔路，草阁压寒涛。
身老渔樵健，妻贤井臼操。
冰天烹紫蟹，夜雨竭香醪。
爱客性能直，长贫心不劳。
池鱼供岁月，林馆蔽蓬蒿。
家世诗名旧（君曾祖老痴先生以诗名。），烟霜野兴豪。
清钟来水寺，落叶满江皋。
不厌相过数，时时系小舠。


壬寅五月四日临江官舍作

去年此日，自湖上薄游，历天竺、灵隐、韬光诸刹，穷幽极险。所至导以寺僧，客皆不能从焉。夜坐韬光飞雨阁，得诗九首，意不可遏，会大风灭烛而止。高枕万山，但闻风雨，不知其为金莲泉响也。回忆斯游，便欲乘风奋策矣。
今朝何逼侧，昨岁太骞腾。
酒厌湖干醉，山寻天竺登。
林峰频出没，海日迥凭陵。
窈窕尘嚣远，空濛黛色增。
轻身同鸟捷，峻岭似猱升。
徙倚三生石，攀援万岁藤。
洞门云叆叇，树杪峡奔崩。
灵鹫飞将去，玄猿呼欲应。
诸天真咫尺，巍刹叠崚嶒。
新茗全烹雪，寒泉不让冰。
兴移无可歇，心赏递相仍。
细路回千折，危冈上百层。
窟深穿虎豹，松老掣鹍鹏。
寂坐天香发，孤吟夜气澄。
狂夫矜彩笔，山鬼妒明灯。
风雨缠楼阁，星辰逐寝兴。
从游希健客，留偈别高僧。
放浪诚何有，冥搜得未曾。
至今思蹑屐，犹自梦担簦。
奇岫宜披豁，荒城苦郁蒸。
艰虞情骤减，跼蹐恨难胜。
丝竹违安石，莼鲈劣季鹰。
渐添霜入鬓，那尽酒如渑。
会去观沧海，重题继骆丞。


范鲁生书至却寄（时舍弟受业。）

别久两相望，书来水驿长。
新诗缄累幅，短札字千行。
事往频回首，情多忽断肠。
把杯陪画舫，祖道感河梁。
花想寒梅下，轩开卢橘旁。
独吟安石几，散帙满藜床。
叠嶂朝生爽，双溪晚送凉。
周旋从简易，搜讨破微茫。
薄宦今何有，穷檐卒未康。
向人真惨淡，得句复猖狂。
病遣杨枝去，愁冯竹叶尝。
教儿粗识字，忆弟倘升堂。
世事渐磨灭，生涯迫老苍。
蒺藜岐路仄，萝薜故园荒。
瘠壤仍凶岁，孤城近瘴乡。
终当归草阁，一醉旧沧浪。


蒋虎臣修撰示近诗得十韵

篇章何汗漫，把读转酸辛。
卒岁长为客，新诗半哭人。
艰难经浩劫，清净想前身。
贪善无虚日，寻僧不隔晨。
行当归禁苑，何事守江津。
病采三茅药，羹思千里莼。
悲来时有泪，痛定竟无嗔（君自号无嗔道人。）。
简易安贫久，缠绵念旧频。
几时重见面，一饮共经旬。
湖海风波阔，看谁稳钓纶。


诸贤重会白鹭洲三日（时讲学言及孝弟，有闻之流涕者。）

邹鲁微言远，东南坠绪传。
不徒怜契阔，复此共周旋。
修渚横江出，高楼切汉悬。
衣冠空郡国，耆旧俨神仙。
辨难毫芒析，昭融同异捐。
道存言简易，心动泪潺湲。
阛阓群瞻听，阶庭竞接联。
清欢歌雅什，列坐叠长筵。
积雪山城白，留宾地主贤（时萧孟昉一人供馔，费百馀金。）。
百年虚荏苒，千里重缠绵。
诗说惭匡鼎，经传想服虔。
他时魂梦绕，应傍水云边。


同药公及诸子游青又（青原山谷中名青又。）

晴冬风日好，乘兴恣攀跻。
岚气盈襟袖，泉声逐杖藜。
天围一握小，峰截片云低。
暗穴熊留馆，荒陂虎印泥。
杳冥忘去住，曲折失端倪。
置产缘茶圃，分流润麦畦。
野梅寒早发，谷鸟腊先啼。
白饮烹葵美，青林采药迷。
惠庄心共远，支许手同携。
不尽青青色，重看万岭西。


哭李梅公少司马（用杜《哭李尚书》韵。）

武林投分日，南浦尽欢年。
论学频同席，伤离强系船。
忘形真故旧，把盏共林泉。
神剑归何处，东山竟寂然。
盛名生陨谢，耆德易崩骞。
史局家相继，房中句共传⑴。
鬓从枢辅改，书向国门悬。
文采斯文在，交情我辈偏。
青松凋雨雪，白马阻江天。
絮酒将双泪，遥倾文水边。
⑴ 公次子维饶官庶常，夫人朱远山有诗集。


雨宿南昌携具与商贤伯调伯玑小饮客舍伯衡宪副适至同限七虞得二十四韵

天地酣歌短，文章会合殊。
避人开惨淡，得友失艰虞。
岸滑愁官舫，尊移就客厨。
立谈良款款，小酌太区区。
竹外求羊径，林间嵇阮徒。
冰盘荐樱笋，香饭煮雕胡。
忽有高轩过，重教浊酒沽。
倒衣欢造次，入坐乱喧呼。
诗思春江阔，灯花午夜徂。
沙寒沉野鹜，风急噪城乌。
屈宋同骚屑，曹刘定有无。
阁中招帝子，阶下走天吴。
拙宦生涯见，穷交骨髓枯。
心情难木石，词赋岂泥涂。
倚马看君笔，雕虫悔故吾。
奔腾从日月，去住总江湖。
榻继陈蕃下，官将梅尉俱。
深杯疏礼法，雄辩捋髭须。
雨细侵朱槛，星昏隐碧梧。
风烟数子在，户牖百灵趋。
送老凭书帙，忧时缺唾壶。
隋珠好相赠，莫厌卧菰芦。


临江答宋荔裳西湖见寄

君按察浙江，坐蜚语逮系，至是难始解。

老友几时见，频年双涕零。
伤离禁远道，多难逼颓龄。
路历羊肠尽，身从虎口经。
定交怜旧雨，转眼诧晨星。
吾子真无敌，高言谁见听。
抚膺盘岱岳，摇指动沧溟。
扬马亲齐辔，庄骚类建瓴。
艰虞书不废，宾客户难扃。
北寺长笺赠，西湖画舫停。
衙斋连竹榻，午夜竭银瓶。
才大偏婴网，机危屡震霆。
卵巢垂殄灭，日月付沉冥。
请室头空白，穷途眼孰青。
被恩宽对簿，决憝快扬庭（时下石者反坐。）。
孤愤传梁狱，饥虚忆楚萍。
检书拚卖尽，仗酒得无醒。
摧折惊魂断，哀歌带血腥。
浙潮云洽洽，楚树雨泠泠。
混沌随雕琢，江山备使令。
星摇埋剑匣，雷殷化梭亭。
执义同胶漆，关情甚鹡鸰。
膺滂仍激烈，王贡太伶仃。
久隔田园梦，还浮江汉舲。
十年思射虎，七子岂枯萤⑴。
公等宜朱绂，吾将老翠屏。
长吟凭玉笥，愁绪满郊坰。
⑴ 往同在部曹，有「燕台七子」之目。


送王仲昭还武林（时以吾友宋荔裳难后书至。）

武林多逸俊，之子旧峥嵘。
浩荡游京洛，艰难亟友生。
荒亭金凤渚，古寺石龙城。
一月诗盈帙，双江水共清。
翩翻看翡翠，怒掣走长鲸。
赏惬沧洲趣，交游白首情。
离心百结苦，归棹片云轻。
身世宜丛桂，江天止杜蘅。
怀人书懒作，拙吏计无成。
惟有萧滩月，随君湖上明。


官舍看牡丹

阁俯双江水，阑开千叶花。
葳蕤含夜雨，灼烁烂朝霞。
蕊叠翻阶重，枝高出树斜。
逐香蜂绕座，倚槛客思家。
镫下金尊照，风前锦幔遮。
多情娱老眼，留赏驻年华。
梦想洛阳胜，虚闻姚魏誇。
但令春好在，何惜滞天涯。


寒食夜集得八齐

同毛大可、沈治先、徐若彝、高阮怀诸子。

应节钻榆火，看花复杖藜。
江连官舍绿，山抱女墙低。
粉蝶晴初舞，黄莺晚尚啼。
论文停鼓吹，选胜约攀跻。
风月知春好，悲欢得醉齐。
年年此时恨，不管草萋萋。


南浦赠徐原一孝廉二十韵（时徐有父忧。）

昔别离筵促，重来握手亲。
烟霜真潦倒，风木一悲辛。
思苦才逾老，时艰气益振。
文章争庾鲍，兄弟属星辰。
托咏宁辞癖，耽忧岂为贫。
五湖閒鼓棹，万卷日随身。
宪府延高会，诸侯拥上宾。
英华尽京洛，形胜揽齐秦。
羽猎篇如锦，河梁句损神。
客心方浩荡，归兴日逡巡。
榆次回车暮，罗浮采药春。
瘴江占飓母，雨洞识枫人。
丹荔盘频荐，芳兰带自纫。
书成方物具，诗在土风陈。
魁垒时看剑，雕镌妙斲轮。
荒亭问徐孺，惊坐礼陈遵（君数过陈伯玑。）。
战舰愁经眼，歌楼酒入唇。
岸园香橘柚，乡味忆鲈莼。
立马浮云合，分襟白发新。
何年玉山过，见尔独嶙峋。


答邹程村进士十六韵

词翰今时盛，艰难绝调孤。
相逢在南浦，高卧复东湖。
客久登临尽，才多著作殊。
雄文搜要妙，别曲寄欢娱。
贾董生相并，邹枚誉不诬（君与董文友、龚介眉有合刻。）。
飞腾渰旅食，歌醉失穷途。
隋苑吹箫夜，西陵卖酒垆（先是同游淮扬、武林。）。
赋成追鲍照，梅落问林逋。
晓日山空翠，春云树有无。
风华倾坐客，朴野许潜夫。
忆别三江远，怀愁双鬓枯。
青枫寒皂岭，黄菊汎洪都。
闻道深嗟晚，全身或藉愚。
烟波心浩荡，驿馆迹踌蹰。
执耳惭勍敌，窥班敢大儒。
题诗当缟带，斯道未榛芜。


安成王枚臣进士自粤东归不远二千里见过接对有诗兼怀吉州讲学诸子

留滞羊城久，过从鹢舫遥。
离心惊浃岁，情话剧连朝。
见取吾何有，相看意自消。
溪亭同倚槛，山寺数联镳。
问路风波阔，忧时豺虎骄。
世途甘蹇劣，吾道忍萧条。
地忆螺川胜，朋来鹭渚饶。
微言昭日月，高会逼烟霄。
讲席今仍在，诸生谁见招。
沙寒云满树，江涨雨兼潮。
神物终当合，青松倘后凋。
因声寄同志，索处未飘摇。


哭雷伯吁追悼及李叔则杜苍舒二十韵

三子皆秦人。李为前辈盛名，数寓书来往；杜相值西湖，姿岸甚伟；雷流寓广陵，尤与余善。己酉二月值孙豹人，言伯吁以去年腊月死，李、杜二君又先殁矣，堕泪成诗，并见是篇。
世罕怜才者，天收作赋人。
相催成陨落，吾老独酸辛。
叔则声名久，苍舒邂逅亲。
飞书来岱麓（叔则。），握手记湖滨（苍舒。）。
敏捷李无敌，魁梧杜绝伦。
深心推伯吁，鸿笔奋西秦。
文字经营苦，江关旅寓贫。
诗寻孙楚说（豹人。），家与仲宣邻（王筑夫。）。
编纂连宵旦，呼号动鬼神。
正誇同跋扈，讵意顿沉沦。
箧笥书犹在，泉台气莫伸。
残篇谁料理，万事一埃尘。
作序劳玄晏，谈经许大春⑴。
穷愁宁到骨，啸傲肯谋身。
态忆粗豪好，交怜怀抱真。
壶觞情契阔，关陕梦逡巡。
所痛芜城近，偏难尺素频。
岳莲摧菡萏，玉树委荆榛。
海内知音失，山中白发新。
素车终隔远，双泪染松筠。
⑴ 李、雷并有赠序，亟称余讲学邹鲁事。


重游从姑（罗近溪先生读书讲学处。）

谁信孤峰峭，居然小有天。
崖泉深窟穴，杖屦入风烟。
绝顶平如掌，陵空突似拳。
石梁飞碧汉，书屋盛当年。
万象春花候，双江暮鸟边。
婆娑重怀古，此意几人传。


闻王西樵考功讣

海内文章伯，斯人独素心。
风流争玉树，气类缅苔岑。
戎楷官何忝，阴何兴不禁。
百罹曾患难，三仕总萧森。
雅咏耽吴越，高怀托向禽。
摧颓无鵩赋，殄瘁失书淫。
京辇追高会，壶觞伴苦吟。
同声兄弟好，衔痛蓼莪深。
名士希年寿，伤心自古今。
恨虚辅嗣麈，凄断伯牙琴。
八子情摇落（时同西樵兄弟有八家诗行世。），千秋事陆沉。
岱云今黯淡，回首一沾襟。


三天洞同诸子作

岁甲寅十月三日，屏迹水东，吴雨若诸子自郡至，为洞壑游，遂就地酌洞中。稍酣，吴濡笔扫岩纪人岁，予分赋得十韵，将与此山共磨灭焉。
幽境欢重践，追寻好友俱。
层岩开窈窱，万壑炯虚无。
显晦经营苦，炎寒气候殊。
洑流殷地轴，高户裂天枢。
洗洞龙湫涌（洑泉岁一涌涨，谓之洗洞。），排阍木客呼。
日车愁上下，云族起须臾。
席地霜千叶，炊松酒一壶。
崖崎曾堕鹿，穴黑敢藏狐。
暝坐来神契，疏观败众愚。
山灵护题字，终古漫模糊。


自浦城至建宁书事

南去文溪路，滩声晓夜闻。
横空攒岛屿，捲地走风云。
回合山难断，青冥日易曛。
舟人频出没，岚气半氤氲。
石见无鱼穴，林深绝鸟群。
剑棱欹侧过，眉睫死生分。
孤客垂堂戒，惊流转棹勤。
壶浆答三老，能事信输君。


狮子诗拟应制二十四韵

圣朝惟尚德，薄海必归王。
却贡安殊俗，献珍来远方。
游麟当在野，彩凤已鸣冈。
御历兼三重，乘时集百祥。
旅獒誇往事，神兽致遐荒。
问产从乌弋，盘山过白狼。
尾张逾斗大，力劲作虓强。
雄骨毛辞駮，金精色受黄。
吞貔凭掉舌，击象直穿肠。
胫挟奔雷走，睛摇骇电光。
名徵博物志，赋赖永兴详。
践踏翻林麓，羁縻自汉唐。
皇图宽覆载，异国勇梯航。
玩好知无益，怀柔道不忘。
吼声惊虎殪，腾势想龙翔。
槛制蛮奴苦，途经西域长。
天颜时顾盻，禁苑命诗章。
位置分熊馆，威棱压豹房。
依仁靡搏噬，展力窘飞扬。
驱战歼犀兕，鸣銮愧骕骦。
修牙铦似锯，厚毳密为裳。
率舞随天仗，驯心习帝乡。
休徵将玉马，灵族又神羊。
服猛馀鸿略，君看靖海疆。


经筵诗拟应制

帝哲多天纵，王猷岂性成。
虞廷心授受，说命学分明。
师傅官僚重，诗书智慧生。
皇舆真广大，睿虑益澄清。
省岁铭无逸，歌云许载赓。
皋夔依黼坐，董贾聚神京。
好古心何亟，防倾气不盈。
艰难思稼穑，饥渴下弓旌。
旧史勤䌷绎，先王是训行。
桑林方应祷，竹素重垂情。
端策陈坟典，求言宪老更。
甘盘怀旧切，箕范叙畴精。
敷奏输忠悃，咨询出至诚。
嘉谟堪补衮，霁色洽和羹。
御几牙签列，仙班玉佩鸣。
表章追伏郑，传注起周程。
日晡仍留讲，宸聪莫可名。
龙门书盛事，虎观辨群英。
沧海皆通贡，潢池敢弄兵。
祗今干羽舞，会见泰阶平。


大驾重幸直北校猎时冬祭后三日恭纪二十韵（太皇太后时尚驻温泉。）

九庙明禋重，初冬爽气高。
停銮才盥荐，出狩又旌旄。
组辔王良驭，珠弓羿氏韬。
六龙真逸足，三辅旧神皋。
问寝纡宸幄，于田佩宝刀。
共知勤部勒，岂谓骋游敖。
霁日迎仙仗，朱霞炤御袍。
合围熊馆破，决中虎贲豪。
野获穷山谷，弦鸣落羽毛。
皂雕云外尽，赤豹槛中嗥。
齿革资军实，豺狼念贼壕。
是时求俊乂，侍卫继英髦。
五柞离宫盛，甘泉彩笔操。
计禽分勇怯，讲武寓甄陶。
虞甸争除道，郊圻待献醪。
省方天藻发，涉远圣躬劳。
帐殿霜生剑，骑营夜属櫜。
铙歌箫鼓竞，宴赏羽林叨。
汉主誇宛马，姬书训旅獒。
兴朝谁谏猎，蓄意忝含毫。


冯相国万柳堂二十四韵

不向城东去，名园我未谙。
争传雄蓟北，大好压江南。
僻地神京得，幽栖相国耽。
云霞元烂熳，水木复泓涵。
化枳憎卢橘，求仙谢石楠。
山亭萝冉冉，堤榭柳毵毵。
五树陶潜隘，千条白傅惭。
春风真在手，野兴岂嫌贪。
洒落疑莲社，清深倍菊潭。
绿波金缕覆，锦石碧烟含。
溪静留官舫，林间置佛龛。
挥弦随一鹤，载酒爱双柑。
酬唱分题数，登临共客酣。
乐游华敢羡，吏隐朴宁甘。
秉轴忧迟暮，归田乞再三。
灵和称可爱，宣武叹何堪。
步屧沧洲近，书仓秘册探。
蓬蒿怀仲蔚，弟子迈桓谭。
膴仕存空橐，贫交庆盍簪。
乡心还海岱，莫怪懒朝参。


奉赠宋蓼天大司马二十韵

庙算封疆靖，兵枢社稷凭。
一人今简畀，九伐必鶱腾。
词赋英年擅，忠贞世绪承。
石渠初特达，画省递相乘。
顾问谟猷进，司成俊乂登。
圣朝崇孝治，宝册颂园陵。
诏许群臣撰，争归大匠能。
经营辞惨淡，述作义崚嶒。
山涌丰碑出，天垂睿藻称。
礼闱推鉴朗，柏府肃霜澄。
汲黯敷陈切，长沙涕泪增。
霁颜应采纳，峻秩又频仍。
独坐官纠劾，祥刑帝股肱。
网开忻浩荡（时以国恩肆赦。），法在寓哀矜。
半岁迁何数，诸卿得未曾。
位高勤夙夜，责重凛渊冰。
帏幄筹师旅，苔岑洽友朋。
怜才心若渴，招客酒如渑。
时事诗书缓，军储日夜徵。
折冲樽俎计，会见不模棱。


憺园诗为健庵编修作

不劳多结搆，竟日足跻攀。
隔县通娄水，闭门收玉山。
荷风清簟外，竹日曲栏间。
绕阁云长住，近人鸥不还。
花繁在药圃，心远键松关。
觅径青林入，题诗锦石斑。
书编随坐卧，朋旧散襟颜。
只恐金闺客，栖迟未许閒。


哭颢亭少司农

头白期相见，悲来断客肠。
斯文失祭酒，吾道共沾裳。
岁岂龙蛇值，人推麟凤祥。
冲襟含岳渎，峻望絜圭璋。
君捷南宫日，余陪西署郎。
定交元杵臼，卜夜屡壶觞。
侨肸真联络，应刘并颉颃（谓丁飞涛、陈胤倩。）。
校书专史局，珥笔主词场。
七子诗标举，千秋兴激昂。
移官喉舌寄，补阙股肱良。
视草青藜火，弹文白简霜。
临观雄海岱，邹鲁入宫墙。
浃岁三迁亟，殊才特典章。
温言承黼坐，谠议动岩廊。
掌宪平反苦，司农会计长。
边隅初蠢动，禁旅骤腾骧。
清覈严丝粒，经营薄孔桑。
时艰资道济，神瘁恃身强。
仙骨将遗蜕，台星遽掩芒。
帝心虚倚畀，府事缺劻勷。
哲胄违含饭（桂峰侍御。），亲交忆慨慷。
历官无长物，急友肯多方。
垂诀还留疏，残吟剩满床。
多情偏好我，远道独相望。
尺素嗟离索，三生恨渺茫（客冬见枉诗札。）。
商飙寒霣箨，旅榇远还乡。
亮采公卿痛，清流顾及亡。
圣湖看惨淡，天目少辉光。
继武纷簪绂，将雏尽凤皇。
鸿名堪不死，艺苑岂全荒。
褒恤恩知重，凋零道可伤。
哀歌当薤露，双袖涕浪浪。


陈母张太夫人挽诗（学士说岩先生母也。）

良臣为国重，保训本家成。
不有徽柔德，何由俊彦生。
母仪今绝少，壸范痛难名。
书受班姬诫，才同谢韫鸣。
深闺爱彤管，杂佩尚琼莹。
佐馂晨昏事，闻鸡昧旦情。
鸿妻方嬿婉，骥子早峥嵘。
正色胎存教，传经手课程。
何烦机杼断，时挽鹿车行。
群盗曾攻堡，夫人竟作城。
劻勷明大义，巾帼佐英声。
肯羡床堆笏，羞称金满籯。
身膺翟茀贵，养谢板舆迎。
性是簪蒿俭，官因却鲊清。
起居誇矍铄，职事厉忠贞。
岂谓劬劳久，俄令疾病并。
蓼莪肠断绝，风木泪纵横。
慰谕来中使，咨嗟出至诚。
朝廷崇孝治，生死备哀荣。
纶綍新恩锡（时进封淑人。），杯圈旧恨盈。
冻云凄繐帐，积雪洒铭旌。
永诀违含饭，坚留实圣明。
美应钟郝并，贤与孟陶争。
史氏谁为传，凭将报九京。


官军连收岳阳长沙诸郡恭赋二十韵

庙算称神武，王师戒驿骚。
亲藩分虎节，幕府握龙韬。
频接荆襄檄，全清江汉涛。
饮波驰万骑，下濑奋千艘。
阵合连蛮徼，围长铲贼濠。
中权挥扇定，劲卒压城挑。
破垒犹吹箨，搴旗等刈蒿。
洞庭鲸尽骇，衡岳兽俱逃。
威命尊黄钺，骁腾避白袍。
迸雷轰炮火，漂杵溅弓刀。
梦泽投鞭断，君山积甲高。
倒戈方慑服，系颈尚哀号。
战马归天厩，军装付铠曹。
猷矜元老壮，凯奏佽飞豪。
指顾成安堵，欢呼各献醪。
势趋巫峡蹙，关失剑门牢。
恃险先亡述，追奔共殪滔。
湔除还尔贷，浩荡岂重遭。
乘胜如摧朽，长驱入不毛。
誓将馀丑灭，肯使圣躬劳。


蠲赈灾民

帝德歌风动，王猷懋日跻。
悯时频减膳，耕籍每扶犁。
荒政蠲田赋，军储急鼓鞞。
何当分内帑，特遣恤遗黎。
沧海嗟无岁，黄河旧决堤。
炊烟寒不举，蔀屋远含悽。
饥齧榆皮尽，愁看鹄面黧。
林空难捕雀，野旷绝鸣鸡。
莫罄监门绘，谁怜转壑迷。
圣恩肥土域，群望慰云霓。
疾苦朝闻告，金钱夕已赍。
免租犹恐后，命使肯教稽。
天语颁螭陛，星驰迅马蹄。
闾阎亲阅历，羸弱喜提携。
尘甑欣重爨，衰颜勉杖藜。
泽敷青豫遍，欢祝岱嵩齐。
几处留孤稚，荒村救寡妻。
人从垂死活，感极失声啼。
积泪纾长楚，馀生待麦畦。
有君真覆载，思服讫东西。


上巳修禊应制

虞书传出狩，夏谚望时巡。
露布宣威武，宵衣慰苦辛。
鉴旌乘丽日，象辂动灵辰。
快睹龙颜近，欣逢天气新。
祓除遵洛水，选胜向河滨。
捧剑金人出，登山玉辇频。
永和还盛会，元巳正芳春。
睿藻云霞烂，澄观鱼鸟亲。
西池欢驻跸，南苑看垂纶。
每忆华林射，应瞻白马神。
繁花依讲幄，绿柳映扶轮。
旧简班扬侍，旁徵黄绮臣。
玷名劳馆阁，飞檄到松筠。
顾问惭三箧，盘餐溢八珍。
恩波沾草野，仙乐听韶钧。
扈从千官集，游敖万福臻。
握兰沿曲渚，浮枣漾青蘋。
束晰谈承赏，张华论绝尘。
禊堂初授简，学海恐迷津。
圣主收葑菲，涂歌献紫宸。


召试体仁阁下恭纪

帝擅知人哲，天宽吁俊涂。
山川昭瑞应，麟凤耀高衢。
纶綍旁求急，弓旌旷典殊。
三公勤启事，百执共嘘枯。
出处咸推毂，升沉许合符。
庭咨兼岳牧，物色遍江湖。
雄丽收文士，渊通问宿儒。
赓歌怀喜起，射策笑模糊。
笔札邹枚出，贤良董贾俱。
俳优吾岂敢，经术世还须。
檄下王程促，星驰驿路纡。
烟霞时有癖，箕颍未容逋。
照室珠宁掩，连城玉必沽。
玺书弥恺恻，芒屩孰踟蹰。
试可凭敷奏，明扬定咈俞。
卿云飞玉几，旭景照金铺。
宝鼎诗重作，燕山铭讵孤。
观游誇羽猎，研练比京都。
公等来何晚，群臣召则趋。
天颜真咫尺，日晷迅须臾。
虎观谁同异，龙门信有无。
裁成归大冶，采择辨嘉谟。
击缶惭馀响，雕虫劣小巫。
九重不自圣，一得也输愚。
扈从森仙仗，壶浆出御厨。
螭庭纷琬琰，鲛窟拔珊瑚。
簪绂瀛洲选，梯航王会图。
安边看利剑，报德忖恩珠。
文治元根本，民艰尚嗫嚅。
披鳞能曲贷，伏阙拟重敷。


省耕诗（三月初一日太和殿御试。）

农事崇开国，豳风纪授时。
供输仍禹贡，宵旰甚尧咨。
耕籍亲扶耒，祈年恪奉祠。
军储急壤赋，帝德轸民饥。
逊志铭无逸，省方乐有为。
郊圻根本计，丰稔太平期。
土鼓歆田祖，帷宫命甸师。
轻阴将霢霂，淑景正繁滋。
修禊灵辰近，乘春令节宜。
鸡人传象辂，虎旅扈龙旗。
雾合千官列，雷鸣万骑随。
良畴真错绣，厚穫祝如坻。
傍辇祥飙动，停銮解泽垂。
亲承天语劝，敢使岁功迟。
原隰应胥垦，籽耘莫惮疲。
稑穜元献种，谷米定流脂。
睿藻云霞烂，仁心鱼鸟知。
鸾旌欢野老，衮冕映茅茨。
屡下蠲租诏，重陈多稼诗。
饱腾资挞伐，皇路会清彝。


赠李梅崖

相逢燕市语，如傍玉山行。
气挟诗书静，心涵冰雪清。
从龙元特出，绣虎早长鸣。
价与金台重，灯分藜火明。
借才来粉署，列秩领春卿。
手自排缃帙，茶亲洗石铛。
篇章思惨淡，典则议峥嵘。
旧作风骚入，新硎模楷成。
鶱腾争一顾，款恳到诸生。
省事延孤赏，冲襟出至诚。
白圭宁受玷，欹器必防盈。
许客钞残草，横经对短檠。
流风供奉在，泛爱郑庄情。
笑我真牵率，中怀为漫倾。


寄王山农侍御是年七十

海内同年友，相看我辈存。
老成不易得，耆硕更堪论。
惜别星霜速，投閒道业尊。
燕台欢并辔，凤德羡孤鶱。
出使星轺远，徵材竹箭蕃。
分曹森武库，濡翰倒词源。
绣斧推清誉，彤庭数直言。
谁知怀子舍，俄复梦丘园。
鸠杖怡黄发，鲈鱼引绿樽。
九峰陪左右，群玉列儿孙。
鲍驭还骢马，庞妻共鹿门。
才名三子竞，禄养两朝恩。
愧此车尘里，思君桂树根。
驰情歌一曲，馀兴到江村。


赠徐大中丞

黄阁分猷久，乌台独坐专。
论思能浴日，抗疏竟回天。
义直群僚肃，风清万口传。
兵荒劳转侧，海峤仰生全。
戢暴冰霜重，怜才雨露偏。
小心真比发，鸿笔大如椽。
述作凌陶谢，编摹嗣董迁。
连枝皆史阁，异数复经筵。
正学星辰列，英词河汉悬。
素交深吐握，后进入陶甄。
衰疾安迂钝，吹嘘荷接联。
临岐重惆怅，牵率忝诗篇。


仁孝孝昭两皇后梓宫自沙河往葬山陵恭送纪事二十韵

二后灵舆发，春郊帐殿成。
园陵悲远道，车驾出严城。
幽饯频将享，前驱早计程。
赏颁周仆驭（时赐夫役人各一金。），警卫拥神兵。
七校联镳静，千官按辔行。
荒村纷马迹，野雀避人声。
借榻蓬茅贵，谋炊井灶争。
幕帷环雾合，灯火灿星明。
隐几萦宵梦，闻鸡候晓征。
威仪墙翣盛，御路水云平。
鹓鹭排川甸，旌旗接玉京。
愁凝双辇重，哀动万山鸣。
任姒追遗范，皇英轸睿情。
孝能娴内则，柔并叶坤贞。
逮下常多恕，持谦每戒盈。
嫔妃馀涕泪，岳渎应精诚。
尘净微沾雨，风徐早送晴。
策文镌惨恻，祠寝肃经营。
礼葬轻珠贝，和蛮想佩珩。
圣躬劳不惜，嗟此极恩荣。


赠俞佺庐中丞

赋重东南地，时需节钺臣。
帝心元简在，廷论协咨询。
维楚多才彦，于公见伟人。
摛词真夺锦，筮仕旧宜民。
茂绩频推最，冲襟迥绝尘。
抗言直似矢，决策动如神。
谏议资帷幄，丰裁领缙绅。
崇阶犹转毂，迁秩不淹晨。
独坐雄乌府，温纶出紫宸。
宠颁天上至，睿命膝前申。
控制江湖大，沾濡肱股亲。
衔恩心感动，誓报语酸辛。
治乱看褒斥，安危慎笑颦。
清风严拔薤，惠泽起枯鳞。
搏击凭鹰鸷，光辉自凤麟。
鼠狐皆屏迹，箕斗岂嗟贫。
啸咏閒中事，邹枚幕下宾。
吴趋将挽薄，南服尽归仁。
按部舆情洽，怜才士气振。
悬知冰雪后，歌舞遇阳春。


寿方太夫人

有母称邦媛，徽音与世殊。
生来谢庭女，嫁得伯鸾夫。
忠孝元家法，乾坤忽鼎湖。
烽烟埋白日，逋客走苍梧。
负戴从偕隐，分离总畏途。
覆巢无破卵，垂翅自将雏。
避地甘荒峤，潜身裹敝襦。
播迁经五岭，风雨抱三珠。
课读亲丸胆，谋生任辟纑。
时危曾到粤，乱定复还吴。
节并共班劲，名兼钟郝俱。
能书矜笔墨，提瓮习勤劬。
圣善人皆颂，艰贞世所无。
閒心安梵呗，晚计馔伊蒲。
菽水欢能养，杼机义不渝。
到今垂鹤发，鸠杖未须扶。


宋司马拜冢宰同人属和

一代声华最，诸卿领袖雄。
才元耀鸾凤，官旧统罴熊。
庙算敷文治，边筹奏武功。
伫看澄百职，特进冠群公。
玉尺铨除里，冰心藻鉴中。
清通见裴楷，简要复王戎。
馈饷门无受，推贤意不穷。
高谈风月静，主计纪纲崇。
独坐曾乌府，仪型在辟雍。
兼才称具美，峻秩许谁同。
锁院春阴满，经筵宠眷隆。
龙门忻接近，赋颂忝难工。


送孙如斋编修册封安南

炎汉南交地，陈黎角斗场。
一人称有道，四海尽归王。
宠使朱衣贵，恩纶御墨香。
居然盟带砺，恪尔奉圭璋。
负弩诸侯肃，乘轩万里长。
中途变寒暑，绝域异烟霜。
水历昆明外，山临勾漏旁。
羽毛看翡翠，宴会飨槟榔。
陈迹瞻铜柱，珍禽献越裳。
多才重孙楚，二妙得周郎（时仪部周星公仝行。）。
獴𤡱随驺御，珊瑚制笔床。
含毫元侍从，凭轼足篇章。
迟日和风送，王程春草芳。
飞扬迈邛笮，省觐过衡阳（太夫人时在长公衡阳官舍。）。
不费相如檄，还馀陆贾装。
遐方修职贡，每岁走梯航。


信宿吴圣水署中得排律十二韵（吴为宋丞相许国公之裔。）

献赋曾联辔，分符忽转蓬。
名追丞相重，地拥霸图雄。
指顾凌三岛，沾濡满二东。
岳云官舍宿，海色郡楼通。
任达存真性，长歌表大风。
书藏搜石壁，榻短挂梧桐。
司马游方倦，淳于饮未穷。
鸡鸣寒月白，酒照夜灯红。
咏罢欢呼乱，悲来涕泪同。
绨袍真恋恋，车辖恨匆匆。
到摘台边菊，归看江上枫。
敬亭瞻北海，回首尽空濛。


刘母王太安人六十

谁能似中垒，家世重长安。
列女成书易，徽音作配难。
雪曾方柳絮，颂可著椒盘。
阀阅琅琊旧，风仪钟郝看。
鹿车勤共挽，熊胆忆亲丸。
妇职还蚕绩，雏飞已凤翰。
荐承丹诰锡，双舞䌽衣欢。
淮水添尊酒，春花簇锦栏。
平反慈训切，推解德心宽。
不用持鸠杖，高堂鬓未残。


上总漕沈制台老师

东南甲财赋，西北控咽喉。
帝简阿衡佐，人推萧相猷。
汉廷崇论道，禹甸借持筹。
气直云霄外，风清江海头。
茧丝防聚敛，桑土慎绸缪。
揽辔澄怀久，褰帷问俗周。
鲸鲵胥屏迹，淮泗自安流。
符檄徵皆应，艅艎患悉瘳。
指挥夸定鼎，顾盼重封侯。
树憩甘棠旧，花看桃李稠。
广陵涛入座，秋浦月明楼。
万里城堪倚，三都赋并优。
官僚纷雨集，宾从竞龙游。
竹箭还充贡，无烦圣主忧。


冯幼将频寄墨竹

几年江路别，犹记凤台游。
名士多飘泊，浮家竟滞留。
赋才归庾信，墨派接湖州。
素障琅玕碧，空堂风雨秋。
数竿淇澳尽，千亩渭滨收。
豪气恁孤往，閒心快冥搜。
比闻寻海国，何处问沧洲。
寄语秦淮好，安眠就白鸥。



七言排律


西湖醉后酬李宗伯

南昌人，为楚藩仪宾。所居在藩府中，曰「阆苑」，藏书数万卷。被兵后侨寓西泠，蓄善歌者，与湖上耆旧为「香山社」。
先生七十更无求，筇杖芒鞋汗漫游。

爱我清吟频劝酒，接君片语坐消忧。
文章辉赫传三殿，池馆苍茫到十洲。
屡谒承明勤献纳，敢言金马寄沈浮。
交游海内邹枚在，图史人间蝌蚪收。
多难悲歌馀四壁，残生潦倒一孤舟。
龙门旧识存桃李，丰剑寒光照斗牛。
绕砌种兰真九畹，数椽临水是层楼。
春风舞袖银筝弄，夜月欢筵铁笛秋。
坐上论文挥麈尾，花前觅醉解貂裘。
香山结社身偏健，阆苑思归兴未休。
李郭同时良不易，看云湖上重淹留。


临江答耦长次韵

谢李高吟久寂寞，都官独擅宛陵诗。
忽惊雏凤生丹穴，又见神龙出故池。
陆子才华入洛日，终童卓荦弃繻时。
閒居亭阁江山助，绝调骚歌气候移。
荐赋羞寻杨得意，怜才恨少魏无知。
短衣射虎成何计，抱膝横棋聊尔为。
石室藏书家自富，沧洲秃笔兴忘疲。
登楼独啸青天月，入坐人推玉树枝。
苦学三馀雌霓识，素心十载白云期。
波澜自许陈思敌，意气谁呼德祖儿。
策杖风泉庐岳顶，挂帆烟雨楚江涯。
官斋地静看鸥狎，野寺吟多把酒迟。
散带临溪开北牖，沈瓜浮李续南皮。
疏狂却忆高生老，白眼东西何所之（谓阮怀。）。


清明前一日经水东闻众浔桃花沿溪红数里恨不果往

在宣城东南港口，有龙窟，土人言阴雨时闻鼓乐声。

江城伏枕动淹旬，细草天寒绿未匀。
昨夜东风何造次，老夫策杖太逡巡。
溪边好鸟要人语，谷口閒云傍客身。
浦接桃源花夹路，山连龙窟地无尘。
钧天乐奏灵湫底，濯锦波明曲水滨。
已办青钱拚一往，忍教红树阻相亲。
中年哀乐登临懒，比岁西南斥堠频。
苦惜良辰谁共酒，饱经多难可怜春。
平生不分愁如雾，明岁应添鬓似银。
古墓乌啼垂柳外，斜阳偏照独归人。


太皇太后幸遵化温泉大驾侍从恭纪二十韵

两宫圣善重禧日，五位晨昏侍膳年。
鸾辂和鸣游胜地，龙旂侍从幸灵泉。
才人列骑威仪肃，仙杖千官拥卫全。
汤谷倒输蒸日月，素山回令暖云烟。
飞来姑射从天上，涌出瑶池在日边。
密迩神皋犹禁苑，久晴霜候当春天。
一泓觱沸如潮溢，半亩冲融似火然。
沿浦曲房嫔御满，临流帐殿起居便。
湘妃出舞迎环佩，海若趋承捧翠钿。
丹凤沼中冯盥漱，赤龙川畔恣盘旋。
波恬早觉轻寒散，濯久潜驱宿疾蠲。
欢动慈颜留汗漫，坐沾香雾弄潺湲。
寝门数问勤天语，珍馔频移接御筵。
预敕行厨赍玉粒，肯烦属邑费金钱。
洗头华岳盆何在，取石银河兴眇然。
珠献蛟人纷上下，旌麾玉女暗联翩。
祓除有喜坤维奠，奉养无方孝治传。
不数骊山污粉泽，羞称汝水漫流连。
朱砂矾石谁能辨，暖液温涛洵可怜。
稍待九霄回辇后，掖庭还奏祝釐篇。






古风


戒溺女歌

劝君莫溺女，溺女伤天性。
男女皆吾儿，贫富有分定。
若云养女致家贫，生儿岂必皆怡亲。
浪子千金供一掷，良田美宅等埃尘。
更兼兄弟多嫡庶，同室操戈越与秦。
豪华不少贵公子，覆宗灭族空酸辛。
若云举女碍生男，后先迟速谁能知。
当阶玉树多先折，老蚌双珠不厌迟。
好生戒杀天帝喜，堕胎杀卵神明悲。
试看贻谋惟积善，窦氏燕山五桂枝。
有女莫愁难遣嫁，裙布荆钗是佳话。
婚不论财礼义存，择婿安平免牵挂。
谩忧养女玷家声，为儿娶妇亦关情。
淫先百恶尔当戒，不种孽根孽不生。
富者杀女转萧条，忍心聚敛家暗销。
盗贼天灾与讼狱，任君百计也难逃。
贫者杀女终不富，家无担石身无裤。
男耕女织衣食丰，何如骨肉图完聚。
杀女求儿儿不来，暮年孤独始悲哀。
不如有女送终去，犹免白骨委蒿莱。
赎人妻女救人殃，阴骘连绵后必昌。
若还多女竟无男，前生债主今生偿。
劝君莫杀女，杀女还杀子。
仁人有后恶人亡，桂折兰摧疾如矢。
劝君莫杀女，杀女还杀妻。
生殄婴孩死索命，牵衣地狱徒悲悽。
劝君莫杀女，杀女还自杀。
孽冤相报几时休，转劫投胎定夭扎。
孺子入入尚堪怜，如何摘女葬黄泉。
及笄往嫁尚垂泪，何忍怀中辄相弃。
古往今来多杀机，可怜习俗不知非。
人命关天况骨肉，莫待回头泪满衣。
按：整理自《古今图书集成》女子部


述祖德诗二首

其一 述祖

文学，讳弘猷，字允升，学者称中明先生。崇祀乡贤及所在书院。
序曰：商周作诗，推美先德，见诸雅颂。厥后诗人，潘岳撰家风之篇，灵运重祖德之述，义非私滥，并著曩编。维我先王父履躬昌道，讲习之会，十有四州，肇义田，赡宗党，学者至今称不衰。痛罹丧乱，所撰遗书阙亡。先大夫孝友绝人，益振令绪，年不展德，逾壮而卒，行虽信乎友生，事不传诸国史。大惧陨没，各述髣髴，用告有道云尔。

王风久隤缺，大道日寖微。
孔辙岂不迩，百家争路驰。
吾宗肇东鲁，七十肩相随。
在汉显经学，雠也博士师。
士丐扬其波，先后同声施。
世远存本根，后劲振前绥。
微言绍天学，高步追宣尼。
讲肆群响臻，周游遂忘疲。
闲先恢孟辩，排异搴韩旗。
磬折劳公卿，闳声蜚布衣。
辍餐饷寠士，商歌长乐饥。
德音昭俎豆，奕叶流风徽。

其二 述考

赠奉政大夫，讳察，字曾省，一字述明。

前徽洵卓荦，望古郁长叹。
惜不逮师孔，翱翔洙泗间。
遗言满笥箧，丧乱悲阙残。
生世逢百罹，营道良独难。
纯孝踵曾闵，洁志厉玙璠。
缠绵九族义，款恳同气欢。
努力沛先泽，遗构靡不完。
晞发清川汜，永啸层峰端。
修涂苦促算，履顺一何愆。
跪读我父书，俯仰涕潺湲。
珍木多早折，上士罕长年。
儒林阙传记，潜德当谁宣。


咏古杂诗

其一

黄河有本源，传自昆崙丘。
堤防苟不固，汎滥将为忧。
章亥度天地，夸父触不周。
目营万里外，心遗径寸谋。
青阳无留景，仄径多倾辀。
弱水不可航，欲济行无由。
喟焉眷周道，止策还优游。

其二

文明盛中古，帝陛存土阶。
相驱递雕斲，大朴无重回。
百家既蜂起，六籍归秦灰。
世变不可极，斯文为之灾。
奔腾过千载，作者横九陔。
周行改岐路，荣木忘故荄。
众草既已蕃，霜雪终皑皑。
宣尼志删述，筮贲有馀哀。

其三

赤帝薄儒冠，得鹿守文治。
斯文有本根，过鲁先孔祀。
墙壁出遗经，诸儒相鼓吹。
辞赋等优俳，讽谏亦无讳。
孝文宽贾生，痛哭肆高议。
谤书訾史迁，身辱书不坠。
风骚许怨诽，煌煌四始义。
杨恽行乐人，片言乃阶厉。
吞声拊缶歌，千春为流涕。

其四

种兰思花多，种瓜思蔓长。
姬周本忠厚，弱祚逾夏商。
祖龙亦何促，黔首栖剑铓。
炎刘袭馀烈，吏酷如探汤。
朝爵拜通侯，夕尸弃道傍。
懿彼从赤松，蝉蜕惟子房。

其五

玉树生倾崖，不如桑与麻。
抱璞贵不毁，党人讵足誇。
膺滂如火烈，刚直成疵瑕。
衽席视汤镬，甘死无咨嗟。
张俭斗筲人，脱身连万家。
惜哉荀爽言，弃掷如尘沙。

其六

卜式本助边，义请烹弘羊。
次公起钱谷，奋身称循良。
毁家纾国难，受爵亦何伤。
志士有逃禄，抗迹独高翔。
徵车卧不起，饮毒何仓皇。
奉钱赎徵聘，咄咄谯君黄。

其七

平勃交欢日，吕狐收族时。
陆生掉寸舌，不使九鼎移。
生才各有用，所贵心相知。
纯钩或绕指，神龙时守雌。
谔谔洛阳生，乃羞绛灌为。

其八

下士多所营，上士少所偶。
寸心怀百忧，毫末非我有。
岂无千夫雄，驰骛求白首。
达哉柱下言，人与骨俱朽。
长跽问犹龙，贱子长年不。
青牛不可追，行就尼山叟。

其九

浮云如车盖，白日蔽馀晖。
冲飙起中路，化作飘蓬飞。
行行无根蒂，持此终安归。
雍门自鼓歌，薛公沾裳衣。
千春谁不死，朝菌良可悲。
君看繁华子，宁忆桑榆时。

其十

独行良踽踽，四顾何滔滔。
富贵徒汩没，不如为客豪。
朝为斗酒会，莫为刎颈交。
翔鹍凌广汉，奋翅求其曹。
张陈既相厄，萧朱非久要。
烈士寸心合，万事轻秋毫。
两人成一身，长嗟左伯桃。

其十一

诗人罕闻道，栗里有徵士。
坦履就田畴，遐尚追皓绮。
称心发高唱，和歌者谁子。
右丞及左司，异代分具体。
枯槁何见嘲，玄液非甘醴。
悟彼高山操，绝弦良有以。

其十二

苍鹰饱搏击，鸾凤无栖枝。
弋人慕彩翰，弓缴将见欺。
文章资叱咤，高步多崄巇。
祢生求白刃，黄祖安足嗤。
辍翰就戎服，弯弓西北驰。
宝刀珠玉饰，白马黄金羁。
常从霍骠骑，不数李贰师。
功成会天幸，虎啸不移时。
今日万户侯，昨日羽林儿。

其十三

驱车适齐鲁，饥渴求善士。
观澜洙泗滨，濯缨沧溟涘。
美哉洵泱泱，大道亦孔迩。
百谷何群飞，天风扬海水。
宾客竞平津，尘埃生阙里。
行行蓟北门，滔滔长安市。
橘柚虽佳树，渡淮化为枳。
众醉思独醒，转叹于陵子。

其十四

昔游嵩与洛，引领箕山岑。
野旷风萧条，落叶下脩林。
高坟独崔巍，流泉清且深。
未知葬者谁，父老传至今。
万乘且不顾，何况挥黄金。
矫立易为节，达生难处心。
哲人冥荣瘁，贵不撄素襟。
垂旒如白屋，楮冠乐鸣琴。
一为抚弦歌，太古留遗音。

其十五

春鸟多好音，鸣我池上楼。
情人盈海甸，夙昔偕宴游。
言当策我驾，顾望还淹留。
出门阻虎豹，安能历九州。
芳兰易摧霣，壮士多烦忧。
平生弦诵地，牧马成荒丘。
何以歌我怀，五噫间四愁。
肉马不可御，翱翔骖赤虬。
欲挽天河水，俯澄浊海流。

其十六

雀衔松树子，飞落枯桑颠。
本自非骨肉，寄生亦缠绵。
谁谓同根株，两心不相怜。
势利生白刃，兄弟成弃捐。
孤竹乐交让，二赵悲独全。
拊膺感至性，三叹不能言。

其十七

三王御海宇，礼乐急斯须。
如金归大冶，巨细成规模。
厉阶彼嬴氏，任法仇诗书。
堂陛迷隔绝，朝仪一何愚。
叔孙采其弊，绵蕞徒区区。
新声传乐府，雅颂竟何如。
两生不肯行，倔彊非世儒。
遗绪振河汾，董薛复先殂。
长河日东下，蔓草谁当除。
嗟尔墙东叟，望古久踟蹰。


其十八

青阳敷淑景，百卉争葳蕤。
商风未及发，花落馀空枝。
华士徇物欲，倾身骛文辞。
雕饰丧其璞，少壮朱颜衰。
自古多作者，名在魂安归。
生为鸾凤吟，死为猿狖悲。
独言慕扬马，谁与曾闵期。


灌园

山园傍竹屋，溪流出襟带。
读书暇豫多，手灌引清濑。
勿言斯事鄙，适与赏心会。
乐矣桔槔翁，宁知卿相大。
昨日凉风来，今日桐叶败。
秋蔬苟失时，霜露将侵害。
辛苦滋本根，我生得微赖。


栗园村

栗园嘉树稀，返景前山赤。
客子无与驩，沿溪坐磐石。
朔风一何怒，翻巢倾雀雏。
其母来下视，含餔声呜呜。
口噤餔不得，宛颈久踟蹰。
心怜肠断绝，相抱死须臾。
羁怀馀感怆，叹息沾我襦。
哀哉金丸子，弹射充欢娱。


茗坞行（避乱时作。山曲皆产茶，故名。）

其一
我有老祖母，白发披两耳。
骨肉日零落，恸哭依秋水。
眼前看孤孙，问是谁家子。
泪多早丧明，艰虞迫莫齿。
白刃何苍皇，驱我东南徙。
人与杖俱扶，蹉跌入荆杞。
黾勉进藿食，哽咽受一匕。
男儿值乱世，固穷未云鄙。
空郁负米心，穷岫无甘旨。

其二
晨征发荒野，薄莫临回溪。
秋水寒且急，梁绝路无蹊。
妻孥相怨怒，濡足褰裳衣。
妾身不足惜，所念怀中儿。
前山猛虎穴，日昃徒侣稀。
屏营不敢语，怪我饥儿啼。
吞声还拨弃，泣涕谁当知。

其三
远赴南山阿，言迈已百里。
树杪见人烟，解颜慰妻子。
扪足息岩阴，一坐不能起。
长跽乞主人，庑下聊栖止。
亲交何杂遝，兔丝牵葛藟。
茅屋二三间，风雨昨倾圮。
去去勿踟蹰，落日下荒垒。


采薪

客居久寄食，他人为我炊。
感君不自德，薄颜亦难施。
粗衣裁掩骭，微霰复已霏。
客心自多戚，岂必寒与饥。
疏林扫枯叶，阴岫求枯枝。
攀条弄松云，引领眺京畿。
忽忆采薇人，泪下不可挥。


宿山家

山行路自远，孤客魂易迷。
莫鸟各归去，啾啾向我啼。
暝色冒四野，小径多蒺藜。
俯见林麓下，灯火临涧蹊。
举策一叩门，四壁风凄凄。
主人进粗饭，努力疗渴饥。
来时经虎穴，宿处连鸡栖。
平生戒垂堂，飘零缘鼓鼙。
客久望人怜，使我颜色低。
中宵万感集，不寐闻霜鸡。


怀友

其一
严霜下乔木，落叶随风扬。
飘摇转无极，万里越川梁。
客游何慷慨，道路险且长。
仗剑久徒步，雨雪沾衣裳。
层霄置网罗，健翮将摧伤。
破巢思危卵，挥泪遥相望。

其二
中肠已断绝，之子归无期。
豺狼蹲大路，行人延颈啼。
飓风拔山树，海陬多蒺藜。
仰天中夜叹，双泪暗交颐。
时无孙宾石，谁当藏赵岐。
知命苟不忧，努力待来兹。


淳湖别邢景之

漠漠野田水，新涨接平湖。
昔记渔家路，今迷旧草庐。
村前见野叟，借问幽人居。
君馆湖水外，为我夜回车。
乾坤兵甲里，匏系哀吾徒。
灯前两不寐，歌泣穷悲娱。
晨兴当早发，薄言絷我驹。
床头开斗酒，临别烹双鱼。
论交忆童丱，流光忽以徂。
驩难感别促，登车悲路隅。


过石臼湖

征途遵石臼，停桡傍阴壑。
霰集林皋疏，潦收浦溆涸。
菰蒲冒清浅，鱼鳖郁萧索。
飒飒商飙来，嗷嗷群鹜落。
临集复回翔，悲鸣避矰缴。
中泽暗张罗，杀机难可脱。
劳生害水族，人物两索寞。
黄鹄独高飞，矫翼何寥廓。


采石

犀渚横断岸，积石郁巑岏。
上有千仞峰，下有万里澜。
明月堕怀袖，侧首天门寒。
长江一杯水，借问几时乾。


客中独酌偶和陶公饮酒

其一
人生若奔马，促促竟何之。
崎岖逐所欲，宁似閒居时。
得欢日已足，何为待来兹。
彭殇等朝莫，下士心然疑。
但当乐相乐，一觞聊共持。

其二
荒途遐且阻，虎豹啼前山。
驱车岂无感，客子故难言。
时把坐上酒，仰首黄虞年。
著书莫我知，吞声谁与传。

其三
在晋有高士，佯狂遗世情。
沈醉自埋照，清芬扬令名。
名岂中所热，聊得达此生。
生非磐石固，常恐风波惊。
丈夫不闻道，努力当何成。

其四
忧来不能坐，静言思奋飞。
自顾无羽翼，徘徊心转悲。
日月不可语，策足当何依。
南山微雨歇，浮云各言归。
其下有松菊，严飙独不衰。
所乐诚区区，素心贵无违。

其五
曲肱北窗卧，松风为我喧。
羲皇不相待，乐向此中偏。
须臾明月出，挂我檐前山。
乌鹊从何来，孤飞尚未还。
感物一长叹，时哉无与言。

其六
挂瓢与扣角，借问谁为是。
蛾眉易为嫉，珍器易为毁。
大道本无名，荣利徒为尔。
披裘且挥金，君毋羡罗绮。

其七
少年爱游侠，把臂寻豪英。
有时还独坐，侧见古人情。
岁寒变枝叶，琼树亦已倾。
形神自相贼，孰以坚白鸣。
且尽一尊酒，无为劳我生。


客中独酌偶和陶公饮酒 其八

玄豹多隐雾，潜虬养幽姿。
黄雀徒嗷嗷，争食且争枝。
物生各有尚，介立斯言奇。
天地无心情，高厚奚尔为。
哀彼汗血驹，屈首黄金羁。

其九
旷野凉风至，飒然柴扉开。
坐见田畴绿，惬我平生怀。
平生愿有托，所忧中路乖。
风波一失足，终日徒栖栖。
身在世网中，汗颜汨其泥。
道阻多窘步，鄙性终寡谐。
驱车寻旧辙，前路幸未迷。
如何阮步兵，途穷驾始回。

其十
我生在东南，行行西北隅。
天地共羁绁，孰敢辞修途。
长饥不能饱，万里空驰驱。
四海自不足，一勺自有馀。
鹪鹩与黄鹄，从君卜所居。

其十一
束发事诗书，谋身贵有道。
三十为壮年，颓然已心老。
饮酒不辞醉，常恐双鬓槁。
寸心得所向，醉醒各言好。
玄珠归象罔，多营丧其宝。
君看云中鹤，恣意游八表。

其十二
日月无停驭，冉冉成四时。
昨夜庭花落，青春与我辞。
美人惜迟莫，感叹方在兹。
济世有长策，攘臂羞狐疑。
斧柯不在手，将为龟山欺。
寄声托浮云，吾道当何之。

其十三
桃源竟安在，踪迹隐人境。
我病倦游寻，独醉不遑醒。
醉中有深义，醒者莫能领。
士贵处域外，岂见囊中颖。
缨组终尘埃，素心自炳炳。

其十四
我昔避戎马，间关千里至。
日莫犹独行，有酒不敢醉。
宿雁起我前，惊翔失行次。
不经乱离苦，宁知安乐贵。
万事一皆然，食荼有馀味。

其十五
远游临蓬壶，叩彼仙人宅。
俯仰天地间，倏忽皆陈迹。
人生处驹隙，祝年无过百。
仙人赠我药，鬒发永不白。
冥性得自然，至道当矜惜。

其十六
猗惟予祖考，步趋依六经。
徽音邈难续，吾道竟何成。
鄙哉陷章句，局守不敢更。
中夜忽不寐，揽衣步前庭。
微月倏已没，孤鹤时悲鸣。
丈夫多坎壈，勿令伤吾情。

其十七
青溪连我宅，短棹随轻风。
风吹一水香，百花漾其中。
不知人境隔，忽与仙源通。
鸿飞既冥冥，何事劳弯弓。

其十八
芳树无久华，荣名岂常得。
毂转须臾间，下士多所惑。
涓涓蚁穴溃，滔滔不可塞。
泾渭相波澜，殄瘁及邦国。
酒德良可颂，世事行当嘿。

其十九
乞食亦云好，折腰何必仕。
叩门谁为开，一饭少知己。
釜甑自生尘，妻孥为我耻。
我行骋四方，我梦归故里。
风波在须臾，甲子不可纪。
飞蓬无根株，中路何当止。
黾勉故人心，岁寒良足恃。

其二十
贫士生草间，性鄙情亦真。
田父日往来，乐此风俗淳。
长吟发陇亩，遗响多清新。
怀骚追屈宋，好古轶周秦。
靡靡六朝籍，弃置如纤尘。
笔削非我事，咏歌肆微勤。
不言著作好，聊得心所亲。
耦耕既苦疲，策驾空迷津。
开我床头酒，漉以头上巾。
抗手呼陶公，我亦醉乡人。


古意

其一
和璧莫投鼠，干将莫击石。
投鼠璧先碎，击石剑先折。
结怨不在深，片语伤人心。
贾祸不在多，爝火燔邓林。

其二
莫作长柳枝，路旁怨离别。
莫作合欢花，闺中肠断绝。
丝染无复白，发白无重黑。
努力爱青春，一失不再得。


秋怀诗四首（越中作）

其一
客园俯华沼，桂树交南轩。
凉风中夕起，零露凄已繁。
英蕤不急扬，憔悴当何存。
视彼伤秋怀，恻恻不可论。
寒夜为我永，百虫为我喧。
寸心莫与照，抱月倚高原。

其二
城头已枯藿，谷中尚芳草。
寒暑岂参差，幽居颜色好。
繁华惊逝波，谋身须及早。
追欢思盛年，埋忧思速老。
言从陶令游，荷锄同一饱。

其三
子真早挂冠，伯鸾远出关。
丈夫怀耿介，依人惭厚颜。
楼头有明月，三五向我圆。
所思不可见，道远心相怜。
夜游虽秉烛，不如朝日妍。
莫齿虽同欢，不如壮盛年。

其四
凉风吹帷幕，萧萧揽裳衣。
贤愚同嗛嗛，罄折交相嗤。
萧曹弄刀笔，卫霍开边陲。
贾傅空前席，柔翰扬葳蕤。
清浊虽异流，鬒发飒已衰。
他生纵欢乐，当复知我谁。
不见辽东鹤，自言丁令威。
四顾无所归，胡不冢累累。


梦先母

闰章十岁而孤，背母时甫三岁，自伤孩稚不识母，梦亦无之。己丑举礼部，归次江北，梦吾母破冢出，如卧初起，且呼儿就语。惊寤，遂失声，书以志吾痛焉。
射策游金门，回镳返故国。
故国伤我怀，风木情惨恻。
中夜梦慈亲，蔼蔼好颜色。
颀然出黄土，衣裳徐拂拭。
自称为我母，呼儿侍母侧。
失恃在襁褓，梦寐讵相识。
惝恍心然疑，流泪满胸臆。
游子良可悲，精灵逝不测。
明发拜松楸，当闻母叹息。


贻水东亲旧

我昔来东溪，谈笑欢忘归。
我今来东溪，踯躅泪沾衣。
结婚十馀载，缠绵如兔丝。
东南秀诸峰，握手欣招携。
人兽迹绝处，拂石命我题。
情事两娱乐，日夕争倾卮。
仓皇避寇盗，尽室相因依。
闻难畏相失，减米同渴饥。
岁寒别贞脆，义重情不移。
荏苒二三载，死丧踵相随。
山原松树下，新冢何累累。
存者各憔悴，失声向我啼。
予忝四方人，聚散安可知。
驱车烽火间，时与亲戚辞。
长恐西州路，往来踪迹稀。


汤烈女诗

吾友汤衣白女也，乙酉岁归沈氏，道被兵掠，不辱，带刃赴水中死。
郁郁女贞木，矫矫岁寒心。
托根自磐石，孤干凌丹岑。
宁受斧斤断，不受霜雪侵。
瑶琴倘见取，当闻别鹤音。


边吏行

闻命已恸哭，相送各吞声。
腰下岂无组，伫立心屏营。
天子拓四海，中原犹战争。
百里绝烟火，千里留空城。
城开不敢入，狐兔何纵横。
莫从城乌宿，朝从蒿里行。
官饥不得食，国税有常征。
军书日夜下，飞挽十万兵。
令严甘就死，索赋无人耕。
一身委疆场，哀哉骨肉情。


送张八长季应武举

宁为鞲上鹰，勿作罝中兔。
张子虎啸人，青云愁日莫。
家世满簪缨，君独鄙章句。
不辞万里行，远逐沙场去。
白日自西驰，黄河自东注。
谁解战士袍，坐以将军树。


舟中七月十五夜

水宿淹屡旬，晚棹行未歇。
蓬窗西向开，摇摇峰影没。
芦中露欲零，沙际木微脱。
蟋蟀鸣几宵，凉飙切人骨。
故乡当此时，粢盛荐秋节。
自予久行役，频致烝尝缺。
薄禄不逮亲，守官赴京阙。
箫鼓鸣中流，夜静声幽咽。
惟见波上鸟，飞向山头月。


济北怀故人

渚烟昏夕岸，四望无孤城。
舟中一步地，百虫绕我鸣。
虫鸣尔自适，不谓伤人情。
渔翁进双鲤，一壶聊自倾。
忽忆故人梦，昨夜宛平生。
觞酌聚邻曲，欢呼无停声。
今夕复何夕，独坐空屏营。


舟次觅酒不得佳

我自数斗酒，携来自乡曲。
取醉不在多，时时慰独宿。
昨成饮酒诗，百觞苦不足。
不惜十千沽，恨乏尊中绿。
因忆故山泉，清冷漱寒玉。
酿以渚田秫，杂以离下菊。
开瓮欢新酷，呼饮旧风俗。
渊明行未归，浊酒谁当漉。


船破

蠲首何摧颓，长鲸风雨至。
嗟尔万斛舟，致远良不易。
高帆入烟霄，洪涛历淮泗。
舟石忽相触，衣袽夙无备。
拱手呼鬼神，将无河伯祟。
舟中有贾客，相顾皆涕泪。
坐丧千金赀，万里空憔悴。
我独携旧书，沾湿有馀慰。


奉使粤西答长安诸公送别（时予初入比部。）

朝谒承明庐，夕发天南隅。
疲马不遑息，中宵脂我车。
故人饯我酒，赠我明月珠。
愿君瘴疠地，好爱千金躯。
再拜谢君言，双泪沾衣襦。
桂岭尚烽火，豺虎交路衢。
不惜行路难，衔命绥蛮陬。
挥手望扶桑，策驾长驰驱。


芜江除夕

远别忧思长，近阻忧思亟。
客舟傍乡路，岁除仍旅食。
灯火明江干，人声夜不息。
劳劳日以老，滔滔去何极。
儿当学人语，不得戏我侧。
飘蓬怀故根，常愧归飞翼。


壬辰元旦闻雷

守岁不遑寐，披衣伫将旦。
仰视天气柔，东风客愁散。
不愿多欢娱，但愿少悲叹。
椒觞未及莫，霹雳崩江岸。
幽房蛰虫翻，暝浦归凫乱。
十载困干戈，频年苦水旱。
天道或杳冥，人事已波澜。
疾威从此始，君子慎勿玩。


湘潭阻风怀侯蓝山韩振

戛舷歌且罢，泪落水中央。
悲风触颓岸，鸟兽各惊翔。
引缆牵宿莽，夹路山苍苍。
美人在九疑，孤擢留潇湘。
岩谷昼晦冥，侧身忧豺狼。
天南风日异，战后百城荒。
以予游子悲，知君思故乡。


湖南行

浩浩湖南行，悄悄悲修涂。
荒城时卧虎，空村无啼乌。
哀我同袍子（时守令多余同年友。），惴慄官此都。
悍俗荆蛮接，遗黎魍魉俱。
白骨为瓦砾，青燐然丘墟。
王师跨岭表，铠甲簇苍梧。
供亿日以繁，膏血日以枯。
不惜腰磬折，鞭挞销肌肤。
官贫易得罪，生死争须臾。
岂无一循良，七载无迁除。
愁凝九嶷烟，魂游洞庭湖。
长跪乞大吏，但放归田庐。
直指古仁人（谓李侍御敬。），揽辔立踟蹰。
自出橐中金，买犊开榛芜。
丈夫万里志，奋臂拯艰虞。
庶几绘图献，一使苍生苏。


游朝阳岩洞

我寻愚溪路，值此岩洞幽。
灵湫鸣石底，山木风飕飕。
入洞展几席，飞觞左右流。
春光崖际莫，暑气潭上秋。
鱼鸟泳清泚，宫观临沧洲。
长怀弃圭组，散发依林丘。
西亭有遗咏，日落还淹留（子厚有《朝阳西亭》二十韵。）。


抵桂林

其一
燕山发凛秋，桂林来莫春。
劳劳淹岁月，悠悠忘苦辛。
山多高树稀，岩石何嶙峋。
清江淡白日，芳草薰游人。
钩辀越鸟叫，纵横虎豹群。
带甲一何繁，城郭少遗民。
凭高不可望，叹息当谁陈。

其二
郁蒸苦炎塞，春雨何凄凄。
寒暑无定候，裘葛常同时。
弭节越王山，望古伏波祠。
山中有丛桂，枝叶纷离披。
采樵尽为薪，芳华不自持。
攀援思美人，中心弥渴饥。


雨中登刘仙岩同王德一侍御同年胡天声陈鸣迁王德迈诸公

旧传刘仙翁炼丹处。后有施公慕其风，亦弃官去。并祀岩洞中。

灵岩烟雨交，幽洞白日莫。
欲寻赤松子，遂枉青云步。
谷口歇鸣驺，崖端倚佳树。
神仙此窟宅，泉石莽回互。
刘公既蝉脱，施子亦凤翥。
采药窥天门，蹑迹向烟雾。
共作逍遥游，始知束缚误。
劳人在尘网，何异罝中兔。
于役转飞蓬，抱疴畏朝露。
庶几企高轨，解组得微悟。
日落众鸟归，踌躇下山路。


梦友

壬辰四月六日，舟次昭江，梦亡友祖洲从车骑过余言别，状若趣装之官者，且曰：「道里悠长，单车之费，愿假九十缗。」予倾橐佐之，不及询其所往。觉而流涕，作《梦友》。
高义成往躅，吞声泣孤坟。
幽魂关塞来，万里接清芬。
衣冠一何伟，车盖翔浮云。
踌躇征路长，握手不忍分。
解我橐中装，造次展殷勤。
死别已八载，悲鸣思故群。
鬼神录正直，浩气凌秋旻。
鸡鸣晓雾白，开户空氤氲。


客舍作

草生大道傍，春日少芳菲。
人生车轮间，壮士无光辉。
道逢一心人，下马语依依。
绨袍岂必解，感泣自沾衣。
不见当路子，弃我忽如遗。
荒涂多虎豹，行子归无期。
停予万里车，尊前聊共持。
匪为饥与渴，故人相见稀。


东粤客夜

南园蟪姑鸣，西涧蟋蟀入。
炎方正暑节，秋虫一何急。
中宵指北斗，知为旧京邑。
蛮陬多反侧，旌旗暗原隰。
城野两相伤，白骨痛何及。
谁知行路人，日洒杨朱泣。


过泰和县

日落泰和道，津吏不我迎。
城下猛虎迹，城上啼乌声。
此地贼如猬，人家荆棘生。
县官入高砦，饥卒守空城。
贼来卒亦走，迅疾如流星。
空持使臣节，叹息泪沾缨。


粤西乱后怀平乐太守尹蓂阶同年

予本卧疴人，乃乘《相如传》。
浩荡越江湖，迢递历乡县。
分符值朋旧，天末各眷恋。
就中有尹生，才名冠吴甸。
素心炯白日，紫瞳掣流电。
衔命守昭州，魑魅日中见。
饮水愁毒淫，官庖无完膳。
藩镇善督责，汗颜甘诃谴。
诛求义不忍，出质到妻钏。
播迁两及期，玄鬓飒已变。
闻我万里来，握手惊拭面。
洒埽先下榻，契阔共餐饭。
煦沫及僮仆，敝衣为补缮。
倾橐治我装，左右色无倦。
二子汗血驹，龆齿挺英彦。
论文受甲乙，悲歌杂欢宴。
移觞松树根，濡翰鸲鹆研。
陶陶夜未央，羽檄喧转战。
桂岭走鲸鲵，昭江纷组练。
城荒无驻卒，路阻绝邻援。
爨婢罢晨炊，勺水不下咽。
我行已仓皇，君意反缱绻。
中厨呼酒浆，妻孥泪如霰。
饯我登竹舸，挥涕苦相劝。
封疆我则死，风鹤子当远。
诀别水声中，缆解急飞箭。
瘴云落日昏，耳目骤惊眩。
但见逋逃人，男女相蹂践。
别来断消息，枯蓬各飘转。
苍梧杀气高，铜柱妖氛缠。
巢卵得无覆，颈血恐已溅。
诗书故多难，鬼神不录善。
长号叙悲愤，战地儒冠贱。


琴溪

丹巘临清溪，飞梁冠残雾。
古有驭风人，跨鲤骋高步。
腾身得所归，灭迹不回顾。
纤鳞荡春波，幽光耀寒树。
婵媛女萝深，迷离仙隐处。
逝矣圣者怀，乐哉濠叟趣。
道傍者谁子，矫首有馀慕。


皇甫氏苦节诗

皇甫为旌阳王善安妇，年二十举一子。夫坐事枉死，命速嫁以存孤。泣对曰：「迟我十五年，俟孤立而报君地下。」或夺之，急断指，血淋漓。十五年后，卒如其言死。
呜呼古烈女，怀霜心所安。
苟活义不忍，求死良独难。
凛冬盛杀气，兰蕙无彫残。
孤根既已植，衔哀摧肺肝。
死诀言在耳，念彼泉下单。
乌啼爱长夜，宁知天风寒。


与客登敬亭

看山真不厌，踏叶响空林。
我友嵇阮徒，长啸同登临。
荒祠依古木，杰阁冠丹岑。
城阴淡窈窕，塔影标萧森。
青莲去已久，白云留至今。
精灵来髣髴，鸾鹤有遗音。
天高远峰出，木落寒泉深。
麻姑东在望，挥手可招寻。


觞钱圣月分得谢字

息心寡俦侣，养疴日多暇。
官贫厌章句，转欲谋耕稼。
钱子沧海人，千里倏命驾。
坦怀敦夙欢，藉草荐尊斝。
抚往成痛哭，愤今多叱咤。
晴鸟弄青春，寒猿泣长夜。
屈指宛陵游，故人半徂谢。
郁纡怀古心，踟蹰北楼下。


哭石湖邢孟贞

送别临寒溪，严飙莫萧瑟。
相诀岂尔时，永痛缠愁疾。
平生卧石湖，握瑜长抱膝。
杖策稍出门，蒙袂返蓬室。
蕴此忧生嗟，弥促引年术。
英华中路零，篇籍恐遗失。
素车怅有违，宿草涕仍出。
谅直怀古欢，论文旧俦匹。
箧中有遗草，逝将揭白日。
忉怛念久要，万事从兹毕。


泾川桃园作

褰裳陵乱流，理策遵修渚。
岩梅尚馀花，溪桃红半吐。
飞霞散平畴，锦浪生别浦。
杂卉既婵媛，危亭亦森举。
林豁见山寺，鸟喧作人语。
昔来纷彦会（旧有水西书院，学者甚盛。），事往馀榛莽。
流目览众妍，登高当孤屿。
抚物欢在兹，仙源复何许。


松筠图篇美家孝廉元引母徐太君

吾家有伟元，久废蓼莪诗。
手持箧中卷，呜咽前致辞。
念母实劬劳，肠断泪交颐。
贤齐伯鸾妇，贫窭黔娄妻。
刲股充药饵，屑榆疗渴饥。
柏舟既早汎，熊丸心苦悲。
书从口中授，泪湿机上丝。
寒灯暧四壁，霜月照单帷。
有女亦早孀，盛年处中闺。
齐心共孤影，双节流芳徽。
生无翟茀荣，没无簪饵遗。
徒深乌鸟痛，哀哀中夜啼。
宝兹松筠篇，永与金石期。


过翚岭

崇冈郁崚嶒，鸟道绕山腹。
仰探白日短，俯瞰阴霞伏。
鱼贯度行人，疲马艰踯躅。
春晴多好风，吹我岩壑绿。
农耕岭上云，妇饭溪中犊。
羁心旷登陟，瘠土见风俗。
华阳灵迹閟，杖策寻石屋。


齐云岩

裂石通天门，陵巘构菌阁。
云入岩下飞，瀑从松顶落。
粲粲香炉峰，丹霞起阴壑。
七曜内盘旋，百灵外回薄。
苍颜有五老，联翩胜庐岳。
低昂向予笑，神仙或可学。


寻紫阳山遇雨

沿溪路不尽，忽接溪上山。
溪山相与绿，黄鸟时关关。
怀古企灵迹，高步思追攀。
瞻望弗可及，坐石听潺湲。


落石台

清溪横断石，独障水东注。
瓠樽左右浮，坐卧鱼龙聚。
舍策漾轻舫，延目沧洲趣。
繁吹激潺湲，阴霞改晨莫。
仰视飞来亭，参错入烟雾。
河畔可投竿，赏心复谁遇。


书富琅塔上

浮图跨天汉，海阳不盈掬。
万象归空蒙，环溪涨新绿。
城郭何参差，蔽亏半林木。
遥看白岳云，天际来相逐。


赠吴雨若

丹霞照旸谷，芳树荣东轩。
令节思佳人，独啸谁与言。
飞来云中鹄，顾我何翩翩。
天路岂不高，戢羽深林间。
咬咬鸣清风，馀响溢长川。
慷慨叙心曲，涕下如涌泉。


山家阻雪

东皋草木绿，杖策寻丘园。
临崖坐前屋，萝蔓缘东轩。
既欢云木霁，遂畅桑麻言。
夕霰响林薄，晨雪蔽川原。
时见南山鸟，下我檐际喧。
冻枝折岩树，胶壑枯泉源。
永怀松与柏，岁寒安可谖。


飞来峰至冷泉亭

夕宿遵水裔，朝云烂岩阿。
奋袂越修坂，缘冈瞰颓萝。
林洞就诘曲，石巘累嵯峨。
虚无鹫岭言，窅冥禅客过。
丹崖泻土乳，空磴森乔柯。
天地成斲凿，智巧一何多。
层颠睇沧海，下涧涌清波。
坐石濯尘缨，晞发凌飞霞。
讵争濠濮赏，目寓自为歌。


禹陵

随刊敷九土，言登会稽山。
升遐岂此地，高陵郁巑岏。
丰碑纪四载，侍从列千官。
山椒耸殿阙，朱甍摩苍天。
馨兹俎豆洁，哀我民力艰。
窆石既磨泐，画栋犹飞搴⑴。
赤圭藏日月，金简非人间。
亮无龙威文，科斗谁与传。
⑴ 陵上有窆石。又传庙中画栋尝飞出。


星峰亭作（亭前有坑，始皇所凿，以泄王气。）

触雨陵山椒，陟巘展朝霁。
危亭冒岖嵚，涨水明埤堄。
左曳羲和车，右把天姥袂。
白云何连蜷，髣髴有根蒂。
秋草粲春华，山鬼善凝睇。
坑劳秦帝凿，岭想谢公憩。
豁达万古情，流观四山际。


剡溪乘涨下娥江

秋霖涨千山，孤游眷归路。
扬帆越郊坰，漾楫陵岩树。
茫昧颓岸村，皎洁遵渚鹭。
枫叶虽未丹，林景已垂素。
侧见东山好，尚想谢公步。
山开窈窕颜，井留歌舞处。
怀古心赏交，既往难可遇。
碑扪幼妇辞，风捲老蛟怒。
嗟尔一江水，千载美无度。


武林赠徐世臣

出门思求友，眷德良寡俦。
念子瑚琏器，窈窕贲林丘。
振策西山麓，濯缨东海流。
吐言烂云汉，长啸辞公侯。
十年阻契阔，交臂尽绸缪。
出处道则异，忼慨心相谋。
遵陆骋高辔，涉水思轻舟。
安得采芙蓉，从子俱遨游。


怀顾与治

商飙吹好月，惠然开我襟。
髣髴故人至，延望无形音。
闻子婴世患，京口久滞淫。
窭贱良足安，遘闵故难任。
乔木半摧残（时邢孟贞新物故。），谁为琼树林。
抽簪吾未得，念尔丘中琴。


过倪园吊文正公

亭馆何玲珑，合沓无终始。
高榭累丹岑，修廊照清沚。
凿筑成川岩，高深信具美。
谢傅东山宅，康乐始宁里。
声名蔽天壤，丘壑情所止。
抗节何从容，正气森岳峙。
披发白云乡，魂归或眷此。
便娟想芰荷，萧瑟瞻松杞。
美人不可见，挥泪长川汜。


讯张木弟病

秋兰出中泽，江流深且寒。
凉飙何浩浩，芳华日已残。
上士多苦心，食梅不言酸。
著书成疹疾，营道遘忧患。
愿从安期生，跪受药一丸。
游涉历五岳，轻举餐琅玕。
达生有馀乐，无为伤肺肝。


剡中寄会稽家太守长野（时余将赴京。）

其一
戒楫若邪滨，溯洄剡溪道。
川涸陟层冈，杖策纡林表。
长风万里来，吹彼云中鸟。
高翮不易息，哀鸣伤怀抱。

其二
连冈无穷畛，归云有馀恋。
今日絺衣凉，昨日裁纨扇。
岁时寒暑侵，人情暌合见。
判袂未盈旬，怀思泪如霰。

其三
葛藟缘松梓，翡翠戏芙蓉。
自顾恧惠连，君已披心胸。
万里逝将别，咫尺阻音容。
戢影憩深涧，流悲睇层峰。


寄山阴徐伯调

柯亭有长笛，爨下有遗琴。
玄览无虚觏，达人多苦辛。
物亦感人情，忼慨扬好音。
夙遵剡溪道，蹑屐嵇山岑。
昔贤邈徂谢，萧萧空竹林。
商歌一相和，川谷响悲吟。
清飙赴乔木，鸷鸟翔层阴。
嘉会良不易，凝眺沾衣襟。


怀徐世臣丁飞涛

蜻蛚鸣东壁，微风飒已凉。
二子何矫矫，德音蔼难忘。
流光日苦短，离忧日苦长。
珊瑚出海底，皎若升扶桑。
岛屿皆照耀，丹霞随风翔。
褰裳欲往从，岂曰河无梁。
怀思乱心曲，永叹不成章。


赴都答蔡大美及同里诸游好

其一
羲和凛莫节，白雪积皛皛。
鸡鸣启重关，严驾一何早。
祖帐供东门，送我长安道。
长安万里馀，双阙浮云表。
越鸟栖朔风，羽翮岂长好。
盈觞日在御，孰缓忧心捣。

其二
双鹤来云间，嘹呖我东厢。
翱翔得所欲，岂曰谋稻粱。
清歌展善谑，嬿婉纷难忘。
谁能舍兹去，雨霰零衣裳。
今夕曲水湄，明发大河阳。

其三
巾车伫修坂，眷我同怀人。
同怀二三子，齐辔扬芳尘。
搴华俯六叶，蹑轨追典坟。
瞻前恐不逮，努力良已勤。
园庐复相望，荣木无冬春。
多君岁寒意，勖我以先民。
列爵非所志，柔翰垂清芬。

其四
白云出深谷，摇摇离旧山。
仆夫竞前路，客子心缠绵。
虽糜东方粟，犹赧祖生鞭。
雅执冯公戟，未草子云玄。
功德有消陨，何况扬空言。
所念平生交，幽栖圭筚间。
鼻犊足常温，安用狐白鲜。
各勉金石欢，珍尔桂树篇。


迷楼旧址

今为寺阁。阁前有沼，相传即摘星楼处。

蜀冈何迢递，宫观还缥缈。
一人娱耳目，百祀伤怀抱。
复阁改招提，摘星剩寒沼。
土花蚀宝靥，玉树翳荒筱。
重城蹀血馀，万户吹箫少。
当时耸金屋，飞甍碍高鸟。
妍卉无冬春，酣歌昧昏晓。
山川无故物，往者迹已埽。
迷离萤火飞，萧瑟垂杨道。


稷下吟

总辔踰营丘，振绥度缁川。
请为稷下吟，清商激繁弦。
海岱夹都会，冠带纷蝉联。
华毂隘广陌，修冈亘星躔。
锡茅肇鹰扬，分流暨诸田。
英辟既袭迹，令佐乃骈肩。
技击奋仗剑，文辩竞掞天。
士女斗鸡狗，鱼盐充市廛。
长筵海错列，珠履何翩翩。
一朝委逝波，萧条无人烟。
古墓巢黄狐，崇墉号饥鸢。
延颈呼鲍叔，拍手招鲁连。
寒云睇绝岛，落日悲牛山。
升沈皆灭景，但见空名传。
万古更销歇，方来徒眩然。


悼亡（为亡室梅宜人。）

其一
汎汎骛征路，行行辞故庐。
稚子集高堂，宾御临长衢。
回首还入户，顾望立踟蹰。
昔别烹伏雌，今也归黄垆。
笄珈竟何益，荼藿良已劬。
迅商扬幕帷，积雪曜庭隅。
庭树有巢鸟，谁言非尔雏。
微芳易飘忽，伤哉随化徂。

其二
化徂亦何怨，同衾不相诀。
烦疴淹节候，愁思中肠结。
簪珥迎后人，缟綦犹皎洁。
儿女在重泉，母子久离别。
逝者会有聚，生者从此绝。
连宵入我梦，语笑忽哽咽。
颜色逾平生，怆恍益悽切。
逝将勖无生，沈忧一朝辍。


赴京道中作

其一
四野浩茫茫，千里无异壤。
心与逝景下，目送归云往。
霖雨不终朝，潢污已泱漭。
轨迹乱纵横，城馆何板荡。
嗷嗷归雁吟，迟迟春草长。
青阳无惠风，长宵皆厉响。
砂砾一飞扬，白日失清朗。
征夫易感触，怅望绝心赏。
嗟尔当涂子，游宦忘鞅掌。

其二
阳景敷柔条，道傍列枯树。
充君攀折多，朝荣变颓莫。
客行指蓟北，野旷暗层雾。
严装戒鸣镝，晚食临中路。
登顿穷川梁，衣弁改缁素。
日昃未停轨，驽马鸣相顾。
帝乡伊可怀，丘园良可慕。
苟乏神龙姿，讵当猛虎步。


北海作

结轸之皇州，滞淫北海甸。
城郭何萧条，阳春多雨霰。
修阻棘如猬，日月成奔电。
河流润原隰，草色吐微茜。
渺渺佳人期，摇摇徒侣倦。
星辰异分野，山川画乡县。
征夫怀故乡，终古谁能变。


皇天篇

悯饥民也。都城外数百里，积霖成壑，民匍匐转徙。时逃人法重，州邑闭关不敢纳。死者相枕，哀声动天，故为之吁天云尔。
皇天眷万物，雨师宁不然。
神州辇毂地，高阜成山川。
萧条何所有，饥兽窜颓垣。
严冬边雪至，朔吹先苦寒。
分与藜藿绝，敝缊复不完。
遗黎伏路侧，声出不能言。
矫首望乐土，重关限我前。
眼前一步地，艰于太行山。
逝者葬鱼腹，生为豺狼餐。
嗷嗷泽中雁，飞飞云汉间。
饮啄虽失所，天地何其宽。
感物一抚膺，泪下如奔湍。


次平原

客行所行道，日夕次平原。
愁鸱鸣雉堞，颓飙荡棂轩。
振衣三叹息，望古泪潺湲。
贤君昔食采，英声翔九天。
定从存邯郸，长跽谢鲁连。
偶看躄者笑，彼妇亦何愆。
杀之亦已甚，矫情称其贤。
萧条黄沙起，惨悴游子颜。
斯人不重见，忼慨谁与言。


途中望西山

黄沙满襟袖，客怀无一展。
时梦江南游，青山情不浅。
今晨觉爽气，悠然见绝巘。
矗矗既崚嶒，邈邈何旷缅。
塞垣千里接，白云共舒卷。
霁色落长安，空翠无近远。
赏心谁与谐，灵境终当践。
虽无薜萝衣，一洗风尘眼。


入西山

马首见西山，乘兴陶嘉月。
振策峰已纡，扪萝巘逾绝。
兰榭耀玉岑，菌阁陵天阙。
琪树寒始花，红药蕊初结。
披拂散心颜，荣落皆愉悦。
莫鸟归岩扉，阴云如积雪。
松林息万籁，清响中夜发。
樵隐易为欢，市朝性所拙。
眷言采芝人，毋使春芳歇。


送吴六益之大梁

硕士甘抱璞，独抚丘中琴。
一为西北游，京洛皆知音。
燕歌动天地，荒台日登临。
挥手渡滹沱，秋霖久滞淫。
晨风振高翼，寒蝉响悲吟。
梁园盛宾客，池馆成古今。
宿莽莫萧萧，但见层云阴。
倘遗雪夜作，予卧西山岑。


送龚芝麓先生使岭南（时以左都御史谪中林丞，奉使。）

徂暑惊朔吹，阴云蔽平原。
执义感绸缪，相送不能言。
鸾凤一垂翅，孤飞多险艰。
三江涉波涛，五岭阻巑岏。
依依去国恋，缠绵悽肺肝。
罗浮海东曲，铜柱天南端。
方物志草木，濡翰资清欢。
毋耽汗漫游，驱车愁岁寒。


赠杨犹龙侍读

晨星何皎皎，参差不成行。
人生眷明德，缠绵结中肠。
觞至各咏言，豁达陈悲凉。
宁歌嗟饭牛，屈骚怨沈湘。
之子策高足，结绶登岩廊。
欢娱日东出，戚戚何内伤。
坐有江南客，含意同慨忼。
击节再抚膺，泪下已浪浪。
抱弦未忍绝，知己安可忘。


集张谯明给谏宅同许菊溪赵锦帆张友鸿顾介石沈绎堂吴六益

凤凰出丹穴，乃栖桐树枝。
联辔满京洛，嘉会良在斯。
惠风东南来，珍木郁葳蕤。
列坐进玄醴，薄言叙相思。
同心发高唱，孰云知音稀。
古人勖令德，努力及良时。
如何展嬿婉，行行当别离。
羲和无停轨，杨子悲路岐。
今日乐复乐，岁寒心不移。


詶莆阳余吏部赓之先生四章

其一
公尝宰宣城，目予国士，故叙旧德为多。

珊瑚出大海，璠玙列清庙。
珍重及良时，日月相照曜。
岁晏归三山，黄发事耕钓。
青青枫树林，狺狺多虎豹。
浮云去无极，侧身独长啸。

其二
长啸何所思，乃在天南端。
荒榛夹路衢，埈坂郁巑岏。
有鸟西北飞，尺书来江干。
发缄再三叹，饥肠不能餐。
商歌响金石，五月天风寒。
良无青玉案，何以报琅玕。

其三
琅玕结为佩，怀袖光葳蕤。
褰裳北楼上，永怀谢玄晖。
芳风发兰蕙，山水流音徽。
缠绵国士恩，知音独心悲。
竹实不可得，凤凰常苦饥。
三复芦中吟（公集名《芦中吟》。），慷慨泪沾衣。

其四
衣沾不能言，飘风各南北。
别来逾一纪，梦想见颜色。
故人振高轨，黾勉崇令德。
丛桂可淹留，高车多反侧。
被绣为牺牲，曳尾安可得。
好爱千金躯，毋为岐路惑。


送沈绎堂（时由史馆出为大梁副使。）

其一
回飙振高树，城阙发微凉。
故人持节去，行行之大梁。
伊洛方横流，四野何汤汤。
徘徊三太息，岂辞征路长。
束发结华绶，梧桐生高冈。
煌煌丹凤姿，宁从鸿鹄翔。
逍遥聊放意，脂车褰我裳。

其二
夙昔频宴会，好音动京国。
握手众人中，抗言各努力。
落日下燕台，行云去不息。
一觞未及斟，忼慨泪沾臆。
双鹤鸣前林，烈风分羽翼。
振衣蹑嵩高，延颈睇北极。
拳拳复何言，但有加餐食。


王谷子孝廉下第归漳州（时闽方用兵。）

仲夏集嘉客，清醑各盈觞。
握手发啸歌，登楼望八荒。
谁云苦炎节，朔风凉衣裳。
游子逝怀归，南顾天一方。
天南阻且遐，鲸鲵乱纵横。
城郭多战垒，萧条悲故乡。
念子骨肉亲，勿辞征路长。
大海有明珠，皎皎日月光。
被褐良慷慨，踟蹰心内伤。


送同年王均五之进贤（时奉特旨授大县者皆召见。）

山左多大侠，忼慨乃性成。
懿我同门友，蚤岁扬英声。
壮心耻曲谨，大义急友生。
再仕仍百里，抗手看公卿。
天子赐颜色，召见趋彤庭。
巍冠束大带，眉宇千人惊。
扬帆蠡泽过，倒景匡庐明。
努力宰南国，饮水有馀清。
人生苟跼蹐，万钟亦虚名。
长安策羸马，何似掌专城。


六月十八日为先祖母生辰追悼成篇

商飙忽已至，炎序犹未毕。
层城暗朝雾，白日何萧瑟。
披衣及明发，追往心憯怛。
王母生此辰，百感难具述。
嗟予实薄祜，慈亲襁褓失。
贫家缺乳媪，坎壈成幼疾。
茕茕遭百罹，逝将弃此物。
祖母出延陵，天植性蔼吉。
提携必在臂，坐抱不离膝。
含饴未敢哺，鞠育翻战慄。
簪珥尽汤药，中夜起唧唧。
三物祷神明，声吞不得出。
愿移桑榆年，续我蒲柳质。
吾父曾闵徒，定省必周悉。
乞母勿太苦，丁宁气呜咽。
七岁学画荻，八岁弄纸笔。
长跪受孝经，探怀给枣栗。
十岁称藐孤，骨瘦见突兀。
大母兼怙恃，纤细尽曲折。
鸡鸣出汲回，晨炊头不栉。
实耻乞邻灯，宵织照寒月。
种豆落为箕，种瓜华不实。
虫生黄蘖枝，食蘖甘如蜜。
十八病且婚，生计日转拙。
寒帷膏火明，素壁图书列。
坐客饱盘飧，中厨忍饥渴。
黾勉逾数载，生儿夸汗血。
扶杖哺曾孙，两世心力竭。
乙酉乱无象，踯躅弃家室。
烽燧明川原，战骨垒丘垤。
负母赴深山，喘息气仓卒。
是时风雨来，泥滑屡颠蹶。
前有蝮蛇冈，后有猛虎穴。
母孙但相抱，日落山崒嵂。
娇儿忽已殇，衰白肝肠裂。
陇坂寒枫林，清霜杂雨雪。
古藤花自陨，苍耳子偏结。
乱后返敝庐，燐火耀蓬荜。
门前新战场，葵藿久芜没。
山谷纷伏莽，城郭响觱栗。
锦帙代薪炊，青箱贮刍秣。
儒冠供厮养，不尔则鞭鞑。
苟活昧生理，射策上京阙。
奔迫登王程，蓬转不得歇。
结绶走幽燕，驱车历楚粤。
阊阖高九天，陈情空拂郁。
白发已黄泉，游子尚行役（祖母属纩时，章奉使粤西。）。
逾年就苫块，罪重痛难割。
犹忆岁在寅，休沐值今日。
母衰久丧明，孙病亦臲卼。
强起奉母觞，举酒含泪啜。
哽咽相慰劳，岂谓即永诀。
负土非佳城，荒坟寄嵽嵲。
卜吉信茫茫，隐忍守故辙。
碣石望江东，墟垄邈天末。
欲荐一卮酒，游魂悲远别。
音容日在眼，梦寐久恍惚。
骨肉性缠绵，岁久渐寥阔。
孝养愆平生，既往难补缺。
冉冉予亦衰，星星垂短发。
浮云万里徂，中路何当辍。
侧颈望苍苍，举声肠断绝。


沧州值同年何省斋南归时予赴官山左联舟信宿诗以录别

其一
予将东征时，是子南归日。
握手何泫然，惆怅事非一。
君昔官石渠，英年奋健笔。
至尊为开颜，嗟咨问家室。
侍从岂不荣，退朝惟抱膝。
予性苦龃龉，与君则胶漆。
知子恋丘园，未谓即相失。
鸾鹄羽差池，徘徊眷俦匹。
送子不能寐，伏枕长唧唧。

其二
君家旧丞相，阀阅冠南都。
三十为侍中，出入承明庐。
兄弟大小山，不数专城居。
二亲尚强饭，三子皆璠玙。
康庄展骥足，万里无崎岖。
胡为耽寂寞，中怀郁不舒。
滑稽鄙曼倩，晚退嘲二疏。
古人未足尚，今人复何如。

其三
昨日辞城阙，今日来津门。
同心二三子，出饯开芳尊。
延州义更切，老去交情敦。
洒落一千言，长歌声欲吞（吴梅村学士有送行百韵。）。
嗟予气郁结，执手惟销魂。
东西既岐路，川路方骏奔。
龙剑忽已合，水宿同朝昏。
予怀尔偃息，尔勖我腾鶱。
陶陶过夜半，缠绵难具论。
何以定久要，丛桂有芳根。


咏竹熏笼

惭非博山炉，犹隐湘妃泪。
提携藉纤手，得入合欢被。
爇炭镂鸳鸳，薰芳荐兰蕙。
常恐炎节至，弃捐独憔悴。


阙里诗

朝登泰岱巅，手探金泥策。
莫宿曲阜阿，侧身洙泗席。
中庭维杏坛，桧柏参天碧。
礼器陈鼎彝，图书灿琮璧。
虽非颜闵徒，勉旃思践迹。
斯文今未衰，灵爽倘不隔。
肃雍视几筵，四壁响金石。
再诵高山诗，咏言矢无斁。


濯缨桥

官舍有横渠与湖水通，旧置木槛，经岁辄朽。予为易石梁，命曰「濯缨」。

官阁倚湖渚，横渠漾涟漪。
还如故园水，清浅通荆扉。
伐石代浮槛，濯缨欣在兹。
春草纷沃若，秋荷馀芳菲。
空水相照曜，秀色忘朝饥。
谁知济川客，回首垂竿时。
柱下迹已混，鲁连心独悲。
感彼沧浪趣，永与渔父期。


射书台（在聊城。）

城东有荒阜，霜雪白皑皑。
寒鸱鸣落日，狡兔穴蒿莱。
为问此何地，云是射书台。
仲连沧海士，俶傥天下才。
浮云视圭组，洁志谢尘埃。
飞镞逞雄辩，坚城为之摧。
壮夫绝吭死，万姓一何哀。
流血溢城闉，积骨高崔嵬。
贤愚同白刃，千古伤人怀。


登历城县学高楼

海内昔全盛，历下多钜公。
华泉高唱发，沧溟著作雄。
殷许相羽翼，倡和成宗工。
萧条近百载，零落如飞蓬。
图史付兵革，茂草沦鼓钟。
攘攘游侠儿，白眼羞章逢。
有美二三子，拮据守雕虫。
裋褐揖长吏，青毡无宿舂。
儒冠不复辨，斯文竟鸿濛。
补苴备俎豆，缔构及学宫。
凭高骋予目，叠巘何巃嵷。
霜严凋古柏，飙急响枯桐。
惟馀华不注，万古青芙蓉。
尼山亦孔迩，孰使吾道东。
劳歌聊见志，寄言云中鸿。


宿蓬莱海潮庵

精舍俯丹崖，复阁眺穷发。
眷兹物外游，宁辞云际歇。
日暝红霞散，洞阴瑶草发。
缓带驭天风，临流坐海月。
洪涛争怒号，岛屿时出没。
成连移吾情，安期逝超忽。
天鸡鸣中宵，白露如凝雪。


陈尚书祠

陈靖献公迪，宣城人，徇建文难，族且尽。一乳媪芮氏，窃公襁褓儿逸诸窦中。既八岁，媪且死，泣曰：「子陈氏儿也，我不言，谁知者！」事遂闻。时文皇怒稍解，诏戍登州。四世而侍御公鼎以直显，尚书公其学继之，为登右族。予校士蓬莱，因谒公祠，为文以祭之，兼赋是诗。
呜呼维靖献，九死断人肠。
宗祊馀白骨，墟墓发幽房。
猗与公始生，实维我陵阳。
天命垂一发，瓜瓞沧海旁。
柱史既鹊起，尚书弥鹰扬。
孤凤将九雏，厥声何煌煌。
始知苌弘血，万古腾光芒。
明禋并岳渎，正气升扶桑。
灵旗邈彷佛，披发游大荒。
嗟予复何为，零泪沾衣裳。


趵突泉

劳生惭物役，越郭就临眺。
溰溰涌寒泉，渊渊发地窍。
天吴翠旂翻，白龙长尾掉。
荇藻冬青葱，雪月宵照耀。
袱流王屋来，澄观一清啸。
逝者怅如斯，素心惬从好。
停策漱潺湲，荡胸归要妙。


金线泉（今为钟氏园林。）

齐州罕亭榭，涉园遂忘疲。
古木高十寻，列荫何参差。
危梁覆深藻，白石粲芳池。
阒寂谢繁响，条贯吐涟漪。
临流将夕景，水裔孤云归。
馀津被苔藓，寒卉扬葳蕤。
长啸怀古人，洋洋可乐饥。


芙蓉泉

好鸟鸣兰薄，春风柔且嘉。
振辔肆逍遥，潜波湛清华。
讵矜岩洞游，宁要羽客家。
虚白茅宇静，崚嶒石槛斜。
连珠出水面，散作芙蓉花。
荡波生微风，照日成流霞。
众人忌独醒，吾生苦无涯。
蓬莱近清浅，安得乘仙槎。


古意送冯殿公使粤西

惊飙正凛烈，临岐班马鸣。
雨雪满山谷，陇坂无人行。
行行去不息，周道多荆棘。
南登衡岳巅，回首望北极。
山川日已远，耳目日已换。
青林啼鹧鸪，游子肠堪断。
入亦复踟蹰，出亦复踟蹰。
安得谐双龙，与子万里俱。


送梁慎可少参入贺

明湖开积雪，和风扇寒条。
嘉客延清欢，新阳启游遨。
愿言展嬿婉，芳醴陈中宵。
握手景未昃，离心来郁陶。
祗役叩阊阖，倌人戒星轺。
长安车马驰，玉佩相招邀。
猗与高阳族，元凯实联镳。
为乐诚未央，焉知我心劳。
君子惜令名，小人徒嗷嗷。
何以解饥渴，平生有久要。


读邢孟贞遗诗（邢家石臼湖，时称「邢石臼」。）

石湖有诗癖，厌作时人语。
褊性寡推服，名高亦龃龉。
吾侪二三子，同病各相许。
殁后收遗文，生死情倍苦。
深宵风雨时，读罢乱心绪。
毕世绝欢娱，高寒出肺腑。
悲歌良独难，微尚亮谁取。
墓木忽将拱，田园成宿莽。
寓书存藐孤，禄薄愧无补。
三复声呜咽，平生泪如雨。


张氏药园（邹平。）

别墅傍城郭，髣髴陵山椒。
石路净积藓，池槛映崇条。
商飙凛初发，春华蔼未凋。
连蜷纠丝蔓，绰约舒红蕉。
檐前长白山，白云长翛翛。
高馆纳朝爽，素琴响秋宵。
中林自开径，当门自生蒿。
遥揖赤松子，物外可招要。


怀顾见山工部（时司榷夏镇。）

仲冬风雪交，层冰坚巨壑。
浮云邈无归，逍遥放寥廓。
忆我同袍子，声名满京洛。
并辔偕翱翔，酣歌事如昨。
神龙归大泽，河上独栖托。
澹荡濯缨心，苍凉怀古作。
侧闻寒雁吟，唳我东厢鹤。
物情眷同声，悲鸣苦离索。
借问蝉冕客，何似沧洲乐。


送丘海石之任高要

丘子北海彦，今为南海行。
道路缅修阻，羽檄纷纵横。
再拜向我言，引疾且归耕。
丈夫贵许国，努力垂令名。
子实饱经术，慎毋负平生。
端州忆旧游，郭外江水清。
琢研凿江石，抱琴鸣江城。
安危在良牧，逝将偃甲兵。
相思日云远，惆怅天隅情。


元夕行

平生束发初，游戏长河干。
渔灯烂蓬荜，春韭成盘餐。
鼓击促飞觞，踏歌忘夜阑。
烛龙动鳞甲，火树纷琅玕。
少年蹴鞠舞，儿女倾城看。
喧阗相蹂践，堕钗遗履还。
闾巷事琐细，为欢亦多端。
此乐如昨日，盛气俄摧残。
兵荒廛市改，游子行路难。
三年客燕市，两年栖历山。
其危如集木，岂曰耽微官。
烂熳银花好，临觞忽长叹。
所思邈天末，岁月急奔湍。
宾御各怀归，四座寂不欢。
乃知丝竹音，不解忧人颜。


济南望叔父不至书怀

一岁再寄书，家人迟不至。
摄衣临高台，引领无迁次。
计我滥齐竽，守官恐失坠。
遣使还故里，但有平安字。
前年叔父来，骨肉偶然遂。
荒途半蒿莱，虎穴兼贼骑。
子月天正寒，风雪断征辔。
敝裘剽黥馀，入门冰在袂。
仲氏方弱龄，跋涉性所畏。
追从过济水，黾勉好兄弟。
一二故人居，颜色同憔悴。
炙火手尚僵，委顿沾微醉。
时予将出门，王事无留滞。
语妇谨晨昏，滫髓亲中馈。
新开玉露酿，细作银丝脍。
老眼顾盘餐，含泪转歔欷。
谓尔父墟墓，椎牛今尚未。
同气念凋残，衰白忽如赘。
嗟予章不敏，褊心闇吏事。
切切述祖德，多忧或怒詈。
衙斋閒有馀，中宵长不寐。
临别仍敝簏，跪送以双泪。
叔父喜我贫，故人多责备。
贫交安可忘，世路棘如猬。
汲多井泉竭，途远车轮敝。
自非食蓼虫，焉知辛苦味。
挥手再三别，中心有馀愧。
游子怀故乡，隔岁复期会。
腊月水腹坚，轻舫绝淮泗。
冻解过兵船，其势如鹰鸷。
弓箭各在腰，行人共惊悸。
昨闻江南雪，酷寒杀松桂。
敝庐半欹侧，补葺赖薜荔。
马瘏仆且痡，驱车良不易。
将毋慎远游，恐为贫官累。
海隅有小鸟，其名曰精卫。
欲衔西山石，堙海为平地。
所志则已远，那复作生计。
四顾俦侣稀，哀鸣振双翅。
侧见黄河流，鲤鱼长尺二。
附书亦徒然，岁月伤迢递。
思欲随晨风，翱翔九天际。


寻历下亭旧址

荒亭更百战，往迹皆逝波。
古人不可见，来者自为歌。
尘缨聊盥濯，杖策重经过。
一城半湖渚，清风生芰荷。
藉草酌我酒，数杯颜已酡。
人生日苦短，流水一何多。


寄顾与治

客从石城来，是君平生友。
再拜未及言，借问见君不。
答言君愁疾，皓皓成白首。
有客款荆扉，盘中止春韭。
笔札资糇粮，田园皆在手。
日夕浮云阴，北风响寒牖。
买姬亦不御，甘作穷独叟。
人生各有涯，所贵惟不朽。
著书好自编，平生复何有。
请为解郁纡，金陵多美酒。


寄孙八羽辰

弱龄多壮怀，被褐成岁晏。
门巷长蓬蒿，溪堂满铅椠。
手自录全史，孤吟耻雕绚。
陟山餐高霞，汲泉饮寒涧。
羁宦怀故交，春草滋芳甸。
思欲附晨风，道远隔乡县。
我寄一端绮，其质如白练。
明月出东岭，素衷倘可见。


酬李叔则（李罢官流寓广陵。）

佳人眇何许，远在大江湄。
孤凤虽敛翼，顾影生光仪。
遗我尺一书，勖我师仲尼。
感子故人意，俛仰寸心违。
吾道日陵替，官守徇文辞。
黾勉望邹鲁，侧足不敢移。
思为梁父吟，惆怅知音稀。


家书再至

客梦迷故乡，故乡书札至。
问汝出门时，是月十有四。
前书一何滞，此书一何疾。
得函不敢开，垂头先惴慄。
书中复何有，但为贱子忧。
坦步恐覆辙，问我平安否。
驾言将出郭，荆棘生道周。
置书再三叹，所忧非所谋。


送孙怍庭都谏还都下

昔卧白云署，见君青琐闱。
耿介一言合，意气纵横飞。
日月何推迁，欢宴不能追。
室迩成契阔，京圻还别离。
久雨潦周道，残暑飙炎晖。
握手难尽言，惆怅中心违。
海内得知己，一人不为稀。
天路高且长，会合当何期。


赠徐摇上进士谒选

徐子久释褐，高卧耽旧书。
门庭常阒寂，州县耻趑趄。
持此忼慨节，不为章句儒。
利剑方出匣，四顾无踌躇。
把酒送子去，策足陵天衢。
浮云可俯视，白璧不可渝。


送吴自明归里

羁宦恋亲交，相倚忘饥渴。
依依遂弥岁，千念集莫节。
江南烽火后，川路多流血。
艰难消息稀，中肠屡断绝。
子为我迟归，倚闾有白发。
绨袍不禦寒，努力慎风雪。


望仙台（新泰县。）

崔嵬新甫山，蜿蜒百馀里。
连峰障日寒，翠柏参天起。
窅窅岩洞深，津津流石髓。
遥见羽衣人，青霞随玉趾。
借问此为谁，云是洪厓子。
汉武非仙才，登望亦徒尔。
觌面不相识，延颈睇海水。
千载郁萧条，荒台蔓葛藟。


书感

上哲能不忧，中人尚知足。
偃鼠饮长河，快意在满腹。
神龙失所依，进退成抵触。
天道亦何常，平地多翻覆。
积毁讵有阶，守正岂蒙福。
吉凶吾曷从，握粟未敢卜。


清源行

视学秩满将归，道经临清，诸生携具相饷，却再四不可。嗟乎！施子服官不得尽其道，循职而已，诸生复何德予哉？作《清源行》。
驾言及星烂，辍轨已夕阳。
逝将返初服，戒仆裹糇粮。
济济二三子，依依登我堂。
长跪出篇什，携赠兼酒浆。
苦辞不忍去，伫立久徬徨。
改颜为斟酌，仆马各充肠。
平生薄口腹，此意独难忘。
春风拂前浦，芳草生清光。
含情无可极，遗响托沧浪。


北海有一士为孙子仲孺作（宝侗，址亭相国子。）

北海有一士，高步览八区。
簪缨推世胄，章句薄腐儒。
嗜古赏自延，探奇目无虚。
藩溷尽笔札，坐卧皆诗书。
非徒富述作，实耻经术疏。
趋庭过蓟北，结友连东吴。
平生非任侠，意气雄千夫。
男儿贵不朽，浮名何足图。
盛年振高辔，策骥骋修涂。


留别徐符嵎臬使

燕台射策时，与子同陋巷。
晨昏屡叩门，索酒竭邻酿。
联袂捷南宫，时艰资倜傥。
王师方入粤，特简俾司饷。
三年冒矢石，侧身饱炎瘴。
辟地始到官，疮痍非一状。
奉使予南征，入觐子北向。
上下各孤舟，风帆不相傍。
到今臬东藩，把臂喜无恙。
同志绝然疑，感旧叙少壮。
法严多大狱，谁肯问无妄。
宽和干国宪，刻急丛物谤。
惨澹慎平反，谳成怀馀怆。
有时厌丹笔，举杯眺青嶂。
闻我归故园，惜别独惆怅。
野性习沙鸥，五湖将浩荡。
感兹意拳拳，含情辞祖帐。


发济南示诸生

曰归不暇寐，中夜趣晨装。
清泉带城郭，依依垂绿杨。
群公列祖帐，临发难尽觞。
缱绻复多士，追送踰川梁。
下马与之揖，罗拜泪沾裳。
齐鲁古大国，东海风泱泱。
起衰吾未逮，知己胡不忘。
逝矣千里心，悠悠九回肠。
虽下董生帷，谁升孔氏堂。
黾勉有遗恨，努力永相望。


宁阳行

客行倦修涂，流民填路隅。
吞声但长跪，泪下沾衣襦。
停车倾我箧，人给惭锱铢。
去此未及远，接踵相号呼。
谁能尽沾洒，缓死争须臾。
去年民为鱼，今年麦又枯。
岂无蠲租令，不得收沟渠。
萧条日将夕，酸鼻空踟蹰。


过洪林值汤衣白邀宿

东峰馀返景，疲马嘶秋原。
黄花寒婉娈，流水莫潺湲。
所亲值野老，邀我归南村。
乔木秀墟里，零露繁草根。
笑歌不觉远，明月方在门。
苦陈去年乱，穷巷无鸡豚。
园蔬杂筐果，颠倒引匏尊。
夜深卧草阁，闭户溪声喧。
白云入檐隙，浩然清心魂。


秋夕邀吉水宗人伟长宛溪汎月兼送其游浔阳（同大美、阮怀、耦长。）

轻云归远岫，凉月见江树。
棹歌可游娱，心赏未迟暮。
亭亭谢公楼，皎皎出城头。
潜鳞粲可数，微露漙芳洲。
水流宵不歇，客子行当发。
盆浦潮有无，庐峰兴超越。
归涂近乡国，羁绪怅离别。
言攀九叠屏，傥忆双溪月。


避风入二条港

解维燕子矶，白浪阻征路。
横江纡桂楫，曲港截瓜步。
一水蓼花洲，夹岸垂杨树。
田家开野店，篱菊含秋露。
远见栖霞山，青青若回顾。
不有石尤风，那尽江村趣。


妙高台夜坐怀无可（即子瞻、佛印赋诗处。）

日落水烟起，茫茫连岸白。
褰裳陟高台，凉月皎秋夕。
古人不我待，露气沾瑶席。
忽忆龙眠叟，远引就禅寂。
桂岭旧担簦，匡庐复飞锡。
游咏与之俱，屡折登山屐。
劝我学无生，危言同振溺。
心迹未能并，出处尚狼藉。
解带思同游，天末久离析。
人生无老少，皆为天地客。
东望海门深，南睇江云碧。
岩壑留清晖，浩歌伤往昔。


题王阮亭渔洋山人集

有客卧招堤，闻钟百虑止。
时见楚江月，遥从烟际起。
橘柚垂虚檐，清光生石几。
手把瑶华音，静念同怀子。
绮丽复清泠，濡翰信云美。
心目散山川，衣裳被兰芷。
羁人易感触，三叹不能已。
寂寞将移情，茫茫闻海水。


登文选楼（广陵精忠寺后，有昭明太子像。）

游目憩精庐，陟阁复清迥。
绮疏鸟雀喧，层轩松桧冷。
白云缅逶迤，隔江瞩峰影。
哲胤薄黄屋，篇章性所秉。
欣赏集群彦，朝宴达夕永。
创获矜校雠，散籍归匠郢。
梁社久丘墟，隋宫馀旧井。
废兴更代谢，丹楼复华整。
斯人既已邈，望古还引领。
横流贱毫素，兰茝杂萍梗。
眇眇千春怀，泪下如脩绠。


吴母苦节诗

歙人胡氏早寡，抚遗腹子延支终其身。

君遗妾有身，妾思君同穴。
夙昔嫁君衣，拭泪尽成血。
别鹄一何早，哺雏一何好。
莱彩曜中庭，妾身自綦缟。
喔喔霜鸡啼，札札鸣机丝。
机丝有断续，素心无改移。


岁暮送陈伯玑之武林（先是期偕往，不果。）

停楫待同舟，送君成独发。
惆怅纷难陈，伫立生白发。
养疴岁序殚，客愁无断绝。
北风吹孤篷，安知吴与越。
江头枫树寒，双乌啼不歇。
中宵吾有梦，先向西泠月。


平山堂

寒色静四野，平冈走孤兽。
振策肆重游，萧条改结构。
荒榭俯宿莽，颓垣缭虚囿。
抗轨思昔贤，游宴贲岩岫。
悠悠六百年，遗徽邈难遘。
残荷尚馀盖，丹枫错成绣。
丧乱悲山川，戎马此驰骤。
举目睇京岘，严飙暗清昼。
懿此崖际泉，清泠聊可漱。


董仲舒祠

攘攘五都市，南北交驱驰。
贵贱各有营，崩迫无停时。
我过董子祠，中心怅有违。
相传此旧宅，精灵俨在兹。
断碣蚀苍藓，荒几走伊威。
蘋蘩谁复荐，清风吹我衣。
汉初尚文籍，大道久迷离。
夫子挈坠绪，卓矣王者师。
如何末世士，磬折争刀锥。
威凤翔九仞，腐鼠安足希。


晓望燕子矶

挂席溯奔流，回眺沧洲静。
渚烟暧未分，岩雪残逾莹。
崚嶒松色寒，窈窕岚光靓。
延目辨苍茫，木末露樵径。
亭刹何参差，丹青递掩映。
不见六朝僧，远闻一声磬。


舟中望采石

孤屿起中流，巀嶪连江岸。
霜严碧松白，楼迥朱霞烂。
巨石陵天门，崖字久漫漶。
咏史想遗音，然犀怀壮观。
潮汐自往来，人物几凋换。
飙急吹豚鱼，天阴鸣水鹳。
英雄此战争，回首一悲叹。


早春三天洞至仙人岩

寒岩敛众妙，惠风荡疏木。
洞穴无人居，玲珑辟华屋。
春阴香乳流，谷温瑶草绿。
出户见前峰，重云无断续。
乘兴复杖藜，行歌散烦促。
古树含丹葩，馀雪长灵瀑。
僧扉凿阳崖，茶臼入深竹。
采真客安往，怅望空山曲。


宛溪春水曲

夜宿水声中，朝汎山烟里。
洲沉沙尾截，云叠鱼鳞起。
春风不可赠，美人望江汜。
愁心与白蘋，摇荡几千里。


微雨至静慈寺（同陶梦剡。）

积雨知不晴，薄阴亦可喜。
舟浮葭菼没，棹拨鸳鸳起。
捲幔受轻风，戛舷散甘醴。
青峰云雾交，明灭同海市。
不惜湿芒鞋，远踏空濛里。
南屏枕寺阁，井泉湛阶戺。
古塔挂新萝，丹青烂成绮。
窅冥啸岭猿，羃䍥迷山鬼。
回艇睇前峰，惟见碧湖水。


湖上答陆丽京

翡翠集兰苕，凤凰栖崇冈。
光辉各灿烂，羽翼难颉颃。
西陵富才彦，哲匠挺圭璋。
阀阅岂不贵，蓬室潜幽光。
矫志厉金石，濡翰辞篇章。
譬彼阳春月，百卉敷芬芳。
穷岫逢赤松，跪受不死方。
兰棹激清流，为乐殊未央。
永言申宿好，德音不可忘。


赠柴虎臣

与君始投分，把臂游长安。
列坐盈觞酒，吐论中情殚。
清秋朔风厉，良会忘夜阑。
篇翰曜连璧，客子为加餐。
山川一离析，春华成岁寒。
孤鹤洁羽翼，敛啄良独难。
朅来卧城隅，咫尺限重关。
浮云随迅飙，万里何时閒。
相望怀慊慊，抚枕一长叹。


赠毛驰黄（所著有《韵学辨》诸书。）

总辔息江汜，采兰临芳洲。
佳人惠良讯，愿言同行游。
矢口发丹葩，德音申绸缪。
馀波沿六季，高唱溯商周。
律吕既精析，风骚资讨求。
绮丽伤人心，忼慷泪双流。
申椒杂众草，道远无蹇修。
不如呼所欢，饮酒登高楼。


留别越中诸子

时徐伯调、祁止祥、毛大可、张南士、姜桐音、沈康成、罗弘载相继至。

我昔游会稽，息驾琅琊山。
宾从共翱翔，长啸浮云间。
兴文欢受简，临水骈芳筵。
朱李泛南皮，清夜会西园。
良宴宛昨日，驰晖凋壮颜。
涉江枉相存，群彦何翩翩。
尊酒欢未毕，良时苦不閒。
聊和弦歌曲，结臆不能宣。
子为潜波鳞，我作冲飙翰。
勖哉璠玙美，扬芬垂简编。


答虞景明

嘉会城西隅，皎皎阳春日。
手持郢人唱，胶结意难毕。
宛转含悲辛，清响逾琴瑟。
申章复永叹，知音慕俦匹。
岂无桃李华，眷此兰蕙质。
奋志扬芬芳，结佩采秋实。
谁言倾城姿，终老在蓬室。


上天竺双桧峰

昔闻九里松，夹路响清濑。
今寻双桧峰，壁立众山外。
危磴垒丹梯，阴霞成紫盖。
平临江海宽，俯看丘壑碎。
人生若飞箨，倏与流飙会。
濡首尘坱间，宁识沧洲大。
乘风叩阊阖，浮云接衣带。


答魏山人

养疴倦辞赋，倚醉耽孤眠。
悠然远山云，堕我北窗前。
揽之不可得，满屋生苍烟。
知子薄雕虫，清啸怀列仙。
时倾若下酒，不问东皋田。
谁当理轻策，相从岩壑间。


暮投六一泉寺

石泉近湖曲，皑皑自清冷。
照见古人心，高风迈箕颍。
振策陟山椒，朱霞散西岭。
日暮烟乍生，鸟归林逾静。
逍遥憩石梁，杳冥动渔艇。
夜久众星光，犹明数峰影。


答瞻伯

芙蓉生绿波，乃临大道侧。
芳华虽憔悴，濯濯好颜色。
夙昔赠我言，绸缪在京国。
荏苒逾六春，流光一太息。
新声日以张，正声日以熄。
所愁郢客吟，时俗罕相识。


赠陈天祓

陈子瑚琏器，珍重荐清庙。
官曹开素襟，澹荡有同调。
比舍易为欢，时看一尊笑。
未拟厌承明，抗言思海峤。
出守岂蹉跎，掉头乃长啸。
草阁傍湖山，清光相照耀。
犹怀富春近，傥就严陵钓。


答史及超修撰

史乙未状元，乞归终养，又不食肉。

白日出海门，天宇何寥廓。
谁知应龙姿，潜鳞恋丘壑。
射策敷天人，著论摅蹇谔。
天子推国士，高坐石渠阁。
苦陈乌鸟情，归就莱衣乐。
肉食馀鼎俎，餐霞止藜藿。
深巷隔九逵，下帷耽寂寞。
坦履静无营，素衷欣有托。
感君枉赠篇，德音非虚作。


宋荔裳署斋留别

拳拳无中极，中夜复淹留。
明灯移绮席，卧我百尺楼。
念此吴会欢，缅怀燕赵游。
人生逾四十，飞光向西流。
十载一良会，岁月忽欲遒。
鸡鸣独转侧，起坐增离忧。
蚁穴成江河，寸壤累山丘。
志业贵早立，升斗宁足谋。
明旦各分手，策轨期千秋。


从游诸子追送至北关

命楫日将夕，言发一何难。
亲交并集送，临期犹未还。
行行越湖墅，众星粲以繁。
殷勤二三子，出饯此河干。
临流启高馆，四座闻秋兰。
疲策昧饥渴，对俎不能餐。
聊为尽斗酒，以解离别颜。
行矣各努力，先民有遗言。


杂言

其一
好色众所见，自昔称倾城。
蛾眉岂不姣，见者不分明。
婕妤辞玉辇，团扇还吞声。
鉴貌良独难，谁能鉴精诚。

其二
爱马能买骨，万马乐为死。
献玉不惜身，大璞甘为毁。
知音既已稀，宁作中林士。
哀弦发苦调，沈忧不可弭。


宴高子奋水部官亭

丹槛陵沧波，飞梁亘别浦。
词人此高会，咏言相劳苦。
华馆生长风，北山过疏雨。
万顷碧荷花，酒气作香乳。
连床多赐书，叠石成江屿。
欢延石城下，别忆天津浒。
落日怅离颜，秋色满平楚。


孤松篇赠杜于皇

孤松无沃壤，托根生寒山。
介士无馀谋，敛手拙朝餐。
前庭但种竹，后园但种兰。
饥来出奇语，大笑开欢颜。
言当弃旧宅，负耒林丘间。
沮溺非尔事，抱书聊闭关。


饮秦淮水楼

青溪荫垂柳，夹岸浮朱楼。
延目睇钟阜，馀霞炯未收。
亲交良会合，置酒聊绸缪。
水气接灵飙，夕爽成清秋。
王谢邈千载，一逝不可求。
高言丝竹静，暮鸟何啾啾。
明旦我当发，道路良阻修。
谁令江汉广，浩然增离忧。


湖西行

辛丑岁分守湖西，壤瘠岁饥，有司坐逋赋失职相望，予奉檄按部督促。是时西南用兵，不逾时符牒三四至，吏民后期者法无赦。于乎，一官贬斥不敢辞，当奈民何？有痛相告诫而已，作《湖西行》。
节使坐徵敛，此事旧所无。
军糈日夜急，安敢久踟蹰。
昨日令方下，今日期已逾。
揽辔驰四野，萧条少民居。
荆榛蔽穷巷，原田一何芜。
野老长跪言，今年水旱俱。
破壁复何有，永诀惟妻孥。
岁荒复难鬻，泣涕沾敝襦。
肠断听此语，掩袂徒惊吁。
所惭务敲朴，以荣不肖躯。
国恩信宽厚，前此已蠲逋。
士卒待晨炊，孰能缓须臾。
行吟重呜咽，泪尽空山隅。


大坑叹

新淦县东山有大坑，其俗不急赋税，不用兵则吏废法。予檄招之，幸有至者，庭谕以利害，继之流涕，众皆感泣。于是阴捕其豪十馀人，后至者蚁集。虽然，比岁宿逋累钜万，猝何能补？故作诗忧之。
丛山如剑戟，灌木蔽嵚岑。
其水独南流，溪谷皆阻深。
山民鸟兽居，不驯匪自今。
追呼敢逆命，兵革踵相寻。
未能静伏莽，火烈悲焚林。
杀人税无出，迟回伤我心。
蚩蚩亦赤子，念尔为沾襟。
招手语父老，鸱枭怀好音。
宿逋既累岁，敲骨力难任。
民顽实吏拙，许身愧南金。
何时免素餐，引疾投吾簪。


竹源坑

悲民难也。地在新淦之东山，其邻曰大坑，多盗，兵至则走。官檄竹源诸坑义众捕之，而逸其豪，已而盗杀竹源殆尽，君子伤之。
杀虎防咥人，芟蔓莫留根。
留根终遗患，伤心不可论。
竹源数百家，今馀几人存。
竹外有源泉，血流泉水浑。
群盗故比邻，姻娅如弟昆。
反戈相啖食，收骨无儿孙。
茕茕数寡妇，零落依空村。
凶年嗟半菽，撮土招游魂。
人亡亩税在，泪罢还声吞。


不寐

就寝已鸡鸣，昧旦复先觉。
荒城风雨急，怒号如虎豹。
劳人一寸心，万事苦奔峭。
法严吏牍多，敢言吾职要。
习瘁不知疲，未暇一长啸。
徵求尽草木，飞挽连海峤。
湍水无静鳞，促弦无缓调。
力短达民艰，空蒙肉食诮。
谁怜当涂人，隐忧莫可告。


集就亭

临江官舍有高阜，余就而亭之，下临萧江，前对阁皂山，名曰「就亭」。

安拙成寡营，赏心惟坐啸。
结构期自然，孤亭恣游眺。
惠风始骀荡，旭日先照耀。
埤堄带清源，青冥开远峤。
野老或荷锄，舟人时鼓棹。
虽违丘壑情，即事见耕钓。
遐瞩有馀怀，临觞难具道。


自吉州之泰和道中

行潦犹在涂，征车不遑息。
峡折忽泉声，径转复山色。
崎岖岩壑间，出没何终极。
荒涂行旅稀，虎迹交南北。
四顾多废墟，遗础委荆棘。
回思未乱时，山民亦繁殖。


宿黄栀铺

积雨暗千山，阴云催日暮。
哀此仆夫痡，踟蹰宿中路。
土室倚颓垣，荒村存老妪。
敕吏慎勿扰，刍粟可自具。
吏言爨无薪，乞籴亦无处。
时危供亿艰，含悽未忍怒。
盗贼兼虎狼，空山怀百虑。
从骑夜击柝，宵分屡惊寤。
明旦风雨中，鸡鸣驱马去。


寄李叔则秦中

举世仍兵革，章逢多老瘦。
烈士卷壮心，悲歌倚岩岫。
泻为江海流，激与雷霆斗。
未尝需苦吟，何事费雕镂。
信手作飞白，鶱腾轶篆籀。
弃官囊无钱，诗草满双袖。
旅食家广陵，文酒日辐辏。
赠答勤篇章，洪钟无虚扣。
一朝测祸乱，早计决去就（君自扬州西归，次年扬遂苦兵。）。
驱车返函谷，种菊开山囿。
关河自兹隔，道远阻朋旧。
侧闻太华奇，思揽莲峰秀。
物役羁我身，何时裹粮糗。
驰情望西笑，离思缠宵昼。


齿落

延欢苦不留，忧老忽已至。
未知筋力衰，齿牙先失坠。
木落春更生，日落朝出地。
感兹同逝川，一往成捐弃。
妻子各惊吁，为我色憔悴。
百族相啖食，利齿反为累。
疏缺亦何伤，啸歌犹称意。
三复蒙庄言，养生有馀愧。


遣忧

岷山滥觞泉，三江成电激。
岱宗肤寸云，九州沾雨泽。
丈夫志四海，经营负长策。
胡为甘独饱，拱手看饥溺。
四野多芜田，遗黎寄锋镝。
远念平生亲，岁饥多蹙额。
节我口腹馀，分之以儋石。
少者寄升斗，事微取当厄。
犹愧火燎原，沾洒止涓滴。
自顾亦何有，薄禄存四壁。


送表弟马文虎

山中松与柏，有时相抱生。
与子共本根，能忘骨肉情。
中情苦难言，一官忧患并。
常恐素丝染，抱疴思归耕。
临觞未及醉，挥手送子行。
持此心耿耿，归照双溪清。
去帆忽缅邈，流涕沾冠缨。


买书

吏牍纷填委，日与编简疏。
黾勉耗薄禄，时时搜旧书。
积笥不能贮，列架盈坐隅。
妻孥顾我笑，瓶粟罕留储。
况君目已眚，殉此无乃愚。
卿言亦复佳，性癖苦难祛。
卒业诚未易，泛览资游娱。
行当营草堂，归就双溪居。
枕籍同寝处，穷年长晏如。


次龙头山有怀胡悦之处士

剑水有逍民，言在龙山岑。
维舟日已暝，江亭生积阴。
夜久露微月，参差见前林。
洞门花坞暗，曲磴茅堂深。
风波浩无极，川路邈难寻。
劳生寡欢笑，索居长悲吟。
佳人阻咫尺，孰与操素琴。


洪川送王白虹

子来我方出，俟我栖江干。
积旬始握手，春花忽已阑。
长风荡积水，高楼生薄寒。
拳拳良宴会，各言行路难。
枉赠吐嘉藻，殷勤抒肺肝。
惭无明月佩，奉为君子欢。
抚膺怀旧游，郁结思千端。
和歌不能竟，临岐一长叹。


临江悯旱

瘠土嗟薄穫，岁丰长忍饥。
戎马况叠迹，田园成路蹊。
荷锄代牛力，播种良苦疲。
朱火肆燎原，禾稗同一萎。
民乱如恐后，况乃驱策为。
徒跣呼百神，呜咽致我辞。
政拙未敢苛，召灾今则谁。
云汉何皎洁，箕斗正参差。
心知阊阖远，侧向高天啼。
明日急刍饷，吞声重涕洟。


悯鸠

前庭有丛竹，枝叶自相交。
袒跣坐其下，六月如寒涛。
飞来两鸣鸠，向我营危巢。
托身洵云好，转侧苦回飙。
卵成再颠覆，长夜音哓哓。
瞻彼松与柏，岂无千尺条。
忍拙守故宅，不敢辞飘摇。
昨日更澒洞，烈风摧竹梢。
一雏半在卵，毁弃委堂坳。
其一正黄口，堕地无羽毛。
攀巢纳其子，方法驱儿曹。
父子喜更生，后笑先号咷。
行当双翮健，饮啄随所遭。
勿复学鹰隼，搏击饱腥臊。
生成艰万类，嗟我中心劳。


叔父寄敬亭茶封题曰手制

敬亭山产茶甚多，僧不胜徵求，卒杂以他产。吾乡好事者尝于谷雨后数日入山，手摘而焙之，香色并异。
馥馥如花乳，湛湛如云液。
将茶煮江水，不改江水白。
问此来何方，言出君故乡。
故乡山嵯峨，托根生山阿。
枝枝经手摘，贵真不贵多。
念我骨肉亲，欲归会无因。
游子感故物，惆怅江南春。


新谷篇（是岁湖西大旱。）

牛食涧底草，雀啄爨下粟。
赤地无良苗，长吏进新谷。
饔人得谷欢，主人见谷叹。
晨炊荐祖考，泪落盘中餐。
临觞不忍倾，饱食非所安。
哀彼秉耒人，长饥摧肺肝。


寄王宗伯敬哉先生

中庭未零露，向夕秋响发。
烦忧搅孤怀，惊魂屡飞越。
谁使平生欢，悠悠七年别。
离思未敢言，拂郁中肠结。
天路信缅邈，驰情无阻歇。
仰首叹流光，盈亏感明月。


过丰城感怀

孤城暮萧瑟，北风一何寒。
飞沙捲残箨，饥鸢叫哀湍。
宝剑沈幽壤，光铓天际看。
一朝剖石匣，拂拭惊人间。
离为两雄飞，合为双龙蟠。
神物今安往，显晦邈无端。
铅刀笑霜刃，壮士多苦颜。
起行看太白，泪下空潺湲。


梦至獾山草堂因寄梅季升

数从獾山游，不作獾山诗。
中宵有清梦，飞落獾山陲。
帆收峡石浦，云白敬亭祠。
主人立柴门，揽袂欢相持。
咄嗟脍鲂鲤，歌谑无不为。
信知君好我，魂往相追随。
凉秋岁将晏，木叶翻庭墀。
感兹摇落候，增我故山思。
獾山不易得，山麓仍水涯。
扁舟思就汝，对酒开心期。
醉则拥书卧，旁人知我谁。


感衰

多忧觉体衰，寡学苦心弱。
夜分常不寐，形神窘栖托。
耳目吾故物，变态日交作。
杂治异所宜，暄凉互相铄。
方寸受群撄，肤泽日侵削。
中庭木芙蓉，未霜花自落。
浮荣归故根，寒水反枯壑。
安坐且无营，冥心寻寂寞。


怀丁飞涛塞外

凛秋陨芳树，落叶随风翻。
漠漠入浮云，悠悠踰塞垣。
孰云忘故根，须臾远弃捐。
层冰堕手指，惊沙摧心颜。
舍我弦歌曲，但听哀笳喧。
引领睇明月，清辉驰九关。
阊阖可陈辞，念子心烦冤。
相思道何极，吞声未敢言。


送罗安福归闽

征途一何长，别晷一何促。
游宴未终朝，鼓棹发江隩。
解组且咏歌，抗言反初服。
因人振归策，孤宦绝僮仆。
作书叙情愫，恻恻不能读。
天南春风早，山水日夜绿。
行就芙蓉山，结庐俯深谷。
褐被不辞苦，谁念玉在璞。
延目睇高翮，搔首起踯躅。


自金凤洲汎舟至回龙寺

芳渚缘城南，精庐带江汜。
云树暗千重，沿洄才数里。
上巳忽过眼，春光疾如驶。
嘉会得朋好，良辰欢雨止。
草齐水逾碧，艇进鸥不起。
野坐憩双松，洲回揽香芷。
适意且放歌，笑看东流水。


鹿江精舍书怀

祇役越郊坰，小憩栖招提。
短垣傍疏竹，野色来侵衣。
晨登最高阁，宿雨初晴时。
潦浮村径没，帆挟江云飞。
廛市久丧乱，桃李还芳菲。
苍鹰自多食，白鹤常苦饥。
束身忍驱策，黾勉筋力微。
四十已云迈，庶几知前非。


花石潭阻风

作吏如浮云，风吹不得住。
浮云去无心，作吏行多惧。
跼促为辕驹，踟蹰怅前路。
溯流婴恶风，滩石窘跬步。
婆娑忆官阁，手植多奇树。
杂蕊红如锦，繁枝暗成雾。
花时久行役，坐送春光暮。
高歌河上翁，独惬沧洲趣。


晓过洪阳洞（分宜县。）

宿雾暗未收，晓月照苍翠。
谢公急游赏，冥搜穿薜荔。
石洞炯空明，前驱走魑魅。
物像多髣髴，目骇谁睹记。
清旦入仙岩，得饱朝爽气。
丹灶竟何存，山花红委地。


化成岩（宜春）

云木郁江曲，心知好丘壑。
攀蹬寻窅深，穿岩得疏豁。
万古青莲花，苍寒半舒萼。
钟歇滩响闻，云开峰翠落。
荒台存往迹，暝烟见城郭。
延目散襟颜，倚石就觞酌。
却羡无心云，逍遥去寥廓。


送耿逸庵副使归登封

耿官湖东，予官湖西，是时以裁并归。

拙疾赧徇禄，羡君早旋归。
东西两契阔，良会经年稀。
章江复相见，正值江花飞。
来饮旴江水，还忆嵩山薇。
郁此万古怀，卷舒各有时。
家园傍少室，坐卧延清晖。
何年一相访，行与浮云期。


走笔答陆荩思高仲

愁疾戒作诗，疏慵报书少。
故人千里书，三复心如捣。
翩翩真二妙，贻赠皆芳草。
书屋傍湖干，萧森结构好。
入门竹欲暗，当阶花未扫。
坐客张王辈（谓张祖望、王于一诸君。），文词风格老。
真率具盘餐，数过必倾倒。
浮云难久居，聚散伤远道。
高翮翔层云，游鱼戏清藻。
努力春华时，令名慎自保。


发清江至新淦

官程难息驾，日昃命征夫。
征夫行踯躅，积雨泥我涂。
旱久始沾足，田家欢有馀。
新禾多秀色，四野何敷腴。
苗成草亦长，农叟无芸锄。
登场欣一饱，薄穫罕留储。
瘠土民不勤，毋乃非良图。
谁能式豳风，使我百忧纾。


长牌驿

倾崖抵浚谷，振策缘崇冈。
人家阻鸟道，驿路成羊肠。
暑雨既已涨，原隰无低昂。
涉水没马腹，何以褰我裳。
田荒民力殚，种谷不成行。
仆夫乱纵横，蹂践忧稻粱。
哀蝉响枯树，伫足心感伤。
昔时阡陌地，今为麋鹿场。


乌象口

峡江城西二港，曰乌口、象口。夏秋江涨，乱流苦溺，缘山崄远多虎患，予命各置官渡。未逾岁，乌口舟坏于兵，象口舟夫求去，忧不能继，故作是诗。
江干山色黑，丰草与人齐。
行子时出没，四顾迷东西。
乌象两崖口，断岸临深溪。
欲济无舟梁，人命饲蛟螭。
缘溪取山径，修涂何逶迤。
猛虎所窟穴，白骨相撑支。
经营置官渡，役以两舟师。
徒旅不濡足，往来不移时。
驿使性如雷，唤渡犹嫌迟。
舟师骨欲折，往往遭鞭笞。
鞭笞且隐忍，毋使行子啼。


江上翁

朝逢江上翁，凿船沈水底。
问君何为尔，双泪落江水。
一生事舟楫，八口相依倚。
妻儿死冻饿，官家有驱使。
十月达黄河，惊飙西北起。
举楫成坚冰，严寒堕手指。
甫归复见捉，连樯守江涘。
愚者怒焚舟，延烧不可弭。
本为逋逃计，翻葬鱼腹里。
此业能陷人，沈之祸则已。
栖乌惜其巢，毁巢逝安止。
请翁勿复陈，吾亦掩双耳。


观张桐君遣忧五百字感赋

悲离泣楚臣，怀土伤越客。
越吟五百字，聚泪成一石。
矫矫云中翼，今为林下翮。
怜君少年时，骋步越阡陌。
倔强弃诸生，疏散作词伯。
陵阳李白祠，剡溪谢公宅。
来往共翱翔，狂歌免蹙额。
旅泊五羊城，藩幕资长策。
时危宾客难，战苦海峤窄。
翩翩鞍马间，磨墨横剑戟。
游子衣线断，母氏痛永隔。
慈乌夜夜啼，眼枯血泪积。
岂无陆贾装，归来仍四壁。
妻子寄中途，进退两跼蹐。
旧业依江潭，潭水映门碧。
残春匹马归，繐帷缠萝薜。
母死逾三年，沈痛未窀穸。
爨下穴狐狸，蠹书委狼藉。
恸绝乞邻妪，为炊荐鱼麦。
若翁客晋阳，万里阻音驿。
谁堪骨肉亲，生死两疏逖。
漂转枉扁舟，就我同朝夕。
磨灭如老翁，端居甘阒寂。
新诗日数首，计岁当盈尺。
官斋饭藜藿，素襟吐肝膈。
饮酒复不多，含愁惜畴昔。
意气生蹉跎，事往空太息。
袖短惭手寒，相怜亦何益。
交游日榛芜，道路腥胔骼。
忧人闻累欷，三叹头尽白。


重至黄栀铺忆高阮怀

去年风雨夜，有客同驿舍。
今日晴云开，驻马独衔杯。
劳人习鞅掌，岁月忽已往。
君看白鹤閒，双飞还旧山。


遁圃荷池（萧孟昉别业。）

名园涉已屡，晚坐凌潺湲。
芙渠发丹萼，翩翩修渚间。
倚槛方命酌，暮鸟已飞还。
好月出疏柯，照我游子颜。
水静众芳歇，风收林影閒。
永夕澹忘归，心赏难为言。
髣髴见峰色，云是子瑶山。
惆怅尘中人，可望不可攀。


清沂泉

幽泉出江侧，清冽胜甘乳。
不怀箕颍心，脉脉谁怜汝。
杖策濯尘缨，披榛破太古。
絺衣日暮寒，半湿龙山雨（泰和县有龙头山。）。


江行遇赵韫退副使北归诵其岭南集有作

晚泊依戍垒，朝发傍山曲。
乘流击桂楫，沿洄荡寒绿。
近岩苍欲秋，前峰淡如沐。
佳人遗好音，远道感踯躅。
岭海殊气候，欣慨换心目。
晴云忽半阴，高霞不相属。
临觞叹寡欢，解缆苦别促。
谁能永今朝，遐心已空谷。


愚楼独坐

雨歇开耳目，檐际喧鸣禽。
言登百寻阁，送此千里心。
婆娑池上树，丛桂多清阴。
芳华随风发，悠然披我襟。
白云近可揽，斗酒时自斟。
且复欢此日，何羡南山岑。


怀旧

富贵当几时，谁能忘故乡。
故乡初策驾，亲交盈我堂。
婉恋相契阔，款曲陈酒浆。
拳拳未能已，送我发河梁。
日月无辍轨，两见秋叶黄。
朝发城上楼，独立忽沾裳。
江汉多风波，孤生易感伤。
沈忧佩萱草，心结弥难忘。


苦节篇答友

凉风八九月，吹我中庭树。
当窗荡子妻，独处叹迟暮。
姑老婿不归，十载河阳戍。
累日断晨炊，蓄意欲谁诉。
人言桃李颜，毋为糟糠误。
白石出清溪，水流石不去。
妾命在采桑，遗金岂复顾。
贫贱无盛年，朱颜已非故。
吞声勿敢言，努力畏多露。


官湖西二载矣感而有作

期月昔言可，两载惊逝波。
稍见喘者息，未闻呻者歌。
窃禄备藩篱，敢言无斧柯。
十羊乃九牧，牵束一何多。
芜田急刍饷，禁旅频经过。
凉风吹木叶，飒飒随江波。
中夜独转侧，积痗成烦疴。
幸宽简书责，自顾将如何。


青原五贤祠

王文成守仁，以欧阳文庄德、邹文庄守益、罗文恭洪先、聂贞襄豹配。

姚江有遗泽，螺水首渐被。
从者纷如云，青原成讲肆。
遂令空山阿，络绎勤车骑。
弦歌响林谷，逢掖满僧寺。
四君尤挺出，嗣音相鼓吹。
寂寥四十春，讲席蔓薜荔。
荒祠犹岿然，俎豆将委地。
山鸟怀好音，林木自深蔚。
昔人未云远，顾瞻横涕泗。
百年一须臾，峻阪策奔骥。
徘徊岐路间，白日忽西坠。
如何丁我躬，吾党竟憔悴。
题字破莓苔，振衣独遐思。


金牛泉

仙源出杳冥，仙人去何所。
泠泠无冬春，潺潺自风雨。
白云生断岸，幽禽下修渚。
前山正寒翠，木石坐堪数。
悠然濠濮间，俯仰久延伫。


怀旧篇寄严灏亭都谏

其一
古人去我久，同时良独难。
相别复千里，永夜长慨叹。
良会忆国都，群彦皆齐欢。
嗛嗛眷明德，灼灼同肺肝。
送我涉济水，夜宴还辛酸。
君子厉苦节，中道愁波澜。
岁序忽屡易，雨雪凄且寒。
未敢言奋飞，卑栖犹未安。
愁无泽兰赠，中情何由殚。

其二
登我西北楼，遥望东南岑。
重云荡回飙，万木为萧森。
不怨所思远，伤我千春心。
翩翩二三子，零落踵相寻。
梁园玉树尽（谯明。），东海洪涛深（荔裳。）。
犹有绝塞客，嚼雪成哀音⑴。
平生胶与漆，今作商与参。
努力非少壮，离忧孰能任。
思欲涉湖水，朗咏游长林。
羲车不我御，叹息还沾襟。
⑴ 飞涛。旧有「燕台七子」。今张谯明即世，宋荔裳逮系，丁飞涛谪关外。


怀李旸若廉使

时自滇南报迁粤东右司，予在临江，晤言可待，俄复见留滇中。

国门置酒别，送子之蛮方。
留滞滇黔间，七载迅流光。
章服岂不贵，天末断人肠。
驾言改东粤，騑骖经豫章。
具舟戒津吏，迟君奉杯觞。
嘉会终难合，伫立心徬徨。
别时各壮年，倏忽须髯苍。
孤居日已老，九折路何长。
安得随越鸟，从子以南翔。


正月二日同家人饮梅花下

我来石龙城，三月桃符换。
今朝何太燠，解裘尚沾汗。
蚊蝇飞扑人，百舌声不断。
盆梅累累开，移来就几案。
丛花破客颜，高枝成近玩。
童稚共欢娱，壶觞分烂熳。
故乡有骨肉，草堂逼溪畔。
为园一亩馀，小阁睨清汉。
怪石既礧砢，老梅逾傲岸。
花时定举觞，高明展词翰。
游子苦索居，何年同饱看。
念此牵我肠，归心不可绊。
胜之以忘情，爵饮剧无算。


雪中怀宋其武少参北征

揽衣登高楼，飞霰洒几席。
木末鸣迅飙，积素蔽广陌。
饥鹄无匹俦，中林敛劲翮。
狐白不禦寒，艰哉远行客。
力疾趋京圻，修涂阻川泽。
候馆多荒墟，坚冰结衡轭。
知子念王程，努力事驱策。
无为伤旅怀，领发已垂白。


花下独酌

前年花蕊繁，去年花蕊单。
去年花间叶，今年花满栏。
花亦隔年盛，人生讵不难。
一觞聊自劝，酒少有馀欢。
咏言非丝竹，中怀从此殚。
柳下洵非拙，三黜岂旷官。
何如耦耕翁，荷锄常独閒。


邓元昭同年自白下遗园蔬四瓮

葺荷持作衣，折兰纫为佩。
惭非餐霞人，吏隐沧洲内。
肉食敢云鄙，嘉蔬性所爱。
官斋数武地，手种勤灌溉。
土膏异所宜，柔旨良不逮。
故人知我怀，携饷千里外。
寒浆嚼水晶，翠甲浮玳瑁。
嘱妻备旨蓄，泥饮佐高会。
闻君复归隐，筑室依松桧。
把酒忽三叹，田园久芜秽。
城头黛色来，碧嶂千寻在（阁皂山正对署斋。）。
聊将故山心，耿耿遥相对。


得黄抑公粤西书用犹疑照颜色为韵

对酒不能歌，愁绪长悠悠。
搔首西南望，念子行夷犹。
相思欲相期，道远心然疑。
炎乡断消息，含情当语谁。
春雨生夜寒，江猿相叫啸。
双鱼岭外来，明月怀中照。
既伤离阔苦，兼访山川妙。
始知孤云心，缠绵连海峤。
踟蹰无可言，异域拥朱颜。
崇山多桂树，游子难攀援。
忆君刺柳州，予客梧江侧。
云开山乍青，瘴来云改色。
羁栖十载馀，奋别无羽翼。
左迁亦何恨，且得省乡国。
年华各逝迈，相劝加餐食。


珠泉（袁州。）

亭榭何晻暧，倚槛临潺湲。
穴鱼游暖日，庭柯含碧烟。
微响泻哀玉，清流膏渚田。
心怀濠上赏，目谢区中缘。
昌黎昔来牧，游咏胡不传。


桑枣铺

路僻名偏好，幽怀动行客。
硗壤少桑林，阴崖叠云石。
窈窕山鸡啼，凄迷涧草积。
人家隔数峰，何处询陈迹。


军家儿（袁州作。）

东家瓜蔓弱，结子过墙去。
墙倾瓜蔓断，瓜落不知处。
谁谓军家儿，亲爱无父母。
但为军户难，生小寄他乳。
阿父既逋亡，军书摄补伍。
不辞行荷戈，差科猛如虎。
官编作运船，破产难支拄。
袁州数百丁，磨灭成黄土。
县吏觅根株，追呼匿无所。
中夜促儿逃，暗驱出门户。
野火延枯桑，那得相怜取。
儿啼夜安归，失足沈寒溪。
朝为怀中儿，夕作沟中泥。


出秀江驿之石岭

炎暑远行役，修涂一何艰。
川岩苦诘曲，徒侣相攀援。
种苧开崇坂，种苗荒平田。
人力何不齐，农功安可谖。
顾闻深树林，失木有穷猿。
哀鸣求其曹，重云蔽山原。
恻恻起忧思，长谣无与言。


送莆田余全人

海隅有珍木，翩翩雏凤栖。
羽翼何皎洁，文采纷陆离。
飞来集庭树，四坐生光辉。
春华方馥郁，奋翰疾如驰。
绸缪慕高义，慷慨心相知。
南楼置斗酒，星汉何参差。
摇落感秋节，少壮真良时。
努力策骐骥，掣电谁能追。
浮云会当合，毋使中心违。


避风马当

冲飙捲白日，天吴走江甸。
万籁号朝昏，惊沙泪如霰。
信宿还逡巡，鬒发忽已变。
咫尺望中流，孤屿眇不见。
彭殇且旦暮，淹速何嗔羡。
驱策畏简书，岁月逝将晏。
扶摇谁怒飞，徒言笑斥鴳。


铜井行

夜行过铜井，灯明夜未永。
为闻车马喧，灭火不开门。
使君且勿怒，应差有官户。
官户差未归，室中存寡姥。
前日骑使至，昨日逃人住。
挥鞭索鸡黍，破釜出门去。
语罢泪沾襦，九嶷生路衢。
使者出乘传，青钱无酒沽。
不见昔年夜，犹有女当垆。


沙沟行（驿名。）

沙沟黄沙满，征客肠堪断。
雨颓驿馆废，风急马蹄缓。
哀此大河滨，水陆称通津。
艨艟自北至，曳舟千馀人。
村落尽空巷，田野馀荒榛。
不怨饥与渴，游子不得歇。
日暮还驱车，照此寒宵月。


济上纪事

五月雷未震，四月霜仍飞。
夏寒麦穗死，冬旱麦苗稀。
寒暄天所令，二气何乖违。
河流细如发，漕艘牵浊泥。
水泉岂不浚，民力良已疲。
军书急刍饷，亩税方茧丝。
忧时使心恻，踯躅临路岐。


孟庙

磊磊峄山巅，终古栖灵异。
岩岩一人起，方寸塞天地。
独立张孔颜，诸儒息淫诐。
榱栋洵煌煌，宫墙接洙泗。
灵旗俨翱翔，古木耸寒翠。
母氏断机堂，石像何惴惴。
下拜复徬徨，怆然堕我泪。
洒扫何寂寥，门庑少伦次。
伫望念前修，遗轨毋中坠。


行经兖州怀东鲁诸生

平原何莽荡，巀嶪见凫峄。
大壑起寒烟，泗水已咫尺。
有美彼诸生，联翩聚讲席。
讨论馀清燕，弦歌奏金石。
寒暑甫三徂，诗书就奔迫。
道旁少居人，所见无逢掖。
良士匿幽栖，珠玉媚山泽。
浮云难久留，征马无停策。
徒馀怀旧情，皎月怅今夕。


官斋月夜

空庭月色厚，皎若雪盈尺。
俯仰天地间，茫茫一虚白。
独鹤时长鸣，修篁露微滴。
遥忆山中人，清光各兹夕。
嗒然竟何言，抱膝江潭客。


河间城北值杨絅如同年

使君津门来，相逢渤海侧。
黄埃各满面，不辨真颜色。
天阴野莽旷，群动渐归息。
执手坐草间，感旧抚胸臆。
三年越江海，九年别京国。
浮云偶然合，中情去何极。
天路阻且长，分飞慎羽翼。


卢沟桥值烈风舆人飐飐欲仆

平生无长物，十年一羊裘。
疾风吹面裂，短袖不蒙头。
飞埃蔽城郭，划地走山丘。
笋舆殚众力，如曳千斛舟。
铁骑杂牛车，纵横惊电流。
痡仆畏剽掠，魄駴心若抽。
不游燕蓟路，谁识风沙愁。
念彼塞外苦，行人更泪流。


赠汪郎中苕文

索居良永久，戚戚多悲辛。
南发湘江岸，北遵易水滨。
揽衣君子堂，抗言千载人。
游娱累清夜，宴笑莹心神。
消渴赋子虚，相如竟长贫。
策马登台高，丘墓蔽荒榛。
缨冕更相追，奄忽风中尘。
何如清商曲，流响激浮云。
浮云结不解，此意终难陈。


詶蒋虎臣修撰赠别

肃肃云中雁，嗷嗷念其群。
相去徂九秋，朅来弥再旬。
朝出莫夜归，鼎鼎随车尘。
素心郁谁语，子实餐霞人。
怜我客游老，叹息展忧勤。
步趾越广陌，临别歌阳春。
抚心自多感，仓卒难具陈。
人生贵有道，飞蓬故有根。
百年苦昼短，何事常艰辛。
行当涉南浦，回望西北云。
道远望不极，嗛嗛良为君。


出都怀宋直方宗丞

晨装迟不发，日夜驱我马。
飞尘何飘飏，悲风来四野。
逐众苦形疲，失俦恨欢寡。
我有丘中琴，长谣谁知者。


怀陈胤倩

习苦从物役，未敢言烦疴。
心结不能已，但为离思多。
与子同曲宴，永夕悲且歌。
相期松与柏，不愿为女萝。
德音谁不瑕，阳景委颓波。
英华亦云美，当如零落何。
长怀肥遁客，颐性栖层阿。


德州雪夜同程周量李霖瞻集赵仲启进士宅

重阴弥四宇，薄暮迷路蹊。
下马不遑食，雨雪凝我衣。
故人具旨酒，宾至信如归。
华馆覆重幔，雅馔兼园葵。
召我心所欢，谈宴相因依。
岁寒昵故旧，行矣怅乖离。
将子勉自爱，阻阔同音徽。


答程舍人周量

其一
舍人起自南海，多京洛之游，余识之滕王阁上。寻相值卫河，出古体三章，颇申久要之好，故具答焉。
伯牙操逸响，抱琴长不弹。
问君何拂郁，知音良独难。
凉风振江汉，天宇高且寒。
凫雁集中渚，皎月依层栏。
朅来佳人会，长啸开襟颜。
浮云无根蒂，日暮久盘桓。
思心若流水，竟夕起波澜。


答程舍人周量 其二

明珠出海隅，驰光照帝城。
素心耻雕饰，力难辞世荣。
驱车向京洛，把臂求友生。
遘此梁园客，倡和有同声。
望古未云远，振绥抗前旌。
悠悠行路子，中道相合并。
新欢眷良匹，妙曲伤我情。
雨雪蔽长河，班马徘徊鸣。

其三
哲匠矜立言，雕虫耻词赋。
繁华不终朝，桃李非芳树。
驱车过邹鲁，森然垂矩步。
顾瞻瞠已后，徘徊喟中路。
忧乐苦伤人，鄙哉托章句。
浮名非所希，聊可展情愫。
与君缔古欢，期为金石固。
申章告同心，白日忽将暮。


齐河客舍喜李屺瞻自济南枉过（时坐事夺官。）

烈风吹荒野，积雪成山阜。
故人从何来，下马执予手。
悲喜相慰藉，造次命杯酒。
自出袖中诗，感慨时时有。
麒麟触网罗，黄钟贱瓦缶。
文士常轗轲，命在敢不受。
观君试多艰，壮颜未衰丑。
忍性齐爱憎，韬光冒瑕垢。
丈夫饱万钟，何如拥二酉。
喟彼无根蓬，东西各奔走。
登涂发浩歌，哀猿叫林薮。


望蒙山

百里划青冥，千峰横岞崿。
掉尾逼海沂，昂首趋岱岳。
白日寒欲暝，阴霞炯未落。
山川镇鲁邦，灵异此栖托。
露泫岩际茶，雪翳涧底药。
游子倦攀跻，怅望倚寥廓。


悲野雀

行经沂州，有饷鹡鸰者，哀其义，不忍食。或曰州人捕雀为业。嗟乎！芜田不耕，罗及野雀，作诗示州人。
枌榆繁羽族，琐细无定名。
所谋非稻粱，不与鸡鹜争。
张罗始何日，遂使风俗成。
机发尽掩覆，一罗歼群生。
持此饮啄具，充君鼎俎烹。
苦惭托体微，不足一杯羹。
同类为啾啾，失侣长哀鸣。
君辍筵上箸，请听檐外声。


沂州将谒王休徵先生祠不果

王公祥故宅在白沙里，相传卧冰处人形宛然。今称其河曰孝河，产鱼最嘉。
客行琅琊道，北风吹客衣。
音徽怀往哲，至性使人悲。
伤哉贫无养，坐愁甘旨亏。
解衣卧层冰，双鲤跃清漪。
至今卧冰处，伊人俨在兹。
河鱼为之美，千载永孝思。
白沙有旧里，岿然存古祠。
日暮不能往，修途何威迟。
临食进鱼脍，三叹中心违。


河北生日

转侧忽不寐，揽衣中夜兴。
念我悬弧日，怆然悲抚膺。
弱龄慕曾闵，敢曰余未能。
中涂多岐路，驽马愧骞腾。
简书命行役，振策踰高陵。
修坂被衰草，阴崖雨雪凝。
忧来一陨涕，冲飙结为冰。
少壮无须臾，颓病坐相仍。
慎尔日将昃，春华无足称。


岁暮使过里门

于役过乡国，岁除归敝庐。
久行成远客，亲旧盈门闾。
握手各言老，尊酒聊相于。
沿溪有草阁，崚嶒百尺馀。
阶前红药茁，雪后寒梅疏。
延目俯清旷，中肠还郁纡。
自顾为浮云，临风难久居。
岂敢薄缨组，筋力已不如。
惭非丘园士，明发当脂车。


双塔寺

在敬亭之麓，昉自黄蘖禅师，一名广教寺。

林麓依崇岩，松雨洒衣湿。
双塔如老翁，苍颜比肩立。
上有玉局铭，摩挲隔层级。
摧残劫火馀，风雨百神集。
裴守侈招提，栋宇蔽原隰。
至今榛莽中，遗础累百十。
事往钟磬稀，夜阑龙象泣。
黄蘖邈难招，白云时出入。
旧井有灵泉，修绠谁当汲。


追悼王于一

南州旧布衣，卖文取一醉。
我独饮君酒，高歌略文字。
知音不在言，执手各含意。
宁知是死别，相怜已相弃。
白骨返故乡，妻子有馀累。
努力念平生，为君卜幽隧。
游魂当归来，遗草多在笥。
日落章江水，盈盈故人泪。


天涯路

天涯望不极，尽是行人路。
日日换行人，天涯路如故。
渺渺白云远，萋萋芳草暮。
来者知为谁，但见行人去。


生日客宴诗

庶类皆吾徒，好生帝所与。
锋刃更相寻，杀机簇鼎俎。
一筵殄群命，所甘能几许。
口腹成江河，横流不可禦。
割鲜日狼藉，欢娱变辛楚。
味多礼数烦，伛偻疲客主。
何如真率会，高谈送芳醑。
五簋与三养，俭德有成矩。
我久戒特杀，宾至时一举。
蔬茗佐肴核，随兴命歌舞。
及我所生日，劬劳念父母。
蚤孤养不逮，摧心泪如雨。
吾既爱吾生，彼讵甘就釜。
临缚争哀鸣，札札相告语。
未死神已泣（见坡公《戒杀》诗。），斯言触肺腑。
宁敢佞浮屠，饕餮怜尽取。
蘋藻荐神明，至敬非簋簠。
百拜告宾筵，同心勿我吐。


此日足可惜寄刘润伯

此日足可惜，朋旧罕亲密。
我今四十九，君年五十一。
离居已七载，寄书岂能悉。
闻子官闽州，缓带自暇逸。
珊瑚截作枕，兰蕙葺为室。
宾僚就谈宴，咄嗟丰馔出。
侍立环歌儿，琴筝间笙瑟。
为乐当及时，长夜欢未毕。
大海戢鲸鲵，群盗犹虮虱。
幕下喧筦弦，城头吹觱栗。
欢妍不驻年，安能发如漆。
与君昔同学，少小命俦匹。
野馆傍藤萝，寒灯连蟋蟀。
共被眠绳床，学书争秃笔。
壮长各飞驰，浩荡违衡泌。
悯予劣蒲柳，饮食倚参朮。
燕台与历下，握手散积疾。
官贫无长物，所得是忧慄。
扁舟泊淮徐，系缆尤相昵。
蓬窗酒既阑，夜语还唧唧。
前年得汝书，双泪沾短帙。
去年书寄汝，路远恐遗失。
犹传五马客，蹉跎滞吴质（谓吴圣水。）。
祗今但回首，那得遽促膝。
昨闻买新宅，相邻如比栉。
尔我方东西，何时对蓬荜。
我今齿半落，肌肤无一实。
不惜就衰颓，所嗟疏道术。
早梅花烂熳，幽壑泉沕潏。
好鸟为我鸣，春气甘如蜜。
愿言同一觞，游娱永兹日。
东望九仙山，恍惚见崒嵂⑴。
⑴ 意本作书数行耳，忽用起句，遂成长诗。至「野馆傍藤萝，寒灯连蟋蟀」，不觉泫然。忆畴昔一檠相共时，如昨日也。


临江答毛大可留别二首

其一
沧江涵宿雾，萧摵改春晖。
庭柯澹含华，汀草寒且迟。
临觞迟所欢，朅来言当归。
客游信云久，惆怅沾裳衣。
众鸟虽咬咬，同声旷已稀。
朝遵楚江涘，送子越江湄。
挥手不能语，伫立孤蓬飞。

其二
夕宴夜已阑，持觞各忘餐。
佳人贻我曲，逸响激哀弹。
纠结胶不解，含意良独难。
九畹存孤根，孰云目以兰。
淮南及吴会，揽袂多故欢。
薄言往从游，江汉何漫漫。
道远亦孔迩，辍棹且盘桓。


谷村宿李司马宅

罗文恭、李忠肃诸公故居皆在此，又近石莲洞。

宿莽盈四野，谷口始良畴。
千家接烟火，参差隐林丘。
源泉出涧底，春涨通江舟。
微雨山欲暝，白云晻淹留。
故人好亭馆，尊酒娱客游。
伊昔聚英彦，蔚生此山陬。
精灵森未坠，乔木风飕飕。
寄言石莲洞，杖策期高秋。


宿小江口

春流涨夕景，引楫回江矶。
洲渚芳杜没，烟火前村微。
暧暧数峰见，杳杳孤帆飞。
长江缅千里，远送何人归。
澄波漾皎月，窈窕生清晖。
客行忽云久，庭花应已稀。


乞归

守官多阙务，牵迫成忧悲。
陈辞就宪府，乞放东山陲。
大匠无废材，泛爱垂恩私。
谓我方壮强，掉头去何之。
衰疾不待老，蒲柳先秋萎。
君看余齿豁，及今归已迟。
榆光幸未暮，药石倘可治。
再憩乃逢怒，切责多厉辞。
狂罪信莫赎，素心耿难违。
漆园甘曳尾，北海思拂衣。
终当凛覆餗，长啸掩荆扉。


杨孝子刲股诗

孝子名天锡，丰城诸生。其母绝而复苏者七日。

谁言一片肉，报得三年乳。
谁言七日苏，寸心不终古。
慈乌口流血，湿尽坟上土。
黄泉母有知，双泪亦如雨。


夜赴池港（时追送督府。）

高下开水田，农人急春务。
向夕倚柴门，归犊识村路。
我行过其野，斜日挂高树。
期会争俄顷，未暇论朝暮。
潦深阡陌改，野旷东西顾。
惟看马迹多，知从此路去。
车前岂无驺，领上已垂素。
始觉闲居好，高眠散情虑。


舟发南浦却寄熊司马

春节既云迈，流光不可攀。
独馀野花好，丛生江岸间。
虽非兰与蕙，聊复解客颜。
白鸥眠近渚，见人犹未还。
因忆湖上叟，草阁东湖湾。
高咏蹑彭泽，目送浮云閒。
惜哉难与俱，濯缨临潺湲。


赠子韶南游赣江

有客黄山来，长吟抱绿绮。
手挥广陵散，坐我云壑里。
行行十八滩，水石相清寒。
临流操别曲，愁见露华漙。


月夕登虎瞰山

绪秋方薄寒，暝色散平楚。
振衣肆行游，楼雉瞰沙渚。
轻飙汎回波，圆景照孤屿。
容与兰桨移，杳冥水云举。
灯明烟树中，夜静觉人语。
遐瞩岂无怀，流光怅时序。


江亭夕眺寄黎左严前辈

清飙散宿雾，返照明层峰。
云归修渚阔，木落澄潭空。
丹黄辨橘柚，窈窕睇芙蓉。
所思不可见，心赏冀谁同。
伊人卧南浦，夙昔耽乔松。
晞发俯沧海，飞策蹑华嵩。
颓齿得颜驻，长啸甘身佣。
西山有芝朮，褰裳逝相从。


舟行晓望

层岩淡空霁，疏柯露稍晞。
朝云怀故岫，未忍随风飞。
田家始烟火，野老开荆扉。
林景何烂熳，霜叶含清晖。
讵知远行客，中心如渴饥。


雪中寄杨商贤诸子

落叶积空庭，林鸟敛双翅。
此时雪满山，正对寒江寺。
文墨日以烦，迟暮忽将至。
谁登洲上阁，携壶同一醉。


柬熊渔滨金牛寺

夜闻淅沥声，微霰洒竹柏。
朝来庭户间，坐见南山白。
踌躇何所怀，忽忆精庐客。
疏槛临长川，幽泉泻白石。
不有物外人，谁当共晨夕。


寄关中田夫子（时为刑部郎中，久不调。）

其一
昔别在吴会，垂老入京国。
驰情展契阔，解装不遑食。
入门何徬徨，下拜泪沾臆。
人生若飞蓬，别久不相识。
凛冬多烈风，归鸟无停翼。
中夜把酒浆，欢娱还叹息。
岂伊怨离居，嗛嗛怀令德。
弹冠愧早衰，徇禄非我力。
郁纡难尽言，伫立忘南北。

其二
江国多愁思，霜严枫叶衰。
客从关陕来，遗书前致辞。
既伤天路阻，还惜良会稀。
噭噭岭猿啸，嗷嗷鸿雁飞。
含情来橘柚，所思天一涯。
物微远莫致，长叹泪交颐。
白圭苟不玷，策名扬清晖。
毋为感留滞，惆怅吾道非。


怀浮山诗寄药公

我闻浮渡山，好峰七十二。
崱屴排空冥，窈窕凿深翠。
石洞穷雕镌，森然百物备。
窟龙自雷雨，山鬼栖薜荔。
岩高倒景明，下见浮云坠。
出没随江烟，虚无不在地。
奥区为谁造，灵迹此中閟。
中有冥心人，高言越世事。
抉剔开混茫，乾坤受轩轾。
我性癖丘壑，驰情有真寄。
行将策杖游，餐霞破憔悴。


春寒

江皋芳杜出，兰渚馀花飞。
携手临高台，犹未成春衣。
柔条雨雪苦，黄鸟和歌稀。
命酒发欢宴，令节少良时。
良辰有淹速，心赏君莫违。


送王公搢之闽中就故人刘润伯

少年强解事，奋舌论声诗。
盛年如流水，一往不及追。
守穷悲气结，徇禄伤神疲。
出处共老丑，江海还别离。
瘴乡今暑雨，客子傍鲸鲵。
恃有平生友，倾身怜故知。
金盘荐丹荔，仙岫攀武夷。
行矣四方志，毋为牖下儿。


送徐叙公还里

澄江见白石，秋草辨芳兰。
结友不在多，久要良独难。
送子返故乡，念昔同忧患。
濡翰各纵横，壮志仰天叹。
过从无主客，自索中厨餐。
离居重良会，千里怜旧欢。
素襟两不易，蕴怀无时殚。
盛夏五六月，永啸天风寒。
黄鹄会当举，横绝浮云端。
谁为感垂翅，使我心忧酸。


流人篇

闽海多流人，江甸多芜田。
不肯自力作，拱木生田间。
流人鸟兽来，野宿餐寒烟。
仳离悯丧乱，父老为泫然。
保聚使荷耒，缉茅依山原。
种蔗复种苧，地利馀金钱。
浸寻立雄长，倡和成声援。
逋租陵土著，攘臂相怒喧。
百千势莫制，杀牛烧屋椽。
驱除既不可，驯致酿乱源。
当涂重辟土，吞声莫敢言。


奉寄钱虞山宗伯（公为余作《愚楼对》《就亭铭》。）

嶰竹无凡吹，旷曲不虚操。
寄言何伟丽，丹霞曜层霄。
深衷三致意，斯文伤寂寥。
凌云耸绝轨，眷谓予联镳。
沈雄子云赋，悱恻灵均骚。
念兹言馥郁，感君心郁陶。
登楼望吴会，江汉邈招要。
威凤翥丹穴，野鹤鸣林皋。
音响苟相追，宁知天路遥。


赠郭生入冂

郭生梗概人，踽踽托岩穴。
躬耕原上云，坐啸松间月。
长贫谢婚宦，聚书疗饥渴。
晚食爨寒泉，掉头耻干谒。
强致与我俱，苦辞人事拙。
埋照外无营，析理中不竭。
通儒薄固穷，独行久凋歇。
嘉此介士怀，不淄如积雪。


晨登西山绝顶寻香城旧址（有古砚石、讲经台，前对萧仙峰。）

秋景丽崇岩，褰裳拾往迹。
翩翩无心云，迟我游啸客。
崎嵚千仞峰，杰构想畴昔。
砚石苔藓青，经台瑶草碧。
远影辨江湖，清飙厉松柏。
前峰吹玉箫，羽人在咫尺。
泠然思御风，愿假双飞翮。


东湖

湛湛东湖水，皎皎西山峰。
白云自西来，散落澄波中。
缘陂漾蒲苇，被浦纷芙蓉。
岸傍狐兔穴，芜没悲故宫。
徐亭及苏圃，髣髴存遗踪。
纁帛岂不美，蓬藿耽固穷。
长怀希二子，高轨谁与同。
千载洲渚上，为君生清风。


澹台墓

子羽善含章，梗介蕴雄略。
高步薄诡随，栖遁蹑芒屩。
寥寥衡门内，弦歌时间作。
中流怒双蛟，长啸气不怍。
挥剑复碎璧，慷慨何卓荦。
宁知渡淮泗，音徽播文学。
丰碑湖山涯，古祠照城郭。
洋洋江汉间，流风一如昨。


寄云楼

长堤累白石，草阁临澄溪。
欲收众山色，不惜千尺梯。
前看北楼并，回瞩昭亭低。
雪月递照曜，岚雨无端倪。
春流涨丹壑，芳草开新荑。
人閒物亦静，绕屋幽禽啼。
驱驰垂二纪，自顾何栖栖。
金门哂方朔，首阳苦夷齐。
此中聊頫仰，谁知肥遁栖。


叙意

初服既云遂，劳生思早閒。
故园仍芜秽，局曲市廛间。
亲旧别已久，谁能即闭关。
再拜奉尊酒，契阔平生言。
闾里既丧乱，窭贱经险艰。
忧人闻苦语，双泪何潺湲。
官贫成鄙薄，徒手多厚颜。
始自知拙宦，不若耕故山。
羡彼天际云，翩翩自往还。


省双溪故园

玉山当我门，客梦屡登陟。
返驾寻园庐，路迷不自识。
倾垣无人居，佳卉让蓬棘。
丛桂忽成围，伊昔予手植。
婆娑汝亦老，攀条一叹息。
勿讶我归迟，今兹就家食。
壮颜虽已衰，所未渝旧德。
誓将聚朋好，花时酌尔侧。
倘未窘颓龄，馀力问耕织。


茅山

羽人有窟宅，灵山罕俦匹。
三峰次低昂，万象森崒嵂。
积雪涤崇峦，崩云荡寒日。
丹寻长史井，碑想隐君笔。
瑶草滋玉泉，幽洞扃石室（华阳洞不可深入。）。
层巅岩穴深，白昼龙螭出。
地肺探窅冥，宫观郁萧瑟。
菌蟪无修期，鹍鹏匪脆质。
安得屏纷鹜，摄生以宁一。
餐霞俟何年，聊试采芝朮。


茅山芮道士山楼怀蒋虎臣翰撰

山房頫流泉，高阁相回属。
春寒冰未消，林下苔已绿。
微月出东峰，灵飙响乔木。
此中有石床，故人尝独宿。


同季升阮怀方邺集耦长草堂限赋

春霖旷良觌，隔巷途已远。
眷言二三人，游好追嵇阮。
朝阳荡重云，馀雪明绝巘。
中园虽就荒，兰芳滋九畹。
欢宴各亡疲，羲驭忽已晚。
华灯更曲宴，疏酌延缱绻。
期为石室游，策杖踰崇坂。
瞿硎倘相值，遁迹安拙蹇。


拾桃花酿酒

羲驭无辍轨，万族谁能閒。
营道惧无闻，形质亮非坚。
墟桃荫蘅门，春荣繁且妍。
日暮微风交，花落何翩翩。
客言收作酿，令君好容颜。
颜好不足恃，芳酌娱当年。


采茶作

秋兰佩难久，琼枝何可得。
懿此敷云岑，含芳有佳色。
日霁露方晞，柔叶静如拭。
幽人急春务，骋兴不惜力。
摘制争须臾，怀袖香不息。
驰情欲有赠，徒望凌风翼。


采松花

揽衣陟崇阜，侧听寒泉流。
贞木发春华，垂垂散林丘。
露滋裛芳泽，风急难久留。
掇英攀柔条，笑与樵者谋。
薄可作粮糗，兼令衰疾瘳。
留侯随赤松，果得长年不。
未知千载事，今日欢良游。


五日集溪园

夏节馀薄寒，清霁园条长。
休沐恋朋旧，曲宴开林莽。
泽蒲没水裔，江流一何广。
手中芳醑盈，岭际归云往。
箫鼓竞彩鹢，何如此延赏。


完镜篇

蜀士人妻美而见俘，陈子仲献客幕府，怜之，赎还其故夫。赋《完镜篇》以志美焉。
昔为水覆地，今若云还山。
中断复两合，泣涕谐故欢。
今夕是何夕，圆月照井干。
君子执亮节，慷慨良独难。
不惜双南金，使我琴瑟完。
抚弦操旧曲，惭叹摧令颜。
愿为连理枝，生君庭户间。


园居

羁宦违素心，十年忆云壑。
匪谓簿领烦，抱忧屡疾作。
乞身翻见迕，园林成宿诺。
清时适省官，偶遂归田乐。
束身免颠踬，所得良不薄。
春林雨泽丰，绿筠舒紫箨。
未能躬陇亩，微勤肆花药。
时时招友生，高论讨夙学。
何以娱我怀，守真庶无怍。


题李镜月闵宾连游匡庐图咏

九江负庐岳，万古蕴灵奥。
禹书凿鸿濛，慧远纪游眺。
颓然栗里翁，醉卧罕同调。
谁知千载下，二彦复长啸。
开襟临玉渊，杖策窥萝峤。
既畅谢公怀，兼惬宗生好。
九屏森杳冥，五老闻语笑。
踌躇鹿洞荒，落日起寒烧。
冲托属高云，幽赏殚众妙。
何年跨石梁，蹑景俯奔峭。


反乞食诗和徐野公

一饭甘叩门，得官辄弃置。
万钱送酒家，稍就取一醉。
邈哉百世后，谁复识此意。
客游日以竞，乞食义无愧。
柴桑亦偶然，下士侈高致。
举世罕原尝，作客多憔悴。
不逢幸舍欢，或下穷途泪。
何如徐孺子，贫贱能肆志。
寻山契白云，把卷薄世事。
我亦倦游人，汎览穷天地。
兴尽归田庐，幽岩搴薜荔。
躬耕诚未能，灌园聊可试。


登吴兴岘山饮洼樽亭（前对道场山，有苏长公瑶席。）

云岫近郊坰，幽赏足娱客。
延目已千里，陟岩才百尺。
惟携步兵酒，无烦康乐屐。
亭阴俯石樽，林表想瑶席。
古人各尽欢，一去皆陈迹。
烟开震泽明，雨集菰城白。
且复永今朝，毋为叹行役。


夹山漾

礧砢经岘首，窈窕穷湖甸。
穿浦荡层云，望山成九面。
潋滟游将穷，孤光开匹练。
和风衣带缓，击汰水波溅。
轻桡戛蒲苇，欹侧信回转。
日晚岩更青，洲长树逾茜。
松篁交晻霭，林屋时隐见。
搴芳兴屡延，怡目辄难遍。
当为汗漫游，枕漱从所便。


同宋荔裳集严灏亭皋园

阻隔岁将晏，齿发交颓侵。
见君复衔恤，陨涕沾重襟。
踟蹰展嬿婉，别墅延登临。
回溪贯湖水，近圃缅丘林。
参差梧竹秀，凌乱荷苇深。
微雨缓良宴，故欢感夙心。
畴昔在京洛，七子相追寻。
惓惓古人义，忼慨扬清音。
浮云倏飘散，天路殊飞沈。
英华易凋落，烦忧故难任。
相顾各叹息，嘉会方在今。
各勉岁寒意，无事徒悲吟。


遥闻顾赤方见过草堂

楚江狂客来，闽海征夫去。
中路见君书，西湖梦君处。
君去不可留，江城云树愁。
旧游谁见面，几回眠酒楼。
欢宴清歌长，老别哀歌短。
明月各孤舟，中夜肠应断。


中秋宋荔裳邀泛西湖值雨

仲秋天气佳，悬装未忍发。
素侣怀清晖，携樽眷将别。
轻舫漾夕景，倾坐伫皎月。
阴雪昧节候，风雨肃毛发。
歌管既繁会，素琴弥超越。
人家在杳霭，灯火远出没。
峰影了可辨，疏光亦未歇。
多难良会稀，即事欢无阙。


湖上詶吴茧雪

积疴得休沐，浩然归田园。
时念索居久，思与故人言。
萍梗一时合，步趾枉相存。
吾衰省百虑，章句倦讨论。
逢君复飞动，有舌不及扪。
西湖雨十日，湖水平寺门。
客舍各高坐，何由同酒尊。
青鬓日以改，白露日以繁。
还寻旧丛桂，晚岁当攀援。


迟丁飞涛南归未至

两度客湖渚，怅怅中心违。
昔君谴绝域，万里归无期。
今君放田里，已发犹未归。
行子为踟蹰，伫策临中逵。
依依贤子弟，鸡黍前致辞。
我友不同欢，对酒谁能持。
严飙吹客裳，晨风已迅飞。
作书虽累帧，何如执手时。


赠戴岵瞻廷尉

万族更相逐，百虑不谋身。
须臾各衰老，谁当念苦辛。
有美同怀子，静与高僧邻。
虽为金闺彦，何异岩扉人。
匡床对风雨，兀坐通宵晨。
自言此中乐，劝我学凝神。
昔别十馀载，艰悴难具陈。
逝将洗方寸，默守全吾真。
后凋有松柏，与子同青春。


西陵赠林铁崖

大块不噫气，万物郁生理。
壮士不悲歌，气结填膺死。
与君昔相见，日落瘴江汜。
时予使四粤，脱身豺虎里。
摧心惊老瘦，造次告直指（谓杨似公侍御。）。
舟中交慰劳，解衣暖我体。
往事萦中肠，飞光逾一纪。
西陵斗酒会，短发飒垂耳。
闻君官海南，梗概何嵬礧。
神羊自触奸，䝟貐厉其齿。
金仍百鍊刚，骨销众口毁。
圣世宽网罗，恩波忽沾被。
浮云不归山，爱此一湖水。
执卷忘田园，久客长儿子。
家无四壁立，胸有五岳起。
迟暮嗟美人，婵媛泣山鬼。
送我游武夷，搔首睇桑梓。
江海方鲸鲵，缨组尽尘滓。
褰裳采芙蓉，弭节拾芳芷。
行乐须何时，称心信为美。


湖上别荔裳

初，荔裳按察两浙，中蜚语逮系，久始得白。年逾五十，始举二子。

拭我襟上泪，抱君怀中儿。
君今脱罗网，复滋琼树枝。
悲喜各难言，尊酒还共持。
昔别闻险难，寄书凭阿谁。
当时恐永诀，此会安可期。
浮云无定所，偶然会路岐。
西湖清兴发，情至成新诗。
客居难永久，返驾须何时。
鸿鹄志千里，忽为燕雀欺。
垂翅尚可振，天路当奋飞。
平慎以自爱，岁晏东山归。


仙霞岭

皇天限百粤，驱山作险阻。
遂令行路子，侧足不能语。
前岭既威迟，后岭复龃龉。
回叠众山合，凭陵微径取。
云气出我衣，去作沧江雨。
层巅頫来路，断续垂一缕。
深秋天莫寒，枫叶照宿莽。
餐霞独何人，白日生毛羽。


过岭行

入山傍林谷，陟岭多嶙峋。
哀此仆夫瘁，策杖聊逡巡。
仆夫习艰险，欲语还悲辛。
前有驿使过，百里起埃尘。
去时若流水，来时若连云。
妇女杂方物，舁载何纷纷。
行徒无休息，吏卒不敢嗔。
莫问所从来，问之泪沾巾。
马力尚可念，饕餮用斯人。
含情相劳苦，此意当谁陈。


浦城值方楼冈同年自闽归江南（先是曾谪关外。）

人生能几何，一别十三岁。
况子塞外归，岭表初把袂。
悲喜纷无端，欲语失次第。
不敢重问讯，恐复引双涕。
逆旅一尊酒，开颜好游憩。
子念倚闾亲，归涂亟鼓枻。
上堂拜阿母，盘中进丹荔。
生还尽欢娱，万里忘迢递。
语罢各分手，飞蓬无根蒂。
同心良会稀，三叹临水裔。


武夷山中作

其一
秋霁林谷静，叠巘明回溪。
蜿蜒故相接，名状纷难齐。
前峰悦来目，转楫失故蹊。
白云乱襟袖，咫尺迷东西。
巑岏石磴断，舍策凌丹梯。
宁知境迥绝，坐见千山低。
仙岩遗脱骨，幽洞闻天鸡。
寒暄谷中变，秋尽滋芳荑。
寄言魏子骞，抗迹可招携。

其二
崇岩多赤峡，微雨得寒绿。
岚烟作云海，龙象相奔蹙。
洞坼山溜鸣，径悬峰顶秃。
回峦似鸟巢，偃松成蠖屈。
天梯不可穷，石榻谁栖宿。
去棹欢景延，乘流駴势速。
坐使蓬莱浅，缩注此九曲。
悠哉万古怀，挹之不盈掬。


归宗岩（一名小武夷。）

衣湿武夷雨，还登溪口岑。
岩穴互崩峭，石门相欹临。
悬泉泄微溜，众籁生涧阴。
洞寒气逾燠，峰回雾全沈。
日午始开霁，亭槛俯江浔。
荒榛翳木叶，灵迹无人寻。
下山望岩屋，但见青松林。


登喝水崖

叠壁何崚嶒，赤峡露石背。
崖交古木深，洞与流泉对。
龙湫忽回转，灵迹走茫昧。
曲磴度岩扃，孤亭豁杳霭。
仰看绝顶峰，平视沧海外。
兴惬已忘言，况与支公会。
石鼓声逢逢，天风吹万籁。
我心如片云，悠悠复何在。


寄沾化李吉津先生

予使粤西，时李亦衔使命。久之，以建言谪关外，赦还。

昔持金门节，邂逅君子颜。
万里出关塞，孤鹤何时还。
多艰弥近道，绝域能心閒。
忽放归徂徕，琐屑安丘园。
刈稻酿春酒，长歌陇亩间。
遐托向平志，坦率柴桑言。
相思成阻阔，蕴怀不可谖。
临风附短书，高翼谁攀援。


集高云客遗安草堂

同郑奚仲、崔五竺、陈效儋、刘直夫、彭尔仁。

大海多琼树，君子怀清晖。
游娱遂谈宴，曲坐临水涯。
谢公有别墅，遗构欣在兹。
藏书累箧笥，盛事传声诗。
华沼澄且霁，鱼藻何参差。
目寓丘中赏，心追濠上时。
列筵瞩返景，微雨鸣高枝。
林昏归鸟集，径湿秋兰滋。
古人邈不作，素心良可期。
谁能永晨夕，慰此长渴饥。


答莆阳郑奚仲

独歌罕予和，放游穷八表。
岂曰竞文辞，瞻望惟有道。
君家夹漈翁，嗜古肆遐讨。
六籍资屏藩，百家归击考。
哲裔兹继踵，兄弟并国宝。
时危甘蠖屈，怀玉守枯槁。
著书向千峰，荷锄欣一饱。
何当回高辙，过存吐胸抱。
载诵躬耕诗，颓然共忘老。


螺女江

窭士苦不饱，珍馔忽有馀。
宁知天帝意，窈窕临中厨。
物色向莲华，室中见好姝。
既见不可留，别去在须臾。
素女有遗赠，玉粒长留储。
盈盈一江水，伫望永踟蹰。


钓龙台

寒潮日日至，东流无重回。
何人此垂钓，传有越王台。
山川扫陈迹，台殿皆黄埃。
龙蛇相啖食，战骨高崔嵬。
严陵卧不起，万古桐江隈。


乌石山

左对九仙山，曾子固《道山亭记》即此处。有金蟒穴、浴鸦池、蟠桃坞诸迹。

旧闻道山亭，胜事不可数。
坐接九仙人，低昂如笑语。
亭馆付干戈，石丈相撑拄。
蟒穴泻哀泉，鸦池沈宿莽。
松际忽飞霞，参差新绀宇。
废兴如卷箨，古今谁记睹。
不见闽越王，何处寻抔土。
山郭横海天，秋晴乱烟雨。
暇时凭竹杖，重来问桃坞。


答侯官高云客

怀友思卓荦，寻山豁拘陋。
遂杖武夷策，冥搜遍岩岫。
朱蔡及李扬，先贤共辐辏。
寒泉既精舍，考亭复俎豆。
岂无嗣好音，秉德相先后。
讲席乃榛莽，断碑卧猿狖。
扁舟过建江，哲人叹不又。
闽中萃英华，阛阓充甲冑。
飓风捲地寒，淫雨决天漏。
吾病倦出门，高坐吟宵昼。
幸有林涵斋，松柏挺独茂。
杖履肯数过，文笔非雕镂。
后劲推高生，斐然擅深秀。
闻声欣夙昔，素心投邂逅。
珍馔集良朋，清池足枕漱。
洋洋述先德，吐辞如决溜（高诗近千馀言。）。
给谏与柱史，阀阅世维旧。
尊府虽郡僚，独立睨宇宙。
长啸激风霆，盛势薄梁窦。
拂衣还海陬，清白昭受授。
万卷富藏书，数椽存遗构。
有如原田膴，后人恣耕耨。
亦如薮泽深，再世足蒐狩。
凤毛实五色，述作明濯绣。
倾橐鲜长物，奇篇仍争购。
雅欲嗣风骚，未肯拾饤饾。
吴越资胜游，缟纻欢兰臭。
逆旅有穷交，恩勤等姻媾。
列传续高士，六经纷殚究。
大道谦未遑，才俊亦希遘。
沧海尚鲸鲵，被褐苦奔走。
谁能洗甲兵，万里无斥堠。
中路苦思君，搔首吟诗瘦。


仙霞岭见闽妇北行者

故乡南水去，薄命北随人。
辞家远万里，附书无六亲。
谁怜眼中泪，湿尽岭头尘。


海民篇

飞藿思故根，迁人思故里。
道傍乞食儿，海滨千金子。
家世饶田园，佃渔给驱使。
暮操舟出浦，朝负鱼入市。
金盘列海错，被服纷纨绮。
庙算清海疆，编户悉内徙。
骨肉各奔散，徒步弃行李。
长风吹四野，日暮无宿止。
蒙袂羞叩门，接踵吞声死。
生时背丘墓，归魂恋桑梓。
何如委白骨，东流葬海水。


寒夜集画溪阁

是夕，曹秋岳侍郎及项嵋雪明府招同陈默公、计甫草，高阮怀，时张济夫在坐，抚弦发歌，客皆长叹累歔。

草堂客既醉，曲坐凭山阿。
丹亭收众壑，暝色含清波。
齐心欢彦会，陶陶散郁疴。
有客伤千春，拂袖起高歌。
朱弦奋逸调，慷慨一何多。
悲风从天发，万籁响乔柯。
坐中各叹息，忧来当奈何。
不急倾百觞，今夕青鬓皤。
归途命兰楫，皎月涌长波。
哀乐不能寐，中夜舞婆娑。


槜李遇计甫草（时见示古文诗二卷。）

我昔官国门，计子称卓荦。
公车方射策，结交满京洛。
会予适东鲁，十载成间阔。
前年逢李生（谓李屺瞻。），雪夜共斟酌。
论诗推尔我，心期足遐托。
今过范蠡湖，把臂畅畴昨。
穷愁富文字，往往见沈著。
董贾溯源流，曾王分矩矱。
同时王汪辈（谓王阮亭、汪苕文诸君。），努力互扬搉。
斯人皆吾友，文酒旧娱乐。
风流久云散，高歌意索寞。
安能聚良宴，开颜一磅礴。
篇中频及我，姓氏见采掇。
草木臭味存，不俟相要约。
艺苑今迷阳，微言变糟粕。
屈宋贱臣仆，迁固遭榜掠。
标榜与讪讥，笔舌肆锋锷。
兴朝治宽大，文禁尚疏略。
词场兵气多，呜呼难再作。
子文独温厚，矢音涤顽薄。
惜哉鸾凤姿，垂翅守林壑。
吾老拙篇翰，颓然耻雕琢。
所贵经术深，六经增式廓。
黾勉追古人，慎勿资酬酢。
鸳水夜含霜，吴梅寒吐萼。
援笔披心胸，知音未寥落。


曾石屋留饮

官筵盛宾客，轩盖纷交错。
馔多礼数烦，形疲意索寞。
石屋素心人，一笑留清酌。
手自炊胡麻，对客开桑落。
细雨坐淹留，清欢兴磅礴。
夙志尚无生，新诗时间作。
闭门长庭草，策杖采岩药。
春风日以佳，游目信为乐。
得閒良不易，谁能自束缚。


赠张篑山侍读（公促我刻讲学语录，故答及之。）

我来扬子驿，逢君灌婴城。
东山不得卧，北辕将载征。
邸寓修主客，颠倒欢合并。
同游淹永日，坐语殚中诚。
谓我有记述，盍悬如日星。
闻言我踖踧，短喙敢长鸣。
往岁备藩牧，凋耗悯遗氓。
洒泪抚疮痏，忧心如宿酲。
礼乐犹未暇，争先食与兵。
姚江遗泽在，俎豆垂风声。
渐摩遍耆宿，往往存典型。
努力补颓缺，同心求友生。
实维循旧轨，匪曰抗前旌。
周孔路芜塞，反唇訾六经。
亡羊多岐路，穴鼠纷斗争。
感此闲决裂，要欲守章程。
所说皆恒言，未足千人惊。
质疑每前席，感激亦沾缨。
良田馀美种，一溉吐菁英。
赖公及司马（谓李梅公先生。），辅翼揭群盲。
青原白鹭间，接坐或班荆。
盘馔费供亿，冠舄填郊坰。
问答既反覆，语若流泉倾。
执笔虽在旁，端绪难分明。
藏之置箧笥，编校愁眩睛。
鹿洞与鹅湖，大指本平平。
至今若在耳，丘壑生光荣。
诸贤不我弃，书院重经营。
苦辞几敝舌，华构已飞甍。
先生助木石，往视无废停。
城南见轮奂，洲阁同峥嵘。
公私皆悬磬，此力岂馀赢。
我至弥駴汗，伫立久屏营。
既成不可毁，仍旧祠文成。
长吏肯修缮（卢陵令于君藻翼以长垣。），朋旧寖零丁。
数子虽墨守，空阶已草青。
忍使弦诵地，榛莽穴鼯鼪。
鄙人信薄劣，拊心羞啖名。
以此长太息，吾衰谁见听。
猗惟曲江裔，奋采为国桢。
校书穷二酉，论才罗八纮（君以内翰曲试浙江，又官司业。）。
读礼久家食，履迹罕公庭。
拳拳念绝学，执手数丁宁。
持此起顽懦，足以重公卿。
愧无钧天奏，鸿响破飞虻。
所钦行复远，驱车之帝京。
愿公弘教育，先觉非独醒。


从姑山（有罗公汝芳书屋。）

武夷风雨夜，飞来三两峰。
至今双江渚，并出青芙蓉。
悬岩侧轩翥，绝磴回巃嵷。
一镂开铁壁，微窦流石淙。
褰裳入深翠，坦步凌寒空。
五岳志不遂，兹丘谁与同。
昔贤已徂谢，竹树犹菁葱。
睥睨向千山，独立肯相从。


华子冈（近麻源第三谷。）

怀幽践芜径，瑶草含初荣。
石门扃虚谷，岩屋版层城。
磴无一寸土，峡有千岁茎。
云飞横匹练，涧响腾哀筝。
积翠交众霭，白日为青冥。
此中惬栖遁，岂谓无仙灵。
钓台不可辨，伫策洗尘缨。
羽人逝永久，延目空含情。


赠饶蔚宗秀才

寻源溯旴水，旅泊过江曲。
春阴暮雨寒，孤棹成信宿。
宁知潭上村，已接槠山麓。
之子向夜来，馈我尊中醁。
遥指读书堂，云树掩茅屋。
言咏开羁愁，散帙对明烛。
婵媛嗟美人，胡为在空谷。


书药公画册

层峰拔天端，怪石穿地轴。
豪末具高深，烟岚变心目。
过桥何处翁，倚杖当飞瀑。
此中谁卧游，五岳绕茅屋。


舍弟阮两儿淳恪读书双溪

读书贵闻道，静专靡不成。
送子适园馆，要使心魂清。
麻姑东巀嶪，玉山前峥嵘。
庭交竹桂影，门无剥啄声。
溪山足朝爽，披豁来聪明。
念此旧庐好，先世手经营。
藏书万馀卷，入室千人英。
仰首接洙泗，颜曾如弟兄。
余少苦贫病，饥饱倚藜羹。
呻吟杂呫哔，洒扫锄柴荆。
空楼常独宿，鬼语窥灯檠。
斋居寡言笑，槁木捐百情。
哀乐见古人，解颐或沾缨。
有作或传写，童丱早声名。
抚躬惭不逮，心曲中宵惊。
宦游徇薄禄，高树出檐楹。
归来巡旧圃，攀条泪纵横。
汝曹今逸乐，被服暖且轻。
牙签乌几净，珍木黄鹂鸣。
哲匠维师友，典训禀周程。
黾勉念祖德，慎勿忝平生。
吐词贲文绣，高步追六经。
布衣苟若此，何必谈公卿。
缠疴吾久衰，踽踽愁独行。
高歌拭老眼，伫立摇心旌。


诸公过看牡丹分得侵字

孙直公、高阮怀、吴圣飞、贡鼎夏。

虚榭俯碧水，晴云晻西岑。
红药烂庭际，良会欢追寻。
去年当此日，旅食方滞淫。
何如叙亲旧，觞咏开重襟。
好风一回薄，馀芳散中林。
妍华易娱目，驰景难处心。
努力尽春醑，毋使年鬓侵。


酒间赠妹夫张次周

相习忘年岁，飞光忽五十。
少壮一回首，万事皆昨日。
黾勉相因依，艰辛多惴慄。
中年筑茅屋，努力完家室。
绿沼明山楼，田园丰芋栗。
日夕自倾壶，东峰月初出。
祖德如源泉，春流自洋溢。
膝前有阿寅，龆龀挺慧质。
对客诵文辞，向爷索纸笔。
即目有馀欢，开颜遣愁疾。
谁同松柏姿，长使发如漆。


詶刘公㦷吏部

久客自成疾，积阴况连朝。
欹侧把书卷，枕卧辞喧嚣。
晨光喜清霁，薄云开层霄。
高轩肯回辙，披帷相招要。
倜傥数人物，窅冥论风骚。
往者雕虫辈，接踵归蓬蒿。
维公癖奇士，腹中多贤豪。
予亦硁硁人，未忍为斗筲。
望古赧未逮，违时甘见嘲。
海甸尚兵革，何处容吾曹。
相怜殊造次，行矣还林皋。


重赠姜绮季

见君广陵城，忆别白门日。
江海虽倦游，老气独横溢。
年来山水间，颇得荆关笔。
造次遗数纸，触手见超逸。
人生在风尘，会合苦不一。
舟车或偶遭，书问转相失。
暑雨方郁蒸，凉风忽萧瑟。
怅此频别离，弥感岁月疾。


广陵值杨鄂州枢部

闻君在承明，羔裘号司直。
笃义求友生，抗言振邦国。
西南有斗争，于法当讨殛。
圣世尚怀柔，受诏使绝域。
枢部盛推引，天子动颜色。
亲承丹陛语，汝往罢兵革。
安南古交州，君长世相贼。
蛮战虽穴鼠，其狡甚鬼蜮。
万里若风驰，片言弭反侧。
即事徵远猷，贤劳厉百职。
忆昔枉短书，慷慨叙胸臆。
丈夫交有道，相知非旧识。
孤蓬聚邗江，岐跂各南北。
平生万古心，欲言不可得。
惟应重良时，风雨怀令德。


送袁卓湄游晋中

浮云不得住，薄言踰太行。
临风会当发，车轮转中肠。
拙宦苦倔强，尔我略相当。
操刀不自割，依人复何望。
邗江一月雨，夏寒如陨霜。
隔巷频枉存，辛苦争篇章。
向平婚嫁迫，万事贫可伤。
凤凰求竹实，鸿鹄谋稻粱。
气类苟相感，宁辞征路长。


赠李湘北检讨

积霖浃宵晨，江郭阻深淖。
所思不可接，独坐慨长啸。
三复瑶华音，深衷追古调。
校书在石渠，雅歌奏清庙。
休沐富娱览，兴发狎耕钓。
广川收混芒，孤屿蹑寒峭。
游山想康乐，惊人怀谢朓。
汗漫客芜城，望古一凭吊。
菡萏始敷华，初日相照曜。
盛年奋逸轨，谁能穷要妙。


先太宜人改葬志感

古者不修墓，矧乃墓屡迁。
宅兆苦非所，大事多屯邅。
周身未云美，蚁穴突潜穿。
惴慄发幽宫，骨朽松根缠。
譬人据蒺藜，岂不思细毡。
挥泪易狸首，改卜此新阡。
山川洵回互，草木亦芊眠。
雪晴复暄暖，杲日悬山巅。
亲交来会葬，车骑何骈阗。
刑牲荐椒酒，林麓累几筵。
鸡黍养不逮，椎牛纷徒然。
万恨感既往，吞声还涕涟。


陈九龙先生函丈（先生讲学处在宣城云山。）

大道浩难归，先民义不让。
爱兹岩谷好，彦会环相向。
讲席苍岩颠，弦歌白云上。
至乐遂忘疲，荒榛得开创。
先生所晏处，数椽如斗帐。
维余先大父，入室依几杖。
群贤争豫附，六经资保障（九龙先生有《九经翼》。）。
至今垂百年，颓构仍青嶂。
风雨念飘摇，俎豆屹无恙。
寸壤已陈迹，耆旧此瞻望。
后来者何人，前旌或可抗。


柬石埭姚六康

州县徒劳人，高流薄世事。
石埭神明宰，溷迹仍孤寄。
君看出岫云，不改岩栖志。
簿领閒有馀，好古驰长辔。
盘馔屏膻荤，衣裳纫薜荔。
耽寂非逃禅，清斋发深智。
方外缔素交，耆旧忻把臂。
驰情眷林壑，复寄相思字。
残照明江城，独鹤戛烟寺。
迢迢九子山，极目睇遥翠。


蒋虎臣修撰书至言得假游苏门少室诸山

平生金马客，爱隐不爱官。
黾勉偶一出，沈忧纷百端。
引疾谢朝列，奋策追林峦。
苏门朝坐啸，少室夕盘桓。
直见古初人，抗言披肺肝。
寄声好相勖，营道敦宿欢。
连雨蔽白日，停云怀故山。
游子复当发，踟蹰行路难。
心思不能寐，还抱尺书看。


候风皖口

积年婴物役，穷老仍修涂。
津梁岂不勌，山泽少宁居。
溯江汎轻楫，上下随鹥凫。
解组宾客散，所携数卷书。
坐卧日偃屈，把读忘饥劬。
古人涕且笑，去我无须臾。
风波信屡淹，羁慵心乍舒。
朝蔬饭芦笋，夕馔餐鲟鱼。
独歌进卮酒，取欢不取馀。
转恨嚣尘间，疲病无时苏。


同杨商贤秦淮夕坐

尊酒遂日夕，咏言殊未终。
鲥鱼新入馔，非君谁与同。
此地古笛步，青溪回槛中。
歌船歇繁吹，杨柳来清风。
忽忆庄与惠，悠然濠上翁。


秦淮赠吴六益（时挈其子西峙至。）

王谢久零歇，秦淮空水烟。
今日何觏会，与子临清川。
文词勿复论，相顾成华颠。
努力同心人，置酒开芳筵。
轻风过高树，藤花坠我前。
书成会覆瓿，谁识扬雄贤。
儿子日已长，且愿同归田。


石城赠胡曰从

驱车方北首，启途怀故山。
言就幽人居，如游林谷间。
佳木引修竹，白日深柴关。
丈人年九十，却杖仍丹颜。
古篆破金石，屈强蛟螭蟠。
授我枕中书，大笑雕虫言。
出门即钟阜，目送孤云还。


读王元倬孝廉南陔诗

秣陵宾客地，文酒相驱驰。
森然豁双眼，突见南陔诗。
君亲结根蒂，毛郑滋风徽。
一唱复累叹，朱弦有馀悲。
名德重徵士，贤书举明时。
公车数垂翅，天步中改移。
衰白念有母，誓言守茅茨。
廿年不复出，长卧钟山陲。
怨诽衷小雅，哀歌读楚辞。
百家恣采撷，真气浩淋漓。
石城耆旧尽，岿然一老遗。
扶杖肯出见，古道欣在兹。
李郭存楷模，黄绮看须眉。
自惭出岫云，仍受长风吹。
大道日芜塞，孤鸣来众訾。
逝将倒我箧，剖质开心脾。
临发申短章，岁晏重相期。


王心斋

在昔王泰州，椎鲁世贱贫。
诗书不相识，鱼盐为四邻。
一游阙里归，岳立东海滨。
目无轩冕贵，心与孔颜亲。
春风开讲席，群彦响然臻。
时有朱及韩（朱白云、韩乐吾。），樵客与陶人。
闻声各奋迹，轩腾皆绝尘。
野雀化丹凤，一举凌层云。
如何缨绂士，老死转逡巡。
永愧此三老，高视空八垠。


董萝石

吾爱董萝石，赋诗扬盛名。
闻道片言合，折节师文成。
皤然斑白翁，抑抑逾后生。
旧侣纷相诮，抗言吾独行。
自比出藩笼，翔步摩高清。
适志岂无言，浩歌金石声。
长笑雕虫辈，聚喙徒哀鸣。


经衮州见刈麦

仲夏少行役，四顾久延伫。
于时方麦秋，田家欢旧侣。
农刈挥长镰，妇拾维筐筥。
诗人不我欺，主伯及亚旅。
沃野皆平畴，种多甘薄取。
未能肆人力，所赖惟膏雨。
弃灰良可惜，田功敢辞苦。
节取管商意，富强岂小补。
惊禽思茂林，游麇思宿莽。
停策当言归，努力艺禾黍。


叔父七十之辰在涂自责

閒云朝出岫，向暮归故山。
慈乌急反哺，当饥不及餐。
今日是何日，游子行未还。
尔少孤且病，黄口惴不完。
育汝成羽翮，风雨恩勤殚。
黾勉数十年，忻戚两相看。
后生多谬误，禄养百忧攒。
及兹介眉寿，远独违衰颜。
忍心背亲爱，长驱徇一官。
七十古所稀，岁月奔急湍。
悬知我诸弟，称觥竞斑烂。
广筵歌舞列，笙瑟琴筝弹。
所期数朋旧，永夕相游盘。
却觞应北望，怅远怀悲酸。
侍侧亮无补，羁孤郁长叹。
忆昨出门时，老泪双汍澜。
昔人薄三公，但问心所安。
负疚尔何为，徒烦摧肺肝。


有客（都下作。）

有客过我言，问我何跼蹐。
长安诸贵人，冠盖日相索。
况子多旧游，握手示肝膈。
高坐复奚为，沈吟昵逢掖。
感君意拳拳，我乃江潭客。
畴昔忝京僚，一出扫履迹。
公卿虽吐哺，候阍已颜赤。
迢迢天际云，郁郁涧底石。
气类本缠绵，形势自疏隔。
颇欢贫贱交，尔汝相朝夕。
文酒张吾军，高言嗣往昔。
行矣班生庐，干谒非长策。


黑龙潭树下晚集分得浊字呈龚大宗伯

是夕同荔裳、顾庵、绎堂、西樵、周量、阮亭、次山、蘖子、铁夫、青藜、陶季、谷梁。

长安车马间，何处寻岩谷。
朅来帝城隅，突似春江曲。
方泽横松林，西山明竹屋。
晚云薄绛霄，浮动累百幅。
徙席藉芳草，龙潭荫乔木。
窟穴深晦冥，麟角隐盘蹙。
海桐郁拥肿，枯桑炯空腹。
水气与林阴，连天涨寒绿。
主人丘壑怀，金龟换醽醁。
杯从鱼鸟亲，耳谢筝笛俗。
明星悬树颠，宵钟响地轴。
耆旧感漂蓬，聚散如转烛。
苦留永夕欢，颇嗔仆夫促。
妙理在春醪，更酌不辞浊。


程周量寓斋夜宴兼送蔡竹涛游太原同用一屋

同荔裳、顾庵、绎堂、周量、西樵、阮亭、竹涛。

鸟归佳客集，露坐散羁束。
爽气同山斋，秋灯照深竹。
冰碗寒蔗浆，银脍罗水族。
海峤森入怀，嵇阮纷在目。
却忆河上饮，雪片飞满屋。
回首已八年，流光逾转毂。
永献方夜阑，离忧动心曲。
之子游晋阳，匹马远踯躅。
石室辨奇字，中条耸遐瞩。
行役岂不疲，吟赏意良足。
归当解诗帙，共醉酒一斛。


赠陶季

生自以生当季世，故字曰季。尝与楚人顾赤方友善。所著有《舟车集》。

渊明恨生晚，慨独思黄虞。
咏言抒中怀，自与词人殊。
陶生岂苗裔，愤俗多惊吁。
远游穷朔南，述作勤舟车。
我友有楚狂，高歌与之俱。
蹑屩走京洛，浩荡如江湖。
不过五侯宅，语默惟吾徒。
苦吟鲜贵士，斯人老菰芦。
郁纡勿长叹，还读古人书。


天坛

清秋就灵境，芳草蔼芊眠。
古松围夹道，长垣亘星躔。
遂造羽人居，远闻仙乐传。
前朝肃典礼，遗器存筦弦。
圜丘峻穹宇，白日生紫烟。
森然看绛节，百神罗阶前。
斋厨七十二，丹楹相接连。
郊宫含宿雨，坛树阴远天。
中有白玉井，清比惠山泉。
尘襟一浣漱，消渴为之蠲。
北首瞻黄屋，巀嶪浮云颠。
却忆为郎日，趋陪大祀年。
积雪夜方霁，皎皎明星悬。
重来忽斑鬓，驻策心茫然。


与家研山侍御

吾家本东鲁，高弟列洙泗。
汉唐代有人，家学未失坠。
我派分吴兴，山县久憔悴。
虽嗜班张徒，颇怀曾闵志。
晚欢骨肉情，怡然若同气。
平生羞傍人，爱君执高义。
谠言天下闻，抗声非喜事。
揽辔游河东，太行挹空翠。
威凤翔九天，饮冰旧风味。
以余一日长，垂老不相弃。
触热数过从，将别还把臂。
蛰蛇与应龙，迹殊心不异。
凉风吹绿樽，烂熳取重醉。


赠张一衡

闽海有畸人，掉头鄙凡语。
钟吕虽雷鸣，视之如土鼓。
纵辔走关塞，倚棹历吴楚。
孤影时踽踽。
客中谁与偕，孤影时踽踽。
山川发奇怀，独鹤叫秋雨。


赠同年季沧苇侍御

肉食废读书，闇陋等蚁蠛。
犹言经世务，章句所不屑。
吾友柱下史，好古剧搜撷。
藏书癖宋版，列架与山埒。
蠹简愁漏遗，手自补残缺。
双烛大如椽，午夜哦未歇。
荟蕞成别编，胥钞罕停辍。
累疏言大事，触忌摧牙蘖。
一斥旋赐环，小挫气不折。
请扬旧诤臣，面陈词敢决。
天子为动容，特诏收喉舌。
岩穴有遗民⑴，惠好肯折节。
谁无橐中金，少此方寸热。
阿兄故给谏（谓天中。），批鳞尤激切。
谪遣不生还，骨鲠日星揭。
安得返鲸驭，台谏俱朝列。
因君感既往，发声重呜咽。
⑴ 谓物色沈徵君及馈遗杜茶村、孙豹人。


将游嵩岳留别都门诸同好

青屿、荔裳、顾庵、绎堂、西樵、周量、阮亭、康成、陶季、峨眉、蛟门、石林。

富贵非我怀，慨焉企高蹈。
京国偶羁栖，相怜为同调。
文酒连朝昏，履舄每颠倒。
欲别重拳拳，白头不忍掉。
秋风感客心，言归肆遐眺。
曳我旧芒鞋，薄游问嵩少。
名岳领中区，元气罗众妙。
商飙景物清，苍翠相照耀。
斋心蹑往迹，猿鹤或前导。
中峰有绝顶，凌云踏奔峭。
俯探二室幽，坐对三花笑。
要期接至人，灵境不虚到。
澄旷谐赏心，咏言托微好。
惟应忆故欢，回首一长啸。


涂中寄王西樵考功

素风日零歇，望古独慨慷。
夫子羲皇人，披豁欢吾党。
隋苑发长吟，吴山蕴幽赏。
涉险涂愈亨，任真道弥长。
温厚矢德音，喧嚣厌尘鞅。
送我嵩洛游，激昂厉奇响。
倾身存故旧，野性略疏莽。
越陌屡谈宴，祖席重怅惘。
日暮多悲风，天寒怨河广。
见月长忆君，光辉共清朗。


寄阮亭农部

归鞅越郊圻，离思盈襟袖。
所思琅琊客，矫矫金闺秀。
畴昔官江南，京岘地辐辏。
一日命舟车，题字满岩岫。
郎署历清曹，艺苑日蒐狩。
昔为山水音，今为金石奏。
结情江海人，晨夕苦昵就。
开心相可否，磨切肆讨究。
客子栖京华，举动见穷陋。
解官无长物，未足成瑕垢。
时俗或揶揄，君收若兰臭。
读我卖船诗，慷慨书其后。
大张廉吏军，抗声告耆旧。
杜陵与道州，千载复良觏。
安得驾赤螭，与子同驰骤。


苏门山

寻幽无远近，在险必攀践。
兹山接郊坰，灵异天下鲜。
仙台冠丹岑，列馆丛碧藓。
来者若有遇，往迹讵可辨。
林端虚白生，下见水清浅。
荇藻舞涟漪，云岚静舒卷。
澄波平百顷，倒影涵绝巘。
怀道企李邵，多才惜嵇阮。
逝者不可追，清欢孰与展。
迟回川上叹，白露忽已泫。


望少室

晨兴出东郭，秋霁开心颜。
高阜一回首，爽翠飞巉岏。
三花信有无，碧树森琅玕。
前峰复中断，白云时独还。
岩户深且阻，峻坂何险艰。
逝将凌玉巘，骋辔无翔鸾。
延睇如藐姑，绰约青霞端。


登太室中峰

壮士贪名山，如海吞百川。
东游卧石观，羲和亲比肩。
南使经衡岳，雾雨怅迁延。
近思太华顶，远梦昆崙巅。
嵩高在眉睫，振策穷攀缘。
诘曲蛇径缅，幽阴熊馆穿。
冉冉极天际，举头触星躔。
宅中环四岳，一气何盘旋。
风雨郁交会，蛟龙走连蜷。
树杪忽横练，坐见黄河悬。
窈窕捣衣石，凄清玉池泉。
引领眺箕颍，巢许方陶然。
辛苦茂陵客，坛畤飞荒烟。
有为终灭没，瑶玉空雕镌。
帝休昧珍木⑴，石室閟谁传。
长怜肉食者，虚无求偓佺。
⑴ 帝休，木名，服之使人不怒。见《山海经》。


嵩阳汉柏

旧三株，相传汉武封三将军。大者围三丈五尺，次者三丈。昔人谓在汉已封，当是殷周时物。丁未冬，火其一矣。怪时人无敬护者，剥肤穿腹，行就摧朽，故作诗传诸父老。
海风折若木，阴火炎昆崙。
天地几反覆，礧砢君独存。
嵩高护劲干，河洛滋灵根。
鼎立势猗角，铁积藏踵跟。
彭亨腹臃肿，攫拿枝腾鶱。
平冈溟鹏奋，白昼苍龙蹲。
韶濩时铿戛，日月为吐吞。
汉武昔封禅，雷殷万乘喧。
维时盛宫观，金碧被丘樊。
上撑珠殿黑，下荫翠华翻。
天子动颜色，锡封匪滥恩。
陵谷改朝暮，连甍无寸垣。
数千年硕旧，惟尔留中原。
前有开元碑，屃赑立轩轩。
其辞出林甫，秽琐不足论。
典刑尔独古，正气司乾坤。
岱松大夫辈，俯视成耳孙。
自非阙里桧，不肯让称尊。
豚酒勤父老，叫啸来鸾猿。
其神长数丈，建纛拥朱幡。
左手佩钺斧，右手垂橐鞬。
出入卫中岳，自称臣大藩。
古道日隤替，瓦缶看玙璠。
我来肃长揖，将军向我言。
余已经百战，铠甲攒瘢痕。
近曾决刘项，远则从轩辕。
小人不解事，嬲慁群攀援。
剥肤肆黥劓，受侮心烦冤。
帝怒命祝融，收一先烧燔。
吾侪逝当化，蜿蜒升天阍。
子颇识文字，为我纪混元。
杜韩不再出，制笔谁飞鹍。
再拜陈荒辞，风起黄云昏。


夜读叶井叔明府诗留别

叶，秀水人。阻乱，家黄州。有《越吟集》。

悲歌不能长，狂歌不能短。
越人作楚客，涕笑肠堪断。
手把瑶华赠，耳激清商管。
识曲怜新欢，归骖为君缓。
昨攀太室峰，白日如玉碗。
云树纷青红，上下秋色满。
之子方入洛，天地不同盥。
良会复何期，离忧积山馆。


过箕山

四岳荐有鳏，历试徵厥德。
许由何如人，揖让乃孔亟。
洸洋漆园语，后世争耳食。
荒坟终茫茫，万古谁能识。
颍水今清泠，箕山多傲色。
掷瓢与洗耳，音徽如可即。
长啸凌崇冈，清风翔八极。


石淙

谽谺交涧底，筝瑟响林表。
谁使寻丈间，殚兹开凿巧。
水石相盘纡，眺听忘昏晓。
清飞玉井寒，绿割湘潭小。
始至駴噌吰，静对归窈眇。
饮流睇猿挂，划沙见虎爪。
灵异漏水经，境幽来迹少。
庶几箕颍徒，与共观鱼鸟。


送高阮怀入都

春风正骀荡，驱马言北征。
清时尚文治，对策收董生。
叱咤翔艺苑，俊伟倾公卿。
富贵不足言，郁纡伤我情。
与子平生交，篇翰纷纵横。
仙峤穷闽越，日观揽蓬瀛。
所至必有作，惨澹尔经营。
怀愁啸哀狖，奋舌吞长鲸。
慨欣相倚藉，如鸟谐嘤鸣。
家居牵百事，旬月旷逢迎。
在近且契阔，去远谁合并。
愿子好自爱，流声传帝京。


闻伯玑讣

时西江陈士业、熊雪堂、朱遂初、李梅公、徐仲光诸公相继卒。

贫病烦愁思，生理久难持。
浮名竟何为，吟叹坐成死。
白日暗匡庐，悲风激彭蠡。
西江数耆旧，接迹奔蒿里。
稚子当何依，残篇逝谁理。
平生八口忧，此日君都已。
空令故所欢，白头哭江水。


哭吴在心

君赴学使者试，父卒于家，积哀成疾。

琼树寒将华，春风忽吹折。
萧艾一何多，兰蕙种几绝。
之子至性人，孝友心力竭。
鬼伯故乖离，父死不相诀。
郁哀摧中肠，缠疾纷百结。
遂令千里辕，启涂行已辍。
夙昔善文辞，青衫一呜咽。
九原逢二亲，相看泪成血。


书怀

宾客满四坐，终岁罕独閒。
浮名促疲疾，罢组仍纠缠。
道广良可乐，物役伤徒然。
穷居易资给，少贱尝灌园。
稔岁有留储，俯仰乐当年。
老愿息旧业，衡茅营数间。
盛夏面林阴，凛冬就朝暄。
琴书从所好，周孔有遗编。
素侣偶斟酌，白云开前山。
此志遂何日，托咏舒襟颜。


仙源胡白水校书郡斋

营道今寡党，世事薄好爵。
安定有哲裔，望古独栖托。
居閒慕箕颍，抗迹蹑濂洛。
偶读郡斋书，冥心成屈蠖。
五经何纷纶，群言恣斟酌。
春风吹我庐，阶前烂红药。
伊人不相见，室迩怅离索。


携酒酌张菊水（张坐事夺官。）

穷交缠坎坛，卑位含瑕垢。
叹息申椒芳，一刈同稊莠。
往事洵难追，袖短露两肘。
壮夫能任达，解颜欢旧友。
急雨过高城，返照明西牖。
通塞谁当知，平生一尊酒。


刘伯阳先生墓下作

先生讳光煜，闰章八岁时受业师也。酷贫力善，卒无后，为葬之先人墓左，冀岁时共飨祀焉。

荒坟蔽丰草，下拜一沾臆。
龆龄忆受经，百我夫子力。
言笑无戏渝，学书必端直。
匪亟禦童心，束躬自绳墨。
时俗薄踽踽，多艰摧令德。
黔娄寠不辞，伯道痛何极。
黾勉一抔土，宅我先陇侧。
曰维余祖考，故旧好相即。
勿怼无烝尝，薄荐岁黍稷。
短碣留墓门，千春有人识。


书文杏庵壁

山寺俯寒塘，古木散清越。
霜馀竹影疏，客到钟声歇。
浮云相与归，群岫见毫发。
日暮思抱琴，弄此崖际月。


行役至城南雨宿田舍

重云翳昃景，寒雨沾我裳。
山潦满溪谷，咫尺阻相望。
出门即客子，谁谓非他乡。
踟蹰就野宿，莞簟施中堂。
四方馀夙志，繁忧安可忘。
大火未西流，轻飙改素商。
但令岁毋晏，宁辞征路长。


闻龚宗伯病剧

浃旬郁不欢，书来自京阙。
秩宗魁垒人，抱疴淹日月。
任重纷艰虞，忧多促齿发。
累牍请赐骸，陈情剧激烈。
帝曰余股肱，眷赐及药物。
温纶重缠绵，中使无断绝。
公卧且稽首，称谢语哽咽。
主恩洵无涯，臣力何由竭。
秉轴遍诸曹，补衮义亡缺。
罗才八纮尽，渴士九州悦（公尝三主礼闱，又屡请广取士额。）。
未应参天材，盛夏愁摧折。
昔酌黑龙潭，更阑吟不歇。
录别诗四章，使我心百结。
荏苒岁再更，耆旧成骚屑。
安危系公等，惝恍意难辍。


感兴

昨日非前日，今日异昨昔。
驰光策颓龄，如不遑朝夕。
衰至愁思并，年往欢情掷。
人生信有涯，五十已为客。
但惜闻道晚，宁辞发早白。
抚琴聊独歌，惊飙拂庭柏。
万事有凋陨，何况非金石。
薄言刈萱草，织为忘忧席。


行经三溪石壁

旴江罗公守郡时，书「山高水长」四字。

抗策凌峭缅，秋霖方滞淫。
轻飙扇微凉，亭午荡层阴。
上有千仞峰，下有百尺浔。
飞泉泻丛薄，百响腾崎嵚。
既中清商曲，还伤游子心。
嘒嘒玄蝉息，嗷嗷哀猿吟。
昔有伶伦客，眷言山水音。
道远谁见录，寂寥故难任。
抚弦发孤唱，日昃寒岩深。


旌阳追哭杜朋李

孤桐一何直，猗兰一何亲。
苦心执高义，拳拳见斯人。
斯人不重见，涕笑谁为真。
平生爱岩穴，经籍谈纷纶。
婴疾既已疲，好古不谋身。
当涂争折节，结念惟隐沦。
懿兹握中璧，奄为泉下尘。


吴孟举见寄舟行日记有述

欧公志于役，放翁作蜀记。
即目散羁怀，繁简撰各异。
吴子阀阅人，江海颇高寄。
家有积书岩，园多种竹地。
遗诗表宋元，断简无失坠（吴刻有《宋诗钞》。）。
鼓棹入京师，万卷悉稛致。
摩挲石鼓文，时把公卿臂。
碎琴都市间，十千取一醉。
兴尽遽归来，轻舟北风利。
河水没荒城，霜钟寒远寺。
时为渔父吟，一寓沧洲意。
长啸多忧怀，深衷见琐事。
近日王平子（谓西樵、阮亭兄弟。），京辇论文字。
风藻盛推君，吴会资鼓吹。
双鱼来石门，瑶华慰离思。
三叹书纸尾，一附临风翅。


浴汤泉

黄帝鞭赤龙，衔珠地上走。
长驱旸谷水，觱沸成仰漏。
其下惟丹砂，百灵司左右。
凭栏如蹈空，解衣若饮酎。
濯物不辞污，怀新无宿旧。
随意称暄凉，斋心得枕漱。
掩盖交藤萝，暑寒改气候。
旨口试蔗浆，竟体沾兰臭。
三浴入毛髓，自祝或眉寿。
灵域扃万山，车骑罕昵就。
犹嫌礐石泉，芗泽染红袖（骊山温泉，贵妃浴处。）。
作诗铭仙都，长使神蛟守。


鸣弦泉

太古无弦琴，片石横绝壁。
时俗昧文辞，风泉自戛击。
山中秋雨多，松际寒云碧。
昨夜复何人，数声吹铁笛。


登老人峰（与莲花峰近。）

观化百代后，独立万古前。
时时岚雾里，濯濯冰雪颜。
俯首见白云，举首见青莲。
轩后既冥邈，药鼎空闻传。
竦身蹑峰顶，把袂亲拍肩。
欲语若凝睇，夕阳在前山。
为问容成子，螭驾何时还。


雨止登炼丹台

岩秋剧凛冬，夜雨飒飞霰。
檐际青莲花（莲花峰正相对。），晓起横匹练。
忽如丈雪深，户外看不见。
围火爇松根，缩手谢书卷。
向夕一开霁，风吹裂云片。
倒景射丹台，四山纷素绚。
仰瞩天欲翻，俯窥谷弥眩。
群峰尽骨立，拔壑起峭茜。
矗影标浮屠，锐形跃长剑。
回峦竞侍从，羽骑森飞战。
惟馀九龙峰，轻绡隐半面。
举踵状候移，倚杖晴阴变。
轩后事渺茫，百灵环缱绻。
怀新矜异赏，忆往薄曩羡。
始知风雨心，留余究美善。


自西海门登始信峰至石笋矼作

汉武企蓬壶，谢客思庐霍。
崎峭此层岭，俶诡难可度。
狮岩既蹲䠞，九龙复回薄。
邃壑开虚无，海藏失扃钥。
珍贝堵中陈，鲲鲸谷底跃。
冯夷破幽宫，白日逢不若。
连峦荡层波，危屿竦丹雘。
人烟乍晦明，缅睇辨山郭。
回策磴屡纡，孤峰吐岞崿。
果看野猿供，棋见仙人博。
坼峡断谽谺，孤松横略彴（有接引松。）。
峰头石室存，铁壁成斗削。
长江练一缕，九子莲累萼。
俯窥散花坞，丹黄纷漠漠。
延赏垂昃景，石笋惊解箨。
万指攒青冥，高撑各锋锷。
其旁无附属，兀奡露龂腭。
璚树作弁盖，鲜云袅婥约。
造物何狡狯，巨灵苦劖凿。
苟非驭风人，实恐山鬼攫。
抉险情自移，采真理无怍。
逝将餐菊英，重来蹑芒屩。
林峰不我嘲，当果浮丘诺。


南村赠许青岩

借问南村叟，何如许叔重。
阶前绕丛竹，林下缅幽踪。
平生慕游侠，垂老守章逢。
咏言归黄海，登三十六峰。
迟暮笃铅椠，蒐讨无春冬。
既婴丘明疾，弥安原宪穷。
谁能辨耆旧，寒谷有青松。


歙城伤二友

其一 汪明经文岫

文章皆长物，夙昔独古处。
步屧数招隐，忘年欢尔汝。
逾耋道终穷，一抔事未举。
铅椠委飞埃，山园成宿莽。

其二 吴文县右舟
延陵本世胄，修髯气卓荦。
游啸娱园林，文酒归京洛。
扃箧有遗草，殉官无留橐。
山水若平生，胜事已零落。


海阳施虹玉来问学

薄游紫阳山，突见吾宗秀。
矩步维先民，弥缝数耆旧。
衣袖裹糇粮，风雨趋俎豆。
抗陈濂洛言，直鄙扬班陋。
惄予忝祖德，劳子屡虚叩。
策骥取修涂，千里贵驰骤。
努力早升堂，拳拳此良觏。


寄答孙钟元先生见怀

薄游啸台下，言登君子堂。
浮云翳高树，商飙动微凉。
披帷恨已晚，执手意何长。
良会改疲疾，坐语倾中肠。
款曲重平生，惜别非河梁。
岁暮入我梦，望远一沾裳。
端坐读君书，示我维周行。
间关二千里，晨夕在君旁。
亡羊苦岐路，大道成迷阳。
天留一老在，九十誇身强。
努力驰修途，并驾同徜徉。


击蛇行

南山鸭脚树，轮囷逾十围。
腹空五石馀，穴暗不可窥。
长蛇营窟宅，尽室潜来归。
凭陵长子孙，吞噬饱甘肥。
吐气或如缕，神怪疑蛟螭。
丰隆乃赫怒，霹雳俄一挥。
其豪折巨颡，树剖血淋漓。
群族相枕藉，京观等鲸鲵。
破卵馀数百，累累腥山陲。
父老皆愤叹，尔曹罪当治。
穴藏逋累岁，破灭终一时。
谁为执法者，明断如雷师。


送唐寓庵使君入贺兼忆沈康臣舍人

青桂始敷华，芙蓉被秋水。
天风吹客衣，星轺指帝里。
五岁四行役，劳臣无息轨。
拜舞趋彤庭，行歌满燕市。
京曹多旧游，契阔罗尊簋。
我友沈隐侯，飞藻金门里。
瑶华叙缱绻，洒落竟长纸。
会合当何时，少壮难久恃。
回望西北云，三叹不能已。


陶氏山庄

崇冈四回属，中野开原田。
林塘郁相错，墟里暧人烟。
百年无旱岁，觱沸有灵泉。
桔槔不复施，沟洫自缘沿。
种谷间姜芋，岩麓馀茶园。
石楼坐寒翠，群岫来樽前。
踵旧复缔构，涂塈完且坚。
逍遥乐志论，省旷閒居篇。
苟非执高轨，饱食宁足贤。


感事

屏迹傍东郭，敝褐守蓬轩。
叩门远来客，憔悴多苦颜。
黄鹄乍垂翅，顾我难为言。
造次不相识，慷慨心相怜。
脱赠一无有，肠回岐路间。
虞卿急士困，相印为之捐。
为谢多金人，留眼看豪贤。


薄游

汩汩岁将晏，出门何行游。
归云翳层坂，落叶悲寒流。
达人有哀乐，牖下非所谋。
安能事琐屑，坐愁成白头。
玄鹤夜孤唳，矫翼凌江洲。
行行无所适，驾言散百忧。
幽兴有时尽，还辕息故丘。


壮丁篇

爰爰罝中兔，强言南山虎。
身手非健儿，作使充军伍。
里正倚府帖，论户不论武。
东邻老寡妇，独子年十五。
子母共一身，怀抱胜娇女。
丁簿故添名，弱肉供吞侮。
报十不报一，顾盼分去取。
秋藤蔓不长，孤儿出无侣。
骨肉愁生离，吞声泪如雨。


古兴一首示所亲

袅袅百尺藤，冉冉依乔柯。
青苍蔽日月，花叶相婆娑。
有鸟巢其中，托身无网罗。
绸缪良得所，所患天风多。
乔柯有时折，藤蔓将如何。


寄王临江端侯

先是予参藩湖西，久驻临江，王为郡守。

故人念野老，寓书双泪流。
我发故人书，临风搔白头。
借问何以尔，同心怜匹俦。
临阳久凋瘵，拱木生田畴。
遗黎鸟兽走，村落成荒丘。
尔我中肠断，辛苦为绸缪。
我归君雨泣，五载怀百忧。
流民起沟壑，逋赋宽徵搜。
江城橘柚中，父老行且讴。
遥闻一抚掌，何时复同游。
多惭仁祖意，为我饔飧谋。
怀惠岂小人，念君无储留。
考功尚能绩，循牧多沈浮。
缄书告宪府，廉吏今难求。
愿旌颍川长，一使苍生瘳。
老病赧疏贱，倘纳刍荛不。
惟馀杜陵叟，高颂元道州。


腊八日报恩寺绕塔（同张南村、黄俞邰、王安节诸子。）

长干崇梵宇，始基吴赤乌。
有明增式廓，巍焕甲中区。
佛火乱列星，高标奋浮屠。
穷年无暗夕，腊日倾东都。
既欣冬夜暖，复欢良友俱。
襆被憩精舍，香饭饱伊蒲。
向暮忽雷动，万众声喧呼。
旃檀累平地，灯烛耀天衢。
摩肩纷喘汗，罗拜充殿隅。
我来亦三匝，胜事不可孤。
高下响鱼磬，鼓吹繁笙竽。
循栏出翘首，万仞殷珊瑚。
九层灯百八，一一隋侯珠。
云月共澄鲜，绰约悬冰壶。
琉璃炫金碧，河汉青芙渠。
百神或围绕，诸天来有无。
争传函舍利，白毫光气殊。
岁时一涌现，万口同惊吁。
文人誇遘遇，长歌仍大书（钱宗伯有《塔光》诗。）。
此愿起阿育，神力当护持。
胡为时破碎，霹雳惊太虚⑴。
治劫绝思议，奔走悯群愚。
凌晨啖茗粥，纪述惭粗疏。
⑴ 康熙间尝两被雷火，辄有异人修治。


登普德寺后山

精庐兴不尽，穿竹蹑崇岭。
近扼凤山吭，远抚钟岳顶。
龙蟠自形胜，王气久凋陨。
三山没尘埃，六朝迅俄顷。
巍刹象天阙，浮屠亏日影。
石城何逶迤，江流逝方永。
虚无指鹭洲，烟霭失渔艇。
朔风万里来，亭午衣裳冷。
达生齐彭殇，遁迹企箕颍。
城郭百万家，攘攘几人静。


日月逝酒浆

五字，古篆，见莆田城西水磨间。世传为仙书，闽人来比玉摹勒以传，谓非仙者弗能道也。味其言，竦人心骨，诗以系之。

万古相促迫，百年无须臾。
请呼心所欢，置酒相游娱。
宵歌未终曲，日出东南隅。
沈沈蝉联客，岁月此中徂。
田窦刀俎伏，阮嵇礼法疏。
白发不逡巡，百计难驱除。
挥戈力莫挽，变老术终虚。
惜阴却仪狄，八载安饥劬。
爵饮限有定，运甓亦良图。
酒诰良可读，醉乡谁当居。
君看羲驭速，还肯稍踟蹰。


遥送程湟榛出守桂林

信美金闺彦，五马驱天南。
振策过衡岳，鼓枻浮湘潭。
题字破崖藓，觅友收瞿昙。
荒驿罕徒旅，空天云树参。
叠岭郁丛桂，千章间石楠。
山川纷殊诡，乍见人未谙。
突陷成杵臼，欹锐为圭簪。
寒星落岩户，羽客栖洞龛。
漓江下阳朔，水色逾蔚蓝。
之子骋词翰，如叶饲饥蚕。
疮痍悯蛮峤，雨露好濡涵。
簿书绰游刃，登望性所贪。
青郊时露冕，斗酒携双柑。
婵媛有山鬼，大笑使君酣。
昔人忧瘴疠，今日美烟岚。
地气喜更变，方物资搜探。
四时绿叶暗，九月春华含。
我昔远行役，有作留二三。
藓蚀倘未尽，和歌尔我堪。
谁怜阻江介，不及追征骖。


杨商贤力疾送别至流涕

喜聚翻涕流，怅别复垂泣。
贫病伤心人，后会知何及。
公卿多旧游，梗概馀骨立。
平生不言饥，老去百忧集。
家山归恨远，橡栗卧难拾。
残草留满籯，汗漫当谁辑。
游子感悲风，为君双袖湿。


重过徐田东河亭

河馆托幽栖，不远车尘路。
大书曰孔庐，所言非世故。
连章述祖德，怀秋䜣孺慕。
我废蓼莪篇，触此泪如雨。
时摊一卷书，独抚中庭树。
庭树皆古颜，连蜷攫烟雾。
清欢收素交，披帷散巾屦。
命酒脍江鳞，烹葵饭霜芋。
白水照疏篱，寒云自来去。


詶歙浦汪扶晨

天都聚灵异，云物相因依。
振策有超领，层峰徒侣稀。
美人家谷口，亭馆青霞飞。
回冈蔼高树，幽涧流清晖。
室迩阻良觌，凉风吹客衣。
岁月屡迢递，握手陵阳陲。
眷言叙情愫，蕴怀弥渴饥。
哀鼙警郊垒，积雨没江蓠。
缠绵溪上酌，汗漫丘中期。
招隐傥可和，长啸同岩扉。


避兵涂中作

筑城筑众志，闻难翻弃置。
争言锋刃来，剽悍捷奔驷。
俘掠空井闾，万屋供烽燧。
比户窜无人，羽檄仍叠至。
吾庐负东郭，曲徙愧早智。
妻孥中夜走，身外皆委地。
万钱致一舆，千钱谋一骑。
月黑山崎嵚，十步九颠踬。
悲风作鬼语，胆落不遑泪。
遗我守敝庐，校检及家事。
平生所拮据，聚敛苦文字。
狂贪戒速成，纸墨阙诠次。
浩汗怀千春，一朝成失坠。
楼头复何有，藏书盈列笥。
乾坤劫火时，此物亦馀累。
定分看浮生，福极何就避。


溪头行（地在宣城之水东，有溪头梅氏。）

我生三避寇，川陆穷跻攀。
临溪好亲旧，要我松壑间。
中夜呼亚旅，把炬来牵船。
入门杂涕笑，黾勉同饥餐。
衰稚相倚藉，十口栖半廛。
诸弟各星散，道阻看烽烟。
未知谁乐土，析处图偶全。
晨兴陟岸阜，顾望仍独还。
沙鸟自群飞，白云翳高原。
忧来难坐卧，俄顷数迁延。
始闻溃饶婺，倏骇蹂新安。
寓书问城市，翻畏消息传。
往者岁乙丙，寇盗如蜂屯。
尽室此依托，闻难还宵奔。
赤身卧岩坞，斜倚秋树根。
巉岏犯猛虎，叫啸闻哀猿。
回首三十载，旧泪重潺湲。


石龙村

谷口一村成，径转千岩内。
灌木交层阴，到门失向背。
林表清光来，坐看石龙对。
山根豁虚无，谽谺通地肺。
神物蛰修鳞，出入书冥晦。
崖户碍樛枝，触髯纷陨碎。
憩息谢炎熇，凛冬蒸叆叇。
灵液自千春，南亩资汪濊。
居人耕且猎，视虎真鼠辈。
鸡黍苦留客，闻乱相盼睐。
终当岩穴游，陶然悟所退。


三君咏

其一 孙徵君夏峰

故明孝廉，累徵不出，著书终老于嵩、洛之间。

徵君厉感概，抱书嗣微言。
九十真带索，肥遁馀丹颜。
执经缨冕集，却币丘园閒。
长吟伊洛水，永啸苏门山（所著有《理学宗传》。）。

其二 魏光禄环溪
志行磊珂，以太夫人老，得请终养，里居讲学。

黄门介特人，掉头少所向。
补阙忧素餐，陈情急归养。
词翰见清刚，出处崇廉让。
大隐朝列间，遁志层云上。

其三 张学士篑山
拾吉州诸儒前绪，在官踽踽，以廷诤被谪，明旦遂归。

学士早宦达，营道愁岁晏。
退直自掩关，守官无兼膳。
高轨蹑三罗，直声齐四谏。
彤庭夕谪归，祖帐就晨饯⑴。
⑴ 公尝言吉州三罗，文恭、文毅一及第后，并有浮云富贵意，文庄独坐小楼二十年，两起尚书不赴，有乐道高风。


除先墓棘蔓

经岁一省墓，下马双泪痕。
旷如远游子，累月违晨昏。
棘蔓尔何族，凭依来墓门。
山灵不择物，萧艾良并存。
曰兹栖正直，芜秽伤心魂。
不敢冀芝草，薄可滋芳荪。
恭持剪伐意，流涕诒子孙。
天道靳美好，含情难具论。


敬亭精舍夜坐

谷暖眷新绿，林芳纷紫茸。
振策菌阁外，頫看云壑重。
客归暮鸟还，日落春山空。
皎然见晴雪，片月临中峰。
江城入杳霭，松竹交微风。
灵异辨髣髴，延伫开心胸。
夜凉耿不寐，天际闻疏钟。


半亩园诗赠柴丈

南望清凉巅，北枕清凉尾。
高斋木叶疏，四山茅屋里。
微云拂林麓，澄绿如春水。
于焉独栖啸，洵美中林士。
出语成积雪，泠然濯心耳。
墨汁洒长笺，五岳归十指。
疏雨鸣竹阴，中夏凉飙起。
重来皆老苍，岁月一何驶。


江浦留别王白虹明府

山际有孤云，风吹渡江徼。
摇落逢故欢，缠绵同一笑。
文园方病起，强饮不成釂。
开筵卧榻前，华烛宵照耀。
长嫌墨绶苦，远忆严滩钓。
夫子虎啸人，满眼谁同调。
在昔游金门，侪辈年俱少。
是时张侍御（谓张雪崶。），高歌数相召。
旗亭竞作达，文酒纷叫啸。
羞为辕下驹，矫若经天鹞。
浩荡垂二纪，旧游疾如埽。
章江与歙浦，相存枉兰棹。
有怀频寓书，离愁不可疗。
我来三日留，岩壑领清妙。
濯缨汤泉隈，振策定山峤。
登涉费盘餐，恨不同登眺。
中原方沸争，万事罕前料。
此别会何年，寸心如野烧。
努力爱平生，举步愁奔峭。
君为北溟鲲，余作南山豹。


薄游

白鹤栖中林，踽踽久不飞。
匪为饥与渴，中心郁以悲。
矫翼翔八表，烈风行未归。
志士尚遐瞩，努力及良时。
沧浪方横流，后游安可知。
迟暮思故欢，山水怀清晖。
常恐隔军垒，一步成边陲。
逝矣将息驾，自昔知我希。


客诫

时被贼扰处多兵祸，故人有危言促余卜居金陵者。

事变成飘风，烦忧忽已老。
客言既阴雨，绸缪何不早。
君看锋刃间，能复几人好。
县小如釜鱼，山深亦笼鸟。
公私争啖食，室家不自保。
金陵百万户，蹀血古所少。
买宅且羁栖，群盗缓俘摽。
君计良瞿瞿，四顾无良图。
橐无千金装，上士等群愚。
惊禽无安巢，瘦马无修涂。
将从詹尹卜，策驾立踟蹰。


修复依仁斋纪事

地在上元县北耿公祠后，焦文端公竑所筑，以馆来学。中祀祁门陈九龙先生。(讳履祥，字光庭，为罗旴江高弟。)从祀门人十馀人，先祖实居其首。(讳弘猷，字允升。)垂五六十年，守祠者鬻为民居。闰章白于官，赎之，宪副金公镇为解俸佐厥役。于是修墙屋，置龛主，展祭而去。更择守者，勒石告后人，俾无侵废。恭赋短篇。
昔明隆万间，讲学崇京师。
秣陵实旧京，公卿拥皋比。
耿杨湛邹祝⑴，后先辐辏时。
主者焦翰撰，坠绪手撑支。
延纳如大海，众流为之归。
辟宇清凉台（耿祠一在清凉山。），葺馆北山陲。
洙泗邈难即，流风俨在兹。
翳我先大父，发愤起布衣。
抗声相问难，折角群公推。
文端肯昵就，欢好兄弟为。
依仁有别业，衡宇接耿祠。
游处累岁月，当日称陈施。
既没则俎豆，从祀主累累。
庭宇四五间，逢掖纷追随。
典型忽堕地，居守知阿谁。
粥屋燔木主，存者字迷离。
万事多反覆，遗构委蒿藜。
呜呼文端泽，可嗣不可隳。
廓清复旧观，大书峙丰碑。
努力慎此日，要以千年垂。
陵谷改俄顷，天壤馀音徽。
酹酒念祖德，踟蹰还涕洟。
⑴ 谓耿天台、杨复所、湛甘泉、邹南皋、祝无功诸公。


鸡笼山登览经鸡鸣寻作（山巅旧为观象台。）

言寻万古迹，奋袂陵崇冈。
璇玑归蔓草，楼观馀斜阳。
含悽台城畔，流笑宫井旁。
旧迹半沦灭，仰视天茫茫⑴。
城中百万户，烟树纷低昂。
洵美此南国，天堑一何长。
列季更相送，万事如朝霜。
当年游宴地，绮丽不可详。
雉堞枕湖水，山影涵青苍。
浩呼渔网集，鸥鹭皆惊翔（山之阴即后湖，旧禁渔钓数百年。）。
左顾岿兰若，丹碧郁相望。
垣馀一亩地，径曲九回肠。
悬空争燕垒，盘簇成蜂房。
浮图蕴灵异，古碣吐寒铓⑵。
钟磬忽疏歇，一木支隤墙。
江山犹故物，百变生清光。
凭高过疏雨，吹我征衣凉。
⑴ 旧有石刻「古台城」三字，今废，景阳宫、辱井亦不可考。
⑵ 塔藏懒融祖师骨，前有宝志公影碑。


登惠山第一峰（是九龙之首，南见太湖。）

清泉洗百虑，渴饮倾百斗。
野兴出人间，晨兴蹑龙首。
始至宿云多，解駮朝曦后。
茫茫震泽寒，空明荡高厚。
三屿若列眉，九峰近连肘。
客言新霁时，卷石辨虎阜。
巨浸雄东南，涵滋万林薮。
俛仰人代促，延陵复何有。
灵境伫幽栖，惄焉喟奔走。


尤悔庵看钓图

文字走鸡林，才名动天子。
兴尽拂衣归，浩然五湖里。
垂钓付儿童，注目看秋水。
自作沧浪歌，悲风天际起。


支硎山（支公放鹤于此。）

石门秘灵异，亭馆陵丹梯。
道人放鹤处，野鹤还翻飞。
山骨既磊磊，涧道成龙池。
不辞千尺瀑，溅我游子衣。
中夏自芳草，夕景逾清晖。
共指西峰色，芙蓉开翠微（山下有僧阁，西望莲花峰佳绝。）。


自支硎晚赴花山

石路交修林，新晴豁烟霭。
残阳送客行，时与凉风会。
深树暗人家，流泉出衣带。
欲辨青莲花，遥知白云外。
疏磬一声传，泠然得天籁。


晓登莲花峰（在支硎山之西，其下有天池。）

天池涵绝壁，菡萏生清峰。
服之言羽化，长留冰雪容。
采采者谁子，冉冉惟乔松。
远望邈难即，近揽眷弥重。
阳岩丽朝景，瑶草香天风。
振衣谁复语，归云荡心胸。


赠蔡九霞

蔡先中丞忠襄公巡抚山西，死事，九霞言及悲怆。其子石宣，又从余游。

谁言邂逅合，郁此久相思。
高斋入花坞，庭树扬清晖。
四坐尽嘉客，新欢忘渴饥。
驰光何迫促，嬿婉不踰时。
君处茂苑侧，余卧陵阳陲。
东南尚多垒，道远良会稀。
哽咽述先烈，临发中心悲。


寻光福寺

新月已在天，馀霞犹隐树。
柔橹漾清波，直随塔影去。
不闻水际钟，但闻烟中语。
借问隔船人，僧庐向何处。


白乐天有吾年五十七诗尤展成又广为五十八余适当是岁因和之

吾年五十八，出游月在午。
回忆我生初，衰门方薄祜。
只影悲鲜民，蓼虫习蓼苦。
仰屋与向壁，心口自相语。
夙好惟诗书，无心问庾釜。
白眼睨青天，空手思撑补。
终安野老愚，难竞众女妩。
肉食忝半生，涧石行当煮。
如何甫清暇，杲日忽阴雨。
安坐少弦歌，澒洞多钲鼓。
乐郊成战场，祸山福如羽。
生民复何辜，百万饱貔虎。
中宵或涕泪，实耻同儿女。
杖策还出门，跼蹐愁索处。
南憩石头城，东寻笠泽浦。
灵境恣幽怀，登涉忘炎暑。
向禽良独难，稷契徒自许。
游宴恋友生，内顾伤羁旅。
烽火淹岁年，醉乡迷国土。
何当坐虎丘，看月当三五。


寄岑羽长西华

清若寒潭冰，蔼若春山云。
谁念绾符吏，仍是餐霞人。
通识纾崄难，逸怀脱尘氛。
东南方板荡，梁汴多艰辛。
经营若无事，涕恻拯遗民。
戴星羽檄夜，鸣弦笳鼓辰。
苦心问耆旧，被服熙阳春。
流声及南国，道阻情日亲。
舂陵有遗咏，三叹为君陈。


赠徐雨苍学博

松柏生浚谷，抗志高嵯峨。
下枝拂清流，上枝凌丹霞。
凤饥不妄食，尚想玉山禾。
豪士处末位，大隐如岩阿。
诗书一何癖，升斗宁足多。
高斋瞰层冈，白云相经过。
时时集逢掖，安坐且弦歌。
盘当馔紫芝，衣当葺芰荷。
努力存令名，长啸乐如何。


黄海篇为汪扶晨母太君七十

黄海无波涛，突出珊瑚树。
照曜莲花峰，皎皎开云雾。
汪子实国桢，望古奋高步。
时有贤太守，下榻礼徐孺。
翱翔遍吴越，篇翰展情愫。
上堂拜君母，母发甫垂素。
师班文史兼，钟郝礼法具。
徽柔多泽物，煦沫及里妪。
到今介春酒，梅花发东圃。
令德扬彤管，宾筵纷杖屦。
我凭琴溪鱼，飞向练江去。
寄声浮丘公，芝草生无数。


得台州高太守尚孚书赋得台州信始传

时台州拒贼岁馀，佥谓不守，至是得书知贼退，喜剧有作。

台州信始传，发书一沾臆。
烽燧蔽天南，三年断消息。
延颈重踟蹰，周道多枳棘。
死当为国殇，生恐阻殊域。
愿言随越鸟，南翔无羽翼。
双鱼从何来，苦道长相忆。
忘君渴与饥，问我加餐食。
赵尹存晋阳，齐田保即墨。
使君一何健，我仇不能即。
挥泪收遗黎，中宵频转侧。
功成行受赏，努力滋令德。


旌阳遇张淮山吏部

别筵淮浦侧，执手梓山阳。
相见各惊叹，此会来何方。
海壖正俶扰，豺虎横周行。
归田洵閒旷，忧时一沾裳。
伊人心浩荡，杖屐收清光。
言当入黄岳，云壑资徜徉。
崇岩罕人迹，灵异安可详。
时闻绝梯径，往必赍糇粮。
拂云莲岫迥，濯魄砂泉香。
何当附骥尾，与子同翱翔。


过乔亭刘氏山家（蒋虎臣曾游憩山中十日。）

故人蒋学士，在昔来幽踪。
眷余怀旧情，杖策还相从。
迢递历巍阪，登顿倚长松。
青山绕墙屋，云气纷千重。
左顾仙凫岭，右看黄岳峰。
前山一峰好，正向山楼中。
汲泉得仙井，方池涵石淙。
野酌倾家酿，林眺开心胸。
讵要菊潭美，犹馀瀼溪风。
懿兹肥遁地，遐尚谁能同。


陪泾川邓明府集敬亭山阁同瞿山

谢公已千载，望古展芳宴。
霁日寒岩青，疏林乱峰见。
云开出郡楼，树白分江练。
清筝响虚谷，和风起南涧。
山下二浮图，裴公旧僧院。
缓酌间攀跻，霜叶弥峭茜。
须臾昃景移，气象千山变。
不有物外人，谁识丘中善。
亮哉吏隐情，林壑馀深眷。


詶邓孝威广陵见寄

其一
长夏薄人事，屏迹贪寂寞。
江门尺书来，怅焉悟离索。
白发忽已繁，壮游蔼如昨。
岂不思溯洄，道阻然疑作。

其二
海峤方戈鋋，一步成燕越。
淮扬旧战场，青燐昼未歇。
霖雨一何多，春江无好月。
所思谁与言，忧来剧饥渴。

其三
五岳迹难遍，黄山亦云美。
独游多苦吟，言寄同怀子。
耆旧复零谢，高台成战垒。
惜哉无钟期，绝弦谁为理。

其四
变雅日以繁，折衷赖时彦。
披榛拾芳草，素心炯可见。
芜城文选楼，万古月如练。
鸿飞寄短章，秋声起江甸（邓方寓文选楼，论次诗品。）。


赠阎牛叟

山月多清晖，江淮同照耀。
洵美思公子，洁身栖海峤。
长吟枚叔里，时把任生钓。
岁晏涉横流，中原纷虎豹。
丛桂还青青，重看八公笑。


程非二吴敷公招集问政山

冬晴山气佳，静侣尘务省。
馀叶烂高柯，薄云澄素景。
入谷得招提，低昂竹树影。
俯寻涧底源，仰攀霞外岭。
层峭辨莲峰，散目有超领。
侧下东南隅，池馆复清境。
懿此崖屋多，处处石泉冷。
曲宴情未阑，夕阳射峰顶。
老梅半芜没，丹阁自窅冥。
世乱林壑难，天寒耳目醒。
旧游忆壮龄，二纪成俄顷。
咏言偕所欢，胜赏谁能永。


江行次池口书怀

津市少完屋，江甸多荒村。
层冰复行役，鼓角伤心魂。
托身非转蓬，何为离故根。
平生粉署客，不扫卿相门。
时危故作达，未敢安丘园。
饥鸿叫修渚，牧马散平原。
灵峰思九子，行当与尔言。
云昏望不见，倚棹闻潺湲。


张孝烈诗

孝烈名清雅，字玉楚，家潜山白玉涧。明末献贼至，父疾笃，留侍汤药。既卒，率幼子超艺、老汉云满舁棺猝殓。满趣主人亟去，曰：「老奴以死守棺。」雅泣曰：「吾父死未瞑，去将奚之？」乃蹲伏屋梁。超艺匿厕舍。满独具茗饮待贼。贼刃胁索主人。满叩头流血，不解。将剖棺，雅惊堕梁上，两手覆棺哭，贼断其手。超艺从厕旁跃出代父，并遇害。满营殡以两棺，长号不食死。
潜山玉涧泉，呜呜流血泪。
万古伤人心，孝烈杀身地。
父死方戢棺，贼来那忍避。
蠖屈栖屋梁，早决无去志。
伟哉老仆夫，礼数守造次。
豺虎不可驯，咆哮势何亟。
睨棺且挥刃，人自梁间坠。
长号抱狸首，断臂不拨弃。
儿来代阿翁，骈首齐死义。
双孝殉须臾，千夫皆裂眦。
是时天黑风，天柱欲奔踬（县有天柱山。）。
老仆痛捐躯，从容志终遂。
人生有本根，贵贱无岐异。
嗟彼临难子，矢心谁勿贰。


以诗代柬寄金长真宪副（公索刻余全集。）

老友畏情多，情多引离思。
抱君白下书，转侧宵不寐。
言当会秦淮，要约过五四。
通都冠盖繁，休沐分相弃。
泛爱烦诸侯，野性苦乖异。
解官垂十年，始知符节贵。
箧中馀旧草，半辑懒诠次。
长怀敝帚惭，敢为故人累。
老贱念贫交，失计喜閒事。
有时辍梨枣，持充宾客费。
谁当定吾文，此语千春泪。
使君侨肸徒，风义动天地。
不愿十日饮，愿复一把臂。
积雪明山楼，疏梅烂江寺。
托身语春风，为我御征辔。


舟雪纪怀

飒然修渚客，复此连朝住。
气敛渴海潮，声翻拔江树。
噭噭闻哀鸿，冥冥失白鹭。
倚杖思江村，微径阻芒屦。
宦游二十年，出处罕暇豫。
风雪得淹留，执卷自朝暮。
笔札就蓬窗，丹铅正遗误。
百端交茫茫，时少得微趣。
虽无破浪怀，雅有浮家慕。
且愿买扁舟，长游五湖路。


送胥明府入为兵部督捕

鹢首扬双旌，天路振高翮。
昔为岩邑长，今为粉署客。
薄饮樽不倾，离绪纷累积。
君鸣武城弦，我践澹台迹。
款恳眷馀欢，风义陈在昔。
但令膏雨流，庶几毫发益。
烈风吹蒲苇，黾勉作磐石。
至今恺悌声，祖帐填广陌。
蔼蔼敬亭云，送君远行役。
汉廷执法严，于张有遗泽。
明慎酬主恩，愿言敬朝夕。


哀豫章

豫章多瘠土，朴善生其间。
宦达矜廉隅，闾左罕豪奸。
布衣饱脱粟，八口皆欢颜。
哀兹氓俗俭，生齿或苟全。
往年经丧乱，芜没嗟良田。
贫或苦逋赋，犷不至揭竿。
何人实戎首，祸蔓横纠缠。
江村馀几屋，流血膏平原。
志妇满沟渎，存者随北辕。
诀绝无六亲，长号衢路边。
悔不早骈首，生死同家园。


灯夕侍叔父适允成章夫子在坐（是年叔父七十六，章师八十矣。）

匏尊泛甘醴，火树照繁弦。
岂必解鼓吹，错杂取欢妍。
请看坐上人，头白明镫前。
相将有耆旧，契阔平生言。
世乱久索寞，闾井罢喧阗。
春霖昨日霁，新月出云间。
佳辰复良夜，今夕是何年。
勿言战地苦，夺我欢乐颜。


寄沈绎堂宫詹

和风拂兰蕙，余芳散葵藿。
草木感同心，匹鸟鸣相索。
登我竹外楼，目极青山郭。
忆昔游国门，群贤聚京洛。
沈瓜南皮会，授柬邺中作。
清宴穷欢妍，夜坐秋河落。
夫子方待诏，谢病思林壑。
时沾尚方赐，有待仙人药。
饯我嵩少游，濡翰在杯酌。
浮云凌迅飙，一别成飞箨。
令德耀良时，凤举翔寥廓。
皋比白虎观，珥笔石渠阁。
簪绂非我愿，索居守寂寞。
海陬尚多患，岩薮窘栖托。
身无双飞翼，何以相娱乐。


思嗜轩诗

故给谏贞毅姜公，嗜枣，吴门客园留一树，其子勉中作轩其侧，曰「思嗜」。公之墓又在敬亭。
趋庭有旧树，花发何纂纂。
昔日怡老颜，今日悲肠断。
果落馀空枝，肠回无尽时。
敬亭山下墓，重系泪如縻。


花山牡丹

山在高淳北境，岁开白牡丹数枝。种非人力，开无恒所，人或折去辄有祸。

轻桡宿水裔，杖策寻岩扉。
眷言芳春节，兼与故人期。
天葩无旧种，玉树无繁枝。
前年北山麓，今年东山陲。
根株与岁迁，素心终不淄。
岂无丛花好，懿此灵卉稀。
空山石累累，独立天风吹。
攀条莫敢折，含芳贻阿谁。


岩山诗十六韵

昔有白鹿见此，一名白鹿山。霍子秋文学开榛辇土，石益巉好，有鹿巅沙洞、紫谷云屏等十胜。其最高一峰旧名百丈，予名之曰狮子峰。
高人志在山，手自洗山骨。
拂翠凿云根，抉幽地翻窟。
一朝破榛莽，万象昭毫发。
石罅贯峰腰，岩虚耸庭阙。
紫谷洵谽谺，丹炉入超忽。
削成列屏几，棱叠森剑笏。
百丈作蹲狮，昂首无颓蹶。
阴洞卧潜蛟，乔柯栖俊鹘。
顶穴维天阊，清光先日月。
昔传白鹿游，时见朱霞发。
中有挂瓢翁，大耋兴突兀。
物色遍巅崖，劖题当铭碣。
山鬼怯逋藏，巨灵愁劓刖。
武夷忆南闽，星岩梦西粤。
灵迹不可常，胜事表灭没。
前看钓鱼台，王气如未歇⑴。
⑴ 前里许，巨石临溪，为陈武帝钓台。


答徐扬贡进士

君两过文成书院，并有作。又为先大父允升公作作传志后序。

声诗日以竞，错采如春葩。
壮夫耸高辔，吐气成丹霞。
储粟不盈儋，著书常满家。
爵服有屈伸，吾道还龙蛇。
前贤讲习处，顾望长咨嗟。
濡翰耀潜德，陨涕纷如麻。
愿为河朔饮，共沉南皮瓜。
客子骛前路，畏此西日斜。
行行发将素，令德毋疵瑕。


与隐龙耆旧别（方氏季玉、五玉两先生。）

子真居谷口，彦先园辟疆。
何如龙山馆，盘曲梓峰阳。
灵泉响东涧，灌木阴南冈。
清飙扇炎节，吹我客衣裳。
解带何容与，咏言白日长。
丈人枉步屧，款款携壶浆。
凭崖倾玉醴，命网收溪鲂。
昔我春花好，今来鬒发苍。
常恐岁将晏，游娱安敢忘。
且为紫芝曲，莫齿同慨慷。


新都戍（新安乱后，留戍以蒙古诸军也。）

玉屏山草尽，练江江水浑。
丈人看饮马，千骑如云屯。
腰间横大箭，游戏走平原。
射雁落云中，逐兔过田园。
连禽在一发，纵辔何翩翩。
割鲜不须臾，腥血殷盘飧。
汉儿刍秣久，相驯通语言。
此辈尚猛鸷，好恶难具论。
往年贼破郡，去年蹂榆村。
驱除借厥力，到今防禦存。
居人远窜匿，白日黄尘昏。
何时罢兵战，天河洗乾坤。
鼠忧方饮泣，再诵留花门。


练江月夜怀旧太守曹冠五

君行一何早，卧辙填周道。
别后乱如麻，君行一何好（曹去郡数月，郡即为贼陷。）。
君昔迨未雨，逋贼请搜讨。
脱今犹在官，山城当可保。
忆过斗山醉，送我黄海游。
诗成茶酒内，高视呼浮丘。
我从莲岫归，要以郡斋宿。
山中记一篇，肯作百回读。
看云太函巅，讲学紫阳麓。
万事长相思，书来鬓已丝。
惟有东峰月，殷勤似旧时。


忆琮瑮两孙

鬓衰情爱稀，久客无归梦。
时忆两孙雏，中宵方寸动。
阿跨开七龄，眉眼颇殊众。
苦未露机警，纸笔解珍重。
阿亢类短小，跅弛势难鞚。
气欲吞阿兄，五龄方好弄。
吾当遗二砚，他日汝曹用。
成立远何知，留此老眼送。
子思挺少成，孔颜相伯仲。
惭非九苞羽，敢冀将雏凤。
先德尚绵绵，嘉禾应可种。


同门李东园按察豫章乱后感寄

西南望江甸，佳人方滞淫。
流血一何多，江水为之深。
削乱如芟草，吞恨匪自今。
我友秉邦宪，清飙翔德音。
执谳悯滋蔓，下车涕盈襟。
不贵苦击断，贵安反侧心。
作楼东湖涘，遥睇西山岑。
请閒容野客，侧弁同一吟。
所钦怅修阻，旷若飞与沉。


石门吴右弨进士诗彷韩孟肯示数首临别有赠

时论泥诗格，肤附少礧砢。
有宋趋杜韩，变雅沦俚琐。
譬乘破浪风，要捩长年柁。
心眼细虫鱼，雕镂堪炬火。
卓荦延陵子，独赏薄众可。
语创烦镌劖，韵险岂堆垛。
深藏苦扃箧，染指使颐朵。
喑呜地震篇，二仪受掀簸。
黄白二山吟，寒峭复婀娜⑴。
五老肩已拍，莲峰顶可坐。
如何望黄海，容成诺不果。
门阀累四世，蝉联清德播。
中丞抚闽军，倾厦力撑荷。
太史丁末祚，儒臣奋坎坷。
磨盾檄书成，縻躯马革裹⑵。
空拳不补天，往事泪双堕。
君又早鶱腾，石渠应故我。
六月且倦飞，一息计非左（君已登第，未殿试。）。
我罕韩孟诗，耽奇兴亦颇。
言当穷宴游，野酌罗瓜果。
论文松院中，惜别练江沱。
何日汎钱塘，观潮同画舸。
⑴ 有《地动篇》及《游白岳》《望黄山》诸篇。
⑵ 君三世进士，祖巡抚福建；父介子，翰林庶吉士，明末死兵事。


将游天台雁荡诸山詶梅瞿山子彦送别

其一
谢公爱丘壑，雁荡迷冥搜。
谪仙客吴越，天姥终梦游。
川陆既缅阻，道险多倾辀。
要我有好友，篮舆为我谋。
岂不畏行路，驾言驱百忧。
振策越华顶，濯缨溯龙湫。
岁月逝将晏，树木风飕飕。
念子一樽酒，伫立临道周。

其二
回风振江甸，孤云正徘徊。
东南烽火后，白骨横皑皑。
谁言豺虎窟，得见金银台。
霖雨泥修途，白发日以催。
挥手招列仙，掖我临九垓。
白鹿为我骑，寒花为我开。
天浆行可酌，抗言浮一杯。
毋为卧穷巷，跼蹐中心哀。


湖墅寻陆荩思王丹麓诸子感旧

秋云阴北墅，时菊凄已繁。
别颜展良觌，契阔思永言。
著书好笔札，爱客开东园。
明霞起高树，碧沼涵华轩。
群彦昔八九，谈宴忘朝昏。
逝者忽过半⑴，予衰慨独存。
游娱事已往，世变难具论。
西湖歇歌吹，兰渚余丘樊。
含情顾丛桂，三叹重攀援。
⑴ 林铁崖、王于一、邹吁士、徐伯调、陆高仲。


与门人徐武令

缨组不崇朝，山泽难索居。
白露沾草木，日夜青林疏。
念子卧蓬巷，汗漫穷诗书。
抱膝秋思苦，濡翰春云舒。
谁言少述作，百氏供驱除。
流光过壮齿，忧来与我俱。
黾勉矢德音，金石不可渝。
曾从邹鲁游，羞称章句儒。


登赤城（上下二岩，有玉京洞。）

灵域非遐壤，丹楼耸天造。
木末出层标，云归展众妙。
玲珑初景明，烂熳夕阳照。
纡磴窥窅冥，飞策俯寒峭。
玉洞虚无人，延目肆孤啸。
餐霞蕴奇赏，采隐企高蹈。
逝将物外踪，汗漫穷仙峤。


自临海赴黄岩

黄岩不三舍，高岭踰四五。
山谷何茫茫，人家馀宿莽。
顾视修坂侧，白骨相撑拄。
故垒血痕腥，日斜闻鬼语。
乱定或初归，茕独少儿女。
兵寇互俘索，千村无完堵。
杈枒深树间，夹路多伏虎。
回风响林薄，相看色如土。


灵岩

岩皆奇石，为雁荡诸山最高处，有天柱、展旂、丹霞、双鸾诸峰，小龙湫、龙鼻水。

巨灵蕴灵迹，层城郁巍巍。
群峰相倚蔽，白云无端倪。
崇台倚丹嶂，天阙何参差。
触目耸玉柱，临风翔羽旂。
皎皎匹练明，喈喈双鸾啼。
惊雷洞石峡，仙液垂龙鬐。
青冥万象列，伫立百情移。
密竹翳阳景，重岩交清晖。
徯彼域外客，投迹偃荆扉。


乐清行（温州属邑，阻山滨海，数为贼陷。）

畏途介山海，行行何崄巇。
山行多虎豹，水宿多蛟螭。
城中复何有，狐狸向我啼。
贼来数蹂陷，人民皆已非。
所馀充军实，四邻无寡妻。
富者或许赎，贫者啼路陲。
天风吹海水，平野走鲸鲵。
乘潮来海舶，剽掠若风驰。
村墟尽流散，南亩成蒿藜。
将军急刍饷，租吏愁鞭箠。
催租令如雨，不知徵阿谁。


玉甑峰

王梅溪《玉甑峰》诗：「谢公好山水，得郡古东瓯。行田过白石，不到仙山头。」

朝从谷口来，夕从天际歇。
仄径盘山椒，谽谺豁云窟。
广厦受千夫，幽岩蜕仙骨。
寒光倒星辰，夜气来溟渤。
须臾万岫开，东峰出皎月。
户牖何空明，照曜成瑶阙。
天鸡中夜啼，烟客时出没。
晓看江海间，巨舰炯一发。
行田阻谢屐，济胜失仓卒。
延目雁山青，坐卧已超越。


高尚孚使君送别江口

瓯江苦海警，舟溯括苍，例候晚潮始发。

踟蹰不能发，昃景照行色。
轩车还出饯，归鸟振羽翼。
临别酌卮酒，再拜泪沾臆。
既畅岩壑情，愿言翔京国。
握手相黾勉，念我苦家食。
缆解已中流，故人立江侧。
不肯多黄金，拳拳意无极。
沧海涨鲸波，当涂好自力。
潮喧暝色深，回首忘南北。


张荀仲先生自山阴至武林见待

归棹岐西东，游子无根蒂。
丈人从何来，迟我西湖裔。
齿发各摧颓，江路缅迢递。
夙昔结比邻，十年成判袂。
回首悲旧欢，相思堪一涕。
时事薄老成，斋居托松桂。
惟冀少干戈，田园得宁岁。


行经朗陵刘佩长子端同何生伯茆楚畹招就依水园宿

客子憩篮舆，夕景明桑柘。
素交闻我来，步屧过旅舍。
言方开一樽，共坐芳林下。
勿鄙倾中肠，藉草荐酒炙。
新霁逢故欢，凉月皎清夜。
夜阑语未阑，徙席就兰榭。
秉烛历亭沼，花气馀深夏。
东南战骨高，吾土犹休暇。
行当把旧书，努力安躬稼。


赠朗陵何生伯

谷水清泚泚，工山何峨峨。
中有幽居士，抚弦独安歌。
束发癖铅椠，白首老岩阿。
岂无檄可捧，一卷兴婆娑。
园林好邻曲，二仲时相过。
坦怀肆觞咏，五斗不足多。
君看尘缨客，车马纷轗轲。
称心得所托，不醉将如何。


送钱圣月归甬东

风吹水中蒲，绿叶何离披。
君来不相识，颜鬓各已衰。
索居逾二纪，惊叹前相持。
薄言一尊酒，聊以解渴饥。
亲旧四坐满，谈宴成新诗。
黄尘蔽沧海，浮云复东驰。
东西皆故乡，归去来何时（君弟妹皆家宣城。）。
行矣薄世务，高卧堇山陲。
僶俛念所欢，毋使中心违。


太平郡斋小东山

时郡守刘竹庵邀同吴舫翁及令子部山登眺，将重葺山亭。

绾符远峰岫，挂笏思跻攀。
讵知郡斋里，卓尔小东山。
墟囿何缅茜，溪壑成周环。
丹阳数万户，杳霭修林间。
不见尘壒扰，但见烟萝閒。
青山招谢李，两峰峙巉岏。
斯人去我久，仙驭何当还。
使君慕往躅，矫首川岩观。
凉风中夏发，泠然解襟颜。
况复多彦会，谈宴永清欢。
丹亭好重构，把酒浮云端。
天门送明月，先入掌中看。
诗成过十韵，万古江漫漫。


梦叔父

斑鬓辞白头，拜别各雨泣。
迢迢二千里，回睇百忧集。
常恐秋叶零，一逝嗟何及。
昨夜羁魂归，高堂见拱揖。
语笑能娓娓，千言不记十。
似矜晚节佳，怪我忧心急。
两孙忽已长，将前还却立。
招手未及来，一寤成怏悒。
野店鸡嘐嘐，北窗风习习。
万感来无端，不知孤枕湿。


得家书知大儿失妇汪悲琮瑮二小孙无母

客行变寒暑，乡书通一纸。
发缄展数行，清泪不可弭。
老者病喜存，少者已蒿里。
匪独念儿鳏，儿妇亦女士。
将雏得两雄，义方怀抱里。
频呼授纸笔，督书傍床笫。
持此荼苦心，庶免禽犊耻。
吁嗟此二雏，俄顷成失恃。
衰麻力不胜，数龄未毁齿。
大母则若母，恩勤贯心髓。
蒙养得师难，受经复何似。
我生未三年，早为失乳子。
劬劳大母恩，婴疾仍不死。
回头悲昊天，涕泗空流水。
如何甫再传，祖孙同一揆。
悲来摧肺肝，咄嗟吾老矣。
燕山九月寒，惊沙北风起。
待诏金马门，索米长安市。
文字生纠缠，自笑今若此。
归梦还山园，亲旧相我尔。
欹枕聊呻吟，絮语不嫌鄙。


京邸述病呈诸公

疲策剧平秋，偃疴越重九。
念我桑榆年，实难牛马走。
养拙早归田，短褐安林薮。
敢忘尧舜君，窃禄中心负。
被诏仍乞骸，官司怒摇手。
海甸方横戈，文章真敝帚。
睿虑罗腐儒，盛事应不朽。
触暑迫修涂，郁蒸但张口。
中路倏严飙，冰霰零马首。
于时孟秋暮，气候惊罕有（七月廿七日，景州大风雪。）。
咄嗟乱寒暄，憔悴摧蒲柳。
蹭蹬来国门，契阔平生友。
浮名滥前茅，万事他人后。
庑下栖一枝，长风飒虚牖。
经营到瓶盎，琐屑胜里妇。
医药生坎坷，二竖岂相守。
掩关闻剥啄，欹枕屏营久。
公卿时过存，黄钟收瓦缶。
折简忝嘉招，华筵强野叟。
青云多妙年，抗手推衰丑。
草野受优容，顾影觉颜厚。
歌吹喧从伶，屦舄相践蹂。
稠人接对难，数问此某某。
嗟此麋鹿性，还堪上客否。
买菊当东篱，看云向西阜。
烟霜寒蓟门，敝裘不覆肘。
且缓五侯鲭，待剪春盘韭。
身健从素交，笑把一杯酒。


览罗侍御述祖扬庭文学旧德爰著于篇

白门罗侍御，骨鲠名彤廷。
推贤执高义，奋藻发新硎。
自言倚大父，提命及龆龄。
独坐久穿榻，诸生环受经。
江干交雨雪，竹屋灯青荧。
屡空还意气，不问罍与瓶。
篇章矢孝友，几杖馀箴铭。
十上书不报，痛哭谁见听。
呜呼饱经术，没齿沦郊坰。
先期示易箦，霓驭风泠泠。
去来洵有以，观化非杳冥。
豫章稽故老，三罗称典型⑴。
遗徽百年歇，此道如晨星。
感兹述祖德，使我耳目醒。
短章类蠡测，浩荡纪沧溟。
⑴ 文毅公伦，文庄公钦顺，文恭公洪先，号三罗。


冬夕豹人大可孝威舟次枉集寓斋

飞篷无恒处，奇树有连枝。
蛮陬方荐警，江国成乖离。
岂无尺素书，拂郁长相思。
执手会京洛，颜鬓或已衰。
蹀躞车马间，怊怅私心违。
微雨静黄埃，虚室延清晖。
造次具尊酒，淹留遂忘疲。
纁币贲羁旧，策足及良时。
苦惭猿鸟性，岁晏多怀归。
寒月初照地，夜永华星稀。
贾傅奋鸿策，公孙终见讥。
黾勉爱圭璋，曲学非所期。


溉堂篇赠孙豹人

孙，西京人，流寓广陵。自名所居曰「溉堂」，取「谁将烹鱼，溉之釜鬵」之义。

丈夫志四海，出门忘西东。
思归归不得，感叹将安穷。
旅食滞江介，家世名关中。
烹鱼谁溉釜，富儿笑章逢。
结邻有王烈，识面来李邕（谓王筑夫、李屺瞻。）。
读书时裂眦，浩呼歌秦风。
壮怀发早白，大类商山翁。
引领忽西望，华岳起心胸。
抱琴耻碎市，谁谓非豪雄。
宁为松与柏，不为槿与蓬。


奉益都相国冯公（时七十初度，同人徵诗为寿。）

其一
肃肃季冬月，积雪明西山。
和风生霁日，百族皆欢颜。
古来英雄人，委蛇济时艰。
秉轴心独苦，韬德意如閒。
异哉松乔姿，乃在伊吕间。
所以谢芝朮，青鬓未全斑。


奉益都相国冯公（时七十初度，同人徵诗为寿。） 其二

卿云相纠缦，丹凤亦有族。
当涂不荐士，致主苦不足。
抗声推直臣，坐使百僚肃⑴。
譬构九仞台，求得千章木。
贱士多沾濡，群才见甄录。
昔闻赤舄公，吐哺下白屋。
⑴ 公推举魏公环极，上特擢用至总宪，时称名臣。

其三
留侯思辟谷，疏傅有归心。
引年书屡上，未许耽岩林。
北关眷何厚，北海意何深。
辟园依万树，流目睇遥岑。
白云从西来，一尊开素襟。
对客命篇翰，浩然山水音。


黄俞邰闻母丧南归

恻恻送君归，蓟门暮寒节。
持尊不敢饯，麻衣泪凝血。
短景骛修涂，羸马愁蹩躠。
传家书满庐，富与君山埒。
十载罢远游，曰维母将耋。
稍稍卖文字，甘旨或无缺。
卓矣罗昭谏，推贤能奋舌（谓继峰侍御。）。
徵书促上道，内顾纷羁绁。
盛夏娇女殇，回肠摧百折。
母老病眼枯，伤心但呜咽。
儿实难废离，献赋儿亦拙。
清时方辟门，屡诏搜岩穴。
天子尚优容，部檄苦敦切。
当门吏叫呼，交逼甚火烈。
母曰汝亟行，毋使我磨灭。
况汝父腹笥，恨未窥天阙。
汝往光我闾，吾衰未永诀。
语罢久逡巡，声吞还气结。
谁言登车时，早为长别日。
入都把残卷，相期慎干谒。
延访有公卿，梁魏亶人杰⑴。
文酒亦纵横，户外多车辙。
观子每谈宴，抚膺忧惙惙。
游子心频动，慈母指当齧。
丹陛阻陈情（控辞铨部未允。），回首祝哽噎。
知未平宿疴，所冀且存活。
书来得凶耗，擗踊肠断绝。
家贫久客居，生计困臲卼。
含饭与周身，凭谁殚曲折。
三日谢水浆，垂领变华发。
北海最礼士，唁赙义突兀（相国冯公嗟悼枉唁，即赠赙八金。）。
遂令素冠人，下交动朝列。
圣善洵哀荣，诔词出鸿笔。
归时告几筵，形音犹髣髴。
朝渡滹沱水，夕望金陵月。
河决浩横波，冲飙正萧瑟。
中路一哀号，陨涕垂冰雪。
近闻中旨传，禄食到裋褐。
圣主念栖迟，试可剧饥渴。
子才当见收，大故复中夺。
呜呼捧檄心，本为承欢发。
臣子愿俱违，蹉跎悲两失。
我亦有隐忧，挥手未敢说。
子归惨独伤，我留弥惴慄。
一身系宗祊，万事看鸡骨。
受体念所生，哀毁毋汩没。
⑴ 大司农梁公、大中丞魏公，见予辄问及黄子。


刘节妇早寡不嫁为夫立嗣复不遂愤自经死

富平人，刘乃造之妹，张乃玮之妻。

谁言松上萝，缠绵若根蒂。
中路霣飘风，一心不能离。
矫矫西京女，单栖志逾厉。
黾勉将他雏，苦为故雄计。
一朝雏见夺，万事空流涕。
生为只影悲，殁作同心逝。
捐躯亦何补，九原还裂眦。
但使心无惭，宁求事有济。


陈说岩掌院以太夫人忧归泽州

其一
登朝二十载，回首怅孺慕。
曰有北堂亲，倚闾发垂素。
主恩良不訾，返哺义难顾。
凭高怀子舍，一喜百回惧。
揽涕今西奔，凛凛岁云暮。
郁纡风木悲，崎嵚冰雪路。
相送不能言，踟蹰泣如雨。

其二
策足临高衢，壮盛好骋力。
秉德既不回，百尔协贞直。
耿介见篇翰，湛深资衮职。
咫尺接纶扉，衔悲去京国。
天路阻且悠，海陬烽未息。
侍从惟端人，八方消反侧。
良时古所难，灵曜宁西匿。

其三
夙昔共谈宴，玉树难攀援。
绸缪岂在多，悃愫重一言。
去为参与商，内顾心烦冤。
弹冠何足道，知己未敢谖。
惭非经世士，永念归田园。
引领望西北，浮云连塞垣。
驰情谁可寄，徒嗟芳草繁。


叶讱庵学士示近诗有作

嘈嘈百喙鸣，好手竞丹雘。
不见杨子云，垂老悔少作。
别来近十稔，冲然敛锋锷。
无书悬国门，入直卧馆阁。
稍喜韩苏诗，温李如扫萚。
抚时耿隐忧，咏古肆遐托。
匪期众称妍，要使心无怍。
数数推琅琊，共此晨夕乐（谓王阮亭侍读。）。
寒冬风雪交，空庭喧鸟雀。
下帷若无人，应龙等屈蠖。
穷窥石室藏，著论补河洛。
天子为咨嗟，尔足绍往学。
洗心请借看，固靳深扃钥。
是时代王言，文字戒繁弱。
十九出君手，高下苦绳削。
典册企班扬，碑版遍卫霍。
自谓总糠秕，劣可供嗢噱。
远当祖六经，博拟综七略。
怀旧招遗民，眷言及岩壑（有《寄访浙东黄太冲》诗。）。
大海收百川，容纳犹恐涸。
隔巷肯过存，抗言惟好爵。
我爱沧浪歌，行采名山药。
契阔感夙心，吐气一盘礴。


和艺圃十二咏寄姜仲子学在

其一 南村

艺圃者，吴门文文肃公之旧业，莱阳前给谏姜贞毅先生客舍也。汪钝翁为姜学在作十二咏，王阮亭见示和章，余亦漫赋简学在。闻吴湖州园次一日留诗四十首，恨未即见也。
园林数武地，孤村自杳霭。
人间烟火中，兴在沧洲外。
言招栗里翁，赏心有同会。

其二 鹤柴
栖君林壑间，怜君江海意。
时衔几上书，略识篇中字。
凌霄志未忘，顾影振双翅。

其三 红鹅馆
曾闻朱鹭歌，素羽纷已烂。
身入荷花红，掌翻萍藻乱。
有客坐临池，沿波方汗漫。

其四 乳鱼亭
水木共深翠，鱼从莲叶戏。
濯缨有馀清，把钓浑閒事。
逍遥濠上游，千古一高寄。

其五 香草居
寻芳无处所，春风为君起。
含情怨王孙，结念思公子。
采采欲遗谁，湛湛长川水。

其六 朝爽台
日出喧众鸟，孤怀易惆怅。
朝光木末来，拄笏閒相向。
有时笠泽云，飞著茅亭上。

其七 浴鸥池
主人读南华，鸥汎空明里。
出没狎潜鳞，高眠就芳芷。
不有荡舟人，何由撇波起。

其八 渡香桥
川岩罗户牖，略彴通何处。
怀新径不穷，直蹑飞虹去。
花气秋满衣，坐石澹容与。

其九 响月廊
沉沉松桧冷，飒飒风泉清。
月凉鹤自警，中夜时一鸣。
此际倚栏客，泠然沧海情。

其十 垂云峰
片石倚天立，五丁削不得。
题字昔何人，青苍万古色。
伫望杳难攀，亭亭自孤直。

其十一 六松轩
乔柯作偃盖，清阴周四壁。
自具虬龙姿，风涛声戛击。
执卷坐中庭，晴空微露滴。

其十二 绣佛阁
众香国中住，清净生妙理。
山邻支道人，身合庞居士。
惟馀文字禅，高言不妨绮。


都下岁首见盆桃作花

层冰暮皑皑，燕市繁花开。
辇入列侯第，欢倾上客杯。
花时犹未至，火力竞相催。
拍手笑春风，待汝奚为哉。
人巧凌节序，熏炙移根荄。
芳菲岂不早，咄嗟随彫摧。
故山有佳卉，江雨閒滋培。
荣悴自天意，粲粲临高台。
花馀还结实，宁知摇落哀。


汪蛟门寄诗集因短述

邗水旷前期，修涂阻谈宴。
来书得累寸，烧烛摩挲遍。
丹霞烂满山，駴瀑奔注涧。
照曜心胸披，砰訇耳目眩。
中间枉赠遗，十尝三五见。
浩荡金陵游，缠绵洛川饯。
契阔叙平生，款曲胜言面。
舍人通籍早，濡翰明光殿。
直庐昼漏闻，御苑春莺啭。
盛事多咏歌，流传遍朝彦。
忽废蓼莪篇，素冠返乡县。
洒血成哀辞，声出不能咽。
天子召文儒，三事亟推荐。
谓子富述作，落笔迅雷电。
舍人及司农（时曹公秋岳亦以艰不应召。），衔恤谢天眷。
曰臣草土身，方切松楸恋。
吾老愧虚声，驱迫逐蓬转。
念子尚幽忧，搔首涕如霰。
远闻乞表墓，鼓柁放吴甸。
朋旧穷悲欢，山川发雕绚。
昔君梦广厦，袖裹十二砚。
晶莹琬琰姿，光怪蛟螭缠。
岂非上帝简，俾汝掌书卷。
魂非茂先与，笔已文通擅。
况子方壮颜，风徽必遐扇。
淹速各有涯，卷怀亦云善。
献赋此何时，天南尚传箭。


潭柘分得柘字

良游欣素侣，越岭骋幽暇。
眷兹云外峰，尘缨罕策驾。
缘阶泻碧泉，古树卧残柘。
旧闻此海眼，真僧夺龙舍。
灵迹信有无，蜿蜒见犹乍。
阳坞竹还青，春渚梅未谢。
栖宿倘岩扉，潺湲响清夜。


返自潭柘道中有怀王侍读阮亭（先是见示《西山》诸作。）

歇马已停午，日永缓归策。
回看夕阳深，弥见青霞积。
晞发鉴灵湫，矫迹冒欹石。
怅叹忽盈襟，赏心违谢客。


宿西山戒坛限坛字

清境历悬磴，飞塔浮云端。
桂旂时上下，百灵集丹坛。
举首见宸翰（有御书「清戒」二字。），光怪生林峦。
入门二松古，匝地双龙盘。
攫拿广庭隘，戛拂青天寒。
谽谺有崖洞，迢递穿巉岏。
不知客行疲，但惜春风残。
移觞未敢酌，高坐生清欢。
精庐坐山月，谁解栖长安。


题王山长小像

盘石积云深，老树倚天碧。
衮衮缁尘中，见此江海客。
早岁登公车，逸气莽挥斥。
虎啸无弱响，雕掣皆怒翮。
时俗悦软美，豪士迕绳格。
谈经坐皋比，吏隐就鱼麦。
随州淹几年，著书动盈尺。
蓬转来京华，一毡仍夙昔。
国子借韩名，广文为郑辟。
月俸耗酒钱，堆床富篇籍。
万事时掉头，五侯门绝迹。
岿然苏宫詹（谓苏学士亮工。），清论洽晨夕。
斯人竟寂寥，四顾双眼白。
披豁甘崎嵚，叱咤走霹雳。
朝彦协推引，彤庭重对策。
天子傥召见，应夺戴凭席。
近喜南楚平，仲宣留故宅。
无恙报松筠，春风解蹙额。
遐尚思鹿门，无心恋鸾掖。
营道子素怀，抗手伤物役。
行矣从杖藜，与子共山泽。


赠陈蔼公

豪士虽畏人，不可众人意。
交语酒杯间，轩然襟抱异。
文章讵足多，忼爽挺风义。
强项苦岳岳，所遭时裂眦。
濡翰有深衷，托讽辄连类。
披豁开心期，把臂笑相视。
各出箧中篇，高论千春事。
君家通德里，节烈动天地。
往躅悲重陈，殉难见井记⑴。
松柏留根株，枝叶无憔悴。
读书二十年，百氏资鼓吹。
廷尉曾结袜，诸侯肯拥彗。
雄文荐九阍，欲洒贾生泪。
本是澹荡人，徵车不得志。
我怀万古愁，频来郭外寺。
青冥可放游，思一振双翅。
临发赠平生，前山正深翠。
⑴ 明末闯贼陷保定，陈氏妇女合门殉节，有《殉难井记》。


次和王侍读喜诸子夜过

其一
老眼勌读书，瞑坐罢然烛。
新月复櫩端，凉风鸣槛竹。
同心礼数宽，隔巷招寻熟。
忽忆临清溪，渔灯照蓬屋。

其二
养疴人事稀，幽兴无主客。
虚庭落疏影，乔柯挺百尺。
安用持尊酒，高谈已中夕。
露气滋苔痕，惟应馀鹤迹。

其三
秋虫尚未鸣，飒已秋声变。
凉夜惜清晖，急景如奔电。
时俗贵铅刀，宁知刚百鍊。
且欢襟抱开，谁言儒素贱。


李劬庵引疾归关中

送子拂衣去，悲来郁难语。
谁言鸾凤姿，欲栖无处所。
岂不能奋飞，羽翮何差池。
耻争黄雀食，反哺图恩私。
川原悠且阻，中路还乖违。
方将南适楚，何日成西归。
故人日以少，相看日以老。
伤心秋雨中，枳棘生周道。


送邵子湘游东牟

故人去何亟，老泪纷如霰。
黄菊酒盈尊，分手罢芳宴。
昔别在兰陵，此会在京县。
平生惮贵游，涕笑耽窭贱。
共坐藤阴下，袒跣把书卷。
踏月夜敲门，贻诗朝满扇。
掀髯意飞动，隔巷频相见。
叹子青云士，生涯守一砚。
不种东陵瓜，不求文举荐。
逢掖多尘埃，西南犹转战。
侧闻贤使君，折柬招才彦。
郡阁临蓬莱，海日荡人面。
仙都连十洲，蜃市駴百变。
观我旧题处，墨沈丹崖遍。
奋笔纪后游，当使蛟龙缠。


兰言

上林纷玉树，菁葱郁相望。
崇台饱清露，花叶多辉光。
猗兰乃小草，幽谷含微芳。
何当被采掇，目以王者香。
取贱岂捐贵，两美终相妨。
当门固应锄，侧立私徬徨。


送韩元少侍讲归营先墓葬事

缨组成长物，文章世所须。
群流靡蔓草，雅唱谁枝梧。
清时冠甲第，制作韩侯殊。
振笔一长啸，掉头无万夫。
金台骋騕袅，驽马皆惊呼。
主恩亲讲幄，士类罗璠玙。
到今藉湜辈，接席纷生徒。
下直懒车骑，高坐环群书。
一日梦故山，归心满五湖。
思营京兆阡，言返班生庐。
凉风初拂树，零雨方载涂。
不愁征路远，但念吾侪孤。
南国有羁客，侧足私踟蹰。


以绿雪饷王侍读阮亭及邵子湘陆冰修却枉佳句索和

灵巘郁佳气，茗柯了不凡。
老夫昔好事，抉胜穷崭嵌。
采绿日盈把，香露沾春衫。
有时经石窟，对面起麇羬。
撷择无俗手，蒸焙余所监。
制成得妙理，沉碧寒筠杉。
羞与酪浆齿，特著冰雪衔。
顷来栖辇下，卤井憎苦咸。
购取玉泉瀹，回首思旧岩。
马上昨有寄，箬笼将一函。
薄可饷邻好，红票银瓶缄。
诗人贪澹旨，远过梁肉馋。
新篇竞品目，险韵何巉巉。
纰漏哂桑苧，谱茶枉见芟（陆羽《茶经》以宣、歙为下。）。
当遗故山叟，石壁深镌劖。


送刘瑞生归金陵客舍

海神自嫌丑，畏人写其貌。
吾面老瞿昙，太瘦每自笑。
几辈擅丹青，刻画苦难肖。
刘生称健手，濡翰得清妙。
貌我丘壑间，閒旷如海峤。
嗒然把一卷，含情传夙好。
客皆抚掌看，共讶天机到。
都下传盛名，飞鞚五侯召。
传神喜佳士，标格见奇峭。
图绘无閒时，乡心系归棹。
远梦幔亭云，近忆秦淮钓。
江南山水地，高卧可长啸。


送姜西溟归奔母葬

其一
朔风吹易水，荣木作雨霜。
岂无时菊好，兰蕙惨不芳。
怀中韫白璧，烂然明月光。
天路阻阊阖，被褐徒慨慷。
三夕九梦归，惊魂依北堂。
皋鱼忽衔痛，执手各沾裳。

其二
越鸟西北飞，曰为反哺计。
谁言成断蓬，回首失根蒂。
家林烽火馀，屡空成俭岁。
恻恻倚闾心，万事馀双涕。
客归诚独难，何忍久留滞。
崇岩亦有巅，沧海亦有裔。
惟此孺慕情，吞恨永无际。


赠陈孟象太守之江宁

受事谈饮冰，掉头人匿笑。
吏道如大贾，丰约竞相耀。
劲草靡疾风，清泉逐泥淖。
岂无抗志人，相驱作同调。
突见陈太丘，丰骨表寒峭。
三仕淹遐陬，远游谐夙好。
濯缨印江水，题字笔峰峤（君三仕皆黔中，曾为思南太守。）。
五马非不贵，雅尚狎渔钓。
金陵六朝地，三山供坐眺。
人物久凋残，俯仰馀叫啸。
殷勤问耆旧，素心耿相照。
岁俭还军麾，疾苦慄谁疗。
搴帷一援手，嘉祥应可召。
雪霁明朱幡，江空送飞棹。
宵旰眷东南，旌廉有特诏。


送白仲调典闽试

蛟室有珠渊，沧海何滉瀁。
鲸波况复恶，物色无象罔。
之子洵南金，亮节蕴玄赏。
夙昔戒星轺，干戈滞征鞅。
踰年报廓清，八纮恢遐壤。
帝曰廷评俞，申命汝再往。
山海远驰驱，心目弥旷朗。
于乎烽火馀，逢掖散榛莽。
艺苑收菁华，王风肆弘长。
闽南富图籍，輶轩好搜网。
史乘方载笔，愿资闻见广。
前路践残雪，归帆荡轻桨。
江甸多耆旧，钟山绰偃仰。
行矣崇令闻，亦足张吾党。


汪发若同年之任淄川

其一
三冬旷雨雪，蔼若阳春时。
君行亦不远，双旌济水湄。
欢极转惆惙，临发手重持。
结发为好友，京雒同驱驰。
凌风振玉树，谁不希令仪。
冉冉岁将晏，君强余已衰。
奋飞好自力，会合当何期。
徂徕有松柏，岁寒无改移。
心如松上萝，缠绵不相离。

其二
东土淄青间，疆域夙称最。
户口十万馀，辐辏衣冠会。
今非齐故都，犹足吞曹桧。
缅睇重关情，沃土方俭岁。
充此乳哺心，持为饥者惠。
般水流清波，岱云徯征旆。
单父多仁贤，鸣琴有嘉赖。


岁暮三首

其一
白日无根株，摇摇忽迟暮。
仰视天路长，驽马愁窘步。
夙昔蕴微尚，中岁早誓墓。
垂老复见徵，虚声怵殊遇。
思一叩阊阖，直陈当世务。
乃命授笔札，分曹弄竹素。
抱书虽黾勉，精力久非故。

其二
婆娑庭际树，两见叶辞柯。
终日少安坐，岁月纷蹉跎。
九重已宵旰，灾警一何多。
雨泽靳中土，烽火连牂牁。
精卫苦力竭，蚁穴愁江河。
惭非鲁阳子，日昃将如何。

其三
人情侈仕宦，侍从耽京阙。
骨肉逝不待，摧残到黄发。
衔痛拖朝绅，未敢日衰绖。
忽忽岁云期，蓄泪那能竭。
鹿门有妻子，乡梦久阔绝。
失恃悯二孙，远念徒呜咽。
平生一寸心，辗转成百结。
更阑不能寐，独夜立寒月。


孙树百以给谏需次暂还用冯相公元韵

幽人矜独行，豪士贵作达。
所向非所谐，肝胆洵胡越。
古有湖海客，进退烛本末。
抚剑思及锋，发机必省括。
澡濯横流中，秉性不可夺。
惟君挺亮节，四顾何疏豁。
岁寒既崛立，春华复采掇。
鼓歌四始陈，纷纶百家撮。
腾声起墨绶，补阙待黄闼。
吏道成积薪，书空还咄咄。
讵敢卧东山，身世疑乖剌。
策足不辞晚，勇退如剖割。
卧壑喜舟藏，处囊羞颖脱。
语默会有时，胜气谁能遏。
天马骨棹奇，未肯仰刍秣。
种竹得园宽，论文从烛跋。
所嗟素心远，恨别增惨怛。
主眷足弹冠，民艰犹蹙额。
抱膝且长吟，许身应管葛。


送劳书升督储黔阳

初以庶吉上礼部郎中典试江南，督学山左。

煌煌丹凤姿，振羽西南徼。
鸾鹤为徘徊，俦侣相叫啸。
昔游双阙间，文章日照耀。
帝曰汝人师，论才亶敷教。
物色超骊黄，海岳归襟抱。
谁言蕴瑚琏，不亟登朝庙。
黔阳烽火馀，雷雨甫天造。
骄阳煽炎歊，修涂缅崩峭。
允矣仁者心，惠风荡蛮峤。
圣世多怀柔，群盗疾如扫。
努力此驱车，饮冰乃夙好。


汉川阳台山产丛芝徐子星方伯名之曰采芝山岳霞起求诗纪之

我昔过汉渚，丹阁俯清湍。
江洲滋芳草，眷言目以兰。
回首郎官湖，把酒天风寒。
朅来二十载，旧游成一叹。
谁言铜池秀，丛生荒谷间。
呜呼南楚地，烽火久摧残。
杀气缠草木，战骨高巉岏。
嘉祥何蒸蔚，灵卉攒岩峦。
煌煌馀百本，照耀森琅玕。
宁非兵革息，林麓回欢颜。
达贤欣睹记，嘉名锡兹山。
一洗阳台陋，刻碣层崖端。
忆我官临阳，九茎亦江干。
纷纶延众赏，流咏传萧滩。
遥知企松乔，采采思晨餐。
何当同饱食，奋飞生羽翰。


张仲诚之官资县

蜀都初释甲，吏往皆却顾。
达人独振衣，忼慨甘叱驭。
本无缨组怀，崄易随所遇。
朝从洛水游，夕蹑尼山步。
抗手抱遗经，披榛骋广路。
弦歌偶一试，三径归如骛。
推荐起田间，尚书期复误。
至尊强优容，廉吏沾异数⑴。
翛然出岫云，乘风不得住。
僻邑分蛮江，瘠土俭财赋。
簿领少烦嚣，山川邀野趣。
遗黎存几家，煦沫如妇孺。
懿此鸣琴理，非供折腰具。
看君宰内黄，旧德积有素。
⑴ 君初以进士知内黄，坐缓徵夺官。廷臣荐起，临选又引疾不至，例当论罢，特诏留之。


为朱矞三舍人颂其母费太君苦节

费无子，盖抚舍人于襁褓，以后其夫者。

青青南山柏，上有双鹓巢。
巢成不将雏，只影凛严飙。
中夜思故雄，悲鸣音哓哓。
口衔一雏至，彩翮如九苞。
哺雏自忘饥，咄嗟丰羽毛。
昔也栖卑枝，今也翔层霄。
饮啄岂不美，反哺心郁陶。
良时无久留，风树何萧条。
雏孤怀旧恩，永慕还哀号。
言当托彤管，遗徽长不彫。


答唐济武

金门日群游，踽踽自林壑。
守官竞文辞，大道恐摇落。
洙泗既云远，问津或濂洛。
战垒生讲坛，岐路玄黄作。
甘苦昧荼荠，性命徇唯诺。
时萦禹稷忧，遑问孔颜乐。
不有拔俗人，斥鴳迷寥廓。
所钦蕴微尚，抗手论绝学。
结绶嗟濡首，谈经耻折角。
东望何高深，浩歌怀海岳。


魏子存参藩湖西是余旧官处慨然有赠

燕山白露下，千骑之临阳。
青风郁寒色，旅雁随南翔。
眷余弭节地，閤山留草堂。
瘠土富橘柚，江郭盈芬芳。
官斋经手植，嘉树森成行。
閒心安朴俗，坐啸倾羽觞。
螺川馀鹭渚，讲席水中央。
皋比聚逢掖，弦诵声洋洋。
别来变荆棘，豺虎横飞扬。
烽烟万事尽，中夜为沾裳。
遗黎栖戍垒，何以资壶浆。
使君古遗爱，治行缘文章。
和风被洱海，竹箭收潇湘。
盘中复何有，芝菊充糇粮（君久不茹荤血。）。
沾濡看惠泽，行与江流长。
寄声语父老，转侧千回肠。


绘川书院纪事

《林居记》云：睢、涣二水，波文皆成五色，其人多文章，又名「绘水」，故杜诗曰「藻缋忆游睢」。睢州同年汤侍讲孔伯请于州守，建书院曰「绘川」，祠两程子及周、张、朱为五先生，集子弟后进讲业其中。属余为诗，以告州人士。
洙泗日以远，伊洛近可溯。
临风一仰首，千载眷有遇。
重过睢水清，尚想杜陵句。
旧俗多文章，良士矜矩步。
吾友企前徽，丹祠展遐慕。
交驰戎马场，得此俎豆处。
尸祝森昔贤，弦歌集儒素。
河岳纷回翔，上下英灵聚。
周行今蔓草，驽马徘徊顾。
群喙争扬波，六经忍塞路。
虎观何足荣，兔园久非故。
寸心获所归，众寐成独寤。
仰视浮云驰，俯看流水去。
谁为挽天河，回川尽东注。


赵天羽户部榷扬州

如何千里行，不把一杯酒。
滹沱冰皑皑，冲寒难折柳。
看君洒落人，故是经纶手。
结绶耽弦歌，谈笑穷贼薮。
天子曰汝能，万事如挥帚。
会计为曹郎，司农倚左右。
范张夙昔交，生死义无负。
造次还急人，风流洵罕有。
关政猛逾虎，鸥凫亦骇走。
枳棘盈道周，行子咨嗟久。
今往榷邗江，时事戎饥后。
知君薄斗筲，努力崇忠厚。
芜城馀鼓吹，乡国欢亲友。
箧存自订诗，冰雪长在口。
万斛广陵涛，胸吞可八九。


为宋牧仲员外题王元照画册

客梦寻家山，纷绪不可理。
前山一何秀，万仞青冥里。
天低华顶峰，虹挂匡庐水。
长松乍有无，遥知白云起。
此中斸茯苓，荷锄者谁子。


赠徐健庵编修

圭瓒有馀润，钟镛无细响。
嗈嗈丹凤鸣，矫翼层霄上。
掞藻方炳蔚，蕴怀亶俶傥。
策对万人传，胸涵众流广。
授简咨河源，挥毫映仙仗。
张骞绝迹处，罗列森在掌。
至尊为叹嘉，国士洵无两。
顷者平蚕丛，献颂挺超朗。
庾鲍赧绮靡，渊云避排荡。
橐笔草帝制，有作频被赏。
退食含冲襟，吐哺馀技痒。
群公满门墙，多士依几杖。
咄嗟赴解推，烂熳成吹奖。
旧游忆吴会，著书奋遐想。
三礼穷微芒，千春气慨慷。
招我玉峰巅，一系娄江桨。
清欢成久要，岁月忽已往。
腾达方盛年，简阔收吾党。
共知魁垒人，岂徒辞赋长。
举酒登高台，耸身视天壤。


寄从弟严时有丧子之痛

我生鲜兄弟，顾影常苦单。
侧闻孤雁鸣，永夜怀悲酸。
嗟子已中岁，将雏一何难。
初索既屡折，晚举无一完。
吾老复远隔，抚膺涕汍澜。
先德岂不永，慨独罹忧患。
人生有衰盛，孝友固其端。
应怜汝弟弱，努力同根欢。
营道匪干福，聊获心所安。
哲考言在耳，念之伤肺肝。
欲知瓜瓞好，先把紫荆看。


丁雁水佥事购书百馀册见遗赋谢

别梦溯双江，川路邈难度。
好风从南来，眷言相契阔。
吾衰滥史职，购书苦力薄。
远道烦网罗，见贻资笔削。
灿然列架陈，群言富斟酌。
如饥饫鼎烹，如羸得大药。
郁纡千载心，相思有深托。
官舍临高台，江山在铃阁。
回首睇燕云，振衣收庐霍。
何以写我怀，缠绵应有作。
去日梧桐华，昨日芙蓉落。


赠崔学士玉阶

其一
大道非耳食，逖听纷然疑。
不有同怀子，交语弥支离。
上士多冥心，直与千秋期。
饥饱中自取，旁人那得知。
登堂欢永日，清论不为疲。
濂洛犹未远，流风俨在兹。
宁愁年鬓促，但畏阳春驰。

其二
丹凤一振翮，雍雍鸣天端。
羽毛宁足希，德音良独难。
顾问凛当陛，重瞳含笑看。
寸心将启沃，日旰忘饥餐。
宁知烂文字，又把翠琅玕。
惠风吹石阁，宫柳散微寒。
不同觞与咏，何以追清欢。


赠陆侍御纪事

君在顺治十七年，以御史抗疏，指斥议政诸王贝勒大臣。上知其忠直，召见南苑。稍出为冀宁观察，且命内大臣温谕，有加御史。刻有《圣恩录》，余读而嘉之。
谁能张寸舌，长号排九阍。
谁能捋虎须，攘臂拔本根。
矫矫陆侍御，亮节何腾鶱。
鸣为阿阁凤，抟作北溟鹍。
埋轮已都下，抗章惊至尊。
天潢资弹射，百僚安足论。
翠华驻南苑，羽卫森云屯。
召见识名字，咫尺天威存。
御榻顾之笑，汝舌不可扪。
柏府虽暂远，慰谕王言温。
汝实骨鲠臣，垂翅毋声吞。
优容略忌讳，曲折昭殊恩。
驱马且西去，回梦犹台门。
鼎湖龙忽逝，攀髯馀泪痕。
到今朱槛折，旌直古所敦。


赠张杞园

惠风吹青阳，花满燕山麓。
之子从东来，清欢展心曲。
鹤书曩见徵，轗轲还空谷。
诗陈述祖篇，手种临溪竹。
京洛怀故山，新萝罥乔木。
涉夏且言归，琅琊有书屋。


题羹湖画册为田雨来庶常

危石峙寒潭，丹亭冒层雾。
结念霞上人，散目江头树。
晴浦漾澄鲜，归云曳遥素。
栖禽静不惊，钓客閒相语。
棹舟尔何人，独戛青冥去。


李映碧先生八十

苍天留旧人，黄发独精悍。
身逸卧江湖，言成倬云汉。
生才憾非时，结缓已丁乱。
不敢薄刑官，于张意悲叹。
俊乂归网罗，朝省伫桢干。
青琐列三垣，长号抒愤惋。
甘陵方沸羹，炎祚已颓澜。
补牍纷屡陈，嘉谟坐相看。
倾覆事频仍，朔南同一贯。
出使公在涂，得免罹屯难。
沧海一孤臣，吁嗟遂樗散。
戢羽三十年，著书几脱腕。
抗迹玉峰阳，投钓鹿江岸。
文献岿典型，出处难汗漫。
蒲轮今再徵，编纂待濡翰。
拜命还掉头，野老久匿窜。
聊出枕中书，兼两充史馆。
知几号笃论，中郎肆独断。
群言棼若丝，折衷平如案。
哲嗣擅雕龙，文笔亦以烂。
谁能迁固后，两世成壮观。
人生贵千春，岁月宁足算。


为陈颍侯庶常母吕太君

有美金闺彦，浩然湖海客。
僦屋囊无钱，官舍送朝夕。
夜闻玉漏传，晨见宫槐碧。
侧耳哺子乌，孺慕悲遐隔。
曰余母圣善，黄鹄早影只。
辛勒挽鹿车，操作兼蚕绩。
俯仰廿载馀，觏罹奚啻百。
迸泪举三丧，屡空少儋石。
巢破复绸缪，咄嗟见擘画。
煦沫沾众雏，婚嫁倚长策。
崎岖烽火间，万事完促迫。
有子亶凤毛，黾勉成劲翮。
犹怀断杼心，大义远督责。
共姜与范母，千祀看接迹。
何以将返哺，禄养分鸾掖。
他年俾彤管，徽音永无斁。


诗枕

徐善长庶常作一枕，虚其中贮诗草，名曰「诗枕」。

长卿搆文赋，深思拥被寝。
杳冥静经营，毫发恣精审。
有斐苦吟客，鸿宝秘一枕。
侧叠横巾箱，多藏富仓禀。
梦回佳句来，倚床呼墨沈。
大则探骊珠，细亦收碎锦。
兴馀时复眠，酣歌当沈饮。
词场才久淹，生民秀独禀。
饥还穷百家，采掇供烹饪。


冯氏两世节妇篇为少司寇冯公

祖母陈太夫人，二十九而寡，六十卒。母戴太夫人，三十三而寡，六十九卒。

临海多伟人，大节炳不朽。
懿此荼蓼中，复有双节妇。
姑昔称礼宗，努力事井臼。
琴瑟悲中断，泉台誓相守。
叱贼徇殡宫，鸣机佐粮糗。
黾勉三芝秀，传经资一手。
有妇惠且闲，红颜遂蓬首。
笄年怨黄鹄，将雏尚黄口。
口衔生羽毛，捧檄供升斗。
慈母就养时，百罹无不有。
崎岖滇蜀间，戎马忽践蹂。
自分委豺狼，弃官等刍狗。
中路回扳舆，畏途觏阳九。
母诀对烽火，旅榇营广柳。
乱来又奔散，脱身间道走。
南北暌死生，哀猿叫林薮。
谁言客死骨，今为司寇母。
金齿仍周行，关岭弛枢纽。
陈情乞迎葬，圣主咨嗟久。
丹旐还故乡，黄麻贲陇阜。
姑妇同哀荣，完璧谢尘垢。
痛馀翻泪零，主恩亦何厚。
作诗昭彤管，应无愧琼玖。


坠楼篇为毛明府女咏

黄鹄歌慷慨，千春为辛酸。
苦节诚不易，捐躯良独难。
倬彼婉娈女，皎若青琅玕。
濯濯露下柳，郁郁霜中兰。
结缡未盈旬，失侣悲孤鸾。
矢心殉同穴，涕泪双汍澜。
日夜姆防卫，强活非所安。
藿食长呜咽，常怜地下单。
举身如落叶，自掷层楼端。
其下皆石墄，碎璧理无完。
呜呼百灵护，形体无摧残。
陨绝久复苏，魂返伤肺肝。
死去侬计得，生存惨不欢。
白石尚可烂，东流何当还。
嗟此桃李华，抗言凌岁寒。


留别同馆诸公时奉命试洛中

星言涉河甸，秣马出帝城。
暑荷尚馀华，秋菊将含英。
凉风起高树，寒蝉时一鸣。
驰策无辍轨，扬镳罕废声。
祗役畏简书，伫立怀友生。
猗我同怀子，联翩集承明。
觞咏竞响答，谈辩飞纵横。
黾勉相咨度，可否出中诚。
发为金石奏，合为胶漆并。
判袂虽不远，往来寒燠更。
兔苑与虎观，绝藻称东京。
文章亦大业，贤哲争令名。
安能得多士，济济维国桢。
敢诵皇华什，弥伤杕杜情。


河南道中

其一
馀壤犹郊圻，分域已河甸。
平原黍尽枯，川流细于线。
人烟四野希，井灶萧条见。
偶憩逢田叟，告我泪濡面。
连年苦赤地，斗粟易匹绢。
赈恤沾尧天，糠秕始一咽。
今秋方薄稔，饥餐未充膳。
君看榆树萎，肤剥骨如练。
听此语酸辛，愧我饱厨传。
时事急挽输，何年罢征战。

其二
郁郁大道侧，依依杨柳垂。
治河薪不属，剪伐防一时。
坤舆几反覆，城郭归鲸鲵。
至今墟落间，父老犹馀悲。
行行涉漳水，荒台传故基。
西陵吞旧恨，日落寒风吹。
我怀拾往迹，片石韩陵碑。
古人深独赏，今人那得知。
驱车不遑息，踟蹰临路陲。


宋宫（河南贡院，即宋故宫旧地。）

试院深且广，缔构一何雄。
披图视往迹，在宋斯故宫。
金元递寝处，胜国侈藩封。
踵沿数百载，伟丽无终穷。
玉阶非旧物，碧藓馀崇墉。
弱主耽近玩，赵氏何梦梦。
干戈已接轸，花石争天工。
珍禽与异兽，百族罗其中。
宸章铭双桧⑴，亭榭交玲珑。
繁华一朝尽，万事随长风。
到今询艮岳，旷然无遗踪。
千峰作平地，浩劫归洪濛。
自古更销歇，永啸看蒿蓬。
⑴ 艮岳上植双桧，徽宗御题有「撑拿天半分，连卷虹两负」之句。


九日重登吹台

登台复何有，千春兴未忘。
佳辰得再至，怀古独相望。
师旷奋逸响，鼓吹来梁王。
当时枚马辈，受简竞篇章。
杜甫及高李，接迹气飞扬。
何李虽晚出，后先稍颉颃（台上有何大复、李献吉碑。）。
往者不我待，四顾草茫茫。
汴城百万户，京雒何辉煌。
苑圃成绮错，宫观分低昂。
河伯摧名都，半为沙砾场。
含情采野菊，正对金樽黄。
凭栏一把酒，长风吹衣裳。
犹忆登嵩丘，狂歌一慨慷。


临发大梁留赠两河新举诸子

大国如沧海，厥生径寸珠。
中州风雨交，天地此中枢。
哲贤盛都会，文章固其馀。
懿此戎饥后，辛苦怀璠玙。
惭非九方皋，相马仍拘墟。
赠子好自爱，勿为温饱图。
乡举古所重，行谊为先驱。
汉法徵孝廉，名实贵相符。
渊云擅妙笔，董贾陈嘉谟。
旦暮上春官，策足凌天衢。
必有数伟人，始不羞贤书。
沐浴伊与洛，令德缅修涂。
努力骋高步，名与千春俱。
宁表天人姿，谁言声利儒。


使涂暂归有述

启途星尚烂，夕宿露将漙。
遍发苦奔迫，短景天风寒。
简书能不畏，侧足私盘桓。
忆我出门时，叔病泪阑干。
徂化忽三岁，告归良独难。
家贫厝浅土，窀穸仍未安。
即违负土义，忍无上冢看。
谁能在中路，不使哀情殚。
独鸟暮求巢，奋飞振羽翰。
草木沾霜华，涧道鸣清湍。
山川逝何邈，抚膺郁良叹。


有怀田纶霞学使将归

蕙草三见花，离情集暮节。
虽无尺素书，道远心如结。
天际举孤霞，林端皎积雪。
伊人秉微尚，抱膝自娱悦。
得士矜异赏，违俗甘用拙。
空怀郁陶心，仰首托明月。


涂雪书怀

到家才几日，忍即命行役。
飞蓬故飘飏，忽作驱车客。
川原缅逶迤，风雪交晨夕。
欲知行路难，四顾无人迹。
忆我官京阙，三年雪未积。
未看阶砌盈，稍见屋瓦白。
同志二三人，把杯话畴昔。
别时尚残暑，今来凛萧摵。
饥兽啼空山，寒鸟敛高翮。
人生谁百年，短景苦奔迫。
中夜念王程，畏威严咫尺。


董默庵督学京畿

敷教首神京，简命重殊遇。
高坐拥皋比，匪徒侈章句。
早达冠群流，讲幄兼记注。
下直时咏言，雅志托毫素。
时俗悯颓澜，大雅坠霾雾。
佻达纷子衿，淫哇夺韶頀。
帝谓惟汝都，人师亶自树。
珍赐出彤庭，天语亲眷顾。
既衔特达恩，弥深索餐惧。
所期经术优，馀力问词赋。
俎豆偃干戈，王风滋布濩。
髦士资奋兴，庶使聋俗寤。
知君溯邹鲁，董率无岐误。
得人良不难，渴贤启先路。
再诵朴棫诗，愿言振高步。


张学士得假归葬

内廷启沃臣，讵忍离宫阙。
张仲维孝友，至性固莫夺。
释褐被简在，左右侍密勿。
星烂趋宸居，夜分直金闼。
不言温室树，苦砥素丝节。
维帝亶聪明，顾问若饥渴。
经史何纷纶，讨论到毫发。
岂无丘陇情，衔恩不得说。
八宇今乂安，海甸干戈歇。
道合俨都俞，陈情容迫切。
臣父未窀穸，思归泪如血。
天子为咨嗟，诏许省岩穴。
赐金出中帑，草敕勤御札。
大哉我皇言，忠孝无异辙。
六龙正东驰，跪送心百结。
驻跸语移时，但见天颜悦。
千官惊叹慕，礼数独殊绝。
江春杨柳生，水驿锦帆发。
宠锡耀乡闾，佳城高墆㙞。
生成等罔极，报称弥激烈。
悬知侍从心，犹梦依日月。


戴枫仲古鼎诗

我不识古物，鼎钟埒锜釜。
巧手乱真赝，世远谁记睹。
忆昔官齐外，樽彝出深土。
云发景公墓，隧道中掘取。
遗我提梁卣，丹翠烂杂组。
摩挲非近玩，质重难轻举。
宁知枫阁翁，珍此随寝处。
携来万里馀，什袭锦囊贮。
光怪何陆离，刻画辨马鼠。
蕴义取阴阳，纪年寓子午。
吾友王石史，好古胜甘乳。
羲黄及周秦，铸鼎传遗矩。
考图验形式，精详穷发黍。
胪列数千年，直作鼎世谱。
博雅二三君，铭赞同石鼓。
英辞再三读，叹息敢狎侮。
九鼎既沈沦，魑魅如虓虎。
经过浩劫存，神物慎所与。
知翁宝书画，贵比天球伍。
惟怀振古心，古人可共语。


醉后答刘山蔚

雪苑富名彦，才华天下闻。
口吸黄河水，手揽嵩山云。
当时侯公子（谓侯朝宗。），胜气凌秋雯。
到今馀耆旧，拓落怀高文。
新诗慕杜韩，遐尚追丘坟。
白眼小时辈，纤响徒云云。
我方倦笔墨，拉杂思烧焚。
抗声时大呼，奋臂振孤军。
燕台菊花节，花气寒氤氲。
沽酒其君饮，小酌未成醺。
恨不同所欢，东篱酣夕曛（宋牧仲比邻，时方病止酒。）。


都下诸公岁暮和东坡岐下三首余亦漫和

其一 馈岁

终岁常劳劳，独行莫余佐。
欲为亲旧欢，空囊无馀货。
自矜容膝安，不数万间大。
有时进卮酒，醉即枕书卧。
同志二三子，清啸娱四座。
贵贱少安居，纷如蚁在磨。
官贫酬酢希，草草岁时过。
得句相问遗，险韵不辞和。

其二 别岁
双鬓忽已白，乞身一何迟。
羲和掷人去，夸父苦思追。
岁华逝不处，我生岂无涯。
顾彼孤蓬转，来归复何时。
且同倾浊酒，遑问甘与肥。
万钟宁独饱，儋石何独悲。
明知新节至，难与旧岁辞。
倚醉从为别，谁当知我衰。

其三 守岁
人情看壮老，吾道自龙蛇。
迅彼追风骑，中道谁邀遮。
汝去不我告，维絷将如何。
忆昔少年日，笑语中夜哗。
椒盘争献颂，岁鼓喜频挝。
回头如昨昔，驰晖忽已斜。
人生万事好，一老成蹉跎。
烈士多壮心，暮年犹见誇。


追送陆义山编修假归平湖

岁晏怀中林，首春命归棹。
装发重踟蹰，郁纡眷同好。
松阴雪未消，花坞梅初耀。
东望湖光开，阳崖试投钓。
水树蔼因依，猿鸟群叫啸。
散带何从容，无营谢竞躁。
閒居理旧业，开襟还一笑。
平原多藻思，茂林起丹诏。
累年分笔札，永夜烦编校。
顾此述作劳，难忘壑岩妙。
送子子不待，蒲帆北风峭。
亦有思乡客，同时忆云峤。


徐宫允果亭假归

侍臣有归梦，眷言采江蓠。
盛年蕴遐尚，四座那得知。
冉冉黄埃中，晏坐能几时。
朝从青殿入，暮自金门归。
兄弟参讲幄，接迹拥恩辉。
多曲春阳日，心与岁寒期。
养疴丰述作，临水忘渴饥。
风吹桃李花，次第何葳蕤。
处为玄豹隐，出为丹凤仪。
山中足瑶草，何当一相贻。


寄赠曹秋岳司农是年七十

其一
乔木秀中林，归云恋岩岫。
遥睇沧海深，延颈眷耆旧。
圣朝东观开，儒臣群辐辏。
掞天资巨手，高文需缔构。
纁币远徵求，掉头谢不就。
托迹鸾鹤群，发声金石奏。

其二
翱翔忆何许，昔同京洛游。
盛名方李郭，彦会集应刘。
当涂发高唱，四座竞献詶。
浮云忽以散，策驾历九州。
北征紫塞下，南溯珠江头。
处腴不自润，道广复能周。
兴尽早还归，大笑营糟丘。

其三
史籍苦零散，胜国无全书。
秘本或传写，检校多鲁鱼。
谁能谙往事，睹记未荒芜。
捃集赖遗老，一身文献俱⑴。
不忍藏名山，为功在石渠。
莫言齿发暮，文酒欢有馀。
惠风荡湖水，烂熳春花敷。
几时陪杖屦，林壑同游娱。
⑴ 公所辑《崇祯疏抄》《传论录》等书，多史馆所未备。


高母徐太孺人八十

昔登遗安堂，咄嗟出丰膳。
高子沧海人，把酒苦相劝。
宁知白头母，中馈老无倦。
身甘络秀屈，德许班姬擅。
仰承樛木慈，退泯衾裯怨。
鹓雏非己出，口衔如乳燕。
到今游子衣，强半手中线。
儿女纷满前，黾勉恩勤遍。
四世衍箕裘，杂佩及亲串。
家室罹飘摇，洗装弃花钿。
中外称礼宗，海域传邦媛。
髦齿饭伊蒲，肥甘性所贱。
谁言困缟綦，藉甚归圣善。
纪颂畀彤管，风徽自兹见。


偶成

平生金石交，官移自疏阔。
势位使之然，不尽由厚薄。
岂无鼎食家，车马走相索。
磬折不崇朝，黾勉生内怍。
冉冉松际萝，飒飒林中箨。
高下成菀枯，物情异所托。
虽非扬子云，拥书甘寂寞。


古砚篇

江城井底收铁片，土花瑟瑟龙文缠。
排沙刮垢重摩挲，何代沈沦古石砚。
圭棱折尽半刓残，平处精莹照人面。
光寒质重不时宜，市儿皮相畴称善。
永兴绍兴篆模糊，龙图二字差隐见。
古来著书经几人，还逃劫火经百战。
当年珍重等天球，今日尘封压书卷。
于乎古道今独难，隋珠燕石谁能辨。
端州旧贡官禁严，老坑尺寸人争羡。
乱来万事无留馀，江根石窟搜罗遍。
眉子金星歙转无，马肝鸲眼端翻贱。
谁知古物存典刑，阅尽人间陵谷变。
请君拂拭作鸿宝，明堂禁苑犹堪荐。
于乎，纵使不用沈埋且坑堑，毋使健儿横取磨刀剑。


桐窗篇

箨龙绕屋纷无数，手植窗前碧桐树。
夕阳不下好风来，清光直与相朝暮。
主人夜半还读书，窗棂髣髴谁啸呼。
桐君何处回仙驭⑴，阿阁将无来凤雏。
峄阳孤桐已枯死，岛屿茫茫馀海水。
他年见取作琴瑟，会看一洗巴人耳。
⑴ 昔桐庐一峰，有异人采药，问其姓名，指桐以对，因名「桐君山」。


杜拾遗戴笠图歌

赵子昂画，刘公崧、解公缙题，时称三绝。

杜老既往垂千祀，杜老轩然生在此。
何不貌公簪绂时，短衣戴笠荒山里。
丹青巨手赵吴兴，白描眉骨隐锋棱。
丈夫失路多慷慨，忧时万事悲填膺。
西江槎翁题短句，锦袍仙客知相慕⑴。
惊呼复有解学士，纵笔挥毫不得住。
其诗风雨发春葩，书工行草无欹斜。
乃知前辈不卤莽，俗传解笔空如麻。
是时四坐皆嘉客，耸肩咋舌称三绝。
周郎乞取摹粉本（周伯衡命工临摹。），谓与此老尤亲切。
嗟公自负比稷契，谁令公不久朝列。
拾遗朝拜夕批鳞，依旧麻鞋甘百折。
弃官拾梠走饥寒，长镵同谷歌幽咽。
人间满眼皆公卿，高冠大带谁写生。
饭颗山头一野老，千秋遗像犹峥嵘。
请看巴蜀山川百战改，浣花草堂至今在。
⑴ 刘诗有「为报西流夜郎客，锦袍霜冷更相思」。


柏山祠堂行

梅圣俞先生祠。一名双羊山，梅诗有「风雪双羊道，梅花溪上村」。

都官昔咏双羊道，双羊灭没馀春草。
老梅折尽占亭废，公诗与日同杲杲。
丰碑在墓祠在山，峻宇飞甍入苍昊。
嗟公以诗冠有宋，自许言皆媲雅颂。
希声古调知者谁，推倒欧阳天下重。
载酒过门多宴游，谋篇课日争传诵。
先生史学罗丘坟，春华末技等浮云。
毛诗小传唐载记（事见《宋史》。），千秋述作何殷勤。
上书未成馆阁用，落笔能令荒裔闻。
蛮布弓衣亦偶尔，天将公张宛陵军。
于乎先生不可作，几树梅花自开落。
流风后起盛于斯，眼前若个鸣当时。
酹公酒，侑公歌。
鼓坎坎，舞傞傞。
公归弭节饮且酡，宛溪如带江蓠多。


田家歌

雨后平芜碧玉盘，青青禾黍露华漙。
烟开日射东山见，芙蓉秀出层云端。
得水山田稻花好，绿蓑老翁含笑看。
自言昨日府吏至，卖丝已了官家事。
身无馀帛仓有粟，妻儿忍冻意亦足。


春风舞歌

何淡玉，武陵伎也。尝作歌曰：「春风舞，春风舞，吴姬紫玉飞作烟，越艳西施化为土。」既早死，又数凭箕，有「亡年才十八，死托杜鹃根」之句。吴门尤展成纪以长歌属和，仍目篇曰《春风舞》。
春风舞，春风舞，风舞花飞落何所。
昔为掌上身，今作泉下土。
月明环佩魂啾啾，犹寄人间断肠语。
自言死托杜鹃根，三生艳质缠辛苦。
悲歌促节有遗音，珊瑚碎折西陵浦。
君不见广陵十万女如云，一朝零落同秋雨。
江南蓟北天茫茫，梦回宁识吹箫侣。
但使春心吹不断，年年化作春风舞。


春日陌头歌

垓下重瞳泣数行，沛宫隆准亦沾裳。
英雄哀乐各有泪，眼中四坐皆北邙。
我欲竟此曲，此曲断人肠。
请君浮绿醑，歌白纻。
明眸翠袖仙仙舞，弃捐陈迹何足数。
生不愿封万户侯，但愿岁岁春三月，看花十日无风雨。


玉山新笋歌

宋梅尚书询读书山寺，尝乘银鞍马。圣俞诗「当年吾叔读书处」，即此。

双溪云涨玉山头，幽篁碍日阴风秋。
山灵夜召雨师集，惊起苍虬倚天立。
开崖裂石排崆峒，紫鳞散落飞云中。
青冥复起半林雾，锐戟长矛森武库。
曈曈日射光气殊，又疑海底生珊瑚。
鶱腾作势何夭矫，才迸墙根出树杪。
野老山僧惊叹息，干霄会见千寻直。
喷薄虽兼雷雨功，扶摇岂恃风云力。
当年跨马中林来，尚书都官吟几回。
文采风流今未歇，青山岁岁春花开。
我爱此君不能去，他日重寻读书处。


梦杀虎

草堂半醉孤眠客，恍惚南山飞白额。
前有绝壁后悬崖，哮阚冯陵争咫尺。
攘臂不知身是谁，抨弓一发洞虎腋。
啾啾伥鬼哭寒月，砉然一声骇魂魄。
东海黄公术不行，山君山君来纵横。
旧剑如何心未死，晓来壁上雷声起。


宿燕子矶

石燕孤飞落沙渚，陵波奋翼空中举。
年年江树舞春风，日日山云含暮雨。
片帆夜泊临矶宿，浪打轻舟眠不熟。
三更月出海门东，一声清啸闻渔翁。


敬亭山赠别钱圣月时余将适吴门

敬亭之山高嵯峨，危岩古木蒙烟萝，锦袍仙客来经过。
若有人兮山之阿，云车羽裳响玉珂，月明犹听空中歌。
酌君斗酒颜未酡，振衣上与苍天摩，累累列岫青如螺。
坐中雅咏阳春和，飞来白鹤舞婆娑。
君今小憩陵阳坡，来朝我逐吴江波。
眼看枫叶落渔蓑，回首寒山奈别何。


灯船行

秦淮五日歌声出，箫鼓楼船风雨疾。
少年结伴横飞扬，舟尾相衔不相失。
朱楼两岸尽钩帘，皓齿蛾眉娇绮筵。
楼上舟中争注目，缓楫停桡垂柳边。
须臾日落华灯起，罗列星辰画船里。
风回电掣天地翻，照彻鱼龙动江底。
可怜旧俗吊三闾，歌舞喧阗送夜徂。
不知今夜秦淮水，还记繁华六代无。


长安狭邪行

长安城中多狭邪，千树万树桃李花。
花间半住青楼女，门外争过白鼻騧。
朝朝远逐繁华子，学弄琵琶惜纤指。
借问君家旧阿谁，低头泪落金樽里。
妾家江南全盛时，花溪画阁香风吹。
牙签幼读班姬诫，彤管娇吟左女诗。
阿母怜儿愁远嫁，比舍崔卢结姻娅。
弱体难胜罗绮衣，羞人不上鞦韆架。
争誇十五正盈盈，一夜江城满甲兵。
雨泪驼来细马上，蛾眉早籍教坊名。
青袍白马多南客，但听乡音暗呜咽。
田园骨肉今有无，身辱何人惜离别。
侯王列第喧笙竽，霓裳翠袖舞氍毹。
分绝将军沙叱利，生憎倚势霍家奴。
御沟岁岁春风起，燕子双双寻故垒。
心摧肠断为谁欢，悔别家乡身不死。
坐中叹息愁四筵，谁将红粉换金钱。
押衙不见倾城老，芳草长悲蓟北天。


天妃闸歌（在清河县，为诸闸险峻之首。）

黄河怒流动地轴，十舟九舟愁翻覆。
临矶作闸为通舟，水急还忧石相触。
挽舟溯浪似升天，千夫力尽舟不前。
巫师跳叫作神语，舟人胆落输金钱。
梨园唱尽迎神曲，犹杀牛羊啖水族。
不尔作难在须臾，鲸鲵张口待人肉。
嗟尔运漕于国为咽喉，粟米力役家家愁，愿持尺牒问阳侯。
圣主劳兮瓠子塞，河兮河兮当努力。


泗上行

飒飒石尤风，暮送黄河雨。
雨来急如箭，掩口不得语。
眼看村市飞沙鸥，家家屋里垂钓钩。
水深岸没阔如海，惟见青青高树头。
问君桑田何日改，南亩西畴复安在。
老人叹息涕沾襦，仰天顿足啼且呼。
去年久旱千里赤，贼骑冲突无朝夕。
今年满地皆横流，马蹄暂免蹂荒丘。
为乾为湿总无食，贼去还愁官骑逼。
县官不敢昼开城，大户朱门皆堵塞。
我行过此心忡忡，萧条满目闻哀鸿，水能归壑人归农。


登超然台（诸城县，上有东坡先生像。）

昔读东坡记，梦憩超然台。
梦中灵迹多灭没，乘风惝恍心徘徊。
岂知蹑屐十年后，故人天末同衔杯。
晓烟漠漠天欲雨，城头秀色为余开。
浮云一洗万峰出，缥缈如凫海上来。
俯看苑囿杂丘壑，欲寻杞菊穿蒿莱。
风流太守丹青在，掀髯极目真悠哉。
逍遥之游亦如此，何必求仙去不回。
君不见秦皇空恋琅琊台，断碑剥落成飞埃，千秋辇道埋荒苔。


过皖城张有方同年饷鲟鲊六器

雪花鲈脍餐不足，错落燕脂染寒玉。
琉璃瓶贮暗生香，开筵为劝杯中醁。
此去三江自有鱼，难将双鲤报君书。
扁舟载得故乡味，尝遍江鱼如不如。


蕲州元夕伤乱后无灯火

终年在家郁不乐，昨日出门客愁作。
观灯击鼓楚江头，白骨青燐双泪流。
长天漠漠山峨峨，人生涕泪为谁多。
自恨有心发易白，振衣再拜江边石。


岳阳行

岳阳城中虎昼伏，黄昏破壁择人肉。
张弧射十不中一，寡妇蒙头中夜哭。
我来风迅难停舟，留连独为岳阳楼。
登楼四顾失天地，巴陵直欲西南浮。
茅屋新成数十间，孤城荡荡如空山。
洞庭白日沈烟雾，一叶扁舟从此去。


野店篇

祁阳山中断行旅，万岭参天天欲雨。
松杉百里一茅店，椎髻老翁作蛮语。
土垣半倒撑树枝，白日空庭走饥鼠。
惊看上客车马多，却立低头色如土。
连年此地莽丘墟，行人露宿饲豺虎。
生儿箐中已八岁，不识门前树禾黍。
官来给种新买犊，卧无莞簟炊无釜。
遗黎击柝夜燔薪，防虎中宵有伏弩。
客闻叹息亦吞声，乱后天南鲜安堵。
吾语老翁汝勿苦，日暮壶浆不索汝。
过吏游兵慎莫嗔，主人去此适他所。


冰井行

苍梧冰井著自元次山，施子同药公就而酌之。求次山《漫泉铭》不可得，作《冰井行》。
郁蒸炎海思饮冰，物色寒泉随老僧。
挈瓶拂磴穿苍藤，水何窅窅山棱棱。
一泉下从石底出，霮䨴玄云交白日。
众山倒景色澄泓，万木凝霜气萧瑟。
凄神竦骨如龙湫，一饮能令消渴瘳。
山灵琼液自珍惜，秘之不肯通江流。
次山斟酌已千载，鸿濛再辟吾侪在。
屈蠖神龙浊水游，百尺清心同不改。
于乎此泉清且仁，活我万里憔悴之劳臣。
不然三江流尽万山毒，勺水入口能杀人。
南有火山北冰井，造物位置良苦辛。
于乎此泉清且仁，安得挹取百瓮长随身。


昭江黄牛滩得黄抑公同年书

抑公拜广西太平守，地邻交阯，居无廨，出无舆，寄食军中，若逋客然。施子闻而悲之。
黄牛滩前风色恶，怪石崚嶒森剑锷。
平头致我尺一书，十年枯泪千行落。
天南瘴疠多故人，屈指黄生最苦辛。
一官三载无处所，寄食羁縻似逐臣。
瓠阳衽席连交阯，日夕豺狼砺其齿。
甑尘不敢留僮仆，路断无由诀妻子。
平生卓荦黄大夫，跼蹐甘为辕下驹，低头侧足幕中趋。
悔不早读黄石书，安知虎头燕颔非吾徒。


广州寄博罗令冯歉然

前年走马长安道，燕赵风流君自好。
弹筝击剑悲且歌，相看意气非草草。
别来岁月如飘尘，天南塞北车辚辚。
分符君作罗浮长，叱驭余为岭外人。
罗浮山色自堪誇，回首风烟莫忆家。
蓬转自怜无定迹，祇怀潘令县中花。


庐山遇雨

山下自晴山上雨，林深苔滑流石乳。
杖藜拨云云不开，洞口老猿作人语。
忽闻天际一钟鸣，隔水苍茫寻涧户。


玉川门歌

老蛟昨夜崖前吼，百泉迸出雷霆走。
玉川雨后多白云，片片从风飞户牖。
攀萝扪葛石崔嵬，铁壁千寻掌上开。
因岩结屋谁能住，好跨青牛归去来。


水西行

水西寺为黄檗道场，尝致碧鸡、玄虎。又传唐宣宗龙潜处，李太白数尝游咏。甲午春，吾宗学博、元引觞予其上，故人程翼苍庶常在焉。坐俯芳洲，桃花万树。饮酣，二君举杯属曰：「此山以太白名，今复有尚白，其可无以示来者？」乃作歌留寺壁去。
我来泾溪一月住，风雨不识水西路。
乍晴鼓枻逐轻鸥，山寺溪光杂烟雾。
此地当年帝子宫，层岩古木纷巃嵷。
灵锡飞来黄檗住，春风吹遍桃花红。
桃花落尽芝草长，碧鸡昼叫空山响。
万家烟火远参差，一叶渔舠自来往。
乍看疑是网川游，重忆潇湘杜若洲。
钓鱼台下浮青玉，秋霜阁畔思貂裘⑴。
白也诗无敌，遂使山川破岑寂。
我亦能清歌，复留数字镌绝壁。
五松院，三生石。
安知今日后游人，不是当年旧李白。
⑴ 有刘遗民钓台。太白诗：「五月思貂裘。」


石照山（绩溪。）

华阳古洞何荧荧，皎如白日出杳冥。
问谁鼓铸五丁手，直剖秦铜悬翠屏。
客照清光四座满，云开倒影群峰青。
劫火燎原烧不得（志称黄巢照见猿形，纵火焚之。），山精木客皆潜形。
滴溜幽崖响寒玉，乳泉泻出如中泠。
试采菖蒲吸泉水，昨日自醉今日醒。
世人白眼不可向，此中卧读黄庭经。


桃花洞遇紫虚道人状甚异作诗与之

道人不识字，信口是丹书。
十年高卧终南隅，忽骑竹杖来天都。
袒臂散发貌若愚，手中日月双明珠（掌中有光如珠。）。
左目重瞳光曜殊，独持麈尾画空虚。
邋遢仙归无与俱⑴，一灯一榻君为徒。
道人见客何为乎，看山导我凌崎岖。
坐攀五老狎三姑，倒扪星辰天可呼。
但使吾侪沐浴入玉壶，回首人间一事无，壶中自长青芙蕖。
⑴ 先是有道人名邋遢仙，蜕骨石洞中。今罨以塔，即紫虚坐卧处。


胡将军射双虎歌

歙城西，二虎排闼咥人，猎者不能捕。将军怒，马一出得之，啖予虎炙，醉为之歌。
将军世胄冠三秦，身经百战开风尘。
力排华岳今不用，挂剑韬戈勇且仁。
马头忽听河西哭，山君咆哮出山腹。
将军怒掣金仆姑，笑看白额如黄犊。
伏者为雌腾者雄，阴风猎猎青林中。
雕弧五石洞双腋，霹雳一响群山空。
须臾叱咤取虎炙，折柬还招长揖客。
匕首纵横似逐鹿，冰盘玉斝何狼籍。
胡将军，君不闻李广射石扬英声，孝侯殪虎成令名。
不若双擒破虎穴，天都赖尔为长城。
明朝振策攀黄岳，许我披榛放胆行。


新桥饭鱼行

溪南之水清且驶，鱼游在空不在水。
朝朝得食鱼自驯，索餔昂首向游人。
小鱼煦沫沾馀粒，大鱼鼓浪吞并急。
赤鲤从中飞且高，风雷隐隐翻洪涛。
乍如五陵年少行，探丸跃马相纵横。
又若秦汉战钜鹿，扬沙走石翻地轴。
须臾食尽还悠悠，一游一泳空潭绿。
是时两岸桃花放，罗绮香风生锦浪。
珊瑚鞭折宝钗堕，千人注目心骀荡。
鱼既乐兮我欲歌，罟师眼热当奈何。
嗟彼枯鱼过河泣，向来贪饵亦无多。


再游宝相寺烧笋歌（泉涌出石底，名沸沙泉。）

问政山中云满衣，丛篁曲处开僧扉。
问政山中笋如斗，长镵斸得不能剖。
旋解紫茸煨白玉，斜日穿林火候足。
同游恰有两三人，兴酣吞却千竿竹。
重来祇树开芳筵，新茶初试沸沙泉。
箨龙半吐半屈蠖，香腻弥甘过雨天。
草阁数椽碧霭聚，松涛万壑春风颠。
春风颠，我欲眠。
前日花红今树绿，凭阑注目心茫然。


老女行

伤女奴也。海阳俗，用女奴樵汲，或终老不字。览《长门》《寡妇》二赋，悯焉，兹又殆甚。敢告主人：年二十以上俾为妇，怨庶可已。作《老女行》。
老女发黄赤双脚，敝襦掩泪千行落。
夙昔红颜不嫁人，今朝衰鬓将谁托。
忆渠三五如春花，道旁见者为咨嗟。
木有连枝鸟有匹，女儿那得长无家。
杏花月，杨柳春，使我上山行负薪。
豺狼厉齿为我邻，暮归不敢言苦辛。
宴高堂，舞霓裳，梁间燕子飞双双。
主人欢乐夜未央，我独何辜宿空房。
君不见荡子妇，望远未归悲独处，老女吞声更谁语。


王郎行酬王梅士并简诸子

汪文岫、吴右舟、饶景玉、江懋昭、汉石、尚一。

杜陵醉后歌王郎，拔剑砍地何激昂。
千年相望有我辈，短歌一曲为君长。
君勿言穷愁著书老，君勿羡游侠少年场。
丈夫磊块少知己，挥毫白眼看扶桑。
黄山三十六峰峰秀绝，倒挂青霞吐日月。
五月六月百花开，纷红駴绿无时歇。
王郎直入烟岚窟，饱餐石髓脱凡骨。
惊魂濯魄清思发，片言只语皆突兀。
我从敬亭来，却望黄山空徘徊。
轩辕拍手向我笑，尔自龌龊非仙才。
眼前幸有二三子，握手倾尊怀抱开。
汪子典刑老无敌，吴子秀逸清尘埃。
饶子手口尽丘壑，江子兄弟森风雷。
王郎屡空倍憔悴，素心相视无嫌猜。
我歌王郎行，王郎歌莫哀。
要使黄山倒坠作平地，吾侪不朽留姓字。


忆昔行寄宋荔裳陇西

辛卯冬于役西粤，宋员外琬坐系，泣赠长歌，呼予谢宣城。时同门尹使君明廷守昭州，故与宋善，诗中兼及之。及粤西乱后，予归居先王母忧，宋已脱难，迁吏部尚书郎，缄书相慰劳，而昭州讣至。未几，宋又出，备兵陇西。三年之间，忘形故人生死离合，四顾潸然，追忆往事，作是诗。
雕虫满眼何纷纷，安得麟凤开其群。
《骚》之苗裔今宋玉，风流儒雅扬清芬。
宣城后身吾岂敢，文章胶漆良殷勤。
忆昔西曹别离苦，仓皇不尽临岐语。
北辰南极阻且长，一曲《骊歌》泪如雨。
蝮蛇游处鹧鸪啼，山魈一脚向人舞。
伤心瘴疠复烽烟，徒跣中宵避豺虎。
闻君腾踏黄金台，离愁乍破欢颜开。
陇头流水忽呜咽，西方千骑远徘徊。
李密回车泪空尽，昭州断魂招不来。
愿逐西风堕尔侧，弹筝夜醉葡萄杯。
黄花白露风凄凄，拂尘开箧把君诗。
窅冥风雨鬼神泣，䆗窱山林猿鹤悲。
我有一幅冰蚕丝，裁成绮服遗阿谁。
天寒河冻关塞远，肠断思君知不知。


雪夜简邢孟贞

谢朓楼前雪盈尺，江城夜半山窗白。
关心最是白头翁，伏枕呻吟长作客。
故园生计在渔樵，干戈万事成飘摇。
钓竿空把湖边月，诗卷愁随水上瓢。
寄书白门凡几度，十年重踏双桥路。
可堪我病君复尔，卧拥寒衾送朝暮。
人生聚散如飞蓬，今宵相对一灯红。
明日湖舟冰雪里，愁听鸿鹄号悲风。


南华山房歌赠张登子

时在坐者储亦士、祁奕远、俞纪方、陈得之、范裒生、茹仔苍、张雏隐、陆山子、梅圣从、饶景玉。题注据《越游草》补。

越中山水秀天下，君家山水越中无。
结庐已占卧龙麓，别业重开贺监湖。
湖边系艇即园子，百年三径未荒芜。
草堂位置随丘壑，闭门空翠生肌肤。
新荷绿浦凫鹥乱，古木层岩麋鹿趋。
主人交尽天卜士，坐客半是高阳徒。
袒裼竹林浮大白，茶烹兰雪炊雕胡。
我饮既醉不能去，欲眠不眠倚桐树。
击钵催诗酒政严，墨痕满壁纷无数。
槛外鱼龙风浪生，杳霭藤萝鬼神聚。
自是君家多异书，禹穴金庭何足慕。
明朝更作天镜游，扶筇踏尽山阴路。


书太守钱侯传后

四明钱侯孝直尝守宁国，识闰章童子试中，目以国士。侯去五载，胄子圣月过宛陵，述侯少壮时有抗疏辩冤、赎父出狱一事，使予泪涔涔下，纪以短歌。
钱侯昔守宛陵郡，簪缨不改烟萝性。
去住总无赫赫名，悠游万户载清净。
网罗才彦罕留良，怜予下士收门墙。
侧闻平昔著奇节，至孝激烈凌风霜。
为痛父冤不得白，身撄虎豹号天阙。
洒血直使鬼神惊，遂使囹圄觏日月。
念兹一事垂千年，何须政绩耀简编。
况复宦成甫中岁，卧龙抗志归林泉。
于乎，余父早殁叔含冤，实耻自讼耽灌园。
当涂弃斥何足憾，白璧蒙尘不可言。
我欲碎首呼苍天，覆盆抑郁向谁宣。
自伤不若钱侯贤，踯躅吞声徒涕涟。


青藤引

青藤书屋，徐文长读书处。藤大如斗，徐自称「青藤道人」。后为陈章侯宅。今陈殁数年，而青藤为风雷所坏，感而赋之。
青藤青藤尔生几百载，几见桑田与沧海。
霜根拔地石谽谺，翠叶垂天云叆叇。
下根伏积雪，上干栖真宰。
小山丛桂不敢望，若木扶桑势相抗。
葛陂仙叟骑作龙，襄阳老颠拜为丈。
千年盘郁精灵开，腹空火起轰奔雷。
嵯峨石柱倒，灿烂金台摧。
丰隆行叹息，屏翳坐徘徊。
嗟尔青藤胡为乎颓哉。
昔日天池读书处，狂歌大叫倚藤树。
又闻丹青老莲子（陈章侯自号老莲。），解衣醉卧呼不起。
兰亭客散缠荆榛，风吟雨啸空悲辛。
自古才人所托迹，会能白日生霹雳。
青藤青藤，我欲南登石梁游金庭，策尔为杖兮尔鶱腾。


象山谣（怀同年顾双丸也。）

象山令居东海中，往来飘忽随天风，夜见鱼眼波涛红。
舍舟登岸豹虎窟，伏莽健儿复驰突，夹路杈枒堆白骨。
城中罢市无居民，秣马无粟爨无薪，冠盖使者坐生嗔。
为语象山令，请君勿太息。
昔何白皙今黧黑，挂冠高枕何可得。


怪风行

海州白昼黄尘昏，烈风倒海摇山根。
城崩一角塞城门，儿童大叫相追奔。
有客拥衾卧高阁，屋瓦翻飞如卷箨。
惊禽骇兽无处所，黄舆欲裂苍穹薄。
海滨自昔多飓风，父老祗今皆错愕。
孤城屡破血痕腥，风鹤喧呼犹胆落。
天岂驱除此孑遗，茫茫吹尽成广漠。
风伯飞廉有倦时，愿君返辔收灵旗，高山大壑无转移。
于乎，四海十年甲兵不得息，风尘澒洞何终极。


海东谣

其一
海东旱三年矣，施子过之，减驺并食，歌促急不成声，窃比于海人之谣云尔。
海中阴火烧扶桑，专车鱼骨擎为梁，截骨为臼舂无粮。
嘱儿忍饥勿夜哭，墙头跳叫多豺狼。

其二
场丁鹾贾无完屋，一握黄粱盐十斛，差科络绎相驱逐。
前日路死骨未收，且缓须臾莫鞭扑。

其三
黄蒿飒飒风啾啾，遗黎眼枯无泪流，卖男得钱新买牛。
垦荒给种圣人出，何时亲幸海东头。


太函山房歌寄汪文岫（是司马伯玉先生孙。）

司马文章射雕手，武库森森无不有。
左拍历下右娄东，奇书万卷皆蝌蚪。
腾骧后劲有闻孙，墨汁沈酣作杯酒。
生事终年寄啸歌，杖藜十载慵趋走。
山堂旧业大如拳，怪石幽花罗户牖。
前坡隙地尽栽茶，后圃高墉密插柳。
客来开瓮酌流霞，烧笋烹葵意良厚。
别君牢落歘三春，好事狂吟无恙否。
练水华屏（歙县二地名。）魂梦飞，莲华黄海招邀久。
送酒王弘既拂衣，游山谢客空回首。
狂夫青眼向烟霞，肯与侏儒较升斗。
他年同上轩辕台（黄山有轩辕台。），好揖浮丘作老友。


梅母歌

东溪水清浅，水流石不转。
石边冬青树，霜落青如故。
冬青树高母手栽，扶疏百尺清风来。
莫言黄鹄悲独宿，将雏绕树飞徘徊。


醉歌送吴锦雯孝廉归武林

西陵词客多如麻，腾踏开元有数家。
吴郎杰出晚相见，吸尽天台山上霞。
长安出门尘十斛，一日孤眠意亦足。
如君不厌往来频，肯把新诗借我读。
君今年已四十强，须髯如戟鬓毛苍。
谁使燕台困天马，商歌慷慨摧中肠。
我有一言君勿忘，穷愁万事缘文章。
不如拂袖草堂去，短棹西湖荷芰香。


病中程幼洪翰林季天中给谏各枉馈问

一官郁郁暗成疾，他人炙手吾抱膝。
长安车马岂不多，闭门独坐空悲歌。
已愁僮仆尽饥色，那更参苓充饮食。
今朝病起忆鲥鱼，食指蠕动不可得。
秘书知我有所思，为求嘉馔开心脾。
买得银鳞箸未下，冰盘移赠及朝炊。
同心复有季黄门，越陌相存如弟昆。
江阴子鲚来千里，兰陵美酒分一尊。
病夫匕箸犹未健，感此意气加盘飧。
吾岂小人怀口腹，朋友胶漆古所敦。
况有新诗疗饥渴，吾侯之鲭何足论。


家叔生日闻留滞山阴有作

我今通籍七年馀，服官仅满三百日。
野人不合游金门，半是艰难半愁疾。
往事伤心勿复言，坎壈只今犹未毕。
风尘马上倦开颜，儿女梦中来绕膝。
蔷薇花尽榴花开，愁剧佳辰罢举杯。
冠盖满堂非骨肉，富贵于我何有哉。
长安达官贱珠玉，秋曹八口忧饘粥。
忧能伤人人易老，岁月迁流如转毂。
别时我叔泪沾衣，白头重卧剡溪曲。
一觞寥阔三千里，顾影茫茫泪相续。
何如归向敬亭云，手种桃花偃茅屋。


赠湘潭王山长兼谢其作画障

骚人昔日沈沅湘，不意天壤之间有王郎。
此语虽唐突，赠君殊不妨。
男儿词翰皆礧磈，安能低头逐队无短长。
爱君有胆大如斗，看君用笔如用帚。
狂吟泼墨势离奇，竖儒睨笑惊且走，我独披图盘礴久。
楚山峭，湘水愁，风林湛湛九嶷秋。
记我当年肠断处，扁舟曾向此中游。


送王怀人亦世兄弟归汉阳

王家兄弟天下少，高歌激楚长安道。
武昌明月洞庭云，超然出入君怀抱。
繁花落尽秋草腓，鹦鹉洲边鸥鹭飞。
弱冠上书成老大，敝裘何处寻渔矶。
莫学萧条汉阴叟，掉头抱瓮都忘机。


赠嵇叔子孝廉

嵇子淮南客，相逢在燕市。
酒酣耳热髯尽张，怒决黄河天上水。
争言叔夜是前身，谁识荆轲犹未死。
频年献赋又空还，蒲帆归去几人閒。
他日高歌攀桂树，思君倘在八公山。


简方吉偶同年索画

故人能诗复能画，胸中丘壑笼十洲。
丹青磅礴浑漫兴，人言君是顾虎头。
我有鹅溪绢一疋，领取烟峦挂蓬室。
五日一石十日水，如何三月不下笔。
祇今我病愁蹉跎，江上青山归梦多。
安能突兀置我层岩绝壑间，使我青鞋黄帽影婆娑，与君酌酒为君歌。
闻君宦游气豪壮，曾踏龙湫与雁宕。
不妨泼墨为此图，卧游想像一惆怅。


张稚恭为余图白云楼时奉使祀河歌以送之

我家宛水滨，结庐敬亭麓。
敬亭山上多白云，飞来飞去绕茅屋。
别来京洛心悠悠，一官又卧白云楼。
拄笏西山来爽气，掉头不敢干公侯。
张子洒落尘中仙，赠我琅玕金石篇。
胸吞广陵涛八九，喷作华山千丈莲（张，关中人，流寓广陵。）。
怀余百尺楼头卧，挥毫遣兴成云烟。
长松古柏半不见，迷离碧霭连苍天。
冯阑独立者谁子，侧耳髣髴闻清泉。
如君画手不易得，白石枯枝淡无墨。
乱山落纸疾如风，坐客惊看皆失色。
君今四牡指黄河，竹西鼓吹重经过。
白马玄圭告成事，黄鹂紫燕春风多。
噫嘻，淇园竹尽瓠子歌，宣房筑室今如何。
归来图画献天子，与君更醉金叵罗。


淮南行送张鞠存同年

张子天官之大夫，文章冰鉴当代无。
凤池螭陛含香趋，崚峋玉树凌天衢。
少年努力策高足，胡为拂袖归江湖。
神龙矫首不得志，有时戢角走平地。
人生富贵风中尘，蓬转沙飞愁杀人。
要津挂冠那可得，不尔左迁亦抽身。
闻说淮南多桂树，枝叶连蜷暗朝暮。
半亩草堂桂树边，八公蹁跹下烟雾。
张子自是张季鹰，秋风未动思莼羹。
留侯晚逐赤松子，彭泽岂辱陶渊明。
如淮之酒百斛倾，高歌激楚金石声。
东山捉鼻恐不免，请君大笑淮南行。


送张友鸿归云间

施子官比部，与时彦诸公数集友鸿所。张谯明、许菊溪、赵锦帆、顾介石、吴六益、沈绎堂，皆词学相友者也。居无何，或迁或出，友鸿又别我去。仆虽病，其能无一言？为作长歌壮之矣。
张子十日不相见，一日别我去如箭。
把酒留君君不留，笑索新诗当祖饯。
京华旅食似君稀，文采风流谁不羡。
丹青已入明光宫，词赋还传柏梁殿。
云间才薮不可当，吴子沈子争翱翔。
墙东招手顾子出，春灯夜雨倾壶觞。
中州三子各意气，回鞭联辔登君堂。
祇言醉歌共朝夕，谁知转眼愁河梁。
燕吴秦豫各分散，东西咫尺成参商。
张子别我情更苦，踌躇把袂九回肠。
平生好客哀王孙，鹔鹴典尽开金樽。
众中许我独知己，纷纷交态声欲吞。
长安谒客如叩阍，浩然鼓枻归江村。
辟疆园亭颇不恶，柴桑松菊今犹存。
溯吴淞兮斫鲈脍，搴薜荔兮纫芳荪。
回首它年西北望，应怜方朔老金门。


苦雨篇

阶前不合蛟龙走，瀑布飞腾穿户牖。
屡惊骤雨怒翻盆，更看飞雹大如斗。
九衢万户皆洪涛，苍穹下坠滹沱高。
垣倾壁塌知何限，但闻野哭声嘈嘈。
我栖客馆作官署，屋漏更无容膝处。
儿童狼藉坐泥中，叠架匡床暂箕踞。
老夫食性怕炊煤，河鱼疾发腹轰雷。
寸薪尺壁那可得，蛙生尘釜空徘徊。
北尝苦旱南苦雨，防河掘尽中州土。
竹竭山平瓠子愁，幽燕又见商羊舞。
淫淫日夜忧如何，海陬未息长鲸波。


醉后歌詶赵锦帆兼呈丁飞涛

卧疴一月生秋草，久雨柴门迹如扫。
赵君立马下阶前，尊酒论诗恣倾倒。
君诗横绝天下知，掉头不数雕虫儿。
同舍为郎执余手，愁中相视开须眉。
才雄气莽天地窄，老蛟怒吼长河坼。
谓余能不操吴音，直是中原一诗伯。
我友敬礼来西陵，挥毫烂熳如云蒸。
君言西署吾曹在，三分割据争崚嶒。
狂呼不顾旁人笑，游侠何妨狎屠钓。
王李诸君官陆沈，姓字千秋日照耀。
闻君作令赋甘泉，七载囊中无一钱。
三年执戟颠毛白，当涂谁复知其贤。
人情惜官不惜才，扬雄贾谊终尘埃。
请君放笔且掩口，明日同歌归去来。


历下送毕四世副使姚榕似运使同赴官岭南

君不见太行王屋参天起，毕侯堕地称才子。
又不见苕溪浮玉生清光，姚家兄弟争翱翔。
当年卧病白云楼，曾同毕子凌高秋。
手持黄纸向西粤，姚生努力相绸缪。
两贤肮脏谁能伍，万古心胸一朝许。
漂泊联翩出国门，齐州忽集同心侣。
豪气真看岱岳低，欢情顿释樊笼苦。
左提右挈太殷勤，把臂酣歌海内闻。
玺书一旦九重下，星轺双指罗浮云。
骊驹催人不得驻，舞絮回风暗如雾。
羊城碧草秋更香，梅岭寒花冬满树。
南粤山川真壮游，翡翠明珠百不愁。
绛襦仙人天下美，铜柱孤标万载留。
丈夫跼蹐眼前地，何如岭峤看沧洲。
沧洲回首穆陵关，迢递风烟不可攀。
一杯祖尔㟙湖上，流波别泪两潺湲。


今日行留别王伟树廉使

王伟树按察粤西，余奉使相接欢甚。及北归，闻桂林陷，度王不免。次豫章，值其子往省觐，路阻，恸哭而返。今六年矣，王迁粤东左司，归里亡恙，而其子已客死。赋《今日行》。
今日相逢是何日，握手开尊重促膝。
回想桂林奔迫时，欲言呜咽声不出。
桂林畴昔何殷勤，忘年尔汝成胶漆。
许我新诗逼古人，执卷高吟散愁疾。
星岩仙洞忆同游，惆怅欢娱忽相失。
漓江烽火渡豺狼，城头流血殷潇湘。
君在围城余间道，天南地北两茫茫。
令子中途惊问讯，招魂引领断人肠。
谁知玉树转摧折，白首逢君归故乡。
龙须华席鸲鹆研，绨袍嗛嗛不可忘。
人生聚散亦何尝，为君努力倾百觞，明日东西征路长。


望日楼同扬登州张蓬莱看日出

日初出时，一线横袤，长可竟天。有顷，作方幅棱角，色深赤如丹砂。已而燄如火，外有绛帷浮动，眩目万状。久之赤轮涌出，厥象乃圆，光彩散越。不弹指，离海数尺，其大如镜，其色如月矣。
烛龙夜半开大荒，羲和振辔严晨装。
珊瑚十丈横天出，乍看弦直忽已方。
动如万马飏朱旗，烂如金屋堆琉璃。
鲛绡菡萏作帷幛，髣髴隐见无端倪。
车轮烨烨从中跃，赤乌飞起彩云落。
光铓倒射鼋鼍宫，扶桑枝罥蓬莱阁。
客云日出光不同，阴晴百变随神工。
连朝霾雾今日霁，使君天许开鸿濛。
数言未毕日千尺，翻如素月城头出。
天明万里从此生，安得长绳系白日。


蓬莱看海市歌

校士东牟，思见海市，事竣谒海庙，因祷焉。翌日临发，海市适见，歌以纪之。
蓬莱海市光有无，玄冬物色誇大苏。
我亦再拜乞海若，愿假灵异看须臾。
是时苦旱海水竭，神龙困懒枯珊瑚。
鼍鼓忽鸣津吏呼，天吴出舞鲛人趋。
大竹盈盈横匹练，小竹湛湛浮明珠。
方员断续忽易位，明灭低昂顷刻殊。
列屏复帐闪宫阙，桃源茅屋成村墟。
沙门小岛更奇绝，浮图倒影凌空虚。
有时离立为两人，上者为笠下者车。
砉然双扉开白板，中有奇树何扶疏。
三山十洲一步地，群仙冉冉来蓬壶。
神摇目眩看不足，惜哉风伯为驱除。
人间快意亦如此，浮云长据胡为乎。
噫嘻，浮云长据胡为乎（大竹、小竹、沙门，皆岛名。）。


东莱赠赵赤霞太守

赵尝守润州，为处士顾与治完逋赋，士类多之。

使君五马临江涘，笔剪东吴半江水。
使君拂衣卧海滨，手辟荒园成栗里。
七尺肮脏千夫雄，坐上客满尊不空。
慷慨平生尚游侠，穷愁坎壈成老翁。
园中嘉树何葳蕤，海燕徘徊不忍归。
酒间袖出故人札，数行未毕泪沾衣。
作诗赠君兼语顾，离愁别绪如烟雾。
飓风刮海海水飞，何时却寄珊瑚树。


东海道中作

行人策马马行缓，马上风吹衣带断。
枯桑倒折作飞蓬，惊砂走石摩苍穹。
海涛怒啸鲛人舞，飞廉作祟天不雨。
可怜二麦急甘霖，农夫泪湿田间土。


禹庙歌

兖东禹庙临汶河，凌云结构何嵯峨。
栋宇有时横荇藻，旌旗白日驱鼋鼍。
五月阴风冷毛发，参天古木交婆娑。
繁华细叶宿鸾凤，神依鬼护无斧柯。
后亭更有千年柏，枝是琅玕干为石。
化作苍龙上赤霄，头角须髯如刻画。
吾闻神龙见尾不见首，此物还能灵异否。
怪底颓垣苔藓中，夜来风雨闻龙吼。


送高阮怀归里兼讯大美季升杓司幼龙诸子

明湖六月荷花香，宛溪故人归故乡。
折柳饯君各未醉，凭阑日暮立相望。
与君少长生同里，共许词场执牛耳。
彩毫灼灼耀春葩，双瞳湛湛悬秋水。
千里绸缪更契阔，论交夜夜灯花落。
欲歌归泣君同声，相知不复然疑作。
子今归去石城秋，明月秦淮青雀舟。
桂华窈窕芙蓉发，高歌一曲凌沧洲。
白门岁丰多酿酒，青钱三百沽一斗。
旋脍鲈鱼剥新栗，此时还忆劳人否。
同心更有蔡与梅，穷愁襟抱向谁开。
归去相看应大笑，新诗一句一倾杯。


送戴岵瞻入都

十月饯君归，五月喜君至。
尊酒复将于，颠倒不能寐。
忆昔奉使云门游，值君按节过青州。
灯前长句为君赋，狂歌大叫风飕飕。
临岐下马握余手，停杯伫立徘徊久。
自言辛苦难具陈，不信但看余白首。
转眼东西羽翼分，京洛淄尘倦趋走。
何期尔我相后先，同官仍是同门友。
怜余直道多嵚崎，开心苦口真吾师。
加餐相劝废篇什，此意旁人那得知。
劳劳余发亦垂白，看尔吐气开须眉。
玺书徵拜还青琐，岱云济水随旌旗。
送君忽忆心所欢，故人同调满长安。
欲寄双鱼愧疏懒，凭君传语青云端。


趵突泉送严子餐都谏北还（时主考山东。）

传闻此泉来王屋，伏流倒涌历山麓。
寒光喷雪复飞云，大声奔雷小碎玉。
故人黄门天上来，崔嵬百尺龙门开。
凭陵日观照沧海，咄嗟坐啸生风雷。
临流复有千寻阁，白雪声名赫如昨。
黄门挥翰似青莲，更拟新篇效康乐。
为君开尊握君手，素心海内真良友。
年将强仕相伯仲，忍使离居成皓首。
扁舟昨日明湖游，骊歌今日生离忧。
君不见济南七十二泉皆在眼，那堪沟水东西流。


陆大夫庐母墓双鹳来巢生二雏有鹤在焉或曰孝所感也绘以传之

荒丘郁郁寒泉深，松楸手植成青林。
中有慈乌口流血，哀啼绕树伤人心。
老鹳翱翔下寥廓，将雏双鹳复孤鹤。
鹳鹤徘徊未忍飞，啁啾墓侧悲离索。
于乎陆大夫，鹳兮鹤兮今在无，至诚感物理不殊。
吾母佳城求未得，浅葬荒丘天一隅，为君短歌泪沾襦。


汉柏行（泰安州岳庙。）

根不必踞绝壁，枝不必摩苍天。
婆娑岳庙眼前树，轮囷屈曲几千年。
龙文蛇腹复猿臂，铁干蟠空少根蒂。
岱宗玉女旌旗翻，百灵半夜风雨会。
韦偃毕宏画不得，神物旁观空叹息。
春暮天寒鹳鹤悲，阴霞绕树沈云黑。
崔嵬祠庙已频灾，唐槐灰烬秦松摧。
武皇六龙逝不回，嗟尔古柏胡为乎在哉，令我哀歌矫首心徘徊。


灵岩行（在长清县。）

灵岩开凿巨灵苦，万仞丹梯作环堵。
已留天穴烂明星，更遣甘泉泻石乳。
僧廊侧入洞门深，铁崖涌出袈裟古（铁片如衣，名铁袈裟。）。
腹空秃树饱风霜，斗大苍藤暗烟雨。
丹台飞嵌层岩巅，削成石屋居无椽。
杖藜直上八千仞，手抚白鹤凌紫烟。
朗公卓锡呼不应，庞眉石丈拱我前（山有石如人立，名朗公石。）。
俯视人间悲浩劫，谁知梵宇亦桑田。
般舟宝殿金银摧，世尊尘埃龙象哀。
唐碑宋碣纷断折，存者欹侧埋荒苔。
灵迹摩挲恨未了，倦游一宿良草草。
谁能高枕卧空山，饱饭青精颜色好。


宴歌行（陆使君席上作。）

洞房曲室锁葳蕤，华灯绮席纷光辉。
朱颜窈窕操玉徽，笙竽筝笛逸响飞。
轻风入户飏罗帏，月何皎皎明星稀。
乐极含悲知者谁，更阑缓带客忘归。
侬歌薄命心徘徊，愿君欢乐怜春晖。


烟火行

济南乱后年初丰，上元鼓吹如江东。
歌儿游女不知数，千家万家春灯红。
爆竹声中烟火出，忽如燄发阿房宫。
扑地流光走玉兔，垂天列炬成烛龙。
横看烂熳三十树，风起高城满烟雾。
明星落月飞纵横，急电惊雷莽回互。
层层怪幻鱼龙戏，蜃楼海市须臾至。
莲花火里剧分明，中有天下太平字。
是时宪府高崔嵬，建牙列戟倾金杯。
烹羔炮鳖惜良夜，黄金灰烬同尘埃。
酒酣漏永回鞭去，人压看场呼不开。
我闻此地旧王府，夜夜鳌山照歌舞。
绮罗台榭总丘墟，园林寂寞今无主。
乐复乐兮延千秋，醉歌莫问王与侯。
何日中原罢烽火，华灯如昼长遨游。


伏生祠堂行

祠在邹平城北十八里。汉文帝遣晁错求《尚书》，时伏生年九十馀，令幼女口授。事不见汉史，今图之壁。

祖龙烈燄燔天地，断简残篇尽捐弃。
诸儒白骨成山丘，仓颉史籀夜垂泪。
上蔡李斯甘罪首，忍使万古斯文坠。
天遗一老在人间，火然不到胸中字。
须臾赤帝重瞳来，阿房一炬咸阳灰。
表章经学汉文出，诏求耆旧过徂徕。
是时先生耄且病，以口代手鸿濛开。
二十九篇尚书备，配享立庙何崔嵬。
我来再拜心徬徨，侧身望古涕沾裳。
避秦博士穷独叟，姚虞三代今未亡。
庞眉碧眼具冕服，丹青满壁生辉光。
有女被绣珥明珰，受书掌故拱其旁。
丰碑古篆不可详，诸生俎豆歌乐章，灵旗髣髴来翱翔。


送张泰安越九（时坐事逮系谪戍，复放还。）

山城积雪冰不开，飞来黄鹄久徘徊。
见君欲哭复大笑，举酒一饮三百杯。
畴昔蹉跎事奔迫，穷边极漠甘迁谪。
圣恩温诏垂九天，独许云间作归客。
泰山极目连沧海，海鸥钓客遥相待。
何必功成问赤松，流光一掷红颜改。
多君意气凌浮云，罢官慷慨尚论文。
庾鲍才名伯仲少，原尝好客天下闻。
我醉为君歌一曲，岁暮愁多肠断续。
好去五湖三泖间，手抚山堂旧松菊。


绣江行（章丘县东。）

羲仲驱车错躔度，玄冥夺取青阳路。
三月重凝绣水冰，烈风倒拔阳丘树。
天河沧海同翻覆，雪染桃花成白玉。
茂陵消渴鹔鹴寒，望远伤春乱心曲。


女郎山

女郎山畔日冥冥，女郎墓上草青青。
长白云连绣江水⑴，长佩陆离飘未已。
凭阑举酒舞且歌，深洞幽房山鬼多。
黄土红颜自今古，淅淅阴风吹女萝。
⑴ 长白，山名。登女郎，望其云气萦抱如带。


父书楼歌为俞去文作

吾乡前辈多博雅，南金先生称学者。
有阁三重书五车，高卧楼头不肯下。
乱离万事成东流，铜驼金谷皆荒丘。
青箱好在蓼莪痛，岿然遗泽存高楼。
楼前枫树林，楼下寒潭深。
白鹤为君舞，玄猿为君吟。
山鬼窈窕尚含笑，伯牙寂寞无知音。
腹笥便便君自可，次第书签兼药裹。
卖文剩有杖头钱，鸡黍能留佳客坐。
藏书十九委埃尘，百家七略谁问津。
长恨古人不见我，空山月黑伤千春。


寄蒋虎臣金坛

先是，京口之变，士大夫家居者皆坐法，惟虎臣获免。

昔君挍书石渠阁，乡心日夜思丘壑。
今君乞假卧江村，三年不向春明门。
春明吏隐差不辱，索米东方足饘粥。
何事高吟诗百篇，便向阴崖结茅屋。
潇洒从来怀抱疏，黄金不惜搜奇书。
道逢穷交下马立，解袍脱赠无踌躇。
尺书远自金沙至，开函堕我数行泪。
不讶虞翻疏节多，殷勤却索新诗寄。
江干昨日多鼓鼙，白骨黄尘咫尺迷。
茅屋高斋亡恙否，鲸波鼍浪风凄凄。
古人挂冠入山好，今日入山难自保。
愁思如结未敢言，何处相期拾瑶草。


姑山行送郭瑞屏

十年不向姑山去，别恨羁愁乱如雾。
箨冠草屦故人来，相看犹似山中住。
衙斋萧瑟客无毡，片石荒台倚独树。
主人鹿鹿竟何为，论心不得同朝暮。
记昔姑山夜坐时，石泉手汲炊松枝。
倾盘芋栗杂鸡黍，酒尽床头醉不辞。
轗轲君今垂五十，白发星星时抱膝。
纵饮不多思醉眠，怕听城头吹觱栗。
君为穷愁来海滨，到来辗转愁官贫。
出山入山贫自好，路远天寒惭故人。


荒鸡行

长夜漫漫才二更，济南城里鸡齐鸣。
劳人鞅掌未眠卧，起视欃枪泪双堕。
昔人闻鸡夜起舞，雄心不厌乱离苦。
可怜四海今横戈，荒鸡荒鸡奈尔何。


观严水子画人物引（严水子、陆山子，并陈章侯高弟。）

山阴高士陈章侯，开辟画苑无虎头。
左手把杯右执笔，十指酒气生十洲。
尤工人物作殊态，雕镂琐屑穷纤芥。
诡形奇状人尽惊，素壁中宵走光怪。
兴阑箕踞时扪虱，尺幅千金不可得。
晚传二子早升堂，吮墨含毫同侍侧。
山子过从忆鉴湖，淋漓染翰多欢娱。
五年以后水子至，笔势不与章侯殊。
冥搜惨澹追清妙，欹侧江皋连海峤。
芙蓉薜荔杂连蜷，帝子婵媛山鬼笑。
名高薄俗复何益，能事伤心争促迫。
乞画如山乏酒钱，仰视高天岸赤帻。
春阴积雪风泠泠，满眼干戈愁客星。
冰开鼓柁且归去，万壑千岩无数青。


闸舟谣

漕渠久渴水不流，漕艘衔尾无时休。
日过一闸才五里，千里归心愁白头。
闸尽滩高更偃蹇，中夜呼船重拨浅。
猫儿窝口居人稀，鱼头集上渔船归。
岸阔河深风又恶，坐看他帆拂面飞。


林茂之自作生圹曰茧窝索诗纪之

八十一叟颜尚酡，幅巾筇杖衣薜萝。
肩舆强来一相见，数杯未尽能高歌。
自言筑室乳山住，阴林邃谷多烟雾。
新营生圹大如茧，逝即长眠不封树。
踔绝才名年少时，掉头不许时人诗。
秪今垂死犹眼白，自作高人万古宅。
君不见富贵磨灭皆轻尘，丰碑石马空嶙峋，北邙悲风愁杀人。


万竹园醉歌赠邓元昭同年

城隅别墅结茅屋，千亩阴森尽修竹。
同心握手此开尊，竹色客衣相与绿。
五千南北成别离，昨岁干戈乱心曲。
鲥鱼芦笋杂莼羹，百觞劝我苦不足。
昔时侍从官长安，对客挥毫人共看。
意气风流天下重，五侯七贵争交欢。
一朝特简拥千骑，未许淹留问丛桂。
岁星忽厌隐金门，便拟墙东长避世。
羡君蹑屐临东山，清歌白苧长欢颜。
羡君藏书馀万卷，鸟篆龙文时在眼。
丈夫功成须拂衣，扁舟新买系渔矶。
飘摇万事君休问，惟有浮云无是非。


程穆倩印薮歌

黄山山人真好奇，性癖膏肓不可治。
雕镂文字寿琬琰，虫鱼错落蟠蛟螭。
苦心爱者有数子，摩挲只字等禹碑。
亦如昌黎推作者，险奥不废樊宗师。
九月邗关木叶下，山人邂逅同僧舍。
自言好古非雕虫，篆籀周秦足方驾。
诘曲迷离多不辨，相逢十人九人诧。
可怜古籍秦火焚，存者如缕金石文。
岣嵝钟鼎尽奇字，恍惚夭矫凌浮云。
今人能手类刻木，仰唇俯足徒纷纷。
岂若山人眼空六书与八分，惊魂骇目天下闻。
噫嘻，山人好占不能长得食，何如归老黄山三十六峰之南北。
赤文绿字藏其间，风雨千年无剥蚀。


水绘庵放生池歌赠冒辟疆

水绘庵前一池水，花发芙蕖香十里。
冒家三世皆放生，水族波臣不可纪。
日霁游鳞镜里来，有时蜃气云不开。
出沼穹龟峙丘垤，扬鬐赤鲤生风雷。
四十年来成巨壑，丝竹朝朝喧水阁。
赋诗不让邺园游，临流远胜濠梁乐。
沧桑万事难具陈，挺叉横网连强邻。
云根窟穴改不得，枯鱼入肆空悲辛。
主人意气无所惜，长叹抚膺嗟世泽。
虬龙一朝不自保，江汉飞腾限咫尺。
眼前兵甲高如山，放生杀生皆等閒。
昆明太液复何有，为尔作歌长留天地间。


僧舍题半山画

常爱杜甫阆山句，应结茅斋看青壁。
半山纵笔为此图，突见崚嶒倚天石。
寒江鼓枻倦游人，秋寺鸣钟独眠客。
与君痛饮且还归，四顾茫茫堪眼白。


广陵醉后赠陈曼仙同年（陈旧官蜀，自免归。）

拂衣不采商山芝，草堂不羡浣花溪。
暖老争看人似玉，把诗自劝醉如泥。
开轩种竹江云入，素瓷酌酒嘉宾集。
洞箫铁笛相和鸣，玉柱檀槽杂歌泣。
芙蓉含雾暗氤氲，婀娜吴姬娇出群。
轻讴缓唱四坐静，不动朱唇声遏云。
十年契阔今良会，宦游忽叙巴西事。
羌村蛮洞畏豺狼，哀角腥风动天地。
万里生还信偶然，衔杯且称平生意。
主人潇洒良得计，有客风尘早憔悴。
柴桑夙昔无宦情，东山偶起怜苍生。
昔何勇健今何老，归卧双溪弄月明。


击鼓行戏赠方山人

山人不儒亦不贾，碧树黄花绕庭户。
客到开筵杂俦侣，半醉掀髯为击鼓。
众宾歌吹间搏拊，疾徐应节不差黍。
大声噭噭鸣砧杵，细声嘈嘈乱人语。
音繁调促苦龃龉，激厉崩腾怒如虎。
地维缺陷天难补，人生磊块向谁吐。
不如挝鼓尽清醑，半作英雄半儿女。
尊残飒飒寒夜雨，因君侧耳愁千古。
祢衡祢衡在何许，吾欲呼汝出黄土。


竹亭短歌赠王贻上

丈夫名成何必万钟粟，但得绕屋扶疏万竿竹，三月不肉亦意足。
不尔伐竹结为庐，差抵潇湘远尘俗。
使君佐郡广陵城，高斋远听寒涛声。
却构竹亭如箬笠，琅玕四壁青霞生。
亭中斗酒书千卷，对此髣髴凌绝巘。
南轩老槐遮白日，东篱黄菊照苍藓。
别君此去惜离群，几度论诗到夜分。
眼前万事难开眼，还须种竹高拂云。
君不见君家子猷僦舍亦尔尔，何可一日无此君。


龙衣船

连帆蔽日江水黑，鹢首龙文烂五色。
举樯捩舵重如山，不遇大风行不得。
曳舟官给夫有馀，得钱纵脱重捉夫。
裸体天寒被鞭挞，荒村夜索闻哀呼。
猪鸡祭赛舟人乐，白夺樵薪不为虐。
有时故遣触他船，反眼嗔人横搒缚。
尊严秪为载龙衣，箫鼓船头黄绣旗。
高架一箱衣什袭，客货深藏无是非。
巨舰年来频坐兵，沿涂夫卒多吞声。
船大行迟河欲冻，严秋督促伤人情。
官差到处闻荼毒，怪此篙工作威福。
造船苦耗水衡钱，取材伐尽江南木。
侧闻圣主仁如天，再浣还衣天下传。
筐篚置邮亦良速，何似重牵万斛船。


华表行

华表嵯峨冠青嶂，双擎巧刻盘螭样。
玺书赐葬傍陵园，连牛鞭石来山上。
千金作使万夫役，深埋直作天生石。
势移卫霍子孙贫，斥卖须臾都不惜。
地坼山倾鬼哭闻，前山华表又新坟。
请君易石将木柱，纵朽犹为坟上土。


祀蚕娘

华灯白粥陈椒浆，田家女儿祀蚕娘。
愿刺绣裙与娘着，使我红蚕堆满箔。
他家织缣裁罗襦，妾家卖丝充官租。
馀作郎衣及儿袄，家贫租重还有无。
蚕时桑远行多露，好傍门前种桑树。


打虎儿（禹州朱氏子。）

谁言虎尾不可履，虎口小儿还不死。
儿随陇畔翁耕田，斑烂跃出黄蒿里。
攫翁踞地儿不啼，怒持竹策鞭虎起。
咆哮乍息重含情，收牙捲舌抛人行。
父子仓皇驱犊返，犹闻虎啸腥风生。
刺史嗟吁召儿问，儿年十一朱其姓。
簪花缠彩万人传，朴稚能驯猛兽性。
当时视虎如视牛，天地震动山灵愁。
死生计较勇成怯，古来赴义无回头。


天逸阁雪后醉歌（主人梅幼龙耦长携酒。）

一冬无雪春雪好，名园飞阁开晴昊。
主人逸兴有籍咸，把酒呼朋欢绝倒。
沙霁初闻白鸟鸣，雪残半露青峰小。
麻姑婥妁堕窗间，叠嶂参差浮树杪。
细数梅花多昨日，坐看新瀑通寒沼。
觥筹历乱兴偏豪，石槛苔痕不须扫。
此阁崚嶒高百尺，先辈联翩著灵迹（禹金、朗三两先辈读书处。）。
蝌蚪深藏禹穴书，赋诗日集梁园客。
二十年来玉树摧，竹榭茅屋蔓萝薜。
抽毫授简待吾曹，肯使中原少词伯。
前年铁骑城头嘶，出门一步迷东西。
芳春暇日此良宴，何辞斗酒听黄鹂。
我思置阁临双溪，种梅高下溪云齐。
花前岁岁同春酌，醉醒递换无端倪。


为李书卿感遇（有叙）

李氏世以文辞称，生又颖特，弱冠为诸生高等。然其为文与时人异，卒坐废斥。予感愤作歌，为生进酒。
日月明明不照地，蒺藜满眼困骐骥。
欲叩天门扃不开，为君怫郁堕清泪。
老蛟生子真超群，少年胜气驱浮云。
嗫嚅羞作腐生语，一寸泥蟠无处所。
壮夫魁垒常骨立，俗眼揶揄百忧集。
唾壶击碎歌不扬，风雨夜阑鬼神泣。


青桂引赠丁飞涛弟素涵（有《青桂堂集》，时飞涛谪关外。）

青桂团团临绿水，香风散入江城里。
东南孔雀为徘徊，下有寒猿啼不已。
山人奋袖歌且谣，西湖澹澹吴山高。
艳曲新词半乐府，瑰奇诡谲疑离骚。
有时呜咽抱幽怨，弱柳如丝絮如霰。
歌成流水云不飞，曲鼓湘灵人不见。
君家伯氏吾弟兄，唱和西曹金石声。
黄云沙碛一分手，朔风越鸟长哀鸣。
攀君青桂忧思缓，念君连枝肠欲断。
日月不居关塞长，抚膺泪落钱塘满。


西湖送春歌

阴雨冥冥朝复暮，丰隆屏翳收春去。
美人魂断不可招，夜啼杜宇西陵树。
故园满槛洛阳花，岁岁花开不在家。
江山格斗九州窄，行止蹉跎双鬓华。
含情欲作留春曲，烛龙昂首不得伏。
醉向流光唤奈何，门前春水为谁多。


采莼篇

西湖三月莼始生，含花卷叶浮绿茎。
质柔肤滑不留手，白汁盈盈成水晶。
浸之经宿逾肥美，旋摘生新类兰芷。
春山雨涨绿波深，欲浮不浮难出水。
故人招我放生池，画船红袖吹参差。
神鱼拨剌动雷雨，冯夷出没搴旌旗。
酒阑却向湖亭泊，缓带登楼气盘礴。
急呼舟子撷莼丝，雪鲙金盘佐觞酌。
凝脂腻泽难禁煮，玉笋锦葵谁似汝。
滑翻碧碗匹冰浆，清绝香羹奴酪乳。
嚼腐餐肥良可憎，五侯七贵知未曾。
怪来此物系归思，千载常怀张季鹰。


西湖看月歌（同会稽罗弘载。）

客舍阶前湖水绿，棹舟更向湖中宿。
两岸苍烟皎月来，万顷清光照幽独。
渡口微闻漱玉声，楼头无复弹筝曲。
片云蜿蜒过南山，望见仙人骑白鹿。
夜深风起何泠泠，远山犹白近山青。
浮图层级真可数，波心寒玉吐孤亭。
援琴欲鼓水仙操，钟期既远谁为听。
狂呼不醒童仆睡，惜哉酒尽双玉瓶。
吁嗟明月古来有，须照西湖杯在手。
可怜客久春芳歇，阴雨三旬初见月。
荷叶田田渐作华，今宵月下已思家。
漏残高枕日将出，会有吴姬蚤浣纱。


赠关西杜苍舒兼怀李屺瞻孙豹人诸子

西泠桥畔日初低，西京上客过招提。
眼中华岳森突兀，湖干画舫从羁栖。
十年读书不射策，负气论才岸赤帻。
仲宣时赋从军行，少陵老作诸侯客。
沧海长江正羽旗，广陵游侠重相思。
好买吴姬住江侧，醉倚淮南桂树枝（李、孙皆陕人，流寓广陵。）。


寄周处州宿来（旧同官比部。）

故人别我六年馀，闻道故人青鬓疏。
层山叠嶂几千里，殷勤却寄双鲤鱼。
天阴雨久重云黑，开缄狂喜复叹息。
新诗险绝语惊人，苦调悲凉泪沾臆。
括苍岩洞多烟霞，九盘石门仙如麻。
谢公游处莓苔厚，春风古树犹开花。
兵荒作吏真可悯，鞭挞催科心不忍。
满眼青山未散愁，平生意气一朝尽。
瓯江日夜流滔滔，相思心曲翻洪涛。
欲问论诗兴酣发，断肠还忆白云曹。


送罗弘载

闻君有别业，远在稽山隅。
白云南接葛洪井，绿水还临康乐湖。
湖边山下读书好，杂花奇树连芳草。
殷勤为我渡钱塘，西泠尊酒同倾倒。
与子契阔已八春，囊中诗句转清新。
少年策名应努力，莫羡桃源洞里人。


西湖惜别吟答萧山毛大可

西陵才子有毛苌，浩荡风流不可当。
繁音错彩百端集，短曲长歌悲断肠。
谓我东来自沧海，湖上轻舟日相待。
手裂吴绫白如雪，新诗奡兀惊真宰。
蓬莱之阁琅琊台，海水壁立鱼龙哀。
嗟尔濡翰一何壮，使我回首久徘徊。
我昔闻声未联袂，相隔山巅与水裔。
拥楫临风作越吟，缠绵期我攀丛桂。
别来丛桂难重攀，天涯荏苒凋朱颜。
谢傅东山不得卧，岁星索米愁人间。
平生闻道苦不早，穷愁著书亦云好。
谁能漂转随车尘，使我局促伤怀抱。
予将去，为君吟，此曲历乱无古今。
若问相思在何处，岁岁西湖春水深。


哭同年张于寅

其一
海风动地白日昏，折我玉树垂昆崙。
魁梧磊落犹在眼，满堂恸哭皆声吞。
鬼伯讵敢相促迫，丰隆为御云车奔。
一生胸臆向谁吐，裂眦慷慨号天门。
呜呼天门路阻绝，江汉溟溟堕孤月。

其二
嗟尔生年二十六，气吞万卷心不足。
开樽结客少年场，走马长安还击筑。
雕龙世业公车早，词翰横流泻飞瀑。
相看努力驰中原，岂料着鞭成转烛。
呜呼尔魂不可招，青枫暮雨空萧条。

其三
出门出门何所营，病中鼓枻江上行。
季布平生重然诺，鲁连排难轻死生。
男儿七尺自有命，抗颜欲与雷霆争。
风流意气一朝尽，眼前豪俊谁纵横。
呜呼往事不可谏，目极松楸泪如霰。


自皖江过彭蠡连乘迅风时予赴官湖西

风猎猎，水茫茫，青山两岸如驱羊。
大孤小孤争鹢首，轻帆坐啸陵马当。
远看五老之峰冒云雾，白头如雪须髯苍。
我欲往从之，川路一何长。
不见青莲与白傅，至今犹有读书堂。
官限催人何太急，风樯破浪横飞扬。
谁知予梦在庐岳，暮云回首劳相望。


淦川夜读王迈人方伯三仕草有寄

王在巴陵有《嘉陵水声歌》，至是官豫章，入觐。

王子称诗无古今，哀丝杂管伤人心，醉歌斫地横沾襟。
丹枫丛筱金川曲，把尔瑶华向银烛，朔风微霰响枯木。
巴南万里豺虎满，曼声促节随长短，一曲嘉陵肠寸断。
羊城别后聚洪都，立谈未尽各天隅，谁能对此不踟蹰。


李太虚宗伯自章门过访萧江值余按部未归停舟浃旬聊书代柬

萧江江头枫叶赤，雨雪行人断行迹。
元礼仙舟何处来，栖迟久作忘归客。
水落章门上水难，多君直到使君滩。
羽檄宵驰官吏急，金尊咫尺阻清欢。
短札新诗胜琼玖，珍重摩挲不离手。
更携仙酒及良方，使我红颜无皓首。
感君意，惜君留。
君家群玉有高楼，弹筝鼓瑟兼箜篌。
天寒夜永宜歌醉，恼杀孤眠一钓舟。


弹子岭歌（新喻县北，距城百里。）

渝川捕民如捕贼，鸟惊兽駴各南北。
有时怒臂聚群力，遣骑飞符呼不得。
仰天峰外蒙山高，中有仄径缘秋毫。
夹路荆榛虎豹嗥，负嵎走险容尔曹。
巉岩更有弹子岭，居人半入青天影。
隔山十里越邻境，百年风俗成顽梗。
吾闻此乡山水奇，重岩邃壑多幽姿。
如何输税独无期，忍使催科困有司。
及此不戢后难治，破巢歼灭中心悲。
尔不见黄木江，前年杀人如薙草，区区弹子何足道⑴。
⑴ 黄木江，新喻县地。先是二年，以民顽用兵。


北风行怀方尔止

北风夜发猛如虎，飞沙散作空中雨。
生米潭边老蛟怒，系艇消魂望南浦。
浦前客舍有方生，倦游词赋同马卿。
泰岱恒嵩归杖屦，诸侯豪士争逢迎。
昔时见君敬亭草，我方年少君未老。
流光一别十馀春，缕缕赠我长篇好。
醉罢秦淮旧酒楼，君言逐我匡庐游。
蓬飞去住各无定，山人又上浔阳舟。
浔阳帆向章门落，相逢正傍滕王阁。
一尊未尽又开船，浦云山雨悲离索。
方生老健多苦心，清歌惨澹矜知音。
出门道路尽笔札，直写胸怀无古今。
此时陈蕃亦多有，周侯宋侯皆尔友（时周伯衡、宋其武并官南州。）。
洪都谷贱官俸廉，扁舟百石还能否。
多君好古存典型，白眼却向东湖青。
荒郊苦问云卿圃，废渚冥搜孺子亭。
六月王师移铁骑，穷秋络绎将军至。
满眼江山牧马场，潦倒儒冠置何地。
祇今行路天下难，莫讶乘车无肺肝。
乌鹊西飞雁飞北，江枫渚荻皆凋残。
秣陵草堂閒复閒，残樽旧帙开心颜。
眼前万事还山好，归去青溪明月湾。


百丈行

十八滩头石齿齿，百丈青绳可怜子。
赤脚短衣半在腰，饭颗寒吞掬江水。
北来铁骑尽乘船，滩峻船从石窟穿。
鸡猪牛酒不论数，连樯动索千夫牵。
县官惧罪急如火，预点民夫向江坐。
拘留古庙等羁囚，说来不来饥杀我。
沿江沙石多崩峭，引臂如猿争叫啸。
秋冬水涩春涨湍，渚穴蛟龙岸虎豹。
伐鼓鸣铙画舰飞，阳侯起立江娥笑。
不辞辛苦为君行，梃促鞭驱半死生。
君看死者仆江侧，火伴何人敢哭声。
自从伏波下南粤，蛮江多少人流血。
百丈不断肠断绝，流水无情亦呜咽。


折梅舟中有叹

野梅无赖恼江边，烂熳春光发岁前。
折来心赏不能语，静觉疏香散洲渚。
旧时索米傍燕台，苦寒只见雪如梅。
豪贵万钱买尺树，冻蕊萧条多不开。
昨岁双溪归草阁，梅枯二月花才着。
雨中憔悴苦相怜，倚槛呼朋共觞酌。
转眼他乡忆故人，分飞零落太伤神。
孤舟卧抱花枝醉，载尽江南无限春。


陈士业徵君读书楼歌（时兵艘皆泊章门。）

十日章江门，不上滕王阁。
可怜带甲满江干，烟雨苍凉闻鼓角。
凭虚高卧有徵君，一日不见如饥渴。
入门引手便登楼，坐对西山控蓼洲。
夕阳帆影檐前落，晓霁山光榻上浮。
君家阀阅连云起，铜驼泣后归流水。
杜门小隐种松筠，带索行吟佩兰芷。
诸侯结驷多式庐，先生独坐拥奇书。
蠹简残篇争二酉，哀歌痛哭怀三闾。
闻君倜傥多筹策，昔领专城今草泽。
平生壮志托空言，中岁蹉跎头尽白。
滕王高阁虽嶒嵘，童子诗传始得名。
争似徵君有草阁，千秋万岁重含情。


南浦逢王愿五同年（王自翰林出督粮储。）

人生聚散如沙鸥，江天海国各沈浮。
十载别君一相见，茫茫岁月随东流。
执手开轩坐榻上，旋呼尊酌交劝酬。
梅花老春白鹿脯，为君沈醉倾庶羞。
酒阑屈指同门友，惟我两人同宦游。
畴昔联镳君特达，天禄石渠资讨蒐。
隔巷招寻余最数，素心晨夕相淹留。
踏花缓带歌燕市，系马衔杯傍御沟。
此后驱驰踰粤岭，君亦谢病归林丘。
天怜索处易憔悴，蓬飘萍聚来南州。
令子成行孙在膝，那得相看不白头。
西江厥赋称瘠土，乱来荆棘盈田畴。
力尽犁锄又水旱，荒村野哭声啾啾。
漕折争言便民力，追呼搒系如俘囚。
粜粮三石当一石，倒廪倾仓还卖牛。
玉粒徵收又难运，兵船络绎无馀舟。
催科箕敛敢言拙，遗黎沟壑何人收。
积薪厝火且安坐，吏惟执法无良谋。
君昔善奕名国手，手谈清宴今能不。
丈夫悯时心惨澹，中宵侧足行夷犹。
回首故园忆松桂，可怜山谷横戈矛。
墟柳园桃忽烂熳，黄鹂紫燕欢匹俦。
兴来张口不能塞，为君高歌南浦楼。


归舟遣兴

萧水章门三日路，扁舟一岁频来去。
去望南风来望北，好风半日终难遇。
蹉跎万事总逡巡，且就江潭烹紫鳞。
忽看两岸花皆落，细雨平芜愁杀人。


灌瓦研歌

李梅公司马藏研，五瓣如梅花，质如黄玉，间作绀碧色，累累坟起，云是灌婴庙瓦，请予为诗。
范土千年化圭璧，琢作梅花伴骚客。
腻质全堆金粟黄，斑痕细夺琅玕碧。
主人置酒开山房，丛花锦石兼幽篁。
摩挲书画亦无数，出此四坐生清光。
传闻庙瓦今破碎，铭字刓残谁睹记。
扣之如磬拭如烟，龙尾端溪尽堪弃。
雩阳古庙野火焚，穹碑断础皆寒云。
神物可怜光怪在，令人转说灌将军。


临江仲夏有怀荔枝之美因寄吴福州圣水刘都使润伯

临江长夏真可怜，热如釜甑宵无眠。
冰浆雪藕那可得，沈瓜浮李都茫然。
忽忆往年使粤岭，荔枝夹道垂江边。
绛襦仙人日满坐，十年消渴为之捐。
又向端江寻石砚，朋旧沈朱欢见面（沈止岳、朱子暇。）。
沉水香中进羽觞，荔枝园里开高宴。
倾盘旋摘连百颗，驱童上树将千遍。
就中黑叶号无双，唤取水团良足羡（黑叶、水团，俱佳种。）。
客云此种犹未奇，闽为第一蜀次之。
福郡人家千万树，驿亭官舍子累累。
陈紫江绿尤奇绝，惜哉遥望空嗟咨。
故人今作福州守，为政风流无不有。
魁梧刘子气如云，相过斗酒常殷勤。
此时五月荔枝熟，日啖三百还未足。
图传白傅绝形容，谱较君谟多品目⑴。
二君倚树定狂呼，曾否思予乱心曲。
寄声为语陈使君（陈少参阶六。），遗民更访芦中人（莆田余赓之先生自称芦中人。）。
平生知己各天末，孤城索处徒酸辛。
东南烽火犹未息，出门道路多荆榛。
安得凭虚生羽翼，一日飞腾周八垠。
⑴ 白香山有《荔枝图序》，蔡君谟作《荔枝谱》。


洪都吟寄熊雪堂少宰

洪都江水老蛟窟，苍虬赤龙昼出没。
蓼洲先生兴超忽，独卧洲头抱明月。
干旌屡下尚高枕，注目西山森突兀。
画船在槛书满床，吟罢丹铅字如发。
古人既死存者言，精魂往往遭剔掘。
怜余癖好赠奇编，许我身中有仙骨。
江干系艇数相寻，高论微言不能歇。
吏部文章信起衰，山公启事多补阙。
扶桑摇落沧溟深，精卫衔山木石竭。
谁信临流怯浩歌，孤舟五月凉风发。


莆田余希之注李长吉诗作歌寄之

峄阳琴材野火烧，海波晦冥鸟悲号。
夜半骚魂冢中起，玉楼使者寒不死。
石鼓初鸣桐木鱼，冰蚕重濯锦江水。
李生余生皆畸人，知音识曲伤千春。
伯也能倡仲能和（伯氏赓之吏部，诗近万首。），眼前乐事真绝伦。
吾爱昌黎有奇癖，鹍鹏垂翅能先识。
其时崛奥拗金铁，一寸瑶草不肯食。
世人皮相韩无诗，天孙怒罢机中丝。
请君并辑为韩李，光怪应须缠十指。


五岳真形图歌（丹砂所拓。）

五岳足迹谁能遍，五岳真形谁所见。
岱宗山下岳祠东，镌瑶刻玉穷鬼工。
紫泥拓就珊瑚色，高堂日射扶桑红。
璇宫银阙森髣髴，群仙玉女纷相从。
禹鼎沈沦多不若，山林佩此百神却。
丹灶思寻勾漏砂，灵岩定采天台药。
陟岳寻仙思汉武，茂陵寂寞一抔土。
倘许吾曹有仙骨，君现真形与君语。


终风篇

摧山剨地千树折，三日震荡吼金铁。
捲起荒村屋上茅，横翻骇浪江头雪。
比岁兵荒万事非，酸风鬼啸重沾衣。
夏苗乾死秋谷稀，一时尽化枯蓬飞。


中秋夜愚楼觞月同赤方伯调阮怀耦长诸子

山寺归来赤日落，江心明月衔官阁。
清秋逸兴共婆娑，画栋朱阑倚寥廓。
屏风侧叠环远山，素练平铺临巨壑。
阁前古木三十围，云来夭矫苍龙飞。
菁葱桂萼含金粟，窈窕莲花坠粉衣。
中宵罗袂如霜雪，银河倒泻天地白。
乌鹊南飞见羽毛，觥筹交错忘主客。
兵荒万事苦伤神，良夜初倾竹叶春。
庾楼滕阁皆偶尔，步兵中散伊何人。
去年此夕客芜关，今年此夕吟萧滩。
漂泊浮生为一叶，同心合坐千秋难。
千秋难，在今夕。
群彦聚东南，高吟响金石。
作歌赠明月，月亦解爱惜。
智愚计较何区区，鲲鹏斥鴳皆拘墟。
老夫今夕百愁无，铸金作楼良不愚。
君不见向平游兴在五岳，那能偃蹇跼蹐一寸地，使我眼前一日无江湖。


送耦长归宣城

期君别在重阳后，才过中秋即分手。
暮雨寒凝閤皂云，朔风吹折萧滩柳。
少年卓荦羞腐儒，览胜扁舟放五湖。
朝吟彭蠡夕滕阁，大者琬琰小明珠。
春晴坐我竹亭下，日见青山满官舍。
藜床枕藉尽风骚，银管丹黄穷午夜。
分灯有客共联吟，韩孟高梅势相亚（耦长与阮怀有《湖西联句》。）。
人皆叹尔倾城姿，愁绝娉婷犹未嫁。
相看青鬓易成丝，百年少壮能几时。
千钧强弩会须发，陆殪虎豹水蛟螭。
爱尔芙蓉艳朝日，长歌为我散愁疾。
嗛嗛寸心两不忘，共采春华佩秋实。


浮山吟送药公入青原山时为笑峰禅师扫塔

浮山一片云，飞落苍梧野。
忽值南风吹，旋归庐岳下⑴。
往还离合讵无因，十年旧事休重陈。
三生石上魂未断，长瓢来濯清江滨。
老禅不演三乘义，却注南华穷彖系。
推倒辅嗣冢中骨，笑看蒙叟人间世。
洮洮清辨浑无语，食尽荼蓼觉蜜苦。
戏拈稊米是神山，捲起河源作飞雨。
坐中秋色何苍苍，城头绝巘森相望。
兴来遣兴挥秃笔，淋漓墨迹纷满床。
塔扫青原入山窟，地作蒲团随处歇。
黄荆倒插郁菁葱⑵，又见孙枝争秀发。
螺湖鹭浦夕阳曛，吸尽西江独有君。
别后思君何处所，金牛泉畔夜钟闻。
⑴ 药公家浮山，避地梧州华盖寺。值余奉使西粤，始同归，抵匡庐别。
⑵ 七祖开山时尝倒插黄荆，至今尚茂。


药公拈余浮云一洗万峰出作画并题短歌见贻依韵报谢

药公别具神仙笔，照夜青藜逢太乙。
手翻沧海弄白日，兴酣笔落如箭疾。
千岩万壑何周悉，为我倒缩蓬莱归一室。
云蒸雾合天地一，半空风雨泉声出。


送阮怀幼龙同归里

枫叶初黄橘尚绿，骚人并集芙蓉屋。
为舞白苧烧华烛，伤心难听骊歌曲。
昨接家书今日归，不恨别长恨别促。
吾侪放眼争千古，耻论穷达分虎鼠。
看君在困能倔强，俯视青云不足取。
结客飞扬年少场，卖文为活中心伤。
半年官舍诗盈寸，与古作者争毫芒。
梅子淹留无一月，病中诗思如冰雪。
剪烛连床兴未穷，一时二妙皆离别。
霜摧木落风怒号，移觞密坐淹今宵。
美人迟暮思公子，君去谁知我郁陶。
人生拂意无贵贱，但得同心齐所愿。
伯劳西去燕飞东，眼前憔悴君所见。


寄赠徐山甫广文

饮百斗，谈神仙，古来惟有李青莲。
广文先生无乃是，囊中自注参同篇，惜哉杖头无酒钱。
妻儿待米气萧索，生徒馈饷犹坚却。
坐客无毡出无骑，芒鞋布袜寻丘壑。
贫交苦爱蔡芹溪，相过索饮醉如泥。
黄土可怜埋玉树（时蔡已殁。），双柑斗酒共谁携。


甘林游宴作

同徐伯调、顾赤方、黄坤吉、陆在璞。

潇江水抱山城流，奇树青青金凤洲。
我逢好友即开愁，渡江野坐随沙鸥。
沈沈翠幕暗天地，离离萍实堆林丘。
黄衣仙人好颜色，笑我多忧将白头。
鹿皮藉草倾清醑，挥杯急劝如风雨。
洲上木奴那作计，橘中棋局今何许。
酒罢烟寒香在衣，村醪重酌莫相违。
千秋不忘此今夕，明月随舟送客归。


得贻上扬州书却寄（时自白下至吴门，并有游记。）

渔洋山人海鹤姿，一卷冰雪忘朝饥。
我怀君日君思我，千里同时各有诗。
楚江十月梅花早，折寄踌躇嗟远道。
素书珍重来章门，美人托赠皆香草。
男儿作吏绝可怜，登临啸咏谁能兼。
吴会山川好无数，一时将去何不廉。
长风吹箨岁已晚，爱君止愿加餐饭。
报书却付庐山云，送到邗关勿辞远。


放歌答蕲州顾黄公

大风发地猛兽恐，巴陵欲裂衡山动。
洞庭七泽横天来，鱼龙百怪相喧豗。
黄公黄公太奇肆，使我目眩失位置。
繁弦杂调相错鸣，语笑无端还涕泗。
一代风流澹荡人，廿年烽火悲酸事。
君虽郢客生在吴，顾曲追欢无事无。
频过幕府为揖客，时傍倾城眠酒垆。
流离滞迹秦公子，词赋伤心楚大夫。
倔强宁抛三尺组，魁梧自爱千金躯。
扁舟忽系萧江岸，两月新诗不可算。
脱冠半醉作佯狂，举杯欲掷翻河汉。
眼中之人纷如蚁，洒落如君复有几。
开心剖意君不欺，吾亦分明看尔诗。
两雄相值漫相许，浮名身后谁当知。
我昔过黄州，飞骑登赤壁。
题诗破苔藓，长啸响霹雳。
荒榛败瓦山鬼啼，玉局仙人不可觅。
早知君卧北山阿，悔不招寻吹铁笛。
蹉跎晚相遇，岁月行将暮。
摧残困簿书，愁疾阙章句。
叠韵重篇懒唱酬，紫螯黄菊少欢聚。
顾黄公，顾黄公，纷纷马上皆英雄，金鞍玉勒横珠弓。
吾曹腐唇誇绣虎，诸侯磨盾嗤雕虫。
君言老去知音急，此语能令双袖湿。
驺虞垂首䝟貐骄，枳棘争荣兰蕙泣。
空手无钱送尔归，秋灯夜雨百忧集。
及今相见且尽欢，君过三十我四十。


就亭望閤皂山雪

去年见雪始作亭，雪残洗出芙蓉青。
今日登亭初见雪，倚天琼树森皎洁。
夕阳倒射天门开，寒光灿烂金银台。
风吹万叠晴云出，冉冉群仙欲下来。


李尚书夜宴灯舞歌

酒坐清光何陆离，珊瑚火树交葳蕤。
白纻杯盘安足希，翩何翻覆华灯飞。
绕楹拂槛相因依，低昂容与纷参差。
髣髴群仙绛罗衣，洋洋舞袖香风微。
繁弦逸响留春晖，欢乐既醉不能归。
不能归，夜何其。
歌声迟，露将晞。


就亭醉歌答李宗伯

芳洲如碧玉，落花成锦茵。
绿波与奇树，荡漾清江春。
仓庚声里天气新，葡萄酒酌谪仙人。
谪仙八十颜如童，开口大笑生春风。
绯桃杜鹃独晚发，两株正照金尊红。
坐我芙蓉屋，倚我筼筜亭。
树里丹楼纷翕赩，城头叠嶂来青冥。
谓余亭阁好无敌，青山古树尤难得。
古树轮囷百岁馀，青山回薄万古色。
天留胜事待吾侪，会合登临岂人力。
管弦日暮重开宴，娇歌忽忆芙蓉面⑴。
洛浦明珠怅不还，舞衫化作西飞燕。
歌欲阙，夜未央。
请君再进白玉觞，风回花片入酒香。
壮心暮齿慨且慷，吾独何为生悲凉。
⑴ 公诗有「我家失却芙蓉面，使君尚有芙蓉屋」。


人生叹

人生常怀千岁忧，昼短应须秉烛游。
古之作者已肠断，我今歌此仍泪流。
泰山为轻一羽重，巢由尚笑唐尧愁。
达贤怀抱类如此，万事浮云何足谋。
盗粟耻为太仓鼠，被绣谁怜清庙牛。
撚须苦吟复奚益，坐遣霜雪盈我头。
丈人卷舌但安坐，息心颐性长优游。
犹龙五千亦偶尔，苍蝇细响君且休。


西江得蒋虎臣书言自吾宛陵入黄山却寄短歌

有僧来自牛头寺，怀君一札千行字。
双旌腊月宛陵游，素书重向洪川寄。
药物携将疗我衰，紫芝歌曲伤人意。
宛陵凋谢非昔时，霜摧木落客心悲。
泾川难问琴高鲤，叠嶂虚寻谢朓祠。
先生过我待归阁⑴，寄宿溪光忘寂寞。
报道山家云月好，苦愁拙宦风尘恶。
黄山之麓丹砂泉，濯君仙骨凌紫烟。
十年旧约余独悭，梦魂飞上莲花颠。
却如酒人闻旨酒，口未得饮空流涎。
闻君黄山既久淹，何时更掉浔阳船。
君不见匡岳垆峰碧烟里，横空飞瀑天为洗，迟君漱齿餐石髓。
⑴ 予在官时，叔父构草阁曰「待归」。


发袁江

秀江空翠看欲无，盘涡激濑寒侵肤。
乘流纵棹迅飞凫，群山却走如亡逋。
岸傍水碓喧辘轳，钓台巨石青珊瑚。
河伯江妃白昼趋，卧闻滩响忽已逾。
飒如劲箭离雕弧，万籁奔腾鸟兽呼。
枕藉清光离簿书，藤花飘落上髭须。
逸兴今朝不可孤，举杯满酌酬江湖。


楼头歌呈太虚诸公时三月廿四日后三日立夏

太虚先生极言著书方法。伯调、弘载将归越矣。

陂陀尺寸皆芳草，楼头新绿忽已老。
坐中美人又将归，片时不醉朱颜槁。
平生意气山可移，中年学道悔何迟。
富贵神仙终两误，千秋万岁我为谁。
劳劳愁绪何时毕，过眼韶华争箭疾。
枕藉糟丘未为失，春光珍重馀三日。


送张虎别大参

余分守湖西，张为分巡，时以裁并回籍。

皎皎双白鹤，双栖自相匹。
一朝羽翼分，悲鸣声唧唧。
唧唧终当别，离肠无断绝。
诵子诗如锦，重我心如结。
蓼虫习苦人谓甘，君去艰辛向谁说。
湖西三郡皆疮痍，山连楚粤多崄巇。
尔我犄角犹难治，君去愁将一木支。
载书归兴何萧爽，山川到处延清赏。
累月曾眠西子湖，三峰旧踏仙人掌。
爱君意气轻华簪，爱君流水操素琴。
十年在匣今一鼓，殷勤珍重怜知音。
相思江上树，江云忽已暮。
惆怅春光好，却共美人去。
白鹭洲前青雀舟，萧滩望断倚高楼。
相期斗酒难相值，心逐长江千里流。


建兰歌

澧浦旧种人不识，建阳厥产称第一。
花高叶短自离群，婵媛独媚幽人室。
殷勤爱护资清欢，燥湿寒暄良独难。
参差玉立当风笑，密干丛花满石栏。
昔时花少觉花好，今日花多任花老。
主人烂熳坐花前，有酒何人共倾倒。
九畹繁滋勿复论，灵均既去谁招魂。
愿君见采充君佩，与君同心君莫弃。


紫芝歌

临江府城南有唐处士欧阳董读书台，丛生瑞竹，色烂如银，名瑞筠山。余分守之三年，忽产紫芝百馀本，李宗伯明睿更名紫芝山，为之记。
岁之癸卯夏初吉，石龙城南芝草出。
烂熳参差数十丛，纷如紫云曜赤日。
寺后亭阴半山满，盘梡车盖状非一。
百年父老罕惊见，十日穷搜犹未毕。
是时僧舍蔷薇开，药公驻锡阆翁来（李太虚宗伯别号阆翁。）。
拄杖披榛睹灵物，赋诗大笑同徘徊。
更锡山名曰紫芝，摛词勒碣冠崔嵬。
此山旧为处士宅，中林尚想读书台。
昔产瑞筠今神草，寸壤作异胡为哉。
九茎连叶非难致，甘泉涵德空矜异。
嘉禾不书苌楚嗟，忍拾山菌侈奇瑞。
陈顾周梅⑴皆健手，后先作歌真好事。
我爱紫芝曲，人呼紫芝山。
白石青山无姓字，江云松月心常閒。
老夫齿落鬓已斑，胡为淟涊局曲风尘间。
五芝倘许斧子食，会当餐英茹实使我光泽成朱颜。
⑴ 陈士业、顾赤方、周宿来、梅耦长并有诗。


泰酒歌（有火酒、老酒二种。）

西昌半月罢饮酒，举杯劝我但摇手。
众醉那能甘独醒，昔称欢伯今畏友。
可怜火酒如寒泉，一觞未进喉欲然。
身非即墨与燕敌，火牛何用摧中坚。
再倾琥珀名老春，沃我消渴莹心神。
醇醪苦杂青梅味，裂牙蜇鼻还愁人。
太常故老有伯玉，自矜家酿比醽醁⑴。
安得就君乞一斛，斯人不见伤局促。
客夜忧来不可当，眼前况复荷花香。
祗应纪叟垆头醉，回首家园天一方。
⑴ 萧太常士玮，家酿名酒，见《春浮园日记》。


吉州九日登天华山

螺川夜雨朝日晴，早霞正照千山明。
郭西走马即丹嶂，岩前把盏看孤城。
浩荡风尘成老叟，怕见青枫映疏柳。
孟嘉从事昔淹留，落帽曾经此地否（孟嘉尝官此州。）。
宾僚云物好无敌，缓舞清歌陵绝壁。
东篱有菊未开花，野寺何人远吹笛。
西江三度送重阳，此度车轮转客肠。
家园官舍皆离别，且尽今朝住醉乡。


鹭洲讲会歌

西江讲学之会，吉州最盛，中辍者四十年矣。余以癸卯十月修复旧事，布衣野老皆许以客礼相见，会者近千人。
秋兰被洲渚，霜至皆落英。
春风一夜吹，又见丛兰生。
可怜天地留此洲，潜蛟宿鹭成荒丘。
谁开草昧置讲席，狂澜独障砥中流。
哲匠经营相继起，飞甍画栋临江水。
弦歌终岁白蘋边，冠盖连镳碧云里。
百年聚散等飞蓬，或争腐鼠矜雕虫。
今日何日复良会，再陈俎豆考鼓钟。
庞眉黄发集耆旧，深岩邃谷来章逢。
谈天耻作稷下士，习礼依稀洙泗宫。
老夫顾影一何有，皇皇生垢敢开口。
先民诱我升此堂，骏奔左右余恐后。
往事销沈四十年，父老重闻皆泫然。
蜉蝣旦暮谁不朽，竦身策足追前贤。
清光为照远来客，向夕洲前月如雪。
请看万古螺江水，日夜长流无断绝。


逢武昌孟孝廉兼忆王山长怀人二广文时并将赴公车

二十年前见文字，气作长河捲平地。
二十年后看眉宇，皎如玉树凌孤屿。
江亭把臂心胸开，系舟斗酒相徘徊。
探怀自具五色笔，置身岂少黄金台。
气结肠回说不得，清秋鸿雁飞南北。
洞庭波阔九嶷深，彼美何由见颜色。
郑虔莫恨老青毡，司业年来乏酒钱。
相逢为道相思处，白鹭洲边乌桕树。


冬雷行（癸卯）

今年八月春气催，赣江桃李花乱开。
仲冬蛙鸣草不死，殷殷动地闻奔雷。
朝訇东南暮东北，翻盆骤雨荒城摧。
乾坤户牖何不闭，颠倒八极声喧豗。
江南夏旱秋雨淫，巴川汉水洪涛深。
泽国鱼龙窟城市，人家烟火栖山岑。
百年怪事真罕见，俭岁嗷嗷偏谷贱。
催科力尽无金钱，上下相看泪如霰。


酒间和浮山长短句赠饭牛山人

老夫官舍如僧室，咀嚼新诗似崖蜜。
饭牛处士梅川来，酒气却从十指出。
千钧力，纵一笔，大书如斗惊电疾。
山田不荒粟可种，驱犊閒时且抱膝。
不然挥毫泼墨为远山，商歌扣角非今日。


浴鹤

野鹤闭官舍，引吭长哀鸣。
稻粱岂不饱，中心殊未平。
尘污短翮谁怜汝，银瓶汲井濯素羽。
褰裳振衣大如轮，清泉一石难容身。
屈曲盘旋不得意，怒翻盆水满平地。
请君放我江海间，为君清唳舞双翅。


忆旧吟寄金陵倪闇公黄俞邰

六朝旧地多贤豪，少年结客相招邀。
开尊夜醉乌衣巷，缓带晨过朱雀桥。
太平盛事吾生晚，松柏岿然见后凋。
秦淮日落歌管闻，纵横骚雅张吾军。
是时文字天下重，竞推白雪轻青云。
三十年来事已往，予亦风尘困鞅掌。
当时耆旧半凋残，存者飘零散草莽。
漠漠江流白浪开，崩雷骇浪双蛟来。
倪生黄生各突兀，矫矫玉树无尘埃。
黄生邂逅竹关侧，题诗赠我披胸臆。
赋拟三都气不骄，书藏万卷人谁识。
倪生洒落同心期，吾友常推绝妙辞（谓周伯衡。）。
反骚学杜意惨澹，颜筋柳骨兼能为。
二子同声相昵就，各有新吟错如绣。
别离百感填中肠，忧时老泪沾双袖。
倪生经年一相见，黄生十载隔游宴。
菰芦之中老此人，惊看岁序如飞电。
江南三月春可怜，好傍青溪系画船。
雨花台畔江天色，桃叶渡头杨柳烟。
我今多病洪川久，昨夜伤心闻杜鹃。
长江东下二千里，望断金陵日暮天。


横溪吟送从兄雨侯归（所居横溪。）

送君处，草萋萋，寸心千里随君归。
君归处，山幽幽，藤叶松花香绕楼。
楼下当轩种花药，到门春暮花应落。
华阳处士君独贤，来往江城诗几篇。
宦游兄弟空相怜，何如归种南山田。
雨歇南峰采茶去，白云如缕穿衣屦。
愿分茅屋架横溪，扫石烹泉共君住。


筠江歌答周伯衡

伯衡按部筠州，有《筠阳江路谣》及《乌山云松》《怀友》诸篇。又贻余长歌，为之抚节而吟云尔。
筠州江路阻且修，美人弭节行夷犹。
童谣野歌三太息，乌山落日啼猿愁。
人情弃旧如敝屣，云松胶漆何绸缪。
长歌似同谷，短歌似秦州。
君兮君兮，何独长吟永叹怀古今而慕匹俦。
愿得千石酒，与君相拍浮。
愿得双飞龙，与君同遨游。
君闻我歌还泪流，安得并辔昆崙丘，与君清啸凌十洲。
我发为君白，我兴为君发。
鸟兽怒号，洪涛汩没。
伯牙成连安在哉，雾雨冥冥沈海月。
东流逝不停，沧溟会当竭，人生哀怨何时歇。
君不见，凤与鸾。
出丹穴，啄琅玕。
高飞天路绝缯缴，何必珠树始盘桓，请君莫歌行路难。


袁州临发登宜春台短歌

问君何事不得登高台，黑云积雨连江来。
簿书如山眼不开，今朝走马且徘徊。
空濛远色碧天尽，滚滚浊世飞黄埃。
千山寂寞皆培嵝，大小袁山在人口。
处士翻成古郡名，古来富贵亦何有。
袁生兮袁生，楼头酹尔一杯酒⑴。
⑴ 按郡志，昔有高士袁京居此，称袁山，遂以名郡。


芦中篇寄余季芦先生（集名《芦中吟》。）

芦中之吟泪如水，芦中之人伊谁子。
烟雾冥冥沧海深，重欷累叹沾我襟。
三闾既沈杜陵死，此曲谁能辨古今。
岁寒道远日欲暮，天惨惨兮雨淫淫。
步兵愤俗多白眼，茂陵卧病无黄金。
从前万事难具陈，神龙偃蹇同枯鳞。
长鲸风起万家破，海滨白昼生青燐。
四壁不存八口困，著书满匣成飞尘。
平原兄弟太丘子，更和递唱矜阳春。
寄我就亭歌，胸中磊块一何多。
序我江行集，哀乐无端风雨急。
文章自古中何用，瑚琏瓦缶谁轻重。
可怜一片子期心，鬼神为泣山川动。
先生旧泽在陵阳，杂花种满宛溪旁，我今思归心内伤。
安得归故乡，从君以徜徉。
足踏琴高鲤，手把李白觞，侧身东望思茫茫。


麻棚谣

袁州民不蓺麻，率赁地与闽楚流人，架棚聚族，立魁长，陵轹土著，吏不能禁，谓之「麻棚」。
山陬郁郁多白苧，问谁种者闽与楚。
伐木作棚禦风雨，缘冈蔽谷成俦伍。
剥麻如山召估客，一金坐致十石黍。
此隰尔隰原尔原，主人不种甘宴处。
客子聚族恣凭陵，主人胆落不敢语。
嗟彼远人来乐土，此邦之人为谁苦。


万载谣

山城早闭中夜雨，夜闻城中嗥猛虎。
十家九家声暗吞，城中人少荆棘存。
城高丈五半倾裂，中贯长河无水门。
盗贼哀怜不肯入，官吏仓皇征税急。
鸠居雁集一何多，十人拱手客种禾。
杀牛沽酒醉且歌，满眼芜田奈尔何。


三宿马当歌

小孤风急枫叶殷，马当矶下浪如山。
北去官舟三日住，日日乌啼矶上树。
聚艇弯弓防绿林，又闻虎啸来江浔。
舟中夜半人惊起，沙头击柝谁家子。


舆无夫行

鸡鸣驱车客行急，行渡黄河北岸立。
倌人驿吏饥且逋，朝天使者舆无夫。
舆无夫，日欲暮。
千钱一夫不肯去，闾井流亡已非故。
君不见草深野旷狐纵横，荒田夹岸无人耕。


到京闻曹木欣学士移病南归怅然有述

十年学道老未成，千里论心怀友生。
扁舟君向黄州去，匹马踟蹰空复情。
清江亦与黄外近，好付鲤鱼寄山信。
心思历乱别愁多，数行短札将如何。


董玉虬侍御邸斋作墨竹布障

辟园恨不逾十笏，种竹恨不高千寻。
戏取冰绢写寒玉，茅堂白日如青林。
葛陂龙杖那在手，柯亭笛材少知音。
与君醉向此中卧，梦到江南秋水深。


奉答龚芝麓中丞京邸夜宴酒间枉赠长句

同鹤田、蘖子、仲调、翼苍、五崖、园次。

高堂萧爽如山楼，华灯清夜罗庶羞。
词人良会半耆旧，游子后来居上头。
谓我间关成远客，素心促席相劝酬。
紫驼作羹金盘脍，吴歈楚舞扬轻讴。
啁啾丝竹四坐静，今夕何夕销百忧。
主人爱才天下少，众中见许文词好。
执卷摩挲语未停，长篇挥洒疾如扫。
粤峤吴山梦杳冥，望远伤离思潦倒。
共惊落笔独波澜，顾我中年已衰槁。
江湖十载违金阙，麋鹿閒心忆岩穴。
旧游郎署各飘零，新贵逢迎惭老拙。
先生痛饮惜清欢，午夜鸡鸣兴未阑。
天下英雄还几辈，笑看落月低檐端。


临江太守行（美高使君也，名培，蕲州人。）

临江江水见江底，太守酌之甘如醴。
临江野田半荆棘，太守见之泪沾臆。
露冕东郊骑瘦马，牛背牧儿不肯下。
官斋种药兼种蔬，厨中但有武昌鱼。


北楼夜醉歌赠别龚使君

楼在郡斋内，客罕至者。乙巳仲春，同洪庭植欢宴。余是时又将赴官西江，为作歌，使后来知此主客。
谢公北楼倚叠嶂，敬亭壁立森相向。
远树全分官舍中，浮云倒接江城上。
画栋珠帘谁壮游，青莲彩笔独风流。
自从牛渚骑鲸去，狂歌无复凌沧洲。
陵阳旧是神仙地，词伯更乘黄鹤至。
花下争看水部吟，池边又见山公醉。
使君潇洒真绝伦，抗手直揖千秋人。
兴来大笑向我语，楼头百尺宜嘉宾。
北海清樽成胜集，良夜还将弦管入。
桧柏凭虚岚气深，鱼龙听曲窗纱湿。
银箭金壶欲曙天，落月重开万井烟。
清歌妙舞寻常事，此地萧条二十年。
二十年来无此乐，一夕青天恣盘礴。
飞梦疑攀华顶峰，闻笙不羡缑山鹤。
才共登临手重分，风流好客苦思君。
明朝帆指滕王阁，回首江东日暮云。


彭蠡湖遇迅风误入别港

方舟夜溯湖口县，雨涨春潮急飞电。
北风晓发江晦冥，惨澹孤山看不见。
天吴河伯白羽旗，牛首蛇身共酣战。
帆樯饱掣天欹斜，儿童转侧头惊眩。
今朝雷雨更砰輷，鄱阳倒揭匡庐倾。
折戟沈沙怨鬼怒，崩崖古庙神鸦鸣。
百端乱集茫茫里，白浪如山那肯平。
日昃风狂天尽黑，漫漫江路无人识。
鹢首横飞断港中，一步千钧移不得。
是时四顾迷南北，捩柁长年失颜色。
磨牙吮血盗如麻，垂堂惧委豺狼食。
语君勿叹息，听我歌短歌。
千里乘风聊快意，片时停楫非蹉跎。
同来独忆联舟客，仓皇相失随风波。
人生自古忧思多，明日愁看青鬓皤。


对酒歌寄伟长

对酒不饮心茫然，吾宗老髯称酒颠。
一举百觞倾四筵，掀髯仰首问高天。
平生彊项谁能怜，挂瓢抱瓮饮山泉。
穷秋送我冲暝烟，夜阑语杂不能眠。
合尊促坐篷窗前，明星历历照清川。
吾今衰病非昨年，新诗取乐不取传。
残笺散帙无人编，饭牛野老耕芜田。
仓有脱粟囊无钱，胸填磊块肠欲穿。
速来共醉酒满船，眼前谁是饮中仙。


冯木伯自永丰罢归山阴追送是诗（邑有莲花山。）

莲花山下春花开，陶令行歌归去来。
冲泥难折江边柳，惜别还孤池上杯。
浮沈世事那可道，不如归去鉴湖隈。
丈夫大笑返初服，阳丰万户吞声哭。
昨夜空江风雨中，孤舟却向何滩宿。


鹿溪行赠心渊

少年曾向鹿溪游，转眼飞光欲白头。
鹿溪园林足奇树，今日主人已非故。
剪纸难招北寺魂，回车谁哭西州路。
公子生来不相识，但言家世泪沾臆。
葛帔休辞太苦辛，凤毛自具好颜色。
汝翁意气山可移，倾心下士儿童知。
李郭盛名真再见，乔固危机又一时。
石城忽洒苌弘血，惨澹钟山昏日月。
生存华屋死藁葬，夜雨哀猿啼未歇。
梅生赠汝孤儿行（谓耦长。），变徵移商金铁鸣。
清时虽喜罢钩党，畏路犹疑变姓名。
萧江水清月如雪，剩有相怜寸心热。
好慰倚闾读父书，丈夫何必耻岩穴。


江亭短歌送周釜山

釜山作诗愚山眠，自憎病滞楚江边。
青枫暗日秋雨急，临当送别心茫然。
丹凤楼前爽鸠署，吾曹痛饮高歌处。
岁星金马閒有馀，杖策西山自来去。
浮云一散江湖阔，风波澒洞还束缚。
羡君拂衣汗漫游，武夷雁宕穷岩壑。
君不见汝乡王顾与沈吴，转眼旧游皆老夫。
莼羹千里四腮鲈，安能往就倾玉壶。
又不见蒋大鸿、董苍水，其人未见才并美。
安能同坐九峰巅，笑看渔父苍波里，行矣相思我与尔。


答蒋大鸿

昨夜鄱湖风浪起，飞出江南一双鲤。
美人寄我歌曲长，绵绵远道九回肠。
生未相逢苦相忆，置书三叹谁能忘。
跋扈词场殊不少，可怜难得心期好。
侧闻意气略时辈，论交执义非草草。
十年不肉亦不妻，南游江楚东会稽。
寻山自具客儿癖，挥策直蹋青云梯。
餐霞弄日绝壁外，碧萝琪树千峰低。
栖迟爱作陵阳客，手自钞书动盈尺。
登我溪上阁，坐看敬亭山。
把杯半醉叫李白，谢公楼畔时往还。
我欲因之附归梦，枫林踯躅摧心颜。


青原山后新得飞瀑目曰小三叠漫书僧壁

前山后山何巀嶪，腊月山中尚红叶。
烧榛虎穴破杳冥，扪竹龙湫试登涉。
玉井银河曲注来，崩云駴雾纷相接。
仰看拍手共惊呼，此是匡庐小三叠。
往来樵客几千年，灌莽蒙茸隔眉睫。
亦如雁荡閟层巅，晋宋以前迷浩劫。
天开灵境始吾曹，山鬼水仙走蹀躞。
老僧笑对一无言，振策重将峰顶蹑⑴。
⑴ 今药公手书「小三叠」，刻石其上。


题沈筑岩洗桐图

傍岩茅屋桐阴绿，重汲清泉洗寒玉。
驱童抱瓮倒百回，主人取洁心未足。
山阴高士写此图，胸中冰雪同倪迂。
谁其似之筑岩子，客游只爱清江水。


花下歌送陆丽京之南浦

去年送君白鹭洲，酒酣握手登高楼。
宾朋四坐独长啸，诗成气挟长江流。
今年送君鹿江曲，春盘促席梅花屋。
城南击虎进虎肉，云开坐见千峰绿。
丈夫忼爽心颜开，对君好尽花前杯。
双屐几年游海峤，石梁瀑布穷天台。
天台四万八千丈，直攀华顶窥天上。
亲见松乔驭赤螭，下看日月生青嶂。
大陆才名世所稀，风波澒洞中心违。
凤羽已将罹雉网，羊裘还许卧渔矶（君尝坐事逮系，久乃得白。）。
端江江畔寄双鲤，曲江祠前采芳芷。
倚遍扶桑望八荒，更逐浮云几千里。
胜游良会难可忘，东皇告我邀春光。
南州词伯好相见，为报相思江水长（谓伯衡、柴雪诸公。）。


寄陈阶六淮上

韩信城头忆风雪，元龙榻前话离别。
明日孤舟我独归，至今三岁心如结。
江波淡沲江洲春，闻君病起梅花新。
寄书且折一枝去，为问风流旧酒人（君自号「楚州酒人」。）。


桐阴读书图歌寄王西樵司勋

陶公爱五柳，杜老怜四松。
千秋王司勋，永啸怀三桐。
盘根耸干徂徕东，参差玉树交菁葱。
司勋读书坐其下，高吟海岱来长风。
百尺排空饱霜雪，疏枝覆地纷虬龙。
主人一去金门里，清影时飞客梦中。
开襟凝睇不可见，长安市上车尘红。
谁移此树森在眼，广陵好手丹青工。
箕踞科头气盘礴，繁华大叶阴蒙茸。
宾客满堂各题字，画手诗篇光气同。
阿弟见之复大笑（谓阮亭客部。），机云唱和成两雄。
多难风流未摇落，不悲枯树感飘蓬。
我有就亭在官舍，山东长句邮诗筒。
因风报之歌一曲，东西相望披心胸。


神船词

清江县旧俗，上元赛会，舁彩舟行地，上罗载百神，服饰甚盛，鼓吹三日夜，乃送而焚之江浒。
清江江水春未生，江城满耳棹歌声。
惊雷駴电纷纵横，桂楫兰舟平地行。
驾赤螭兮吹玉笙，驱风伯兮抗霓旌。
船中恍惚天帝居，乃是上帝百神之所都。
羽卫阴森彩仗集，帆樯蜿蜒蛟龙趋。
别有天妃曳长佩，篙工柁师皆好姝。
灵旗风起时晦冥，仙乐要眇还有无。
疏星历历月皎皎，夜祀明灯接清晓。
臇凫臑鳖陈酒浆，瓦卜鸡占前致祷。
黄冠陪坐恣盘餐，父老争言神醉饱。
愿驱厉鬼屡丰年，使我百谷皆坚好。
喧阗花月可怜春，送神还向清江滨。
纵火烧船付江水，锦袍绛节成飞尘。
尘飞处，水东去，梅花已落江皋路。
年年赛社不愁贫，典衣又办芜田赋。


送筑岩归里

山园旧业姑山下，抱书未肯事躬稼。
策名几载贡廷阙，掉头不出耻干谒。
坐吟门径长蓬蒿，平生意气许吾曹。
岱宗夜见三更日，蠡泽秋凌万顷涛。
玉笋峰前柳成絮，故人鼓柁东归去。
一旬积雨云未开，江蓠乍绿江声来。
那堪昨夜牡丹发，正照今朝送别杯。


戏鱼堂石刻歌（新淦县。）

南山有时平，何况南山石。
剜琼刻玖良可怜，尤物摩挲成弃掷。
请君且勿喧，听歌戏鱼堂。
御史风流刘次庄，谪居江畔歌沧浪。
临池筑室好心眼，法书钩勒穷微茫。
俯驾潭州方绛帖（语见《辍耕录》。），寸纸片石称琳琅。
绕槛文鱼何蓰蓰，丛篁古木交清光。
堤倾石泐竟何往，野水东西空夕阳。
我闻周宣石鼓刓为臼，峄阳秦碑踣已久。
填桥甃壁半湮埋，雨剥雷轰恣击掊。
炮火摧烧琬琰文，马蹄蹴蹋龟龙纽。
负郭东山百战馀，城市凋残物销朽。
苦心搜索决泥沙，只字断文无一有。
天倾地坼海扬尘，古来万事终沈沦。
于乎，古来万事终沈沦，零落残碑勿复陈。


湖西水

天柱倾欹沧海溢，怒雨沈云欺白日。
敷浅原低河伯居，武功山破老蛟出。
城头系艇城根摧，双江万壑声如雷。
山村駴涨牛羊没，津市盘涡鱼鳖来。
茫茫后土成泥污，水落田庐在何处。
父求亡子夫求妻，死者横流罥高树。
农时已过夏将徂，新禾烂尽谷种无。
莫言明日追田租，今日呼天泪满襦。


醉书官斋丛竹

琅玕万树成高斋，袒跣相对开胸怀。
炎天冰雪生四坐，长宵风雨翻空阶。
虚中那受斧斤斲，疏节宁求龙笛谐。
江清月出时独啸，舍君谁复知吾侪。


龙山月下作歌送汪舟次游匡庐

今夕江山共明月，龙山岭上独清绝。
秋光偏为照幽人，君去匡庐又将别。
炉峰瀑布千寻长，溅珠激雪相回翔。
九屏五老入窅眇，相看衣屦纷青苍。
涉溪何处询惠远，挹泉著意寻康王。
香山草堂已芜没，到今满地山花香。
我昔薄游屡迷误，崩云忽夺岩前路。
啼猿驯虎同往还，曲磴枯松自箕踞。
僧庐石壁竹林边，颓唐犹记题诗处。
祗今北发且脂车，徜徉安得同君去。
人生头白惭青山，输君年少身能閒。
此行努力应尽兴，长吟云树皆欢颜。
君看江上兵船满，但去山中君莫缓。


洪崖短歌

寒崖成独坐，日暮不知还。
不闻人语声，但闻水潺潺。
仙驭何年撇波去，木叶落兮愁空山。
息余马兮驻余策，吾欲从此煮白石。


为余斗所方伯题像

秋雨江云在江树，客船夜泊章江渡。
展图忽见伟人姿，满船宾客皆惊顾。
鸭江龙起多贤豪，争剖符竹拥旌旄。
雄才独可略时辈，深衷还肯收我曹。
阳城心苦政偏拙，贾谊忧多泪成血。
公为方岳最优容，握手相看怀抱热。
紫薇官阁数悬鱼，清夜藜床坐读书。
干戈未靖军储急，水旱频蠲民力纾。
半生游宦谁不羡，东西南北舟车遍。
建牙开府事寻常，屏翰风流人所见。
木落蓬飞又别离，为君题句重相思。
它年黄发丹颜好，长忆东湖会面时。


卖船行

谁言在官有馀禄，倒箧购书犹不足。
谁言薄宦无长物，故人赠船如大屋。
载书千卷船未满，四坐词人命弦管。
清江白鹭伴往还，楚歌骚激吴歌缓。
自拟相将汗漫游，归来萧索妻孥愁。
亲朋环顾只空手，不如弃此营菟裘。
近日括船军令急，战舰连樯如雨集。
大船被执小船破，长年窜伏吞声泣。
去官那敢说官船，汎宅终输枕石眠。
欲藏无壑卖不售，且系青溪芦荻边。


无酒自嘲

大苏岭外无馀物，酒器惟存荷叶杯。
我剩一杯是红叶，亦思斥卖重裴徊。
国工心苦雕镌里，故人赠我来万里。
到手曾无绿蚁浮，携铛且酌澄江水。
药栏花发还踟蹰，花下春风不可孤。
空杯何似酒满壶，明日能留杯在无。


题圣飞南冈种花图

醉我南冈酒，逋汝南冈诗。
买花种竹有奇癖，桐阴把盏临清池。
惠我矮梅堆几案，明年花发重相期。
世上馀子多碌碌，抱膝枕书吾意足。
再辟南冈十笏宽，与尔比邻接茅屋。


放生河

郡东郭宛溪，渔钓所集。僧明虚筑清溪精舍，募买河五里许，请禁网罟，谓之「放生河」。
清溪不渔亦不钓，碧山影落水清妙。
鱼游绝胜濠上乐，庄叟来观开口笑。
昔时陵阳窦子明，钓龙仙去归太清。
百尺澄潭灵迹在，神蛟赤鲤山根生。
截流竭泽取无已，龙潜鱼服吞声死。
驻锡重来杯渡僧，买河长畜琴川鲤。
精舍疏钟竹影间，听梵游鳞时往还。
安得天下万事皆若此，止戈去杀同欢颜。


白雀寺

轻舫闻疏钟，古寺尚松际。
青松夹道二三里，琳宫绀宇相亏蔽。
丹青四壁烟雾开，阴崖忽裂天为摧。
寒空喷雪瀑崩屋，蓬壶仙客云车来。
人间几见成沧海，米苏残碣生光彩。
白雀孤飞去不还，梁朝老树今犹在。
流泉九曲何泠泠，寺后危亭接窅冥。
万顷寒烟太湖白，半规山影洞庭青。
我欲携铛煮明月，听演三乘疗饥渴。
至人大道不可说，踟蹰还与老僧别。


吴兴夜醉宗鹤问客舍（同严既方、孙介夫。）

乌程美酒缓百忧，罨画溪连下若流。
借问昔人豪饮处，洼尊亭在岘山头。
市沽百瓮难甘口，欲寻欢伯谁家有。
少文本自耽卧游，客舍留宾倾五斗。
白蘋风起寥花新，凉秋夜永且相亲。
我亦淹留能几日，除却寻山觅酒人。


同吴湖州饮孙太初墓侧

客子有山癖，主人借游具。
道峰踏尽日将暮，行厨置酒云归处（山有归云洞。）。
云深古木号悲风，松阴酹酒山人墓。
作亭表墓始阿谁，延陵望古心相慕。
于乎山人何如人，挂瓢词翰今犹存。
空同作传少谷序，后来凭吊皆销魂。
寒烟薜荔哭山鬼，老僧蘋藻如儿孙。
世间万事东流水，眼前且尽酒一尊。
残碑风雨犹磨灭，人生何似南山石。


西湖叹

山围碧水堤桥好，西湖一曲天下少。
波光云气变阴晴，玉笛银筝接昏晓。
三春桃柳乱如烟，十里芙蕖绕画船。
游女争过玛瑙寺，少年遗却珊瑚鞭。
南渡繁华长若此，一朝歌舞归流水。
兰舟渐少葑田多，饮马千群夕阳里。
岳王古庙飞青燐，处士孤山愁杀人。
呼鹰走狗无遗鹤，陵树园花尽作薪。
黄尘日日昏林麓，野老哀吟愁踯躅。
夜来急雨洗两峰，可怜依旧湖光绿。


幔亭歌

荒台绝壁盘烟雾，争传秦代群仙聚。
虹桥䌽幄云锦张，流霞天酒百花香。
髣髴藐姑肤婥约，霓裳妙舞钧天作。
传呼太姥宴曾孙，殷勤劝尽筵前尊。
忽奏人间可哀曲，坐上几人肠断续。
白日欲暝饮既醉，虹桥忽撤人在地。
人在地兮当奈何，彩云散尽白云多。


屴崱峰

危峰矗立鼓山顶，目尽闽天万峰影。
磨崖上有紫阳书，光芒倒射扶桑冷。
双江汇合蛟龙游，三山灭没人烟浮。
岛屿东看入海气，空青一发指琉球。
洪涛忽起天地动，羲和返驾寒云愁。
吁嗟乎！
白日苦短，青鬓已斑。
天风何泠泠，吹我骨珊珊。
念欲乘风挥手去，八表万里何当还。
鸾骖鹤驭良不远，鲸吞蚁斗谁能閒，回首大笑哀人间。


海波行

海波海波尔何意，为尔夺我沃野地。
傍海渔樵生计多，万家内徙皆拨弃。
饥人委路衢，海水转多鱼。
我欲网鱼取一饱，官家捕我死须臾。
君不见煌煌赤字官碑在，道傍一步即边界。


闽寒行

风吹野店捲蓬壁，旋如鹘起去无迹。
天黑愁摧若木枝，雨翻直决鲛人宅。
边海崇墉多戍垒，湿藓阴崖泣山鬼。
朔气南来变雪霜，荔歇榕衰半生死。
不信闽天客苦寒，手僵肤裂声悲酸。


射乌楼行（为周栎园先生纪事。）

越王城边乌哑哑，射乌楼头乌不下。
周侯破冠此城头，到今杀气城乌愁。
先皇丙申岁七月，寇来海畔成山丘。
疾如长鲸吞巨舟，城中号哭声啾啾。
侯方解官听吏议，争推要害守乌楼。
抗言立功须宿将，使贪使过皆保障。
中有健手王老虎，陷阵摧锋气偏壮。
群凶争踞豹头山，咫尺乌楼正相向。
蚁附蜂屯顷刻间，何人敢立女墙上。
周侯清啸决戎机，誓师慷慨裹铁衣。
指顾中坚发大炮，须臾万骨黄尘飞。
紫袍戎首正麋烂，一军气尽舆尸归。
总戎援兵适继至，三山是日解重围。
当涂方略固多有，功成乃出閒官手。
烽烟既息乌楼空，乌楼壮绩在人口。
他年再集头白乌，射乌还有周侯无。


清流船谣

九龙滩畔清流船，上如上天下沈渊。
船真作纸艄为铁（闽有「纸船铁艄公」之谚。），差黍有时还触石。
船触石兮可奈何，嗟尔客游一何多。


补船行

夹江石齿喧霹雳，百丈斜牵争咫尺。
倾崖断岸阻人行，三老呼号如哭声。
老虎滩头石如虎，击穿艇子咄嗟补。
斲板刮竹傅泥土，不取坚好取撑拄。
树黑云霾戍火微，山魈夜啼立风雨。


醉游吟留别曹秋岳侍郎

昨日饮湖渚，今日游山园。
相携缱绻不能别，半醉临风歌一言。
长安花发满青门，司农东阁开金樽。
宣城野客卧郎署，日袖诗篇相讨论。
文章直许曹刘合，意气宁知卿相尊。
风尘浩荡忽飘散，一卧沧江岁将晏。
南驰岭表北云中，尺素双鱼心绪乱。
但知词翰益老苍，岂谓园林同汗漫。
移船改席兴何长，俯槛徵歌爵无算。
于乎，此园传自武穆之孙岳倦翁，其人文雅多淹通。
剩水残山纷气象，不与他家堆砌同。
司农读书日坐卧，范蠡湖水连芳丛。
又辟小园依第宅，高下池亭分咫尺。
半冈诘曲尽栽梅，四坐谽谺皆倚石。
斯文耆旧时过从，邺下西园嗣往迹。
崎岖轩冕鬓早斑，何如群贤丝竹游东山。
我今岁暮且归去，会待花时重往还。


岁暮行

岁云暮矣胡不归，我叔头白家书稀。
身虽老健心事违，棋局诗篇今是非。
连宵入梦沾裳衣，寒江冥冥雨霏霏。
明日买舟急归去，石尤风急江村暮。


寄萧孟昉

去年余五十，故人尺素远相存。
今年君五十，游子扁舟方出门。
年过半百日已老，相思那得好怀抱。
多君高义复爱客，藏书万卷酒百石。
挥金代士输宿逋，投辖论文浮大白。
春浮园古易为春，年年腊月梅花新。
花前今日留宾处，倚醉题诗定几人。


醉后歌答杨陶云兼寄令叔闇斋（陶云以翰林谪南昌县丞。）

龙门两世称良史，不辞吏隐看江水。
古来重人不重官，梅福风流正尔尔。
沈埋匣剑光逾明，半爇枯桐琴不死。
春来日日开芳筵，醉中为我歌卖船。
藏书已购几千卷，手板长抛尽日眠。
屈宋哀吟徒太苦，夷吾江左今何补。
桃花昨夜雨声多，悔不花前倒清醑。
君家大阮吾同曹，六年不见心郁陶。
江山好在且为乐，莫厌门前满径蒿。


南浦客舍送孙豹人入楚

雨落江梅湿不飞，春泥没骭愁掩扉。
君来何处得一笑，蔼如冬树开春晖。
九载无书慰离别，齿坚肤实须如雪。
吐气犹馀华岳云，衔杯忆共邗关月。
我今去官无酒钱，苦欲留君同醉眠。
夜来大叫僮仆怪，诵子长歌使我颠。
叙旧追欢泪如雨，故人络绎归黄土（是日闻李叔则、雷伯吁讣。）。
诗逾千首为谁雄，剩有穷交相尔汝。
明朝君发龙沙头，春尽还登黄鹤楼。
人生作客岂称意，笑倩长江送客愁。


麻姑酒歌（有泉出石穴，曰神功泉，宜酿。）

石梁之上龙湫口，野店三家卖仙酒。
蔗浆柔旨色黄菊，佳者泠泠如白玉。
我来桥上呼一杯，举杯对山山花开。
花雾冥冥人自醉，醉闻泉响失酣睡。
再沽一斗三百钱，不争酒好争神泉。
水浅蓬莱知几度，一勺犹传丹井处。
碧莲池改洞云迷，君看谁解仙游去。


荷山草堂歌为徐仲光作

蛟不在木兮凤不栖渊，嗟尔美人兮胡为乎穷山。
掉头纵使老岩穴，安能餐霞蹑景逃人间。
荷之山兮似荷叶，烟霏露濯芙蓉色。
山中人兮抱膝吟，走币陈书招不得。
吾闻玉井之莲藕如船、花十丈，削成太华不可上，不如一亩之宫足偃仰。
君不见桃花园，栗里村，其人百世今犹存。


阆园牡丹花下醉歌

两度看花司马宅，三度看花宗伯园。
客里每过开口笑，花前失醉多狂言。
君言狂不妨，尔诗自擅场。
嗣宗太白今在眼，世上悠悠谁短长。
此花远自吴中买，古干盘根几百载。
不惜黄金舁入舟，柯叶如山全未改。
阆翁洒落真仙翁，对酒能歌语不同。
日张锦幄夜高烛，四坐云霞烂熳红。
乍晴还雨愁沾湿，地近东湖寒吹急。
百年欢乐能几何，乘兴呼朋如不及。
布袜青鞋客又来，馀花重见数枝开。
当头明月复已满，人生不饮胡为哉。
春风但肯相留得，还傍花丛醉几回。


哀覆舟（己酉四月十四日南州事。）

人言覆舟之下无伯夷，下有伯夷谁能知。
不见章江白浪翻银屋，千人一日委鲸鲵。
铁树老蛟岂断锁，蛇身牛首角觺觺。
官舟贾舶须臾尽，贤愚作计空尔为。
我时系艇章门下，访旧登楼憩僧舍。
遥怜招手声渐吞，坐看沈渊泪空泻。
最后一船帆已收，距堤三尺惊回流。
反覆沦胥在俄顷，冤魂聚族啼沙洲。
茫茫世路眼堪白，斟酌江湖聊汎宅。
江头一步又迷津，愁杀孤舟未归客。


短歌遣闷和阮怀耦长

李杜不登第，郊岛皆饥寒。
吾邻有二仲，悲咤常相看。
粥书三十乘，不充八口餐。
况复有客穷且鳏，天寒夜永离思单（谓阮怀。）。
蜀山铸钱终饿死，雪中僵卧还袁安。
男儿饥饱各分定，何能摧心屈首长辛酸。
君不见东家愚翁愚可怜，去官偃仰馀数椽。
卖船补屋空茫然，明年且种东皋田。


桐川古松歌

半秃乔柯削顽铁，一面菁葱枝不折。
蜿蜒堕地垂胡髯，倒起盘空惊屈蜺。
共愁腾掣乘长风，攀藉还容坐老翁。
云雾有时昼冥晦，苍茫白日迷西东。
我梦天台恨未游，数株想像石桥头。
慈仁寺里旧所见，神物忍遭市人贱（京师慈仁寺松下为庙市。）。
爱君独立凌寒烟，菀枯随意全天年。
数百年来少物色，桐川耆旧今流传。
谁能移傍我茅屋，卧拂残书松下读。


春江引送濮阳无著游湖南兼怀龚扶万使君

昨夜敬亭梅初放，游子帆开宛溪上。
楚天南去二千里，此日春江正春涨。
鹦鹉洲边碧草平，洞庭湖里白蘋生。
少壮几时成老大，上书何不取公卿。
仲宣曾作荆南客，漂转干戈不得歇。
战久西山积骨高，诗成鬼哭霜天月。
到今铃阁罢从军，征西宾客坐论文。
浮湘兰芷真堪佩，吊屈骚歌谁共闻。
纷纷才子卧菰芦，啸傲长怀楚大夫。
倦游我亦渔樵者，搔首长吟天一隅。


寄题魏惟度枕江堂

客游把书不离手，爱说草堂日在口。
草堂距江知几尺，高枕还闻水声否。
短墙绝岸石栏宽，覆屋藤花白昼寒。
径曲时容鸥鸟入，磴回直绝霾云端。
乱来万户馀残瓦，怪石横江色如赭。
书屋将营九曲中（诗有读书武夷之志。），茅堂坐拥三山下。
堂中人兮今未归，长对青溪忆故扉。
箧里新诗传海内，江头閒杀旧渔矶。


为刘公㦷考功题孙徵君诗卷

孙钟元先生隐居苏门山之夏峰。刘别业在百泉，有留琴堂，孙尝赠以诗。
我闻苏门山，恨未得游啸。
千载孙登去已久，眼下何人复同调。
谁知尚在此山中，丹颜九十成仙翁。
挂瓢偶尔同箕颍，倚剑直欲排崆峒。
百泉山下凿深翠，复有高人刘子骥。
两贤相见心相倾，数行写尽行藏意。
天下轩冕纷如云，倜傥谁雄七尺身。
生不平世则出世，汩没羞作泥中人。
留琴堂好不得住，时来暂别烟萝去。
今之山公刘大夫，借问琴堂琴在无。
夏峰老人老无恙，鸾鹤空山不可孤。
我今多病卧菰芦，风波澒洞愁江湖。
苍生憔悴赖公等，让我狂歌归草庐。


金陵先贤祠堂歌

崇祠杰阁南山前，问谁祀者维先贤。
在宋开庆实肇始，旧基结构青溪边。
泰伯以还人四十，封爵姓氏人题镌。
欲延血食垂香火，供祭土田维七千。
重典何时遂湮废，南郊再祀神宗年。
议复维焦及李叶（焦公竑、李公廷机、叶公向高。），祠祭经营分俸钱（谓葛公寅亮。）。
朱堂冠山下俯寺，长干塔影檐端悬。
书屋茅亭次罗列，灿然气象联星躔。
丹雘非徒耀耳目，荐蘋酹酒皆留连。
廉顽立懦此风好，百年芜秽成荒烟。
狐狸所家蛇豕溷，颓墙败棘相钩缠。
存者遗墟半侵没，父老吞声多涕涟。
倔强魏生与张子（谓惟度、南村。），吊古抗言相后先。
佛老精庐塞天下，忍没先贤无数椽。
陈侯磊落能好事，刮磨位置重薰湔。
踵旧增新五十四，曰采舆论无颇偏。
神呵鬼护此正直，孤松独立龙蜿蜒。
百年废绪一朝举，丰碑伟咏千秋传。
于乎前贤诞河岳，上者骑箕魂在天。
缥缈岂应争俎豆，尚德崇功古所虔。
丈夫慨慷追往烈，后有来者其比肩。
不然盛事委草莽，恐使白日昏虞渊。


隐龙山歌为两方先生（季玉、五玉。）

隐龙之山何诘曲，上有千岁之虬松，下有奔雷曳练之双瀑。
山中百灵诉真宰，乞与方干作书屋。
抱膝高歌有二老，坐对千山万山看不足。
二老孪生旧最名，年齐杖国聪且明。
鹿车并挽各偕隐，儿孙衮衮罗群英。
人生得此良不易，何妨白眼睨公卿。
昔君六十发尚黑，相过大醉梓山侧。
今年七十兴逾豪，采药山南又山北。
我今渐老懒作诗，惟看弟劝兄酬浮大白。


雪不止和耦长

去年冬雷震江涘，今冬积雪蔽千里。
压倾茅屋折松枝，堙谷平山雪不止。
斋厨促馔爨无薪，折柱为炊爇书纸。
若个贫交来叩门，南邻高士僵欲死。
平生故怀广厦志，岁荒苦乏仁祖米。
畴昔当官不爱钱，妻孥却笑今如此。
流民道殣日相望，不忍闻之急掩耳。
于乎，不忍闻之亟掩耳，己饥己溺何人耻。


夜宿南湖

孤篷暮雨一天寒，泥深月黑胶湖滩。
野寺荒村投不得，冰鸿雪雁鸣辛酸。
南山虎穴北山盗，心知畏涂坐相看。
一丈舴艋十人睡，仆夫侧叠饥无餐。
丈夫垂堂事偶尔，长啸短歌行路难。


送张菊水自郡曹摄泾川事

李白来宛溪，又去游水西。
君今为政亦如此，踪迹正与古人齐。
东风细雨春阴好，桃花万树黄莺啼。
控鲤琴高已千载，洞荒药灶知何在。
留侯自是赤松辈，借才重作神明宰。
山县鸣琴乐有馀，酒徒词客兴难孤。
桃源野寺行吟处，问我题诗今在无。


秦淮水亭集郭汾又杨商贤吴野人汪舟次听苏生度曲

客舍何人堪共饮，独歌独酌劝孤影。
今日邻翁致鱼脍，良朋偶尔成高会。
坐中绝调有苏生，含商激羽倾公卿。
当筵按拍丝筦乱，一字沈吟更漏换。
空阶玉佩翩珊珊，重崖乳瀑寒潺潺。
忽闻巨石堕千仞，惊猿骇鹤啼秋山。
可怜此曲真可惜，会须一饮尽十石。
我看四坐各忘言，况是天涯白头客。
刘郎故旧叹何戡，子山摇落哀江南。
是夕轻风动杨柳，飞来片月明寒潭。
贫贱伤局促，富贵多倾覆。
笑杀柴桑翁，惟恨饮不足。
孙楚楼前酒再沽，桃叶渡头歌重续。
与君烂醉梨花春，明日东西南北人。


走笔赠胡山人省游（胡善篆刻。）

趋时妍媚摹古丑，篆刻眼前无好手。
茶村独推胡省游，秦汉商周靡不有。
籀斯既远碑铭亡，六书八体争微茫。
我今老病倦笔墨，为君摩挲动颜色。
古法今人谁识得，临别短歌还叹息。


楚狂歌赠杜于皇

楚狂为我歌卖船，我歌为歌楚狂篇。
谓汝不狂君不喜，呼汝楚狂君冁然。
楚狂坐啸无儋石，开口便许垂千年。
诗文骨立独苍瘦，自言火食非神仙。
惜墨经旬不落笔，千言俄顷惊流泉。
馀子靡丽羞挂眼，杜陵老翁差比肩。
吾戏汝曹亚郊岛，掉头瞋目语尤颠。
妻无机杼子不稼，敝耒短锄恃砚田。
好事失时真可怪，吾官豫章招不前。
君虽楚人少离楚，梦想七泽空眼穿。
男儿赤身少两翅，出门一步如登天。
三都懒借皇甫重，书成自序争流传。
楚狂真狂吾所敬，倔癖不肯趋时贤。
酸风苦雨自骚激，直肠坦臆无钩缠。
白首常贫何足厌，金帛如山终可怜。
邢顾林方⑴相继死，汝卧钟山将老焉。
秦淮蒲长榴花发，孙楚楼头堪醉眠。
十年一面又分袂，立马成诗歌别筵。
他时韩孟重会合，艰辞险韵徐相煎。
漫矜字可酬匹绢，且向囊中看酒钱。
⑴ 邢孟贞、顾与治、林茂之、方尔止。


抱书叹赠姜铁夫

俗士大言尽枝叶，壮夫柔翰穿金铁。
笔锋有时飞杀人，开口露心带生血。
姜生姜生苦读书，感旧忧时动凄绝。
长松郁郁卧寒云，哀狖噭噭号积雪。
腹中撑拄廿一史，妻死家贫愁百折。
人情爱少不爱老，两鬓将斑生计拙。
暑雨如蒸室如甑，寄食依人事骚屑。
眼前下士多公卿，倔强羞从贵游说。
稽山镜水足徜徉，瘦马缁尘空蹩躠。
家鸡自饱野鹤饥，抱书长啸休呜咽。


一笏墓田歌为陆集生孝廉作

陆以亲丧不能举，作《墓田丙舍图》，泣曰：「得墓田一笏，营葬足矣！」遂自称「笏田」。
有亲不封死不葬，男儿肠断气悽怆。
谁知作客成白头，荒坟未得营青嶂。
佳城难得真可怜，黄金如土终茫然。
国士蹉跎家更破，腹中万卷囊无钱。
墓田一笏空在口，衔哀侧首号苍天。
北邙高冢知多少，秋风石马皆吹倒。
何如束缚归山冈，大孝无文非草草。
笏田笏田何处寻，长在孤儿一寸心。


千顷堂藏书歌为黄俞邰作（钱牧斋宗伯有记。）

藏书共说须名山，黄子草堂廛市间。
山中有盗能胠箧，市上何人肯闭关。
黄子示我藏书记，使我太息还开颜。
天厄斯文意不测，嬴汉宋元几沾臆。
金泥玉册尽飞灰，驼负辇驰归绝域。
人间流落存残编，注疏补辑勤诸贤。
寇垒横摊作甲胄，围城拉杂供炊烟。
马牛蹂踏裹粪土，颉籀夜号哀九天。
自从八股轻六经，后生搦管登彤廷。
百家子史太琐碎，略数书名已倦听。
风俗藐书人贱卖，闻说朝鲜国偏爱。
旧家稛载救饔飧，估客收罗换珠瑁。
此时丧乱渐无书，君家六万卷有馀。
几度桑田变沧海，帝敕掌书守尔庐。
多君先世真卓荦（谓俞邰尊甫明立先主。），秘笈奇文靡不学。
青箱世守重裒增，排签插架无参错。
虞山宗伯为君叹，闳览高风两独难。
石仓缃帙既珍袭，手校家传还借看。
恨我将衰难夜读，暝坐有时背灯烛。
雄吞万卷心不死，会向高斋看书目。


旱风篇

千村井渴草木黄，二麦枯无一尺长。
刈取作饭徒彷徨，中虚无粒馀麦芒。
嘈嘈儿女嗔爷娘，缚鸡易黍炊壶浆。
中原野阔天茫茫，南风捲地不可当。
旱魃昼出飞廉狂，两年岁俭今田荒。
九重心恻真成汤，桑林哀祷呼穹苍。
万民如堵皆沾裳，上帝偏颇谁忖量。
君不见黄河水溢连江雨，田庐漂尽嗟淮扬。


赐裘图歌为沈绎堂太史作

茂陵作赋传禁闼，召赴金门给笔札。
谪仙李白挥彩毫，承恩敕赐宫锦袍。
奇才异数古罕有，千载声名在人口。
华亭太史沈休文，遭逢圣世真不朽。
忆昔读书石渠阁，京雒才华推卓荦。
扬马文章夙讨论，钟王字体兼摹索。
先帝旬宣遴旧臣，双旌秉节黄河滨。
政成岳牧重淹蹇，数奇迁谪多艰辛。
矰缴脱身已垂翅，敝裘旅食成枯鳞。
天子垂衣忽召见，黄门飞鞚如流电。
天仗光摇金凤笺，御炉香暖鸲鹆研。
螭头侍从列千官，词翰争看柏梁殿。
濡毫进讲复陈诗，霁色温纶荷天眷。
是时冰雪高山丘，瑶台丹陛寒云流。
壶倾仙液金盘果，尚衣又赐紫貂裘。
都下喧传诧殊遇，拥马群看塞道路。
七贵五侯来索书，流传墨迹多无数。
今年重召入宫门，亲承帝语问寒温。
在廷喜起徵元首，四海雍熙想至尊。
官还旧秩由中旨，栖迟难索长安米。
瘦腰青鬓暗摧残，三泖九峰思故里。
冠盖如云满京国，人生富贵何纪极。
天下才人亦无数，惟此九重恩遇不可得。
圣主知臣臣恋主，会应珥笔彤廷侧，请君莫忆南山之南北山北。


醉来歌赠曹顾庵先生

骐骥何当老伏枥，凤凰不合垂青冥。
自古文章缠坎壈，升沈万变皆漂萍。
汝不见曹学士，昔何腾达今隐沦。
谈迁两世称史臣，出入侍从词清新。
腹笥便便资顾问，博闻强记如有神。
胡为失路鬓垂雪，伤心往事难具陈。
十六年来重把臂，金门会合多吾辈。
莱阳之宋（荔裳。）新城王（西樵、阮亭。），南海（周量。）东吴（绎堂。）相颉颃。
余亦羁栖燕市旁，同声异曲成宫商。
疏星历历月皎皎，奋袖为君歌激昂。
圣主宽仁尚文史，国士衔冤心不已。
凭谁仰首号天门，事白徐还卧鸳水。
风尘满眼忧思多，醉来且共尊前歌。


古银槎歌为荔裳作

背有镂字云：「元至正壬寅，朱碧山制。」朱名华玉，见《辍耕录》。

坐上突兀见浮槎，根株半朽枝杈枒。
中有老翁独箕踞，缥缈恍惚如仙家。
细看乃是银凿落，腹空曲注藏流霞。
碧山山人真好事，雕镌苦尽经营意。
摩挲腻滑半无痕，犹存至正壬寅字。
宋公好古称博雅，沧洲怀抱尤潇洒。
醉后淳于兴转豪，天上张骞臂堪把。
此物曾经四百年，浮生谁是长年者。
如君爱客天下无，典衣沽酒饮吾徒。
雄谈不藉挥麈尾，壮志时闻击唾壶。
会当倒载入槎腹，拍浮满地皆江湖。
藉伶酒隐亦不易，人间万事何其愚。


赵阆仙膳部作头陀小像

突兀天人姿，洒落湖海气。
怪底含香厌尘滓，掉头别具逃禅意。
泰山稊米海一杯，簪笏烟霞浑閒事。
爱君且欲苦留君，苍生正赖青云人。
君家清献亦不俗，岂必蒲团是净身。


乔石林舍人见示先侍御圣任先生来鹤图

柱史东山高枕处，射阳湖畔沧洲趣。
前代曾传抗疏名，知几早就归田赋。
手校连床多异书，坐看满眼森奇树。
海风簸荡垂车轮，一鹤翩跹来不去。
先生自是鸾鹤姿，廿年万事付渔矶。
嗒然倚杖天机静，还有亭前鸥鹭飞。


十峰草堂歌赠钱础日

钱家锡山有九龙峰，自署「十峰草堂」。

昔过惠山逢雨雪，九峰不辨江天白。
今来驻策燕山旁，逢君乃是九峰客。
九峰深处多长松，草堂正对青芙蓉。
看山自信山为友，添汝不妨成十峰。
竹径萝轩云雾里，芒鞋布袜何时始。
壮游五岳复三山，相看我辈皆老矣，挂瓢且酌山中水。


程周量梅花小像

炎海祝融雄百粤，山川郁奥仙灵宅。
柳州能言不解事，岭南少人故多石。
君看程侯起海滨，睥睨中原眼欲白。
出入承明及郎署，风流共许文章伯。
胡为乎倚树孤吟似山泽。
把君诗一卷，酌君酒满樽。
朋友胶漆君所敦。
幼舆自具有丘壑，东方游戏隐金门。
天南群盗如蜂屯，干戈未息黄尘昏。
罗浮纵好不可住，回首梅花何处村。


苦热行

帝京酷热天下无，谁言白日寒幽都。
往时昼汗夜拥被，朝昏爽气生肌肤。
今年日夜如釜甑，赤身卧地仍狂呼。
庞眉父老称怪事，人暍马喘死载涂。
辇冰如山塞路衢，千家买尽争须臾。
去冬苦寒今苦热，天气过差偏有馀。
江南炎暑常胜北，关情故里当何如。
近闻太白复昼见，忧来侧足重踟蹰。


金鱼池歌仿杜乐游园体

时余将南归，荔裳、顾庵、绎堂、周量、西樵、阮亭、观玉、昆崙，方山诸公集饯同赋。

京华何处散愁疾，城里金鱼池第一。
相国园林尤豁爽，新秋遘会好风日。
诸公为我开金樽，预恐分襟聚俦匹。
鸣驺下直来及晨，曲宴论文坐从密。
菰蒲映水似江村，别馆连云纡石室。
烟中万树南郊青，屋角斜阳西岭出。
开怀不惜酒如渑，见面谁能发犹漆。
忆昔花时桃李新，倾城罗绮骄青春。
金鞍玉管杂无数，游女娇姬不避人。
今朝弥望转清旷，晴空无际莹心神。
白昼鱼龙忽起舞，沧洲鸥鹭閒相亲。
人生贵贱偶然事，好爱千秋万岁身。


得閒吟

还山去，秋云阴。
渡黄河，河水深。
匹马归来留不住，悠悠若个知我心。
丈夫得时贵行志，漫说为贫聊一试。
疗贫行志两无成，白头濡滞需何事。
空堂积雨罗衣单，炊菰脍鲤思江关。
长风昨夜送清梦，故山笑我成苍颜。
黄金如斗赐归葬，何如襆被生前还。
百年苦短不得息，圣主恩深许暂閒。
登我读书阁，前俯钓龙湾。
敬亭云气轩窗里，宛句溪声枕席间，吁嗟莫负此溪山。


驮轿中坐卧不得戏为俚歌

篮舆可舁那可驮，道长计短当奈何。
浩如一叶冲黄河，纵横簸荡交风波。
坐愁臲卼寝则那，暑雨如瓮如茧窝。
山川都邑虚经过，上下如山人力多，摇精顿骨心蹉跎。
丈夫纵可无八驺，岂堪局促凭两骡。
不如匹马骑款段，平沙缓辔行且歌。


韩祠歌

河北孟县城东陲，有岿独存昌黎祠。
知公故里下马拜，庭宇卑隘巍门基。
簪冕白皙皎玉树，不老不少疏髯髭。
讵果留侯并姣好，流传刻画恐差池。
隤垣蠹几作乡塾，六七童丱声唔咿。
问公闾巷尽恍惚，奉祠者二衣冠衰。
仲宣有井宋玉宅，唐贤迹岂无人知。
兵火摧残一碑在，略纪岁月阙文词。
寸筵难寻巨钟击，庸工缩手羞般倕。
鼠迹蜗涎满芜秽，迎神侑飨无歌诗。
天生巨手扫落叶，百家八代供鞭笞。
口吸天浆纫霞佩，生拉罢虎捶蛟犀。
乾坤簸荡万类困，窜逐饥愁逢百罹。
狂澜独砥塞群喙，羽翼鲁邹功不隳。
开云徙鳄在反掌，帝遣鸿文惊海湄。
便当上书置博士，飞甍改筑命有司。
发扬盛美琢金石，陈牲荐醴繁鼓吹。
公游八荒当来归，岭海嵩洛不移时。
君看月黑风雨夜，公乘赤豹拥云旗。


嵩阳雨夕怀王昊庐侍读

登封城郭嵩之阳，崒嵂青冥云锦张。
重云三日雨如霰，满耳虫声秋叶黄。
此时独坐生白发，忽忆美人邈金阙。
开尊永昼坐论文，捲幔清宵同对月。
长安车马无时休，临岐执手重淹留。
浩歌早识名山兴，瑶华送我寻嵩丘。
一生当著几两屐，放眼一步成十洲。
看君亦有向平意，望远那免张衡愁。
玉女窗，捣衣石。
来朝新霁凌绝壁，与谁共作峰头客。


九龙潭歌

翠屏倒削成寒谷，重坎灵湫连碧玉。
鞭霆作雨龙归来，缩角攒鳞此中宿。
密林夹石石发青，崩崖訇磕阴风腥。
下有菖蒲寸九节，潭幽磴滑云冥冥。
浣缨戛杖人啸语，困懒九龙眠不醒。
君不见才雄胆大昌黎子，石记犹传雷震耳⑴。
⑴ 韩退之游九龙潭遇雷，有《石记》云「戒人勿妄语触龙」也。


独酌寄张尔成少参（商丘城东作。）

朔风一夜霜华新，高原草衰色胜银。
文雅台东晚沽酒（商丘有文雅台。），短歌独酌生悲辛。
君期大梁饮十日，中涂改辙会无因。
汴城百万殉河伯，夷门山阜湮沙尘。
梁园修竹成灌莽，白日黄狐蹲怒人。
开尊虚左纵结客，文章长物谁相亲。
人生万钟转眼尽，岳游双屐随閒身。
多君意气自湖海，资我仆马无逡巡。
珊瑚作鞭碧玉杖，上穷嵩顶下颍滨。
惜哉咫尺龙门失，行过百里馀悔嗔。
囊中收得岳云在，临风会放周八垠。
茅堂药径重洒扫，还山解带题松筠。
江乡此日好风味，稻蟹丰脂鲂细鳞。
安得致君江阁坐，缓倾五斗新诗陈。
歌成酒气指头出，谁谓吾曹愁贱贫。


我不如二首

其一
思叔父也。归既，半涂梦叔父寝疾，忧不能寐也。

我不如黄鹤兮，一举千里无徘徊。
朝飞自西，暮还东归。
心皇皇兮思旧栖，天路邈兮霜雨霏，秣我两马兮逝将追而。

其二
我不如慈竹兮，盘根曲节相因依。
菀必连生，枯必并衰。
魂悄悄兮惨独悲，黄发衰兮白日隤，策我四牡兮殆其后而。


宿商贤草堂

北来策马苦思归，深巷斜阳还叩扉。
石城旧知亦不少，执卷忘饥君独老。
紫螯我买君开尊，中庭摘豆充盘飧。
草堂夜静如崖壑，读半新诗月西落。
酒中忽忆墙东叟（谓方尔止。），在日三人同笑口。
人生零落真可叹，拨弃勿道使心酸。


泾阳双节妇歌

平阳太守刘使君曾大母张、大母魏，并笄年苦节，成立藐孤。见《泾阳县志》。

黄鹄一寡不复双，哀鸣夜半天雨霜。
阿雏良匹亦如此，双悲独宿寒巢里。
人言此事世罕有，请看刘家双节妇。
柏舟早汎年几何，姑年二十妇十九。
后先两世抱遗孤，洗妆椎髻沾罗襦。
层冰堕指声呜轧，窗前织素灯前书。
青箱嗣续成头角，兰芽玉树争卓荦。
九原鸾诰未追褒，五马闻孙双泪落。
双泪落，且莫哀。
两心金铁齐不朽，千古休论怀清台。


仙源歌赠邵徵君镇之

仙源近在黄山下，三十六峰真可把。
徵君高卧栖翠微，乘兴行吟过白社。
少年词翰纷陆离，射策公车明盛时。
论心尽是顾厨辈，结友羞称游侠儿。
蹭蹬天门不得上，风尘世事堪惆怅。
南陔爱日罢南宫，青门扫迹归青嶂。
前朝旷典徵贤良，群英吐气争翱翔。
诏起先生出蓬荜，身随渔父歌沧浪。
是时姑山有一老（谓沈耕岩先生。），同郡同徵与君好。
国是官常重制科，采山饮谷甘怀宝。
转眼人间万事非，沧江不改钓鱼矶。
八十著书从皓首，北山笑指孤云飞。
耆旧年来嗟逝水，典型不坠存遗轨。
有道谁旌通德门，聚星差抵高阳里。
咫尺思君见面难，采芝努力还加餐。
好凭七尺青藤杖，同向莲花顶上看。


斗山亭筵上呈曹使君

同钱陶云考功、孟继美少参、曹广孺孝廉。

鄣郡千山万山里，累如海中碧浪连天起。
斗山壁立两城隅，峦壑人烟皆杖底。
培塿昔日埋荒榛，亭台今日凌秋旻。
复槛朱栏列桃李，绮疏杰阁摩星辰。
借问此亭谁构者，前身子建真潇洒（楼是曹使君修葺。）。
临风散带时欲眠，对客题诗不肯下。
今朝佳客集楼头，挥杯直作空中游。
白岳香垆乱云外，紫阳书舍丛篁幽。
练水当筵如屈注，山城带雨归烟雾。
河西遥指石梁横，太白当年饮酒处。
白也把酒心常閒，千年一去何时还。
与君倾一斗，差可解愁颜。
微风拂高树，银汉声潺湲。
北望容成正招手，且可翱翔三十六峰间。


白龙潭上桃花源作

地近药铫、丹井，一名药谷。旧有莲花庵。

黄山峰壑几千曲，客游先就桃源宿。
杖底殷殷雷绕身，楼头汹汹涛崩屋。
清梦全醒风雨声，深林匹练中宵明。
晓起白龙掉长尾，四山飞瀑来喧争。
怪石礧砢排盾戟，寒潭冰雪澄空碧。
隔溪古寺断疏钟，偃木垂藤缠绝壁。
匡庐三叠天下稀，嵩岳九龙称神奇。
何如此地独兼并，咫尺众壑蟠蛟螭。
复磴丛篁白日暝，还溯药铫寻丹井。
轰磕不闻人叫呼，倚杖空亭发深省。
问君莲花庵在无，连朝细雨山模糊。
屋角一圭破云影，青鸾舞处看天都（青鸾、天都，二峰名。）。
药谷仙源难具陈，琪花紫翠秋为春。
凭君传语武陵客，笑杀桃源洞里人。


中秋夕坐光明顶看月歌

同洪美周、江允冰、许雪怀。是夕允冰吹铁笛。

人间何处无中秋，谁向仙岩绝顶游。
白头牖下苦局促，浮云转眼空烦忧。
君不见黄山天海光明顶，横绝千峰冠万岭。
芒鞋踏破层巅云，石鼓人归日未暝。
夕阳散映青山红，珊瑚万树琉璃中。
绝壁寒光出沧海，赤霄皎月随长风。
云门仙老影重重，九龙旖旎群追从。
坐指莲花见花瓣，遥窥玉女临虬松。
此时大笑皆拍手，香溪客到贻美酒。
割吾炙，倾一斗。
客吹笛，吾击缶。
昨日风雨今日晴，天上良宵真不偶。
银汉疏星明玉盘，山蔬野果资清欢。
眼底高擎出仙掌，劝我把盏为加餐。
独怜五老堕云雾（黄山亦有仙掌、五老诸峰。），相思不得同盘桓。
夜未阑，露将漙。
白鹤唳兮回青鸾，翠云裘敝天风寒。
于乎，万古此山此明月，何人不愧峰头客。


赠檗庵和尚

楚人，熊氏，名开元，以进士官给谏。崇祯中坐建言指斥辅臣，谪戍。

入山得黄岳，九州碌碌少名山。
眼前幸无弱水隔，怪底人难一日閒。
笑我寻山亦已晚，得逢禅老开欢颜。
把君书一卷，启口非人间。
蒲团久坐三峰月，杖藜重过九龙湾。
庞眉竖拂时不语，钵中但见云飞还。
青原药公思黄海，一日西归不能待（先是，青原药地师有黄山之约。）。
安能把臂同此游，虎溪大笑三人在。
勿言往事徒伤神，裴休今作比丘身。
看君出世好男子，旧是先朝骨鲠臣。


黄山怪松歌

效古人纯用仄转体。松有把门、卧龙、破石、蒲团、接引、绕龙之目。

山中老松多诡绝，风伯手揉云绾结。
青枝如组踵屈铁，根似引绳长百折。
高可寻丈短尺许，寄生以石不以土。
餐风饮雾无凡姿，倒身拂地翩跹舞。
天门以上两翁立，一迎一送相拱揖。
向人两手俨开张，笑语有时风习习。
盘石团团翠盖擎，僧趺细雨衣不湿。
巉崎一线岩前坐，倏駴苍龙眠欲堕。
腾身逾峡复斜空，片石支撑成负荷。
又过云梯各呼吒，破石松生莲萼下。
怒如利剑刺山顶，迸出青霞穿石罅。
平天矼畔蒲团好，围坐数人欢绝倒。
软铺熨贴贻阿谁，应待维摩及天老。
山樵野火烧半枝，雨渍云滋未枯槁。
峰寻始信（峰名。）眩眉睫，断崖恰赖孤柯接。
似伸猿臂来引手，位置欹危通步屧。
左瞰一峰等卓锡，突出倒垂翻峭壁。
纠髯奋角肆盘旋，烟霭冥濛缠霹雳。
徐看知是绕龙松，或称帝松莫与敌（「帝松」字见山志。）。
趾无梯磴绝攀缘，胆裂猿猱愁搏击。
其馀万树难名状，石窦山腰迷背向。
曾见轩皇炼药年，瘦筋绿发今亡恙。
离奇睥睨人间世，盆盎移栽空好事。
徂徕山麓尽凡材，天台桥畔差比类。
我今作歌非癖异，笑遣胸中槃礴意。
厩多肉马怪真龙，时俗徒誇梁栋贵。


紫阳书院歌

九月十五，朱夫子生日，太守曹公同郡僚邑侯戾止，集诸生讲学，赐饮馔，歌以志盛事。
尼山峄山回光铓，伊洛南来歙浦长。
折衷诸儒谁独苦，羽翼六经朱紫阳。
紫阳山有韦斋馆，回峰环侍如堵墙。
夜阑风雨独灯火，书翻周孔堆绳床。
作尉尤溪生仲晦，新安故土无时忘。
考亭武夷著书处，并以紫阳称草堂。
外家祝叟墓犹在，旧时山月萦中肠⑴。
共知魂魄良眷此，连云杰构绵烝尝。
御书祠额冠岩壑（宋理宗御书「紫阳书院」额。），释菜讲业歌洋洋。
兵兴万事如流水，渐仁摩义等秕糠。
百年耆旧扫芜秽，穷秋跋涉裹糇粮。
生徒习礼气肃穆，官师坐论声琳琅。
当涂豁达略轩冕，布衣揖让承酒浆。
俎豆敢言遗绪在，山川已觉灵旂翔。
二程远祖亦歙产，厥里篁墩湖岭旁。
丰祠伟碣著谱系，程朱阙里声煌煌⑵。
天生哲贤如择地，萃异钟英接混茫。
孔坛颜巷犹咫尺，濂溪鹿洞森相望。
于乎百家路充塞，圣远忍令吾道荒。
明明日星未坠地，愿剪荆棘还周行。
⑴ 文公自闽还歙，省祝公墓，讲学紫阳，书「旧时山月」四字。
⑵ 二程夫子之先，歙篁墩人。有三夫子祠。详见《程朱阙里志》。



黄山吟赠曹宾友

我家近黄岳，梦上天都峰。
苦遭缨组缚，侧身难相从。
兴来蜡屐赍宿舂，青松手策为青龙。
曹生示我山游草，飞云走日开心胸。
凭陵一万八千丈，踏翻沧海搴芙蓉。
缘萝扪葛人无数，山灵频妒生烟雾。
曹生四入峰头游，层岩叠壑穷朝暮。
寻山直欲作山史，一石一泉皆记注。
我昨孤啸莲花巅，钟山庐岳皆点烟。
羲和却顾苦停辔，恨无斗酒招列仙。
看君吊古怀李白，珊珊仙骨才翩翩。
少年努力争撰著，叫呼昂首摩高天。
丈夫会应取知己，何处酒楼同醉眠。


酬赠高苍岩郡丞（君初官滇南。）

君游碧鸡水，卧治黄山麓。
借问点苍峰十九，何似黄山三十六。
几时投分轩辕君，笑把莲花拂双目。
忆昔齐州丛菊开，夜阑共倒明湖杯。
一别花开十五度，斗山共赋临高台。
万古销沈如过隙，眼前事事头堪白。
寻山乍可访丹丘，对酒宁辞倾一石，君不见杜陵老作诸侯客。


读书行赠张黄岳同年

后生空腹喜祖龙，老守帖括如童蒙。
亦有聚书连屋栋，尘封还与无书同。
不见歙州黄岳翁，缥缃充斥一亩宫。
手排笔纂少閒日，丹铅简首讫篇终。
略抒胸臆作文字，长嗤刻画非天工。
我壮同官少同榜，后先视学山之东。
见汝高歌留岱顶，摧嵩抑华凭天风。
中年勇退良早计，对客偏称左耳聋。
别我于今二十载，齿如冰雪双颧红。
糠秕一切那可得，坐拥万卷亦豪雄。
曹仓邺架眼前少，归田谁信吾侪穷。
壬衍呼将阿堵去，文举坐畏清樽空。
与君引手向天笑，啾啾坞壁徒秋虫。


程公瑜藏墨歌

韦奚潘李世所无，存者半挺如隋珠。
含光内映若肤枯，螺文龙脊多模糊。
桐脂熊胆今良图，先朝妙手方程殊。
不数玉玦与金壶，公卿眩目皆惊吁。
谁其嗣者今公瑜，君房后劲争齐驱。
一丸万杵成璠玙，云腴石液分天都。
苦心物色忘饥劬，玄浆可饮头可濡。
割豹为囊十笏储，便应如意椎珊瑚。


贫交行为程山尊作

富交长闭门，贫交长开樽。
富交张四筵，咄嗟多德色。
贫交倾斗酒，意气深相得。
不及见君盛时贪结客，祗今黄金散尽非畴昔。
片言岐路遇知己，开襟倒箧无所惜。
一卷新诗雪不如，满眼富儿眼堪白。
园林细雨共翻书，山寺疏林同蹑屐。
闻君旧向邗江住，怕见乘车喜儒素。
世泽犹馀谏草存，穷吟莫为诗篇误。
酒倾一石书万卷，屈蠖还须猛虎步。
狂客从来悲倦游，丹枫残菊系离愁。
闻说春帆下扬子，几时来醉宛溪头。


桐坞短歌詶赠程非二

张拳欲扼南山虎，袖手低眉卧桐坞。
海水怒翻桐摧残，凤吟猿啸声辛酸。
白榆彦会须臾歇（新安旧有白榆社，皆名宿。），霜天云散留寒月。
箨冠避世栖墙东，当年玉树今山翁。
黄山数峰夜惊走，索之乃在君怀袖。
日日公荣酒满壶，眼中人识酒人无。


相逢行寄陈说岩学士

昔在都亭困浊醪，长安耆旧相招要。
天子崇儒聚文士，扬班贾董纷吾曹。
新秋细雨凉别墅，长谣短咏欢深宵。
酒阑脱帽半头白，惜别忧来增郁陶。
高都学士独年少，皎然玉树凌丹霄。
石阁校书朝索笔，金门下直晚回镳。
相逢忼爽始相识，文章款曲心魂交。
我出春明蹑嵩顶，中原万里风萧萧。
三花已落根株古，少室斜穿星汉高。
缑岭仙人逝超忽，抱书归卧守蓬蒿。
尺素传来开老眼，陈遵健笔回斗杓。
八人方驾吾老矣，不鄙谓我谙风骚。
论诗精域那能造⑴，废学雄心早寂寥。
丈夫经术重乔岳，笑看词赋成鸿毛。
含都茹京偶披写，掣鲸倒海生风涛。
出水芙蓉曜朝日，盛年策足真人豪。
吾家侍御与君好（谓研山。），赠远岂必双琼瑶。
歌成不寐搔短发，起看江月飞寒潮。
⑴ 君诗有「宛陵含清真，论诗造精域」之句。


东渚草堂歌赠梅八丈子翔

东渚草堂大如掌，萝轩竹阁青溪上。
东渚閒园半亩馀，溪光树影何森爽。
主人旧是子真裔，掣电空群许骐骥。
少年词翰早飞扬，未老岩林甘弃置。
门留三径长蓬蒿，坐揖吾曹论文字。
种兰满砌花满溪，绕篱丛菊无东西。
临流抱瓮手灌溉，饮露餐英日杖藜。
我来十月花枝少，傲霜犹剩黄花好。
旧时兄弟尽零落，独酌花前成野老。
兴移得句襟颜开，碧云暝合呼馀杯。
卧病三年身好在，掉头万事歌莫哀。
歌莫哀，鬓已摧。
好束藏书堆列架，醉看鸥鹭眠几回。


黄门高冢歌

莱阳姜给谏如农，明末建言触忌，廷杖，谪戍宣州卫。会国变道阻，逾数年始至，遗命卒葬敬亭山下。吴中士大夫私谥为「贞毅」。
谢公久逝杜韩死，敬亭佳客能有几。
朅来突兀姜黄门，生爱敬亭死不已。
黄门不是爱山川，愤切遗忠痛心髓。
一抔之土五尺坟，明末孤臣某在此。
平生骨鲠重如山，怒撄虎豹号天关。
身幽诏狱杖阙下，偷生岂复思人间。
薄谴忽谪宣州戍，荷戈便踏江南路。
时艰中道阻干戈，乱后重来已迟暮。
国步虽移心未改，家园无梦归东海。
誓言埋骨敬亭陲，贞魂毅魄留千载。
于乎，魂归阊阖将如何，欲就重华旧泪多。
蓬莱水浅碣石泐，黄门高冢长嵯峨。


徐田东见遗石溪偃松图盖摹东坡墨本

高人挥秃笔，天地为轩轾。
君不见此偃松画者谁，郁盘转作干霄势。
前有东坡后石溪，胸中同此磥砢意。
官家宫阙童千山，尔独长留岩壑间。
诘曲杈枒饱霜雾，神全节密多古颜。
于乎，石公生前好画与余善，惜我未致鹅溪绢。
爱君古人心一片，但愿守此数相见。


醉后为周雪客题松林抱膝图

层岩怪石纷巃嵷，老松铁干根青铜。
江天漠漠来长风，谁独坐者苍山空。
老病看人眼欲白，望气知为周雪客。
丰颐广颡不寻常，骨重神清爱山泽。
前年走马长安市，客舍高斋面秋水。
题诗一出惊公卿，挟策行将谒天子。
尔翁意气横高天，君才豪俊尤少年。
顾厨结客凡几辈，书画经时又满船。
春华方盛诗已老，老成更数何人好。
二酉家藏读父书，蓼莪泪尽收遗草（君方辑先公遗集。）。
金陵耆旧随东流，时人衮衮徒公侯。
多君父子能好事，残编陈迹时讨求。
即今抱膝亦不恶，脱手黄金未萧索。
薄游君自敬亭回，北楼坐对衔金杯。
我来重酌秦淮酒，倚醉同登周处台。
才雄心小君努力，暂时雌伏休徘徊。
夜阑拂袖题长句，我亦山中寻桂树。


敬亭迟新安曹使君不至

山城新涨驱山去，把酒含情对芳树。
五马双旌望不来，雨中花落春垂暮。
敬亭云气连天都，索群鸾鹤声相呼。
不知此夕宛溪泪，能到新安江上无。


题刘缄斋樵客图

倚青松，踞盘石，出入千山万山碧。
世人皮相识不得，山人故是江海客。
华阳学士心相怜，五侯七贵皆前席。
白眼长安忽倦游，掉头归卧凫峰宅。
于乎，买臣富贵殃其身，何若行歌长负薪。


悲老牛

老牛踯躅心悲酸，上岭下岭走新安。
新安诸岭石齿齿，泪尽蹄穿鞭未已。
吁嗟力不胜驱使，行行入肆充甘旨。
此邦百万多豪家，炊金馔玉纷如麻。
一脔不备亦何憾，相恬成俗无咨嗟。
君不见黄衣入梦语争传，又不见救母藏刀尤可怜。
杀业相寻缘食肉，尔有大功人不录。
昔时力尽为君耕，今日忍弃供鼎烹。
不辞刀俎吞声泣，请君看取盘中粒。


割蜜篇（避兵水东作。）

山蜜戎戎傍山屋，刳木作房相累属。
过午放衙飞满檐，花尽采花心不足。
青桂开残丛菊黄，戢羽藏身天欲霜。
持刀割取锁子甲，惨澹纠缠不出房。
强凭烟灼驱除去，欲行未行心却顾。
不辞辛苦为君甜，徘徊犹觅空房住。
尔聚尔族且莫嗔，残膏沾润安尔身。
弃家骨肉不遑惜，独叹流离烽火人。


避乱偶还见荒园丛菊方华慨然有作

主人灌园不出门，手裁丛菊沿深村。
秋来丛菊花开满，主人避地留虚馆。
人间万事逐烽烟，几处青燐生井廛。
溪叟潜归暂亡恙，凭谁杯酒酹花前。


酌水歌赠张两水

酌水欢四坐，请为两水歌。
昔时共学并年少，今日相看鬓已皤。
鬓已皤，可奈何。
儋石虽屡空，令名一何多。
昔汝大父维尚书，铨衡手握澄冰壶。
睥睨权珰能岳立，早爱青山归五湖。
懿靖先生尤卓荦，不官独嗣旴江学。
中年战胜兼逃禅，鹿门妻子皆藜藿。
多君世胄贫不愁，卖药街头韩伯休。
得钱供母苦不足，便学何颙断酒肉。
避人蒿径隔山斋，返哺乌巢傍茅屋。
尚书祠前水清妙，锦树丹霞相照曜。
君家三世称贤豪，万事浮云堪一笑。
请看阀阅存几家，回头尽作风中花。


关中房仪凡驾部初令新乡有殊绩及闻李贼陷京师痛哭山中不食死乡人私谥曰贞靖有表忠祠碑敬书短歌其后

文士绾符能杀贼，罢官闻难仍殉国。
义愤填膺死独难，吞声绝粒无人识。
盲风动地摧山丘，如此孤忠那可得。
于乎，鲸鲵得志龙髯悲，正气哀歌又一时。
史不特书里有谥，千人堕泪表忠碑。
君不闻清渭之涯太华麓，墓上寒猿时夜哭。


大涤精舍图（潜谷为汤岩夫画。）

昨观潜谷岳阳图，墨痕一扫天模糊。
林端缥缈丹楼出，半涵烟雨浮菰蒲。
尺幅重看图大涤，林峦层峭炯缕析。
拍空万壑走长风，拔地千峰暗雌霓。
问谁居者黄山樵（汤自称「黄山樵者」。），爱饵神芝凿青壁。
坐邀天海荡心胸，侧聆松涛飞霹雳。
黄山樵者真孤搴，席门陋巷沧浪边。
采薇晞发无处所，作碑卖字餐寒烟。
梅村学士不相识，新诗独赏心为怜。
造庐结袜事虽已，海日江春句已传⑴。
娄东逝矣泪如霰，吾曹落拓复相见。
羽书日夜警关河，带甲纵横满乡县。
敝裘落日换斗酒，烈士哀歌倚雄剑。
买山归卧定何年，但捲疏帘见江练。
黄岳天都不可攀，大涤谁当共往还。
梦游天姥亦虚语，眼前一步三神山。
但令此图常在手，相看大笑开心颜。
⑴ 汤有《赭山怀古》诗，为吴学士伟业吟赏，名遂显。


寄天都许青岩

青岩旧有青藤杖，生掣蛟螭驯倔强。
苦心割爱倾所欢，作歌赠我馀惆怅。
乱来踯躅扶杖行，怀君望远攀孤嶂。
侧闻松竹都亡恙，重倚梅花酌佳酿。
我不共饮可若何，兴来拍手为君歌。
丈人家傍黄山住，山房却在临溪处。
丈人爱向黄山游，飞策天都最上头。
住山游山心总閒，雕镂云物穷仙山。
雪翁千岁成逸友（山有老白猿，人称「雪翁」。），莲花百丈开欢颜。
黄山峰势千手指，就中耆宿今馀几。
词赋家风传二子，眼前万事堪老矣。
残编自向碧山藏，仙客还分石髓尝。
南村潭上东风暖，应有春云满竹房。


松岩图短歌贻马吉人

崇岩太古松，俯视大夫辈。
借问盘空几许长，能绕横枝出峰背。
幽人放眼凌华嵩，会当置尔丘壑中。
松风谡谡溪云合，谁识孤吟拄杖翁。


题金长真宪副小像

昔年同卧白云楼，醉吟并马西山游。
风烟荏苒二十载，今日逢君仍黑头。
细看此图良不殊，丰颐微笑疏髭须。
手挈瓶花傍盘石，悬岩倒挂青珊瑚。
清虚寡欲阮千里，丘壑关情谢幼舆。
人生富贵谁不朽，安得声名满人口。
使君五马复千骑，宦达才多意良厚。
遍地干戈愁杀人，披君襟抱如春酒。
蔷薇花落坐新桐，白苧歌残横北斗。
当涂努力好自爱，君差雄健余衰丑。


汪蛟门舍人三好图（谓书、酒、声伎。）

丈夫寄兴皆偶然，要令怀抱垂千年。
拥书把盏列丝竹，富贵何必非神仙。
不尔僵卧且止酒，残编短帙商歌传。
吾爱舍人好才思，纵无三者良快意。
竹西况复风流地，雪色妖姬擅歌吹。
秦邮美酒吴阊书，咄嗟充斥等閒事。
前年醉我燕市头，高歌月下解貂裘。
白门昨夜灯船曲，呜咽秦淮水不流。
可怜名士悦倾城，桃叶杨枝旧系情。
兴阑开阁会遣去，一壶一卷娱平生。
孙老倔强殊苦口，大声劝汝屏诗酒。
杜老戒书嗤腐儒，佯狂岂是高阳徒（孙豹人、杜茶村并有作。）。
积书人多读书少，我爱读书今已老。
惭君诗思真涌泉，被酒长篇疾如扫。


金在五苦吟图（谢文侯写照，陈无名补木石。）

陈郎作画，谢老写生，当风玉树真神清。
独坐绿蕉倚文石，望中知是苦吟客。
闻君卓荦读父书，好客平原亦不如。
乘风破浪有长策，肯学五言七字为腐儒。
君不见，吾侪青鬓皆早疏。


酒间赠郑谷口

时谷口历叙八分及汉隶诸碑书法，又被大司马敦促入都。

八分健手天下知，片纸尺璧传京师。
诸王列第遍题楔，五岳名蓝半写碑。
收藏富有罗百代，上穷岣嵝下李斯。
篆籀铜盘及石鼓，铭刻重搜太子池。
中年惨澹工汉隶，借问苦心摹阿谁。
溧阳校官合阳令，石门礼器皆神奇（以上皆古碑名。）。
摩挲软劲非笔墨，剥落金石光迷离。
锦帙牙签尽书画，旁通不合兼轩岐。
公侯延伫争倒屣，车骑刺促无閒时。
劳人作达转清暇，解衣挥翰明灯下。
匹绢残笺气槃礴，态迟势速人惊诧。
义急穷交不顾身，兴耽古物宁论价。
高斋别墅夏犹花，留我过从每凉夜。
饮君卮酒颜欲酡，火云满眼鼓鼙多。
单车见说燕山去，谷口閒园奈若何。


登清凉山歌

半生自向名山趣，解组中年称情愫。
北游嵩少南武夷，一枝撑空破烟雾。
世乱馀年仍薄游，剩水残山思坦步。
无端一月坐秦淮，领客终朝汗如雨。
篮舆忽舁石头东，新竹微风散巾屦。
到来不信是城中，突见匡庐峰下路。
龙蟠虎踞何纵横，邃壑层山莽回互。
翠微亭废翠微深（山顶宋有翠微亭。），江色天风曳遥素。
岩阿古寺自疏钟，旧是陈宫避暑处。
六朝胜事总荒烟，三山寒影如浮鹭。
岩栖川观多幽人，望古联翩足佳句。
昭明台在马蹄多，玉局碑沉春草暮⑴。
一拂祠西峙讲堂，风雨时闻鬼神聚。
僧开高阁并危巢，云挂长松疑瀑布。
愚山老人作客便当此中住，不然自捲残书径归去。
闻说秋冬枫叶春桃花，倘得重来定看十里江城尽红树。
⑴ 山顶高阜，传为昭明台。又有苏文忠石刻，今不存。


塞翁行赠吴岱观

塞翁昔住西湖畔，万顷琉璃堆几案。
塞翁忽作秦川客，万里间关青鬓白。
作客差同杜老时，分符正值关西饥。
官舍数椽邻鬼火，边城百雉啼寒鸱。
三川小路新通蜀，轮蹄日夜相奔属。
厩中十马九马死，倌人走卒吞声哭。
绘图请命几沾衣，折腰早放渊明归。
诸边历尽黄沙戍，五月亲看积雪飞。
此地古称同谷县，子美哀歌泪如霰。
解绶还能筑草堂，题诗重为开生面（君修葺杜工部草堂，邑人有记。）。
翁归自笑称塞翁，芒鞋布袜随西东。
古来得失皆偶尔，且作逍遥河上公。


灵岩山

苔满西施洞，叶覆吴王井。
岩前对面碧湖湾，美人留得蛾眉影。
麋鹿游来池馆平，旧时响屧馀钟声。
妆台洗尽看僧塔，惟有春花岁岁生。


徐健庵编修洗研图

徐公健笔千人万人见，词翰惊传柏梁殿。
偶然休沐卧江湖，麈尾閒挥看洗研。
珊瑚架笔金花笺，赋就还应阙下传。
谁知得意苦吟处，梦在池塘春草边⑴。
⑴ 时仲氏果亭编修、立斋学士并官京师。


七十二潭渔父歌寄赠陈确庵孝廉

吴江千里连云树，渔父狂歌鼓枻去。
震泽周遭沧海深，七十二潭定何处。
平生故是出群才，片言落纸惊风雷。
公车掉头不肯上，心轻万事如尘埃。
桑田变后甘樗散，白日飞腾忽晼晚。
抱膝横经木榻穿，绕堂种竹花溪远。
向来偶作诸侯客，老卧惟耽五湖宅。
龙威丈人得见无，大泽羊裘空发白。
蒲苇零乱枫叶殷，寒潭倒浸湖上山。
弥望关河箭满眼，江头几个钓船閒。


王太常烟客先生作画见寄报以短歌

其一
余寓书先生，初未相识。
闻作画后数日臂痛，废搦管，亦见先生耄年特笔矣。

其二
画家法变宋元后，泼墨纷纷负能手。
太常一幅来娄江，意远神閒真罕有。
乍看僧巨然，再观痴子久。
晴山湿空翠，轻云罥林薮。
华顶天台恨未登，见此使我心骞腾。
峡里飞流迥积雪，松间细叶垂苍藤。
先生甲第旧平津，八龙七叶多闻人。
时移身隐岿耆旧，巢许皋夔无等伦。
少工书画吐奇气，望古心追争上驷。
中年惟作擘窠书，老罢丹青倦人事。
谁邀异数苦经营，是岁春秋八十四。
前贤折节收后生，手书细作千馀字。
昔我视学山之东，梅村为写丈人峰。
剩水残山走岳渎，此图气象将无同。
侧闻别墅冠吴中，惜哉相望阻相从。
转眼梅花照亭榭，何时鼓舵披心胸，但见高堂素障山千重。


送歙州江允凝游芜江

山人生长黄山下，一生爱作黄山画。
殊松骇石非人间，俗眼群看尽惊怪。
天都仙窟真灵奇，不经身到谁能知。
拂云忆共莲峰坐，对酒曾横铁笛吹。
胜游一步一回顾，到今犹记题名处。
可怜乱后总荆榛，回首丹台隔烟雾。
宛陵旧友今寂寞，鼓棹于湖兴磅礴。
残暑风生水石凉，高歌夜醉天河落。
笑君略识敬亭山，欲往瞿硎底未閒。
此别中秋馀几日，月明两地各江湾。


寄丘德俊大参淮上是年七十

我昔同官爽鸠日，先生平反称第一。
及君出守汉阳时，读礼余归卧蓬室。
风烟从此各离居，几度门前杨柳疏。
为政声名满中外，那可相思无尺书。
汉阳络绎疲兵革，褰帷四望头堪白。
颍川渤海最循良，汉水楚江尽恩泽。
是时治行天下闻，归梦常思淮浦云。
西方千骑且麾却，故山丛桂多清芬。
古来富贵如飞箨，丈夫要贵能行乐。
如君有子过八龙，二龙词翰为人宗（曙戒、季贞。）。
如君得年已七十，手把青樽发如漆。
湖海元龙不可攀，香山耆旧心长閒。
馀年且作归田录，笑看沙鸥日往还。


石公种松图歌（画是梅渊公笔。）

梅翁石公皆画松，倔强不与时人同。
石公飞锡腾黄岳，万松诡异罗胸中。
朅来黄檗袈裟地，便拟手擎双塔寺⑴。
茎草拈成丈六身，旧时云鸟来依人。
金鸡舞罢吼龙象，种松欲遍无荒榛。
上人逸兴多如此，黄岳千峰归眼底。
高坐松阴自在吟，役使神猿及童子。
客来笑把种松图，看取新松种几株。
俄顷空中声谡谡，青天万树齐浮屠，为问西飞黄檗归来无。
⑴ 广教寺为黄檗禅师道场，俗称双塔寺。


为饶景玉题画

老我青鞋与布袜，爱画爱山都入骨。
近年小极懒登临，突向此中兴超忽。
石翁落笔来英灵，三山五岳归毫发。
愿留坐卧十日看，无数云霞时出没。


棕毛行

田家饮泣罢为农，悔不将田全种棕。
无苗高坐忍饿死，无棕搒系千家空。
可怜棕毛岁一割，割剥非时棕不活。
况复山家种植稀，咄嗟那可饱搜括。
官家作舰频遣兵，棕麻聚敛盈空城。
麻虽倍直土所出，棕非厥产从何生。
羽书飞促势仓皇，用三作一不相当。
谁知转自芜湖买，妇无完裤儿无粮。
连岁两河需柳埽，刍粟三秦重荒耗。
普天万国困军储，分在供输复谁告。
语卿忍泪且勿悲，人间祸福无穷期。
不见西南战地赤，杀人如草鸟不食。
但令瘠土莫干戈，力尽输棕死亦得。


有客行

残书把读长松下，有客来寻灌园者。
采药山童隔翠微，侯门稚子惊车马。
停车赠我青琅玕，促坐论文抒肺肝。
傍竹开尊复何有，临溪脍鲤延清欢。
昔我先人皆好客，洙泗高谈浮大白。
行觞子弟聚星辰，并日琴歌出金石。
老夫十稔赋归田，有官不换东山眠。
削牍久惭事干谒，堆盘何计罗肥膻。
以此齑盐光旧德，却看徒御少颜色。
妻子笑余留上宾，无钱那合作官人。
回头语卿吾累汝，客去高吟闻四邻。


岕茶歌

岕茶胜事真罕见，脱略茗柯作香片。
顾渚月峡趋下风，倒戈羞与岕山战。
岕阳绝胜无多地，寸壤黄金争品第。
最老庙后称冠军，纱帽棋槃亚兄弟⑴。
问谁造者唐与朱（唐子晋、朱日如。），苦心创获前代无。
抑扬徐疾有妙理，俄顷能分气味殊。
北海韩侯雉城长，玉川遗事传清赏（刻有《玉川遗事》一书。）。
石鼎金泉手自煎，小酌深尝戒卤莽。
就中甲乙难讨寻，贱耳归求鼻舌心。
其甘隽永香蕴藉，非兰非乳鲜知音。
时俗啖名吁可咤，赝鼎偏矜尺璧价。
今年始撷供至尊，庙产摘尽馀中下。
纷纷豪贵竞徵求，令君仰屋山家愁。
物色经时得一啜，才分半盏沾枯喉。
山是阳崖总砂石，瘦吞云日成芳洁。
庙后何偏夺地灵，言人人殊莫能说。
几处茶寒善损神，将花熏染香失真。
气幽色白此柔旨，大叶粗枝翻绝伦。
牙笋鎗旂春太早，月团龙饼添揉造。
桑苧天随安可嗤，后来踵事今人好。
酷耽水厄痴则那，我强解事为茶歌。
岕园未到犹馀恨，山灵妒我将如何（余欲往寻岕山，会雨不果。）。
⑴ 其他有新庙后、犁尖、扇面、香袋、手巾、皮刀、洞顶，皆连壤异名。


渡钱塘留寄毛稚黄

吴山山下闭门久，药臼在傍书在手。
销魂曾到宛陵书，散病讵同湖上酒。
秋雨淫淫木叶黄，我游瓯海渡钱塘。
龙湫知有千寻瀑，讶许江涨别恨长。


大龙湫歌

白龙倒影垂青天，天河欲决成桑田。
惊涛一泻五千仞，曳为素练霏紫烟。
游丝小驻势不下，奔雷迸射当我前。
举头拍手相叫啸，回风急雨争喧阗。
忽如玉女舞白纻，翠鬟长佩何翩跹。
讵那开山好心眼（讵那尊者开山，有讵那亭。），孤亭冉冉来群仙。
我吞名泉胸八九，杖藜对此嗟老颠。
灵源涌出雁湖顶，怒翻月窟称龙渊。
谢公屐齿不到处，榛迷径塞重茫然。
下注锦溪历斤竹，东归到海何时旋。
凭谁拾取玉井石莲子，种此湫底藕如船。
它时骑鹿重相访，会看十丈开青莲。


画松歌为梅瞿山作

梅郎为我画松索我歌，古来画松歌已多。
对君目駴奈君何，但见修鳞巨鬣盘拿绝壑凌嵯峨。
咆哮腾虎豹，怒掣奔鼋鼍。
一株突裂馀霜柯。
神猿健鹄不得上，空中壁立搴藤萝。
高枝猎猎翻风去，白日寒山愁欲暮。
斸药长镵客有无，前峰木末横烟雾。
同时画手老秃翁（谓半山。），往往挥毫共奇趣。
世人不向黄山游，眼中那识真松树。
请君酌酒且论诗，休遣人间唤画师，梅郎掉头濡墨称不疲。
公孙大娘舞剑器，朱亥壮士挥铁椎。
丈夫豪气亦如此，何妨纵笔走蛟螭，大笑山巅与水涯。


卖屋行

老翁名姓君王识，徵书屡下辞不得。
巾车欲发囊无钱，宦田税重谁买田。
数椽旧喜依山住，减直今甘脱手去。
犹说官人反覆多，纵买华堂难久据。
庭前榴树正开花，眼看已是他人家。


观宋牧仲比部家藏赐画歌

宋侯世胄称词伯，网罗墨迹有奇癖。
自矜手眼会摩挲，家藏赐画皆拱璧。
锦囊绣带重包束，堆案黄金不肯粥。
临发江关要我看，讶许光芒满书屋。
玉女湘娥翩绝伦，瑰姿奇服难具陈。
精移神骇看不定，谛视方知是洛神。
千年人物推周昉，妃子撚花注幽想。
鹦鹉前头无片言，愁见东风自来往。
写生更有山鹧图，差池群雀声喧呼。
猩红小玺周四角，宣和谱载非模糊。
平坡大麓来狮子，母顾其儿若狂喜。
电眸斗尾蹴寒空，振壑摧林势未已。
近时西域贡天家，至尊色动都人誇。
按图比质毋乃是，青天黯淡扬风沙。
此皆坐卧可十日，片时过眼徒咨嗟。
于乎，文康相国调羹日，召对有时前至膝。
诏颁珍画宠三公，宋元旧物宫中出。
相国平生室如罄，宝此丹青时啸咏。
墨庄画舫皆等閒，赐出先皇臣所敬。
可怜能事惨经营，浩劫频过光怪生。
什袭埋藏等弃置，无人得见伤人情。
此日东南半豺虎，销沉粉绘如尘土，君当秘此归何许。
往渡黄河好护持，毋使蛟龙横攫取。


何郎行赠何次德子大春（曾大父芝岳公，故相国。）

何郎赠我卖船歌，我方北辕子抱疴。
今我重来未相见，流光逝水三年过。
炎熇爱把奇编读，山寺高桐间深竹。
丹青遣兴不随人，风雨著书还满屋。
眼中冠盖何纷纷，黄金叱咤成青云。
何郎掉头复抱膝，酸吟苦啸怀丘坟。
君家旧拥平津客，珥笔分符世煊赫。
阿翁俊及最声名，少年岂合耽泉石。
于乎，男儿磥砢千夫雄，手掣霹雳开群聋。
会当挽强射猛虎，安能腐唇敝舌徒雕虫。


赠王侍读太封公匡庐

琅琊丈人琅琊住，閒心却梦匡山路。
朱轮累叶玺书封，注目寒岩展毫素。
岱宗东望海云来，小春暖放梅花开。
凤毛五色纷满眼，万事高歌酒一杯。


对雪酬田茀园长句

车马尘中倦纸笔，投诗报一常逋十。
霏霏雨雪永今朝，长句惊看气横出。
未论彩翰灼云霞，早觉深衷托胶漆。
长沙痛哭非此时，且可拥书送白日。
昔君作客重平津，文章甲乙何纷纶。
见推吾赋亚潘陆⑴，意气相亲非众人。
升沉云雨多翻覆，浩荡江湖从隐沦。
为园不少万竿竹，入馔那无千里莼。
如何被褐来金门，借骑款段愁逡巡。
排风折翼公车久，捧檄掉头无五斗。
岂真词赋解穷人，能令万事俱不偶。
一日君王问长卿，卖文还有黄金否。
雪后西山满眼明，判解鹔鹴沽美酒。
⑴ 曾客魏相国邸，选刻诗文，亟推吾《粤江赋》。


为乔石林舍人题扁舟看花图

无数青山天际起，白云横曳山松里。
花满东风云欲飞，扁舟谁坐看春水。
君之先公真御史，舍人堕地成才子。
文赋挥毫若涌泉，眼底如君复有几。
燕山雪霁柳条新，射阳湖涨桃花春。
不知天上含香客，何似花间倚棹人。


次韵李武曾见赠

词人腕弱如茅靡，健手千钧鼎可扛。
我薄雕镌复衰晚，无盐老女丑无双。
槜李李君有佳句，携来剪烛哦西窗。
塞北黔南归杖屦，风流意气联友邦。
新韭黄芽小开酌，高言碎语如翻江。
比舍汪乔胜二仲（汪钝翁、舟次、乔石林。），文词瑰丽人敦庞。
谈经欲据皋比坐，策足思挝天马鬃。
灯明竹叶汎瓷碗，春近梅花扑玉缸。
穷愁韩孟角险韵，大吕洪钟相击撞。
满眼缁尘好谁向，须游海岳逢仙幢。
跼蹐辕驹不得去，五湖閒煞烟中艭。
奇兵锐卒火牛出，坐看七十坚城降。
夜阑吟罢且酣卧，天风飒飒吹银釭。


黄芽菜歌

万钱日费卤莽儿，五侯鲭美贪饕辈。
先生精馔不寻常，瓦盆饱啖黄芽菜。
可怜佳种亦难求，安肃担来燕市卖。
滑翻老米持作羹，雪汁云浆舌底生。
江东莼脍浑閒事，张翰休含归去情。


京邸寒夜戏题恼豹人起用其集中语

娶妻当得如西子，娶妾当得如莫愁。
看君狂兴有如此，那可空床独卧悲白头。
胸中撑拄几千卷，细故悲欢那在眼。
粗才莽气横飞扬，百折回肠时一展。
君不闻杜陵拔剑斫地歌，西京野老奈尔何。


李相国示心远堂集奉赠

凤城满眼多高位，谁存洒落沧洲意。
高阳才子今元老，俯视青云独孤寄。
示我山堂诗一编，三山五岳蟠胸次。
于乎，古来作者有深义，篇章不独矜文字。
先生经术本闳深，短歌长句皆瑰异。
郊居杂述忆田园，咏史秋怀横涕泗。
中间折衷及风骚，异曲偏师安位置。
我昔献诗良草草，汎爱殷勤辄言好。
枉答瑶华亦偶然，春风一日生枯槁。
雨散云飞二十年，吹嘘重集长安道。
不信洪钟怜瓦缶，宁知溟渤收行潦。
对策谁能比仲舒，虚名窃恐如殷浩。
高秋绿酒坐园林，风议澄怀接苍昊。
感公知己非众人，不敢慁公甘迹扫。
连年蛮峤愁鼓鼙，山多豹虎海鲸鲵。
圣皇侧席尚文治，欲绥邛僰来雕题。
我公委蛇参密勿，天旋日转无端倪。
才雄心小恩遇重，卿云飏拜翻含悽。
礼闱罗尽天下士，龙门清峻谁攀跻。
腐儒愁疾将杖藜，软尘对面迷东西。
寒梅欲破忽惆怅，双柑苦忆听黄鹂。
迂疏那称平津客，只合长镵归旧溪。


戒坛二松歌

戒坛寺庭二古松，东一株尤奇，高裁及人便秃顶，横撑偃庭破壁，余用虞伯生目松之语，呼为「支离叟」。又寺外南麓一株，通体作偃盖，可荫数筵，旧称「松棚」。余辈藉草淹酌其下，酹酒笑曰:「翁婆娑甚矣！」因命之「婆娑」。作《二松歌》纪别。
支离叟，婆娑翁。
老夫西山三日过，问我所得惟二松。
叟居戒坛绀殿东，横斜百尺走群龙。
雪压一枝西断折，出入小放中庭空。
翁踞南山最高麓，一亩低覆阴茏葱。
主人置酒成四坐，白日不到生长风。
磥砢神物故偃蹇，盘旋百变争天工。
松乎松乎，吾老去汝将奚从。
君不见慈仁寺里苍虬凡几树，蹴蹋苦遭市尘污，何似山中攫云雾。


送毛会侯还祥符（时以博学鸿词召试，不得志。）

柳花乍逐东风飞，燕山草绿春已稀。
游子思家正惆怅，故人却向大梁归。
大梁作吏神仙客，鸿笔声名动鸾掖。
文园献赋旧凌云，丹陛谈经应夺席。
几度衔杯共御沟，有时并马西山游。
上书昨日不见收，钓竿归忆严滩头。
剧邑专城殊不恶，饮冰三载偏萧索。
弦歌且看河阳花，寂寞何如天禄阁。


送董苍水

野客爱江海，踯躅愁长安。
一樽歌别曲，四月商飙寒。
君昔寄诗满纨扇，到今头白欢初见。
春水遥连三泖深，谁信相思泪如霰。
当阳圣主渴贤才，闻君高卧机山隈。
诏书络绎搜草泽，诗篇叱咤生风雷。
车马黄埃那可歇，交游冠盖喧城阙。
花筵纵饮数论文，灯市联吟曾踏月。
晨夕招寻通巷陌，朔风忽送南归客。
江乡岁俭兴难孤，旧酿床头馀几石。
眼前词伯纷蹉跎，自言垂老变风多。
倦游闽粤复燕蓟，长悲烽燧思烟萝。
于乎，似尔不悲将奈何。
云间故人寥落久，梅花书屋思老友（谓吴六益。）。
无计从看黄浦云，临岐恨折青门柳。


华山歌赠王山史

华山突兀凌八荒，仙掌擘画摩青苍。
洗头盆水泻银汉，斜挂星辰森在旁。
攀絙直上几千仞，俯看海日生扶桑。
韩愈当年惊眩处，昔为绝险今康庄。
谁能罗致归户牖，琅琊先生有草堂。
霞举烟霏何烂熳，杖藜散帙随昏旦。
奔腾腕下走钟王，研索床头穷系彖。
安车强起栖僧阁，夜夜山中梦红药。
蹀躞金门懒上书，公卿缟纻还垂橐。
先生岂是尘中人，披帷㥾就多逸民，所欢顾况尤比邻（谓亭林先生。）。
华山不作终南径，看尔三峰顶上身。


己未夏家园老梅作四花余适同孙予立茆楚畹高阮怀并官翰林里中梅渊公诸故人作瑞梅图歌索和漫题其后

金门客子苦栖迟，故园梅发花几枝。
花开不是梅花时，青梅结子久垂垂。
园林此事亦罕见，俄传盛事争称羡。
花枝人数适相符，四子同时登翰苑。
主人爱閒不爱官，可怜亲旧满堂欢。
绘图作诗侈花瑞，封题卷轴来长安。
老梅憔悴非奇树，馀花再发人何与。
偶然作异转伤心，当年吾叔高吟处。
时艰才尽徒咨嗟，不待秋风便忆家。
三人少壮予独老，剩有星星两鬓华。


贞孝歌为吴庶常母夫人

昔我交延陵，倔强好诗格。
朅来同燕山，披襟露肝膈。
陇头早梅寒未花，石门才子思还家。
宫衣暂作莱衣舞，满堂动色千人誇。
谈迁彪固皆相继，雕龙世擅寻常事。
惟母圣善最劬劳，伉俪忠贞动天地。
忆昔先公官石渠，抗手请缨雄万夫。
虞渊忽悲白日坠，一身殉国无踟蹰。
母将雏凤方黄口，官舟闻难吞声久。
捐生举体付鼋鼍，强活回心事姑舅。
漂摇乱后可奈何，万事悲辛黄鹄歌。
杞梁有妻侃有母，昔也授书今鸣珂。
荏苒流光周甲子，怀冰茹蘖逾三纪。
绮筵此日酌金樽，鱼腹当年甘海水。
我今与令子，虎观偕翱翔。
愿将明月为母佩，虹霞为母裳。
挹鸳湖以为酒，把天目以为觞。
看我作歌歌洋洋，千春彤管垂光芒。


宋既庭孝廉南归追送以诗

一年并辔燕台游，苦忆衔杯醉虎丘。
徵车献赋不称意，掉头沟水东西流。
前日送君过清苑，逾月重看故人面。
今日闻君归故园，离筵不及春明门。
眼前万事总销魂，吴中耆旧几人存。
高枕著书元不恶，目极江南红树村。


和田子纶水部移居元韵

载书何必三十车，牵船住岸亦为家。
才雄官冷耽坐啸，身随鹓鹭心麇麚。
避喧狭巷蹴茅屋，虚檐煖处安蜂衙。
药臼茶铛足位置，天然曲几容横斜。
犊鼻偏嗤南阮富，俸钱小买东篱花。
墙短远山见秋色，那无深柳可藏鸦。
滑稽暂尔金门隐，徉狂羞作渔阳挝。
几辈朋来竞高唱，不妨鼓瑟驱灵娲。


健松斋歌赠同年方渭仁编修

空庭老松攫云雾，一老徘徊朝复暮。
借问含情奈若何，主人旧日亲栽树。
风尘澒洞横干戈，园馆丘墟穴狐兔。
神护鬼呵知是谁，霜皮铁干还如故。
先生有子今鹓雏，承明簪笔春华敷。
衣冠甲第韦平后，词赋风流扬马徒。
此时此树森在眼，回首故园私踟蹰。
风木虽悲手泽在，看松不与老人殊。
于乎，礧砢神物千年好，方君孺慕天下少。


一草亭歌

秋浦吴次尾先生楼山草堂之前，旧有暂亭，既废，今其子子班复之，沈徵君题曰「一草亭」，聊寄短歌。
楼山老屋藏书处，黑风怒捲白日暮。
天怜断木馀根株，阶前突出凌霜树。
昔留万轴今一亭，遗草犹含碧血猩。
江月山云愁不散，长护亭前书带青。


题姚羹湖画卷

姚官滇海，陷贼中，拔身来归，作《山居图》见志。

尘中白日眼模糊，谒客重城喘未苏。
矮屋才高六七尺，青桐恨少两三株。
长夏炎蒸欲大叫，祗应舴艋眠菰芦。
谁写此卷幅盈丈，毋乃万里江山图。
野渡村帘见毫末，空天古树何扶疏。
傍水人烟接陇亩，腰镰刈黍者谁与。
层峰千仞忽壁立，拂云倒挂青芙蕖。
亲经剑阁复洱海，笔力故与他人殊。
浮庐老禅吾旧友，自诩浮山天下无（谓药公。）。
知君丘壑有夙好，一官转徙罹艰虞。
脱身虎穴来阙下，惊看霜雪侵髭须。
不敢便乞归田庐，挥毫十指争樵渔。
慈仁寺里喜相见，好向旗亭倾玉壶。
圣朝解网宽遐陬，孤臣会见恩沾濡。
但恐犹怜子卿节，未许先耽贺监湖。


题江青园前辈庐墓图（辰六尊公。）

我失双亲初毁齿，不成负土悲未已。
谁能血泪染松楸，恋慕衰年如孺子。
昔闻大孝江次翁，祗今又见青园公。
神呵鬼护手栽树，巢乌夜夜啼天风。
千载墓门人下拜，真州之北邗江东。


为戴枫仲题丹枫阁

掉头苦爱青山住，担簦偶踏长安路。
眼前突见层云阴，盘空草阁巢枫树。
关西耆旧不离口，华岳三峰擎在手。
老枫相伴寒不枯，肯许风霜落叶无。


送陆冰修归海宁

大陆诗传京辇遍，满眼公卿希见面。
耸肩抱膝短长吟，羞把文词觅推荐。
东西学士苦相留，一朝兴尽成掉头。
手携襆被捲书画，出门便欲凌沧洲。
君家旧业连东海，赭山翠壁争碨磊。
捲帘几阁坐风涛，荡胸日月生光采。
谁能破浪斩鲸鲵，含愁攘臂号真宰。
昨年邸舍吾比邻，袒跣相索无昏晨。
东亭看月许真率（谓集阮亭侍读邸中。），狂歌雅韵何纷纶。
新声共道谐金石，吾爱开襟见冰雪。
酸风苦雨不嫌多，怒流直抉天河裂。
于乎交道今何如，与为轻薄宁粗疏。
纵令交尽天下士，不如自著枕中书。
庭前秋色催碧梧，送君斗酒那可无。
归心我亦怀东吴，莫忘江头双鲤鱼。


奉和叶阁学题院壁原韵

风吹不埽门前沙，老槐蔽日成槐衙。
瀛洲亭废池水竭，灼烁不见芙蕖花。
高堂广厦旧书屋，石渠藜阁称仙家。
到今灯火久寂寞，几人夜直闻宫鸦。
先生钜儒亲讲幄，独陈绝学摛天葩。
分曹旧简命笔削，愿洗疮痏亲搔爬。
乐饥日费太仓米，病渴犹沾金碗茶。
网罗放失憎老眼，狂来叠鼓思参挝。
龙门述作已千古，此事那能无叹嗟。
汗青何日群公在，还山倘许餐朝霞。


贞靖祠堂双白松歌

嵯峨山下双白松，二龙夭矫丹祠中。
高枝远接终南雪，密叶长翻渭北风。
正直凭依人下拜，婆娑父老走儿童。
问祠者谁枢部公，平生劲气凌飞虹。
事去龙髯攀不得，吞声绝粒悲填胸。
抗节深怜殁草莽，贞魂直上排苍穹。
乡人俎豆令子痛，手栽佳树标遗忠。
关中植此良不易，霜柯廿载成青铜。
盘郁心知资地力，扶持敢谓非神功。
枯荆可茂木连理，君亲结念天为通。
华岳垂云作沾溉，故滋铁干森菁葱。
于乎，武侯庙前千尺柏，白松白松将无同。


为高念东侍郎题衡山雪卷

云树合杳冥，千山失翠屏。
何人住茆屋，独坐餐清泠。
平生不省因人热，自信前身许泉石。
有时拄杖蹑孤峰，俯视茫茫供眼白。
煨芋空山酿老春，前村几处梅花新。
谁知鹤氅骑驴客，别是人间冰雪身。


徒步行

东安门外许肩舆，东安门内止策骑。
入门半里史局开，徒步往还浑閒事。
穷交况有两三人，携手同行且称意。
旁人大笑官可怜，天街雨后尤迍邅。
东邻有马耻数借，蹇驴欲买无青钱。
道逢列驷来喧阗，避尘侧足看高天。
我昔山中蹑芒屩，竹圃花溪甘寂寞。
忝窃乘轩三十年，召试还登石渠阁。
东方曼倩腹长饥，国子先生齿已豁。
圣主殊恩录侍臣，尚书笔札给来频。
特诏分曹事编纂，旁搜散牒何纷纶。
但恐千秋无信史，那知一日愁官贫。
昨夜西山洒微雪，朝来爽气逾鲜新。
腐儒衰晚精力尽，短咏长吟忘苦辛。
君不见杜陵拾遗亦徒步，当时裘马同飞尘。


同诸公陪侍叶阁学先生集黑龙潭即奉和寓舍对花歌韵

长安春色不可见，时买花枝著眼中。
篮舆出门骋野兴，春风无数芳林红。
名园颇存濠濮意，人物略与兰亭同。
先生袖出看花句，惊才绝艳争天工。
黑龙卧壑云杳霭，黄鹂啭日声冲融。
高台别墅连咫尺，西山翠嶂横帘栊。
论文永啸倾四坐，开襟缓酌须千钟。
恨少金樽桑落酒，酣歌醉倒玉山翁。
共觉临流思画舫，不妨趁客有游蜂。
经年讲幄侍密勿，残春休沐聊从容。
人生高会感知己，追欢一日良遭逢。
道存丘壑岂荒宴，风光欲暮怜花秾。
青峰万古看不足，蹑屐还应忆谢公。


丰台看芍药歌

是日刘蘧庵舍人携酒，率尔招同阮怀、雷岸两同馆。

屡约寻花游未果，骤喜良朋坚促我。
花茵十里浑无赖，肯数翻阶红几朵。
尚书潇洒有孤亭，宴会偶閒容客坐。
好风骀荡香满衣，随意清樽倾白堕。
燕山莫问黄金台，眼前且看丛花开。
一岁牡丹先落尽，三春忍复遣空回。
慈仁偃松久断折，韦公西府已蒿莱。
帝京奇树称六七（见《帝京景物略》。），繁华胜事馀荒苔。
即今西南犹战斗，那免忧乐私徘徊。
请君痛饮歌莫哀，毋使花前白发催。
园人摘花如摘菜，日日担来城市卖。
花多全不恤花稀，卖花声裹春光归。


为郑瑚山舍人挽其先公宝水参宪

昔游金陵逢舍人，论诗共醉青溪春。
舍人参画亲王幕，侧闻世胄本名臣。
今年为我述皇考，卓荦淹通称国宝。
早上公车困礼闱，词林待诏声名好。
一朝荐起腾铨曹，亭亭玉树清风高。
戒绝苞苴却私谒，千金掷去等秋毫。
是时国步正艰难，不惜朝廷止惜官。
王章封事日慨慷，贾生痛哭徒辛酸。
东南烽燧忽如雾，转眼参藩国事去。
王臣纵有荷戈心，宪使已无驻节处。
瘴雨腥风密箐中，依栖不避熊罴宫。
解组洁身从间道，著书满屋成老翁。
圣世沉沦三十载，耆旧弓旌或可待。
终南捷径羞投足，石田农圃终沧海。
于乎，丈夫不幸真可怜，吞声抱志谁与传。
古来义士亦如此，举头往往号苍天。
犹喜老蛟旧窟风雷缠，二龙跃出争蜿蜒。


醉歌寄研山开府

君不见泰山云起丈人峰，俄顷雨泽沾寰中。
又不见杏坛古木摩苍穹，车服礼器犹雍容。
问谁主者维吾宗，建牙秉钺等帡幪。
当年柱史乘花骢，心函冰雪临河东。
俄称独坐气何雄，东巡特简由宸衷。
棱棱玉尺横磨砻，百城坐啸生清风。
户赈人沾悯岁凶，嘘枯回槁分天工。
有时白简如霜锋，一声霹雳惊群聋。
乃陈俎豆集章逢，鼓吹文字撞钟镛。
今年正喜黍稷丰，比屋无忧杼柚空。
不妨鲁酒挥千钟，凭山临海酡颜红。
我昔视学思无穷，尚想蹑迹河汾公（谓薛文清。）。
葛藟异地情相通，惠连把臂开心胸。
秪今岁序如飘蓬，安得策杖一相从。
或骑白鹿鞭苍龙，共听清泉十二声沨沨。


夷门

驾言寻夷山，夷山不可见。
徙倚城东门，城郭亦屡变。
侯生七十隐抱关，虚左谁迎上客还。
击秦救赵亦徒尔，英声高义惊人间。
狗屠烈士何纷纷，魏寝隋堤空夕曛。
惟有英雄心不死，荒祠长吊信陵君。


王给谏招集祝氏园林

是日同阮亭、健庵、果亭、舟次、蛟门、峨嵋。

一春无日无风沙，昨宵微雨今朝霞。
城南窈窕好园馆，携壶并辔来看花。
白昼阴阴杨柳绿，梓泽兰亭丛一曲。
孤屿回溪面草堂，攒云叠石成书屋。
就中缥缈飞丹楼，帘捲西峰在上头。
主人况是王给事，相将直作辋川游。
去年与客同登台，今日追欢取次来。
狂思白鹿骋五岳，老忆青山倒一杯。
四坐高谈不得住，尊酒才酣春欲暮。
多少游鱼唼落花，行吟细绕池边树。


走笔用韵答沈客子见赠

鬓残愿学沧浪翁，羞见桃花照眼红。
何来词客入京洛，皎然玉树凌天风。
才锋不数三语掾，腹笥直并五经筒。
彩毫濯出蜀江锦，健腕铸作首山铜。
投诗烂熳满朝贵，苦心追琢推良工。
公卿倾倒筵上客，开樽列坐金绵狨。
春华绝艳今所少，刮目那敢呼吴蒙。
谁是昌黎重昌谷，鸿词且献蓬莱宫。


送汪舟次检讨册封琉球

九州丘垤海为坳，人生牖下如蛴螬。
眼前马首皆风涛，恨不乘槎万里潮。
海隅日出归神尧，分圭锡命仰天朝。
皇华特简称人豪，诸侯负弩拥星轺。
牙樯锦缆随灵飙，如山巨舰轻鸿毛。
玉节龙旂光气高，鞭蛟驭螭不敢骄。
岛屿苍茫纷动摇，扶桑咫尺森高标。
安期松子来招要，珠宫贝阙浮烟霄。
横空鳌背凌山椒，喷沫长鲸风雨交。
伐鼓中流吹玉箫，渊客阳侯惊叫号。
天清浪静无尘嚣，澄波万顷堆琼瑶。
鲛人出舞呈冰绡，殊方属国迎旌旄。
曰臣北面瞻斗杓，厥贡珊瑚兼宝刀。
任生长啸且钓鳌，閒看风物纪风谣。
往来破浪歌兰桡，海赋玄虚将见嘲。


瓦上儿

健儿如鸟生双翅，飞腾屋瓦等平地。
漫漫长夜夜凭陵，挟弹乘墉恣虎视。
短刀长箭胆气雄，啸侣鸣俦风雨至。
明灯倒箧迅须臾，稛载临行复飞骑。
尔曹岂果迫饥寒，剽掠椎埋矜故智。
群行剑戟声相磨，街头击柝故鸣锣。
豪门健仆或格斗，儒官拱手看搜罗。
衣被新从质库出，一时将去寒则那。
语卿饱飏休酣歌，赵张执法汝奈何。
噫嘻，赵张再出当奈何，圣朝解网恩波多。


酬宋荔裳赠别（时宋坐系。）

路别犹吞声，况君在圜中。
咫尺限祖道，长谣托心胸。
比肩视扬马，拜手称夔龙。
青冥一垂翅，激烈号悲风。
我行越海峤，念尔羁籓笼。
精诚厉金石，逝将格苍穹。
丈夫贵知己，努力守固穷。


宿双闸

一水出双闸，喷薄多悲风。
天寒霜月白，孤棹宿其中。
下跃潭底鱼，上唳云间鸿。
雷霆缠枕席，乡梦不能通。
我行岁已暮，前路殊未穷。
居人卧悠悠，行子心忡忡。
驰驱有王命，安敢叹飘蓬。


腊月二十四日奉使舟中祀灶歌

江波倒卷风雪暮，冻浦舟胶不得渡。
酌江之水荐江蘋，薄言送君君勿怒。
饱嚼齑盐君所知，晨炊今日煨山芋。
君扣天风咫尺间，孤臣万里愁关山。
怜余家在肠空断，许借云车一往还。


寄内

严飙发中路，孤雀栖无枝。
哀鸣念其雌，哺我巢中儿。
巢成但不毁，万里阻当归。
绵绵隔关塞，悠悠长渴饥。
日月改颜色，故心当不移。
丈夫自有志，难为儿女知。
桃叶共桃根，春风何所私。


荻港乘迅风至秋浦作

彩鹢西南飞，昂首睨青天。
朝望芜江树，暮搴秋浦烟。
山川动漠漠，风雨鸣填填。
一塔林中出，突兀来我前。
天意不可测，客心翻茫然。
行当越潇湘，南浮炎海边。
风伯幸勿倦，努力相周旋。


张给谏见访舟中壮之以歌

饥蛟立水白浪开，江雷峡雨枫林哀。
忽逢天上含香客，欹鞍勒马横矶来。
入舟满面黄沙色，惊捋黄须认不得。
忆君早岁专城居，境无野狐苗无贼。
天子闻声重股肱，玺书立拜作喉舌。
痛哭方传贾谊书，叩头又沥朱云血。
圣明折槛仍霁颜，谁挤殿上落人间。
蛇龙昼斗繁星见，虎豹当关几日还。
嗟公意气一何愚，跼蹐忍为辕下驹。
从他白眼怒且笑，仰首青天未敢呼。
空手相看无骨肉，卖田赎罪愁不足。
丈夫开口不顾身，世事悠悠聊捧腹。


黄州醉歌赠郭太守

东坡后身今太守，能饮黄州几斛酒。
丈夫五马二千石，安得风流满人口。
生计曾耕江上田，宦游用尽囊中钱。
公庭草绿东风暧，吏舍人稀白鹿眠。
惜哉东坡雪堂成瓦砾，元之竹楼亦野火。
请君莫废千秋迹，诗成箕踞无不可，但恨古人不见我。


矶上僧

山头老僧向船乞，手持长瓢矶上立，冰在衲衣雪在笠。
东家渔子住渔矶，日日竿头携酒归。


鄂渚值潘浪仙司李

守官甘长贫，卒岁仍奔走。
相逢汉水滨，未语先握手。
解衣为我沽，物廉意良厚。
停余万里车，尽尔一杯酒。
眼看洞庭波，日夜鼋鼍吼。
平陆翻洪涛，招招呼我友。
但竭君区区，德音戒其口。


湘潭阻风怀侯蓝山韩振

黔娄贫无衣，长卿困抱疴。
嗟余实兼患，心迹并蹉陀。
君来与我别，陨涕纷如麻。
岂伊儿女恋，君子忧思多。
怀中尺素鱼，万里阻岩阿。
三叹思令仪，惜此芳春华。
枳荆良难栖，上林故网罗。
将子勉自爱，我劳伤如何。


漓江舟中读柳诗

江流涵万山，上下水天碧。
閒诵幽人诗，耳目皆萧瑟。
瑶草纷葳蕤，孤云坐超越。
斥久澹悲愤，坦怀托登涉。
独寻猿鸟外，手辟烟岚宅。
山川尽开颜，争妍待物色。
清音自为歌，百泉响秋月。
殷勤后来人，眷此慰迁谪。


昭潭客舍寄粤西臬宪王伟树

其一
漓江雨后绿，日夜流汤汤。
搴裳与君别，仿佛同河梁。
见君古人心，去去各难忘。
七星岩在户，几席生清光。
居官能坐啸，高风一何长。
同声不相和，踯躅征路旁。

其二
西曹才彦地，风雅满人口。
先后称同官，呼我为小友。
烈火焚岭徼，民命复何有。
洒泪视爰书，执法或援手。
兴来濡大笔，风雨走蝌蚪。
既有千古名，复对一尊酒。
芬芳自中华，烨烨行当久。


东粤客夜

仲夏徂未半，天南穑已收。
海潮膏渚田，黄云覆沧洲。
农人习风雨，腰镰曳轻舟。
所愿寡力役，没齿守良畴。
我饥独无涯，泛泛东西流。
麋鹿有故性，孰忍辞林丘。
寄言灌园子，荷锄同优游。


有所思

有所思，乃在江之浒、山之麓。
顾盼流虹霞，欬唾落珠玉。
灼灼无他心，不用相结束。
山何以高，水何以深。
鸟何以举，鱼何以沉。
转车轮乎余心有所思，思为谁。


九日寻瀑布泉绝顶处

泉在开先寺右，远望之莹然，及至寺则云峰回互，不复见矣。余壬辰九日独往寻之。行可十里，至文殊塔，泉出趾下，自以为穷泉之源，虽太白、子瞻，杖藜恐未及此也，遂留一诗石上。

灵泉长倒流，飘落苍岩颠。
我来方采菊，高步追列仙。
独倚文殊塔，俯视瀑布泉。
洗心不在水，我心何泠然。
藤猿窥杳冥，玉女漱潺湲。
雪月一无色，雷霆静不喧。
匹练忽回薄，万壑飞云烟。
境幽耳目废，虑澹心赏捐。
掉头笑人世，局曲守桑田。


芜江除夕

远别思悠悠，近阻心切切。
使舟傍乡路，离绪纷暮节。
江灯耀繁星，永夜光不灭。
念我同舍郎，明燎拜丹阙。
我独浮江波，危樯守霜雪。
儿当学人语，不得戏我侧。
二亲在丘墟，墓木拱松柏。
草木有本根，飞蓬何独折。
春风太辛勤，岁岁与枝叶。
羲和应已老，奔策亦未歇。
按：右五十三首，辑自《使粤纪行》手订本。


将适山阴答桐城周子兼示豫章陈子时二子寓开元寺周有秋泛剡溪之作

前年雨雪沾客衣，我回自粤君将归。
临岐序尔宛游草，一尊未尽孤蓬飞。
今年君来我东发，立马长桥生白发。
梦游已吸赤城霞，开眼犹看敬亭月。
羡君冲口皆尺璧，宛陵万壑镌墨迹。
南州孺子诗绝群，坐啸开元共晨夕。
途穷上客无颜色，枯鱼勺水求不得。
嫫母被锦夷光织，相看万古一叹息。
君言我发勿踟蹰，且趁春潮入画图。
秋来亦有山阴棹，相逢傥在西子湖。
但使禹穴能留李白住，不愁吾道沧州孤。


沈朗倩索赠醉后走笔应之

我昔未见君，爱君笔墨好。
把诵冰雪文，知君悔不早。
秀或搴鲍庾，幽必造郊岛。
岩松青荧荧，江月白皓皓。
爱著远游冠，湖山恣潦倒。
有时挥秃笔，丹青疾如扫。
高歌自驻颜，岁月不能老。
启南抗前徽，朗倩振后藻。
人间称画师，咄咄何足道。


唐豫公见贻兰花一本新藕一弯题曰西施臂戏答此篇

触热还出门，对人思假寐。
甘为褦襶手，顾影良自愧。
唐公青霞人，看花时独醉。
忽分楚女香，兼割西施臂。
婵媛共无言，芬芳各自媚。
胆瓶与玉盘，珍重相位置。
惟怜臂绰约，匕首不忍碎。
但充君子肠，犹胜空憔悴。


题蓝山人画寿伯母王太夫人

层岩万丈森突兀，紫气鳞鳞带冰雪。
峰势扑天天欲倾，潇湘倒翻瑶圃裂。
杂花红树寒不凋，出海珊瑚如拗铁。
山人貌山得山骨，笔锋逐鹿莽未歇。
我持此图寿阿母，母今何乐昔何苦。
笄年憔悴痛离鸾，外侮咆嗥惊乳虎。
襞绩宵灯耿不寐，敝庐再徙随风雨。
怀霜饮蘖三十春，宫衣裁作班衣舞。
板舆视膳日初长，榴花照眼菡萏香。
太守风清镜湖水，王母杯传白玉浆。
诸孙罗立尽珠玉，我来千里亦登堂。
莫道年将周甲子，东临沧海看扶桑。


千峰阁社集怀蔡大美及沈公绂梅杓司高梦姞

羁客企乔林，赪尾思澄波。
城南有高阁，三重冠岩阿。
华轩荫红蕖，密牖罥修萝。
若耶清且深，秦望何嵯峨。
素心三四人，倡和肯来过。
临觞眷新欢，念旧忧思多。
梧桐未零歇，秋葵已含华。
斗酒不同会，百年能几何。
郁郁故乡思，兴言咏伐柯。


赠张荀仲先生

先生与家叔氏友善，别十五年矣，归自岭南，喜而赋此。

黄鹄不妄交，翱翔鸾鹤群。
放志天地外，俯视无青云。
罻罗良不患，羽翼摧已棼。
万里随风归，契阔展殷勤。
赠我琼树枝，怀袖盈清芬。
朝游三山巅，夕宿九河濆。
托心从所愿，中路何当分。


为张木弟南士母夫人六十寿（即王玄趾之姊。）

朱草翻翻，白鱼盘盘，上堂拜母四座欢。
我欲奉卮酒，为母寿，多母高义能不朽。
聂政姊，范滂母。
绩在筐，尘在釜。
荼一何甘，荠一何苦。
纷纷象服何足数，寿安匹兮维天姥。


秋怀诗

城东冶游子，窈窕美无度。
绿浦照朱颜，清歌绕芳树。
羁人感旧侣，岁月已迟暮。
同居不相媚，离析远驰慕。
精灵托宵梦，情往形不晤。
沉吟视秋草，泪下如零露。


答陈伯玑见寄

豫章千寻柯，敷荣薄天汉。
根株何倾侧，泛泛长河岸。
丘壑心弗谖，篇什性所玩。
虽怀茂林渴，庶免芸阁患。
谁谓子无衣，耿耿晨霞烂。
凭风迟所思，好音下征雁。
白露沾庭除，落叶纷零乱。
长恐峄阳桐，终贻爨下叹。
何当结高辔，一骋云中翰。


古意寿祁母商太夫人

世培先生之配，奕庆、奕喜之母也，善诗词。

天女不蚕桑，烂彼七襄织。
若木不易华，皎若丹霞色。
丹霞随日光，淑女亦有托。
合则双飞鸾，离则孤鸣鹤。
皎皎何离离，风吹庭树枝。
君心抗松柏，妾心岂蒲苇。
荻亦不须画，熊亦不须丸。
翩翩双凤雏，并翼栖琅玕。
床头酒百斛，室中书万卷。
王母奉君觞，愿进胡麻饭。


山左谣（一作猎人谣）

狐兔戎戎山之左，猎人张罗复纵火。
老狐跳出兔罹罗，狐不活兮兔死可。


早发（河南作。）

旅宿无晨餐，征骑皆宵秣。
日日戴星行，杳杳自天末。
劳人忘渴饥，情为归心夺。
断云迟不飞，绿叶寒将脱。
飘寄百年中，浮生竟谁达。


冬日

悄悄初冬日，翳翳少光辉。
不念行子苦，宴出仍早归。
草鸣饥兔走，风动流云微。
云中堕明月，行复相因依。
圭组既无恋，文辞安足希。
志士客中老，今知吾道非。


夏侍御敬孚纪其宦迹成帙为题篇末

上士飞华缨，曰维正四国。
氓庶苦疮痍，官司剧蟊贼。
斯民洵可哀，吞声谁为恻。
侍御恺悌人，秉心则謇直。
剖竹有好音，持斧凛正色。
横敛惩吏苛，补阙崇衮职。
禁网日以疏，纰政日以息。
犹复念逋租，请蠲宣帝德。
弹射或愤争，慷慨决胸臆。
俞则沛民膏，怫亦殚臣力。
譬之春风吹，百卉皆生植。
雨露所不敷，生气无壅塞。
斯人长侍从，允矣千夫特。


之莱行同诸公赋为宋荔裳

之莱山，俯沧海。
上有悬崖古篆千春在，繄谁辨者问真宰。
支连不其与之罘，安期羡门来可待。
祖洲徐福终渺茫，不死之药谁能采。
人生行乐良独难，相逢但愿长加餐。
不见觥筹交四坐，满堂尽是心所欢。
葡萄之酿倾大斗，华灯绛蜡烧铜盘。
更阑月落重援简，高唱叠和青琅玕。
宋公本是莱阳客，出入仕宦声煊赫。
负气能教山岳移，狂歌但苦乾坤窄。
中间猛虎来啮人，往事伤心骇魂魄。
谁知九死仍赐环，圣主恩深臣节白。
客亭共把孔融樽，书带犹生郑公宅，劝君一饮尽一石。
遭遇如君天下稀，苍生待泽今为谁。
十年报主好努力，还忆丹崖碧海期。


将进酒

将进酒，为君歌。
白日苦速，慨当奈何。
神仙天上几蹉跎，人生那得有斧柯。
蔡泽问年不问贵，启期带索欢情多。
岱宗东倾海水竭，君子令名当不磨。
愿君重进金叵罗，西风划地回逝波。
黄发再黑朱颜酡，微哦短吟愁则那。


金鱼池歌同诸公作

京华何处散愁疾，城里金鱼池第一。
相国园林尤豁爽，新秋遘会好风日。
诸公为我开金尊，菰蒲满眼如江村。
掣浪游鱼出水面，蹲羊怪石攒云根。
别馆丹亭环大泽，层栏峻阁几千尺。
西岭斜阳绕屋明，南郊万树垂天碧。
忆昔花开桃李新，倾城罗绮骄青春。
金鞍玉管杂无数，游女娇姬不避人。
只今弥望转清旷，四座词人气豪宕。
绿莎鸥鹭閒往来，白昼鱼龙相下上。
乐复乐兮延千秋，勺水拳石成沧洲。
古来胜地以人著，南皮邺下皆荒丘。
坐中半是飘蓬客，莫遣清波照白头。


贻孙太常怍庭何首乌二枚聊题代柬（何首乌名交藤，见《本草》。）

养生昧长策，药饵性所亲。
交藤是尤物，偏疗白头人。
君昔授我方，言此足宠珍。
蓄意十五年，物色终逡巡。
客有携示我，厥状大殊伦。
雄雌相匹敌，盘曲如轮囷。
长镵翻虎窟，搜掘饱艰辛。
矜惜等巨璞，什袭兼重茵。
狂呼攫得之，遘会疑鬼神。
持以奉君子，物薄意良勤。
唯君旧知我，相视同一身。
何当成大脔，毋使斑鬓新。
飞腾君自爱，野客甘隐沦。
行行陟五岳，采曝开层云。
驻颜固难必，且用娱冬春。


燕歌行

日何苦短夜何长，东园蟋蟀鸣我堂。
朔风旷野天茫茫，孤禽骇兽啼相望。
予美独旦久徬徨，流苏翠帐寒飘扬。
挥弦动操断人肠，银筝锦瑟皆清商。
跂想容光君在旁，皎皎落月明空床。
裲裆复绣双鸳鸯，愿言寄君道路长。
高垄重关多雪霜，忧君恨君愿君强。
富贵有时归故乡，蘼芜草尽垂叶黄。
牵牛织女近河梁，君独迢迢天一方。
人不再少情内伤，中宵侧颈沾衣裳。


嵩阳赠焦翁阳长

自号「箕颍外臣」，尝梦卢、田二隐君与语云。

目涉登封志，心知处士笔。
奔迫苦寻山，恨未相促膝。
多君腹中万卷书，曾杖青藤穷二室。
家承阀阅馀清风，性癖烟霞如痼疾。
年逾绛县欢群贤，春花烂熳开群筵。
自称外臣卧箕颍，坐看玉树摩青天。
卢鸿一，田游岩，清梦来呼焦孝然。
尚友古人良不恶，何必虚无求列仙。
肯向嵩阳倾斗酒，旧有流觞九曲泉。
自注：此虽临行走笔，却似可存。


茗坞行

回风动蒿藜，远闻戎马嘶。
谁家有好女，泣涕吟路岐。
仓卒行路情，垂头牵我衣。
浮萍寄清流，免为浊水泥。
妾夫良家子，壮气贯虹霓。
不听妾区区，战死不及归。
愿为双飞燕，衔土掩遗尸。
白骨横累累，夫婿知阿谁。


河北遣怀

江南已绿草，河北犹黄埃。
平芜乔木尽，大漠悲风来。
战场馀朽骨，驾马行徘徊。
延颈接归翼，惜哉无高台。


陶白寺三首

其一
陶白二先生，昔年官此地。
前后不相蒙，各自行其意。
垂之千载后，考迹若符契。
一岂折腰人，官为五斗弃。
一非司马才，贬作江州吏。
一弹无弦曲，一洒琵琶泪。

其二
陶归辟三径，白去萦香山。
岂惟同出处，又复媲词翰。
今读二公诗，如登一将坛。
清空复灵异，欲辨无痕瘢。
诗中觅昆季，千古成二难。
并享浔阳祀，道同心始安。


陶白寺三首 其三

此祀建自昔，地芜楹亦朽。
祀田渐沦没，俎豆惟名有。
恢葺者何人，贤哉江太守。
气味遥相符，口碑在黎首。
他日配前贤，添位列三友。






四言诗


警志诗

洋洋景运，六辔徂流。
尔征尔迈，不我眷留。
维帝赉予，靡德不具。
既具既完，逝不我顾。
拾穗维利，不如躬耕。
束炬夜驰，不如蚤行。
鸱争腐鼠，凤餐竹实。
翔视千仞，下罕雏匹。
懿我祖考，争道策骥。
腹我目我，遑敢陨坠。
昔游东鲁，摄衣孔庭。
俯仰瞻听，实迩仪型。
匪哀匪慕，泣涕如雨。
怆如亡子，初见父母。
轨臻回赐，文企姬秦。
不惭爝火，持照千春。
陨霜警木，世难厉德。
怀璧负涂，智士不惑。
猿则穴果，獭则祭鱼。
谁为令人，不勤是图。
皇皇朝夕，望晷心慄。
如岸斯崩，如虎将咥。
冉苦抱疴，颜不待耇。
敬尔良时，并宵作昼。


诫弟

其一

弟闰严弱冠方婚，予行役在道，爱而不见，悄然以悲。将崇以成人之责，俾缵我先绪焉，为作是诗，凡七章。
我徂凛冬，川谷逶迤。
霜披陨叶，飙击单枝。
忧来随人，顾影沾衣。
翩翩鸿雁，焉知我悲。

其二

嗟余负乘，长惧颠覆。
鸡豚不逮，俯仰心疚。
皇皇饘粥，蒙耻丛诟。
尔为令人，食德维旧。

其三

维耜维耨，三岁不穑。
一岁倍穫，卒食乃力。
曰余先叶，重苞固植。
吾侪小子，承流坠德。
防川则难，涓涓可塞。

其四

既加尔冠，载授之室。
尔迈尔勤，如彼旭日。
春华既荣，懿兹秋实。
岁不我留，遑敢暇佚。

其五

尔父吾父，亦孔之劳。
昵我犹子，矧尔属毛。
悬车延颈，靡夕靡朝。
南陔可诵，曷忍游遨。

其六

共尔悠悠，弼尔不腆。
既判既离，怀莫由展。
人亦有言，鄙近矜远。
匪耳之提，我泪则泫。

其七

匪膏匪火，炎炎自煎。
亦既戒止，炽其燎原。
维忧速老，谁蓍谁龟。
虽则云尔，胡遽弗思。


中园（忧乱将作而子弟学无成也。）

其一

中园有葵，其叶沃沃。
朝复夕兮，灌此寒绿。
霜露将至，逝恐不蕃。
心之忧矣，云谁与言。

其二

中园有菊，其叶粲粲。
日复月兮，茁英有烂。
霜风将至，逝恐后时。
心之忧矣，宁莫我思。

其三

中园有桂，其叶幕幕。
岁复岁兮，载累华萼。
霜雪将至，逝恐薄荣。
心之忧矣，各念尔生。


神扼虎诗

海阳虞人捕虎，虎逸入阳山寺，见庑下判官像，爪之，像辄仆压，虎不能动，若有神扼之者，众遂击杀。余读其碑，异之，慕神威德。时新安岁饥多虎，作是诗，俾土人歌以侑神焉。
虎欲齧人，睯不畏神。
神赫且武，视虎如鼠。
兔罝在原，虞人如雨。
不弧不矢，在庑之下。
孟贲失勇，卞庄无功。
殪猛荐馨，击鼓逢逢。
降凶自天，实蕃厥族。
人饥虎餐，嫠妇涂哭。
谁使渡河，我不敢知。
神食兹土，捍灾是尸。
载驱载殄，兼屏蟊贼。
宁我妇子，丰我黍稷。
何以荐之，击豕刲羊。
何以酌之，椒醴兰浆。
有溪湜湜，有岳矗矗。
刻诗告虔，则百我福。


责子

老不废学，如烛继日。
自悯末光，犹胜闇室。
咨尔后生，杲杲初出。
韶齿燕荒，曜灵将匿。
黄发皤皤，昨日如漆。
丧乱蜂兴，帝怒人逸。
秋素雨霜，百谷坚实。
岐路何多，决胜宁壹。
湛彼源泉，川谷洋溢。
毋拨本根，竞华雕质。
羁鸟抱雏，中夜唧唧。
揽衣坐床，寒风觱栗。
惩予薄躬，祖德是述。

乐府曲辞

将进酒

将进酒，罗群贤。
合四坐，陈广筵。
履舄错，兰膏然。
弛佩带，步华轩。
蠲忧端，齐欢颜。
歌既醉，酣忘言。
舞阳阿，挥朱弦。
曲杂奏，心相怜。
薄富贵，乐当年。
愿更酌，要列仙。
寿千春，白发玄。


短歌行

蛟龙可豢，致之重渊。
神龟虽寿，谋身不全。
祸福无兆，天地匪坚。
山则为谷，水则为陆。
服食引年，蟪蛄等促。
永啸无为，含真守朴。


少年行

少年矜任侠，走马探金丸。
朝从渐离饮，夕交剧孟欢。
家本五陵子，遨游双阙间。
使气陵五侯，结客满长安。
白日报人雠，纯钩血未乾。
官骑不敢追，九衢侧目看。
一朝见天子，请缨输心肝。
南征举百粤，西使斩楼兰。
英声振海陬，胜气浮云端。
竦身光竹帛，小勇宁足观。


陇西行

客有陇西行，道逢江南客。
本自同乡人，相见各头白。
忆昔出门时，新妇掩口啼。
娇儿不解愁，薄作堂下嬉。
夫妇不相思，父子何当离。
西风吹陇水，坚冰凝我衣。
惭无一觞酒，为君解渴饥。
勿复言故乡，故乡不得归。


东门行

步出城东门，行行逢阿谁。
当时数万户，夹道交华榱。
多谢诸壮士，斩木称义旗。
闾井供一炬，流血被九逵。
岂伊秦与越，相残一何悲。
乌鹊厌人肉，犬豕日已肥。
昨传战城南，矢石纵横飞。
接刃争须臾，咄嗟成鲸鲵。
生无鹰扬烈，没无黄鸟哀。
嗟彼为国觞，掩袂酸心脾。


豫章行

大木藏深山，交柯蔽高天。
生与磐石固，太古无岁年。
斧斤倏见取，长绳相钩连。
推挽发千夫，持作万斛船。
昔也凌崇冈，今也汎广川。
不惜离根株，役我风浪间。
钜材逝将尽，臃肿亦难全。
多谢中林草，惆怅私相怜。


代怨歌行

谁谓太行高，陟之一卷石。
谁谓长城远，度之不盈尺。
新人欢巧笑，故人涕汍澜。
对面成远别，何必间山川。
梅树生庭隅，枝叶多憔悴。
梅酸不言好，结子君勿弃。


君子有所思行

端坐郁愁思，游娱骋良辰。
五侯从何来，宾从皆贵臣。
浮云拥轻盖，接毂纷朱轮。
前骑鼓吹作，后车燕赵陈。
馀芳散绮服，照曜九衢新。
朝华不待莫，夕欢不及晨。
贵盛有陨歇，珠玉成埃尘。
会稽虽晚贵，翁子终杀身。
谁知蝉冕客，长愧采薪人。


秋胡行

《秋胡行》自魏武以还，诸作者无与秋胡矣。余为赋秋胡本事，冀世之类秋胡者一听采焉。
佳人独处盛年，明珰翠袖春妍。
君行不归姑老，采桑微步桑间。
黄鸟一双睍睆，揽衣泪下涟涟。
驻马翩翩谁子，色飞目夺心怜。
金夫不回妾盼，踟蹰惆怅玉颜。
白日晼晚各归，相看惭愕难言。
妾心念君万里，君心忘妾眼前。
蓄怨含嗔那忍，捐情绝爱重渊。
长恨东西流水，吞声呜咽谁传。


上留田行（伤妇死于兵也。）

里中有啼儿，声声呼阿母。
母死血濡衣，犹衔怀中乳。


门有车马客行

门有车马客，言自故乡来。
置酒列广筵，合坐临高台。
为问故乡事，欲语中心摧。
海水齧桑田，陵阜为崩隤。
亲交满里巷，回首皆尘埃。
语罢各呜咽，泪落盈金罍。
人命信朝露，念旧有馀哀。
中宵倚长剑，奋袂起徘徊。


前有一尊酒行

前有一尊酒，月出当我楼。
人生苦昼短，宾从欢夕游。
朱颜理瑶瑟，妙曲弹箜篌。
娱乐夜忘疲，河汉已西流。
凉风捲罗衣，鬒发成白头。
万变在须臾，但愿蠲烦忧。
谁当鞭赤豹，游戏昆崙丘。


城上乌

城上乌，有巢不栖中夜呼。
自言城南贼兵至，杀人如山乌得哺。
乌得哺，且掩口。
城头多健儿，弓箭各在手。
弯弓射乌折双翼，转眼乌死蚁得食。


陌上桑

沃沃陌上桑，离离池中蒲。
南国有佳人，窈窕世所无。
高楼临广陌，皓腕飏轻裾。
兄弟盛车骑，坐中夫婿殊。
春华艳金屋，足不踰门枢。
日莫见烽火，揽裳泣踟蹰。
树木杂轮囷，巍阪何崎岖。
金雀堕草间，霜露沾罗襦。
傍有冢上松，昨夜闻啼乌。
乌啼亦不双，雌鸣怀故夫。
铁骑从东来，悉索南山隅。
相逢斜谷口，险隘不容车。
力胁牵上马，肯复立斯须。
左手何所携，长佩杂琼琚。
右手何所携，翠帐垂流苏。
移我嫁时物，颠倒系马头。
妇言将军令，勿虐良家姝。
健儿听益怒，此妇一何愚。
我已弃妻子，从军万里馀。
若不逐人欢，所愿谁与俱。
垂头掩双袂，吞声泣路衢。


妾薄命

妾如木槿花，朝荣愁日莫。
君如杨白花，东飞复西去。
去去何时还，西度榆林关。
不怨妾憔悴，念君非故颜。


鸡鸣高树颠

鸡鸣高树颠，征夫夜不眠。
披衣下床去，牵马立门前。
妻孥相诀别，长征辽海间。
上山马蹄滑，渡河河冰坚。
坚冰有时泮，浮云何当还。


乌生八九子

乌生八九子，啁啾高树间。
西邻弹射儿，挟矢探金丸。
东家白发翁，咄唶多苦颜。
投杖前抱持，拉绝弓与弦。
急难不相恤，安用交豪贤。
羽翮幸无恙，饮啄何翩翩。
被德良不訾，报恩谁复言。


邯郸才人嫁为厮养卒妇

委作沟中泥，宁为箧中扇。
扇弃犹自可，泥污谁忍见。
宿昔倾城姿，窈窕称邦媛。
佩玉珥明珰，挟瑟侍欢宴。
春华辞旧枝，荣悴中涂变。
未能自决绝，摧颓就鄙贱。
洗妆卧委巷，夜梦犹广殿。
卷舌怀故恩，愿化堂前燕。


钓竿篇

持竿南山下，濯足大河涯。
河流何汤汤，鱼尾何蓰蓰。
水清小鱼见，水浊大鱼肥。
龙子亦鱼服，太息中心悲。
芳饵慎勿贪，后车非所期。
被褐蹇独处，谁当知我为。


浮萍兔丝篇

李将军言，部曲尝掠人妻，既数年，携之南征，值其故夫，一见恸绝。问其夫，已纳新妇，则兵之故妻也。四人皆大哭，各反其妻而去。予为作《浮萍兔丝篇》。
浮萍寄洪波，飘飘东复西。
兔丝罥乔柯，袅袅复离披。
兔丝断有日，浮萍合有时。
浮萍语兔丝，离合安可知。
健儿东南征，马上倾城姿。
轻罗作障面，顾盼生光仪。
故夫从旁窥，拭目惊且疑。
长跪问健儿，毋乃贱子妻。
贱子分已断，买妇商山陲。
但愿一相见，永诀从此辞。
相见肝肠绝，健儿心乍悲。
自言亦有妇，商山生别离。
我戍十馀载，不知从阿谁。
尔妇既我乡，便可会路岐。
宁知商山妇，复向健儿啼。
本执君箕帚，弃我忽如遗。
黄雀从乌飞，比翼长参差。
雄飞占新巢，雌伏思旧枝。
两雄相顾诧，各自还其雌。
雌雄一时合，双泪沾裳衣。


采桑篇

种桑东谷口，溪路何逶迤。
夕摘日薄莫，朝摘露未晞。
不自知妾苦，但为愁蚕饥。
努力事织作，奉为君子衣。
七襄烂五色，是妾手中丝。
裁缝称长短，被服生光辉。
振襟还叹息，含情当语谁。
新衣时复故，盛颜日已衰。
十月陨繁霜，桑叶随风飞。
愿君为磐石，素心无转移。


丘陵歌

陟梁甫兮马虺隤，瞻泰山兮云不开。
云不开兮日莫雨，回望鲁兮逝何所。


升天行

丹凤一双，乘云上翔。
俯视八极，中路徬徨（一解。）。
下土小臣，心思太古。
言叩天门，手击天鼓。
雷雨昼迷，噤不得语（二解。）。
天阊高高，高不可即。
但见群仙，玉女侍侧，货财千亿⑴。
小臣昧死顿首言，天阙清虚，安用货财千万亿。
愿丐下土小民作衣食（三解。）。
仙人持节，问汝何所求。
小臣不愿富贵，愿假赤螭游戏十洲。
山无崩徙，河海安流。
天子万年兵革罢，小臣鲁钝，但当贫贱长优游（四解。）。
⑴ 「黄白既成，货财千亿」「役使鬼神，玉女侍侧」，见阴长生《仙诗》。


拟宛转歌

其一
露已零，斗酒醉复醒。
新声曼曲欢自成，夜阑别促伤人情。
歌宛转，宛转悲且迟。
愿为南山石，硁硁心不移。

其二
星欲稀，双乌惊不栖。
野蚕作茧机中丝，缠绵辛苦为君衣。
歌宛转，宛转不能忘。
沈忧令人老，欢乐夜未央。


慷慨歌

耕田求食，苦不得息。
起而为吏，薄食我力。
念为良吏何可得（一解。）。
贪吏受钱甘如饴。
身安逸乐，廉洁何为。
入无以娱室家，出无以游贤豪，长者遗。
我心所思，何不归故乡，与妻子共餔糜（二解。）。
念为贪吏，子孙愚，受人嗤。
念为廉吏，子孙虽贤常苦饥。
嗟彼子孙谁何人，丈夫各有志，何当为尔作计，身受恶名为（三解。）。


折杨柳歌词

其一
路傍执手别，借问还归时。
春风二三月，吹杀马上儿。

其二
莫作闺中妇，宁作陌上尘。
愿得随风起，为君沾罗巾。

其三
腰佩鹿卢剑，背着锦裲裆。
策马愿马肥，出门愿身强。

其四
鹞子横天飞，日莫有归翼。
莫学菖蒲花，无由见颜色。


读曲歌

其一
怜欢含怨怒，当歌敛蛾眉。
春风入桃李，婀娜难自持。

其二
虫生黄蘖中，满腹心肠苦。
侬向石城住，欢作襄阳估。

其三
庭前夜合花，枝叶相重复。
双乌不肯栖，汝从何处宿。

其四
欢情奈何许，窥井不见底。
东家石榴树，累累自成子。

其五
持歌劝欢饮，欢复强侬醉。
歌到懊侬曲，堕侬一生泪。

其六
侬歌不言好，薄言托情素。
为取欢顾侬，故作曲中误。

其七
他人亦怜欢，侬无负欢事。
持钗剌侬心，划作相思字。

其八
别欢不能眠，远行断消息。
羡煞青溪姑，无郎罢相忆。

其九
玉井藕如船，定生五石莲。
断锦不成匹，当窗仰唤天。


陇头水

其一
陇阪九折长，水流去何极。
故乡行当归，行子各努力。

其二
登高望所思，引领迷处所。
征夫肠百结，吞声不得语。

其三
陇高寒气蚤，九月沾严霜。
落叶堕水底，游子悲道旁。

其四
陇头水幽咽，陇头人发白。
陇头人回头，陇头水自流。


华山畿

郎心何太切，使侬肠断绝。
死合得同棺，生嫁止同穴。


泰山梁父吟

山高多烈风，郁郁少松柏。
侧足陵天门，浮云蔽碣石。
辛勤纪封禅，茫昧探玉策。
攘攘七十君，一逝无陈迹。
上为群仙居，下为万鬼宅。
言当采芝食，使我生羽翮。
揽裳不及餐，白日何促迫。
生非孔颜徒，百年亦何益。
何况荡阴里，空埋壮士魄。


夜坐吟

长夜何漫漫，天风吹我征衣寒。
人生一寸心，安能糺结千万端。
野旷飞蓬不得息，引领高台望八极。
星稀河汉鸡欲啼，记得前年别家时。


望远曲

欢从何处去，妾倚中庭树。
不恨天涯远，恨杀门前路。


弹筝曲

其一
高楼夜静流悲音，愿君千里知妾心。
回风吹折馀音断，泪落轻裾拂弦缓。

其二
乌栖欲奏乌啼曲，乌啼哑哑伤柱促。
辽阳十载不思家，秦筝那得比胡笳。


鸡鸣曲

喔喔复喔喔，鸡鸣茅屋角。
客行千里无此声，倾耳听之惊客情。
踟蹰回劝主人翁，勿留此鸡鸣屋中。
朔方健儿如云屯，城中掠尽来山村。
山深茅屋隔松筠，但闻鸡鸣知有人。
妻孥被掠鸡亦烹，空庭破壁徒酸辛。
君不见长夜漫漫夜相续，啾啾人鬼同时哭。


送春曲

江水瀰瀰草萋萋，君行何速来何迟。
愿留君兮君不知，回风拂树庭花飞。
仙人会当老，何事恋驰晖。
歌且舞，送君归。


枣枣曲

海阳有香枣，盖取二枣刓剥叠成，中屑茴香，以蜜渍之，好事者持为远饷。询其始，则商人妇所为寄其夫者，义取「早早回乡」云。予为作《枣枣曲》，其词曰：
井梧未落枣欲黄，秋风来早吹妾裳。
含情剥枣寄远方，绵绵重叠千回肠。
封题寄去凭君语，枣甘谁道妾心苦。
闺中不识望夫山，君看泪湿床头土。


采麦词

桁无衣，仓无储。
田家儿女啼呱呱，新妇采麦奉老姑。
老姑发白齿尽落，有儿服贾母藜藿。
前日风吹麦落花，今日雨浸麦生芽。
老蚕成蛾又生子，良人何不早还家。


病儿词

夜不得解身上襦，昼不得织机中丝。
问尔怀中儿，娇啼一何悲。
君家门户单，儿女难。
剪我匹练，市药一丸。
娇儿泣咽旋复吐，中宵索母啮枯乳。
乌啼哑哑，天黑莫雨。
医当从何来，门外水深三尺许。


莫射雁词

莫射雁，雁孤不复双，夜夜哀鸣思故雄。
天寒野旷积冰雪，独忧矰缴声不绝。
却惊群雁来相欺，吞声抱义中心悲。
流人远谪多边戍，定有逋臣附尺素。
请君放雁且双飞，凭寄书来还寄去。


牧童谣

上田下田傍山谷，三年播种一年熟。
老牛乱后生黄犊，版筑将营结茅屋。
催科令急畏租吏，室中卖尽牛亦弃。
今年逋租尚有牛，明岁田荒愁不愁。
前山吹笳后击鼓，杀牛飨士如磔鼠，牛兮牛兮适何土。


荻港谣

江口泊处，一夕水涌丈馀，有宋公卧官舫，梦神促曰：「移船！移船！」遽惊起，船缆已解。俄岸崩如雷，它舟皆破溺矣。（事在顺治丁酉十月十六日。）
港中艇子不可宿，夜半蛟翻浪崩屋。
港口颓垣不可居，蛟来触岸民为鱼。
峨岢大艑落何许，鼍骇鲸奔作风雨。
几人翻却横黄金，有客移船闻鬼语。


新安客

巍巍蚕丛路，飞鸟不能度。
中有新安客，老向成都住。
家中存阿谁，茕独馀故妻。
别时儿在腹，雌雄未可知。
冉冉二十春，寄书无六亲。
忽逢远来客，云是新安人。
往问叙乡曲，同姓复同里。
握手称弟兄，何意乃父子。
飞蓬偶相值，哭拜不能起。
阿母望爷归，泪落东流水。
水流何潺潺，游子及时还。


独山妇（独山，地名。余氏妇也。）

枯杨巢野雀，将雏苦不蕃。
勿为贫家妇，被遣适它门。
夫婿已决绝，乳下痴儿存。
入门见疣赘，阿母中心烦。
悔不守故夫，抱儿归九原。
小儿不解事，索脯无朝昏。
中庭有苦李，累累垂隤垣。
开花自结实，好恶那得论。
腹中复有儿，妇病卧草间。
力难致医药，负薪得肉还。
阿姥知釜肉，故嗔背姥餐。
吾老乏藜藿，新妇私瓮餐。
妇惭矢皦日，强起声暗吞。
持刀未割炙，痴儿啼怒喧。
汝实众所憎，去去慎莫前。
啖之却牵衣，挥刃儿不全。
儿自有阿父，事理那可言。
里正白县吏，县吏清且贤。
谓妇非故忍，薄赎十二缗。
富家有牛卖，贫家止鸡豚。
语妇汝作祟，鬻汝充官钱。
生儿好还我，慎勿复相煎。
妇答我免身，理合奔黄泉。
我虽若蒲苇，一辱无再迁。
四顾郁谁诉，雉经挂桑园。
是月儿当产，腹悲空烦冤。
阿夫在南邻，媒妁方纠缠。
东家有樵子，称贷相夤缘。
作计论钱帛，杂用青绳穿。
夫归见妇死，悲愤填心肝。
门前旧井在，举身赴重渊。
四命争须臾，老树号乌鸢。
爝火燔邓林，蚁穴成长川。
里妪责细故，尽室悲摧残。
传戒后世人，骨肉应相怜。


海鱼篇

东海有巨鱼，掉尾北海湾。
两目若日月，掣浪如连山。
朝薄扶桑津，夕过碣石还。
饕餮用水族，吞舟噏百川。
凭陵作风雨，游戏走平原。
潮回忽失水，坐困沮洳间。
渔子挥霜刀，聚族横相干。
修鳞霣洲渚，鲜脍登金盘。
委身供啖食，口噤不得言。
生为蛟龙畏，死为虾䱉餐。


抱松女

宣城秀才罗恺妻孙氏，未笄，从姑避兵，匿松下。兵获姑，将杀，孙亟出以身代。兵胁之去，抱松大呼曰：「死耳，义不可辱！」遂见害。三日犹抱松不仆，人称「抱松女」云。
松之青青兮，女娉婷。
松之瑟瑟兮，女贞一。
松可断兮，女不可转。
彻松根兮凝血碧，永千古兮松化石。


敝裤翁

身无完裤，家馀纨素。
彼谁者翁，啬身穷莫。
谁使尔对吏，吏大叫怒。
倒索筐箧，泣下如雨（一解。）。
翁勿叹，翁勿叹。
里中嘈嘈，环顾笑言。
平生亲故无升斗。
今日倾筐，持为官长寿（二解。）。
谷有牛羊，园有梨枣。
老翁归来，戒儿食勿饱。
枣熟不敢剥，群雀复来啄（三解。）。
岸崩于东，西则有步。
匏苦瓜甜，谁知厥故。
有日官人子，白身充富户（四解。）。


贞孝篇

阮氏女，未字而贞，割股事姑，以孝闻。

日昼暝，霜夏落。
女无夫，空仓雀。
谁使露中花，变作风中箨。
与君约为婚，妾未识君门。
为君奉姑舅，未侍君箕帚。
春风吹兮桃李枝，山有松兮心不移。
死不难兮心独悲，辛苦韶华空尔为。


括苍渔父行为周宿来太守作

东瓯恶溪水，中有九龙湾。
奔流急于箭，骇浪高如山。
估客自覆舟，渔父自垂竿。
青绳四角箱，乃出蒲苇间。
中有碧玉盘，文犀兼木难。
葳蕤生五色，纠结青琅玕。
持诣府中趋，请为府主欢。
使君大嗟吁，便可待贾还。
贾谢前致词，理合归上官。
物鄙不足取，乞留碧玉盘。
挥手却贾去，长跪涕阑干。
还持饷渔父，固辞非所安。
借问渔父家，蓬门亦不完。
高原有松柏，其下生芳兰。
直木无曲枝，澄渊无浊澜。
使君与渔父，千秋同一叹。


梧井篇

哀二烈妇也。癸未，寇陷登封，诸生焦阳长妻杨，其弟之妻牛，并投梧下井以死。焦追悼，有《梧井遗恨篇》。
青青井上梧，湛湛井中水。
中有双白璧，并葬寒泉里。
霜枝老不枯，巢鸟啼不已。
它日井梧枝，会应作连理。


残雪曲

南山之阴停白云，含愁结怨迟阳春，愿留清光持照君。


黄鹄歌哀胶州韩烈妇张氏

黄鹄丧其雄，孤飞起徬徨。
空林闻夜号，月黑天雨霜（一解。）。
偷生义不为，上堂辞阿姥。
顾语黄口儿，那能复惜汝（二解。）。
独茧不成匹，单柯不成林。
海乾白石烂，谁能转妾心（三解。）。
毕命青丝绳，合欢黄泉路。
东海多烈风，夜夜振庭树（四解。）。


忆远曲

狂夫旧种辛夷花，风吹花片落谁家。
妾手亲栽女贞木，多年叶覆空房绿。
裁缝重寄征衣裳，愁君恨君愿君强。
纵使来归妾已老，背立东风私断肠。


终风篇

大风连日夜，屋瓦声汹汹。
孤枕旅思繁，短檠霜气重。
太白一何高，光芒势飞动。
万事总飘摇，藏舟苦不勇。
廪粟沾腐儒，素餐实閒冗。
赐金酒可沽，内顾惭且悚。
久安朽钝姿，讵当徵辟宠。
鸿笔谢渊云，微言昧周孔。
雨雪一冬无，稿壤阏秋种。
岁事频艰辛，物情逾倥偬。
把卷手欲僵，敝裘炉自拥。
时序忽已阑，坐增迟暮恐。


莫相忘行（赠同时被召诸公。）

人生良会不易得，对面东西各南北。
干戈迟暮更惊心，相望那能见颜色。
朅来文士如云屯，一时待诏来金门。
深山大泽皆罗致，申命重招劳至尊。
枚马纷纷皆博雅，汉世贤良称董贾。
彩笔雕龙徒满眼，吾侪岂是悠悠者。
从来虎鼠有定命，歌声金石贫非病。
纵令醉尉相揶揄，早被君王识名姓。
男儿菀枯聚散复何常，与君相见莫相忘。


禽言

其一
姑恶姑恶，使侬朝炊夜汲。
饥复采桑，故嗔不操作。
姑恶自可，小姑呶呶一何虐。
明年小姑亦有姑，行当知苦乐。

其二
不如归去，硕鼠虎步。
蒺藜塞涂，老马跼顾。

其三
泥滑滑，泥浅可脱，泥深不可拔。
儿家自有夫，何当随汝苟存活。
细雨霏霏行路难，长弓大剑相鞭挞。

其四
脱裤脱裤，芜田不耕办田赋。
里胥夜来烹我鸡，烧我蓬户。
岸阔河深，赤身走向何村去。

其五
婆饼焦，阿翁恼。
孙儿饥夜啼，饼焦亦言好。
南山高，孙儿有母留贼巢。
念欲往赎取，耐可囊无金错刀。

其六
行不得哥哥，白昼伏山阿，中夜渡河。
前有挟弹，后有张罗。
鹞子横天飞，雀死一何多。

其七
提壶提壶，有酒不饮当谁需。
忧来不能语，起步空庭周四隅。
手捋长髭须。
东家子焦唇读书，不如西邻子鼓瑟吹竽。






词曲


沁园春 偕友看杏花作

春社才过，花事关心，殊劳梦思。
正草芽初茁，横铺翡翠，水泉新涌，净漾琉璃。
听说前村，杏花开矣，曳杖还教载酒随。
相将去，看日烘云暖，蝶醉蜂痴。

花间坐卧都宜。
怅似锦韶华得几时。
忆卖来深巷，枝头犹湿，看从南陌，屐齿嫌迟。
为祝东风，好留春住，莫遣飞英著鬓丝。
凭传语，道先生归也，更唱新词。
按：辑自《全清词钞》卷二。


黄莺儿（南商调）

蒲松岭云：尝有名士入场，作「宝藏兴焉」文，误记「水下」；录毕而后悟之，料无不黜之理。作词曰：「宝藏在山间，误认却在水边。山头盖起水晶殿。瑚长峰尖，珠结树颠。这一回崖中跌死撑船汉。告苍天，留点蒂儿，好与友朋看。」先生阅文至此，和之曰：
宝藏将山夸，忽然见在水涯。
樵夫漫说渔翁话。
题目虽差，文字却佳，怎肯放在他人下。
尝见他登高怕险，那曾见会水淹杀。
按：辑自《聊斋胭脂》后记。
