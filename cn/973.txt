全宋诗：罗必元
　罗必元
　　罗必元　卞壶墓
　　罗必元　长干里
　　罗必元　定林寺
　　罗必元　凤凰台
　　罗必元　金莲步
　　罗必元　金陵作
　　罗必元　南轩
　　罗必元　凭高怀古
　　罗必元　秦淮
　　罗必元　清凉寺竹
　　罗必元　赏心亭
　　罗必元　题半山寺
　　罗必元　乌衣巷
　　罗必元　新亭
　　罗必元　雨花台
　　罗必元　周处台
　　罗必元　驻马坡
　罗丙　句
　罗处纯　泛太湖
　罗处约
　　罗处约　句
　　罗处约　梁县界蚷蚹虫生
　　罗处约　题太湖
　　罗处约　吴江圣寿寺
　罗椿
　　罗椿　寄杨诚斋
　　罗椿　句
　　罗椿　送永丰汪令
　罗大经
　　罗大经　博浪沙
　　罗大经　茶声
　　罗大经　从赵季仁游洞作
　　罗大经　韩范用兵
　　罗大经　韩平原
　　罗大经　和谢处厚
　　罗大经　黄绵襖
　　罗大经　酒有和劲
　　罗大经　句
　　罗大经　猫捕鼠
　　罗大经　陪桂林伯赵季仁游桂林暗洞列炬数百随以鼓吹市人从之者以千计巳而
　　罗大经　濮议
　　罗大经　题钓台二首
　　罗大经　彤庭分帛
　　罗大经　王荆公
　　罗大经　舟行野景
　罗大全　句
　罗疸　挽胡季昭用王卢溪韵
　罗道成
　　罗道成　投郭主簿
　　罗道成　游岳
　　罗道成　自和
　罗点　褒禅山有于湖所题宝塔二字
　罗点　龙岩寺
　罗点　喜雨望巴罗二山
　罗浮狂客　题壁
　罗附凤　挽赵秋晓
　罗公升
　　罗公升　安庆府
　　罗公升　辟地
　　罗公升　别次山馆中诸客
　　罗公升　病中
　　罗公升　蔡州二首
　　罗公升　曹操疑冢
　　罗公升　尝稻
　　罗公升　春日夫人阁
　　罗公升　春日皇帝阁
　　罗公升　春日皇后阁
　　罗公升　春晚
　　罗公升　春晓道中
　　罗公升　春雨
　　罗公升　次韵槐侄送花
　　罗公升　次韵严叔贤见寄
　　罗公升　从道益声自清江送至樟镇别后书怀
　　罗公升　从军留别天逸
　　罗公升　从军兴平
　　罗公升　答戴用斋教谕
　　罗公升　代前清江守滕大著赠李吉州
　　罗公升　丹房采蕨
　　罗公升　道傍古樟有竹附焉可发一叹
　　罗公升　道逢新婚者
　　罗公升　得家问
　　罗公升　抵舍一夕复行途中遣怀
　　罗公升　东平府文庙规模颇壮其中亦有儒生十数然无一可语者
　　罗公升　冬蚊
　　罗公升　冬夜独坐
　　罗公升　冬至
　　罗公升　洞岩
　　罗公升　读史
　　罗公升　端午夫人阁
　　罗公升　端午皇帝阁
　　罗公升　蛾眉亭
　　罗公升　发湖州二首
　　罗公升　感怀
　　罗公升　感旧
　　罗公升　故里
　　罗公升　故相府
　　罗公升　观潮二首
　　罗公升　观猎
　　罗公升　观棋
　　罗公升　过表湖逢彭奇山
　　罗公升　过嘉兴雪中
　　罗公升　和宫怨
　　罗公升　和罗菊潭
　　罗公升　和潘彦国见赠
　　罗公升　洪扇馈松野叔
　　罗公升　湖山人隐居
　　罗公升　黄州
　　罗公升　即事
　　罗公升　纪秦汉间事二首
　　罗公升　寄萧高风
　　罗公升　见远亭次韵
　　罗公升　江州寒食
　　罗公升　金陵
　　罗公升　旌德寺静云亭
　　罗公升　九日
　　罗公升　九日言怀
　　罗公升　看书有感
　　罗公升　客楼次韵单中怨
　　罗公升　牢落
　　罗公升　李古城索狂醒道人诗
　　罗公升　灵岩寺二首
　　罗公升　陵州
　　罗公升　旅坐
　　罗公升　闷
　　罗公升　梦中作
　　罗公升　闵雨有怀
　　罗公升　纳凉
　　罗公升　儗过钱塘约诸客同赋
　　罗公升　偶赋二首
　　罗公升　飘蓬
　　罗公升　菩提寺
　　罗公升　七绝句
　　罗公升　禽言　日中乌
　　罗公升　禽言　枭
　　罗公升　禽言　夜鹤
　　罗公升　秋怀
　　罗公升　秋怀二首
　　罗公升　秋日有感
　　罗公升　秋望
　　罗公升　秋夕
　　罗公升　秋夜观书
　　罗公升　秋夜有怀二首
　　罗公升　入书室东垣有神光自几案出三首
　　罗公升　散慵
　　罗公升　山背道中
　　罗公升　食新稻
　　罗公升　世故
　　罗公升　疏渠
　　罗公升　戍妇
　　罗公升　送归使绝句七首
　　罗公升　送介翁兄自扬州还南城
　　罗公升　送刘玉田通判归山
　　罗公升　送同邸刘学古
　　罗公升　所闻
　　罗公升　题邹安斋诗卷
　　罗公升　脱身军府暂憩先月亭前挹湖光左右花木交映壁间题字亦有可观惜未及
　　罗公升　挽何见山二首
　　罗公升　挽章
　　罗公升　为游叔蕃觅苦椎
　　罗公升　闻息有变
　　罗公升　西楼火
　　罗公升　溪上
　　罗公升　戏萧高风曾孟声二友二首
　　罗公升　相国寺
　　罗公升　晓起
　　罗公升　谢松野叔惠菊
　　罗公升　谢松野叔赠诗用首句惊舟出瞿塘还有平流安十字为韵
　　罗公升　新秋
　　罗公升　雪后望庐山
　　罗公升　演福寺
　　罗公升　燕城读史
　　罗公升　扬州
　　罗公升　夜月怀超然故台
　　罗公升　乙酉元日游长春宫奚真人所居之地雕砌文礱皆汴都宫殿旧物
　　罗公升　忆故人
　　罗公升　有感
　　罗公升　有念
　　罗公升　庾楼
　　罗公升　杂诗三首
　　罗公升　杂咏二首
　　罗公升　再如吴门
　　罗公升　早起
　　罗公升　早行
　　罗公升　赠别詹厚斋
　　罗公升　赠刘次山
　　罗公升　赠相字曾木讷
　　罗公升　赠游仁翁
　　罗公升　至日见菊花盛开有感
　　罗公升　种药
　　罗公升　自沟河乃旧日南北分界之地
　罗巩
　　罗巩　妙峰庵
　　罗巩　永安寺遇父老
　罗鉴　题吴氏四贤堂
　罗君章　句
　罗克开
　　罗克开　句
　　罗克开　震山岩
　罗茂良
　　罗茂良　送胡季昭二首
　　罗茂良　送曾云巢被召
　罗孟郊　京中怀归
　罗南山　田家
　罗杞
　　罗杞　咏家史
　　罗杞　在金陵宦邸别乡友宋碧溪司训
　罗绮　题汪水云诗卷
　罗荣祖
　　罗荣祖　答招隐
　　罗荣祖　登齐云和祖天锡公韵
　　罗荣祖　读祖宗伯公临难遗弟诗有感
　　罗荣祖　题灵岩
　　罗荣祖　咏陶
　罗汝楫　谒苏仙祠
　罗珊　题芗氏慈节卷
　罗尚友　句
　罗少微　地藏塔
　罗时用　留蓝溪驿
　罗寿可　句
　罗舜举　句
　罗松野　句
　罗颂　兰亭序墨本
　罗太亨　句
　罗太岊　句
　罗太瘦
　　罗太瘦　述怀
　　罗太瘦　题鹤林宫
　罗禧
　　罗禧　咏雪岩
　　罗禧　咏宗统
　　罗禧　云岩次朱晦庵韵
　罗相
　　罗相　和翠蛟
　　罗相　题翠蛟
　　罗相　题洞霄
　罗孝芬　蹑云亭
　罗垚　批赵氏卷
　罗烨
　　罗烨　小说开辟
　　罗烨　小说引子
　罗一鹗　挽知容诈明请陶公
　罗一龙
　　罗一龙　挽故知容州朝请陶公五首
　罗椅
　　罗椅　白莲花
　　罗椅　酬杨休文
　　罗椅　次刘孟元见贽韵二首
　　罗椅　次欧振仲见贽韵
　　罗椅　读曾景建四诗
　　罗椅　寄答楷侄
　　罗椅　寄杜南安子野
　　罗椅　寄危骊塘赠心古鉴二首
　　罗椅　寄云巢
　　罗椅　见陈制帅子华二首
　　罗椅　江石
　　罗椅　江水
　　罗椅　句
　　罗椅　绝句二首
　　罗椅　瞌睡诗
　　罗椅　冷泉亭
　　罗椅　秋日杂兴二首
　　罗椅　孙氏女哀词三章
　　罗椅　题方武城诗卷
　　罗椅　题和伯侨吴松雪霁图三首
　　罗椅　题信丰县城门六首　安成
　　罗椅　题信丰县城门六首　朝天
　　罗椅　题信丰县城门六首　拱日
　　罗椅　题信丰县城门六首　禾丰
　　罗椅　题信丰县城门六首　民信
　　罗椅　题信丰县城门六首　清平
　　罗椅　题信丰县览秀亭
　　罗椅　题圆觉寺小轩
　　罗椅　田蛙歌
　　罗椅　挑濠歌
　　罗椅　溪南春晓
　　罗椅　谢南剑黄使君赠松纹剑
　　罗椅　谒赵东野
　　罗椅　元旦试笔
　　罗椅　远游
　　罗椅　折齿歌
　罗颖　句
　罗永之　题梅山云悦楼
　罗诱　和祖无择九日登袁州宜春台
　罗愚　白鹭亭
　罗与之
　　罗与之　被酒
　　罗与之　才是
　　罗与之　长至书意
　　罗与之　春残
　　罗与之　此悟
　　罗与之　登玉笥山投龙洞
　　罗与之　动后
　　罗与之　短歌行
　　罗与之　蛾眉亭
　　罗与之　泛舟秋怀
　　罗与之　凤凰台闲眺台前瞰军垒有感而赋
　　罗与之　姑苏道中
　　罗与之　桂花烂熳一夕败於风雨呼僮落英以供香事戏作古句
　　罗与之　虎溪
　　罗与之　花下叹
　　罗与之　唤我
　　罗与之　黄鹤楼
　　罗与之　己亥中秋
　　罗与之　寂聊
　　罗与之　寄个梅兄
　　罗与之　寄衣曲
　　罗与之　寄玉笥萧高士
　　罗与之　寄远词
　　罗与之　江行阻风小市
　　罗与之　倦倚
　　罗与之　绝知
　　罗与之　看叶
　　罗与之　客里
　　罗与之　客行
　　罗与之　林深
　　罗与之　旅思
　　罗与之　梦回
　　罗与之　默坐
　　罗与之　木犀花
　　罗与之　秋林
　　罗与之　却羡
　　罗与之　三高亭
　　罗与之　山居闲思
　　罗与之　山行
　　罗与之　山行愁思
　　罗与之　商歌三首
　　罗与之　始见
　　罗与之　书感
　　罗与之　束担
　　罗与之　送春
　　罗与之　谈道
　　罗与之　题采石李太白祠
　　罗与之　为言
　　罗与之　卫生
　　罗与之　文到
　　罗与之　卧疴
　　罗与之　下第西归
　　罗与之　夏雨
　　罗与之　闲居遣怀
　　罗与之　闲立
　　罗与之　潇湘道中
　　罗与之　信步
　　罗与之　寻芳
　　罗与之　夜宿郁木福地尚羊明月间遐想仙风得五十六字
　　罗与之　一夜
　　罗与之　游春
　　罗与之　玉梁道中杂咏
　　罗与之　展转
　　罗与之　中秋步月
　　罗与之　舟次赤壁
　罗原知　西轩赏芍药
　罗源民　颂秋浦先生
　罗拯　建茶
　罗之纪
　　罗之纪　句
　　罗之纪　资国院
　罗知古
　　罗知古　句
　　罗知古　双秀亭
　　罗知古　玉笥山邓仙
　罗志仁
　　罗志仁　讽留梦炎
　　罗志仁　句
　　罗志仁　题汪水云诗十首
　罗仲舒　芦苇江八咏
　　罗仲舒　芦苇江八咏　祠堂议礼
　　罗仲舒　芦苇江八咏　东桥柳色
　　罗仲舒　芦苇江八咏　后江钓月
　　罗仲舒　芦苇江八咏　芦山樵唱
　　罗仲舒　芦苇江八咏　前野耕云
　　罗仲舒　芦苇江八咏　西浦潮痕
　　罗仲舒　芦苇江八咏　义塾书灯
　　罗仲舒　芦苇江八咏　竹木梵钟
　　罗仲舒　失题
　　罗仲舒　与张枢密
　罗子衎　寿林仲乔尊人












ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：罗必元





罗必元　卞壶墓

节义之风古所褒，清谈於晋视如毛。

百年王谢丘墟了，惟卞将军墓最高。

罗必元

罗必元　长干里

山垅中间号曰干，此干长里盛衣冠。

想应王谢朝回后，日日行人看绣鞍。

罗必元

罗必元　定林寺

罢相归来再读书，定林庵内守清虚。

少年错解周官处，悔杀当朝是误渠。

罗必元

罗必元　凤凰台

振衣快上凤凰游，极目中原泪欲流。

慨叹兴亡思太白，永言眇邈忆齐丘。

乌衣已往人千古，白鹭依然月一洲。

君子坐朝今在治，重恢关洛不须愁。

罗必元

罗必元　金莲步

金陵佳丽不虚传，浦浦荷花水上仙。

未会与民同乐意，却於宫裹看金莲。

罗必元

罗必元　金陵作

六朝遗迹旧山川，万里长江当守边。

一念易骄人事废，不关飞渡北来船。

罗必元

罗必元　南轩

万松盘岭势回环，才抱青溪浸碧山。

莫道南轩专一壑，古今天下共曾颜。

罗必元

罗必元　凭高怀古

凭高怀古思悠悠，遥想骑驴白下游。

不是龙眠图画裹，如今亲到蒋山头。

罗必元

罗必元　秦淮

秦淮横贯帝王州，万瓦鳞鳞枕碧流。

系艇莫愁何处去，绿杨深巷有青楼。

罗必元

罗必元　清凉寺竹

清凉世界竹如云，旧日君王爱此君。

时代改迁龙变化，荒山啼鸟不堪闻。

罗必元

罗必元　赏心亭

胜心分明可赏心，江山满目饱登临。

洛阳黯淡烟云远，多少英雄泪染襟。

罗必元

罗必元　题半山寺

道德文章一世师，只伤学术欠通时。

不思翻动熙宁祸，却欲重修作福基。

罗必元

罗必元　乌衣巷

乌衣池馆一时新，晋宋齐梁旧主人。

无处可寻王谢宅，落花啼鸟秣陵春。

罗必元

罗必元　新亭

五马来时集宴游，江山风景勿关愁。

合思戮力中原语，对泣何须作楚囚。

罗必元

罗必元　雨花台

萧帝倾心向佛家，谩言天女坠天花。

芦僧一叶横江去，回首梁园日脚斜。

罗必元

罗必元　周处台

周处豪雄亦可人，勇於迁善罕前闻。

区区未说除蛟虎，一念中间舜跖分。

罗必元

罗必元　驻马坡

一登伟观眇山河，下有将军驻马坡。

不是胸中兵十万，长江天险误人多。

罗丙

罗丙　句

老媪独遗落，全家都挈携。

罗处纯

罗处纯　泛太湖

三万六千顷，湖侵海内田。

逢山方得地，见月始知天。

南国吞将尽，东溟势欲连。

何当洒为雨，无处不丰年。

罗处约

罗处约　句

无风烟焰直。

罗处约

罗处约　句

日移竹影侵棋局。

罗处约

罗处约　梁县界蚷蚹虫生

方喜云油布，俄闻叶螣生。

田神何纵虐，稼政自非明。

颍凤那充食，吴牛已绝耕。

罗处约

罗处约　题太湖

三万六千顷，湖侵海内田。

逢山方得地，见月始知天。

南国吞将尽，东溟势欲连。

何当洒为雨，无处不丰年。

罗处约

罗处约　吴江圣寿寺

渔翁沙鸟傍回塘，携杖闲吟绕寺廊。

远岫不离青草渡，片帆时过绿苔墙。

风狂林木生清籁，日暖涟漪动画梁。

张翰思乡应有意，几多屏障水为乡。

罗椿

罗椿　寄杨诚斋

不愁风月只忧时，发为君王寸寸丝。

司马要为元佑起，西枢政坐寿皇知。

苦辞君命惊凡子，清对梅花更与谁。

梦绕师门三稽首，起敲冰砚诉相思。

罗椿

罗椿　句

露湿看花脚，莺啼欲晓山。

罗椿

罗椿　句

春消千嶂雪，清逼五湖秋。

罗椿

罗椿　送永丰汪令

锦缆梅花浦，江南作县归。

新来荐鹗牍，惊动衮龙衣。

岁晚情难别，心亲事却违。

恐君天上去，扶病出烟霏。

罗大经

罗大经　博浪沙

不惜黄金募铁椎，祖龙身在魄先飞。

齐田楚项纷纷起，输与先生第一机。

罗大经

罗大经　茶声

松风桧雨到来初，急引铜瓶离竹炉。

待得声闻俱寂后，一瓯春雪胜醍醐。

罗大经

罗大经　从赵季仁游洞作

瑰奇恣搜贝千趾，老仙遗祠邈谁始。

后继述之□□李，异枝同根隆复祉。

巨画更鑱埒前美，紫气临关西未止。

张留著书繄尹喜，末孙铭焉适当尔，

附名崖端永不毁。

罗大经

罗大经　韩范用兵

奋髯要斩高邮守，攘臂甘驱好水军。

到得绕床停辔日，始知心服范希文。

罗大经

罗大经　韩平原

斋坛一钺底须悭，坐见诸贤散似烟。

不使庆元为庆历，也由人事也由天。

罗大经

罗大经　和谢处厚

杀胡快剑是清讴，牛渚依然一片秋。

却恨荷花留玉辇，竟忘烟柳汴宫愁。

罗大经

罗大经　黄绵襖

范叔锦袍暖一身，大裘只盖洛阳人。

九州四海黄绵襖，谁似天公赐予均。

罗大经

罗大经　酒有和劲

小槽真珠太森严，兵厨玉友专甘醇。

两家风味欠商略，偏刚偏柔俱可怜。

使君袖有转物手，鸬鹚杓中平等分。

更凭石髓媒妁之，混融并作一家春。

季良不用笑伯高，张竦何必讥陈遵。

时中便是尼父圣，孤竹柳下成一人。

平虽有智难独任，勃也未可嫌少文。

黄龙丙魏要兼用，姚宋相济成开元。

试将此酒反观我，胸中问学当日新。

更将此酒达观国，宇宙皆可归经纶。

书生触处便饶舌，以一贯万如斲轮。

使君闻此却绝倒，罚以太白眠金尊。

罗大经

罗大经　句

臭袜终须来塞口，枉收八百斛胡椒。

罗大经

罗大经　句

日占出海时，月验仰瓦体。

罗大经

罗大经　猫捕鼠

陋室偏遭黠鼠欺，狸奴虽小策勋奇。

扼喉莫讶无遗力，应记当年骨醉时。

罗大经

罗大经　陪桂林伯赵季仁游桂林暗洞列炬数百随以鼓吹市人从之者以千计巳而

瑰奇恣搜讨，贝阙青瑶房。

方隘疑永巷，俄敞如华堂。

玉桥巧横溪，琼户正当窗。

仙佛肖仿佛，钟鼓铿击撞。

趂趂左顾龟，狺狺欲吠庞。

丹灶俨亡恙，芝田蔼生香。

搏噬千怪聚，绚烂五色光。

更无一尘涴，但觉六月凉。

玲珑穿数路，屈曲通三湘。

神鬼工剜刻，乾坤真混茫。

入如夜漆暗，出乃日珠光。

隔世疑恍惚，异境难揣量。

罗大经

罗大经　濮议

濮园议起沸乌台，传语欧公莫怨猜。

须记上坡持橐日，也曾寻探好题来。

罗大经

罗大经　题钓台二首

平生谨敕刘文叔，却与狂奴意气投。

激发潜龙云雨志，了知功跨邓元侯。

罗大经

罗大经　题钓台二首

讲磨潜佐汉中兴，岂是空标处士名。

堪笑史臣无卓识，却将周党与同称。

罗大经

罗大经　彤庭分帛

赤子须摩抚，红尘几送迎。

幕张云匼匝，车列鉴鲜明。

岂是杒民血，空教适宦情。

忍闻分竹者，竭泽自求盈。

罗大经

罗大经　王荆公

错认苍姬六典书，中原从此变萧疏。

幅巾投老钟山日，辛苦区区活数鱼。

罗大经

罗大经　舟行野景

数间茅屋带烟云，一片秋光惹翠苹。

鹤发渔翁犹结网，世间何处有闲人。

罗大全

罗大全　句

愿挽玻瓈江，霈作东州雨。

罗疸

罗疸　挽胡季昭用王卢溪韵

虎豹摩牙闯九关，人心节义不逾闲。

监门郑合资能无，折槛朱云若是班。

赖有名留千古重，不容身在众邪间。

忠臣义士骨不朽，白日青天敕许还。

罗疸

罗疸　挽胡季昭用王卢溪韵

百世期令固本支，一身宁复许安危。

前瞻象郡贤方去，后有鹤山人效奇。

地接宜阳山谷笑，舟回湘水屈原知。

椟中龟玉而轻毁，禄位何妨善保持。

罗道成

罗道成　投郭主簿

白骡代步若奔云，闲人所至留诗迹。

欲知名姓问源流，请看郴阳山下石。

罗道成

罗道成　游岳

因思灵秀偶来游，碧玉寒堆万叠秋。

直上太山高处望，根盘连接十余州。

罗道成

罗道成　自和

水云踪迹自閒游，夏谷阴寒冷胜秋。

猿鸟性情犹恋旧，翻身却去海边州。

罗点

罗点　褒禅山有于湖所题宝塔二字

古刹浮　映碧山，状元题墨最为娴。

游人倦憩尘心寂，云自青天水自闲。

罗点

罗点　龙岩寺

直上龙岩第一层，参回斗转夜纵横。

试将拄杖敲岩石，唤觉蟠龙速起行。

罗点

罗点　喜雨望巴罗二山

叔元不冠椎两髽，萦青绾绿如堆鸦。

{上髟下监}鬺远望毛发古，日日惟闻餐暮霞。

吾家公远更清绝，带眼不穿衣不结。

好风吹袂任飘摇，夜夜惟闻弄明月。

餐霞弄月固不恶，不道农田布龟灼。

令君盛服道民苦，偃然袒裼犹不怍。

敬持此意款浮丘，浮丘乃与令同忧。

急呼风马驾云车，二仙方觉裸裎羞。

旋加冠巾更束带，一见浮丘望尘拜。

便将凶岁变丰年，谈知之间作滂霈。

油云虽出南北峰，开端实自浮丘翁。

浮丘诗家老仙伯，故知忧国愿年丰。

邦人一饱谁所赐，父应诏子兄诏弟。

若还此雨后五日，将见索汝枯鱼肆。

罗浮狂客　题壁

云意不知沧海，春光欲上翠微。

人间一堕千劫，犹爱梅花未归。

罗附凤

罗附凤　挽赵秋晓

发轫功名发未华，转头世事已堪嗟。

晚栽栗里归田菊，早看长安得意花。

空忆去鸿留爪迹，只今旧燕傍谁家。

重寻陈迹真如梦，疏柳残烟噪暮鸦。

罗公升

罗公升　安庆府

金城图上各论功，弹压江流势自雄。

但使老熊当道左，宁愁游骑入回中。

幕间客解称杨子，席上伶谁赋皖公。

禾黍渐多青燐歇，郡人犹忆降元戎。

罗公升

罗公升　辟地

雨急啼鸦切，山昏去客奔。

窜身楚南极，独立郑东门。

卜处无神珓，招余有断魂。

死生毫发事，不足累乾坤。

罗公升

罗公升　辟地

四海风涛日，谁欤柱急流。

山东雄剧孟，蓟北化田畴。

气静天阍晚，星沉戍角秋。

如君关气数，宁不重嫠忧。

罗公升

罗公升　别次山馆中诸客

德星光照斗牛野，我亦沙鸥尾凤鸾。

聚首自怜我辈在，画眉莫与世人看。

正平幸作忘年好，灵运那知入社难。

明日回头别群玉，乱山何处兀孤鞍。

罗公升

罗公升　病中

十日两示疾，修途若为情。

闭蓬风涛中，益觉遗死生。

顽石无枯株，千年亦何成。

平生一大事，时至不须惊。

罗公升

罗公升　蔡州二首

中国衣冠礼乐先，国亡那得更求全。

凄凉青盖端诚殿，何似幽兰一炬烟。

罗公升

罗公升　蔡州二首

臣子应思累世雠，况凭朽壤捍狂流。

今人不恨南兵弱，却恨南兵入蔡州。

罗公升

罗公升　曹操疑冢

汉文因山事已定，曹操疑冢忧更深。

假饶掩得腥臊骨，难掩欺孤一片心。

罗公升

罗公升　尝稻

楚稻中秋熟，珠玑碗面浮。

已谙藜藿味，敢作稻粱谋。

农业年年减，官征日日稠。

凭谁寄焦饭，少慰倚门忧。

罗公升

罗公升　春日夫人阁

君王着意在经帷，无复琼林宴赏时。

从此六宫休斗草，碧纱窗下读毛诗。

罗公升

罗公升　春日皇帝阁

蓬莱宫阙王云端，太液冰澌不敢寒。

须信帝家春事早，勾芒昨夜引春班。

罗公升

罗公升　春日皇帝阁

太液池边数树红，年年先得占春风。

那知万物含仁义，都在君王一笑中。

罗公升

罗公升　春日皇后阁

坤元布气本无私，载物功深世不知。

天上春回椒殿暖，春风才入万年枝。

罗公升

罗公升　春晚

人在幽窗柳在阑，楼头杜宇一声残。

梦魂惊断梨花月，寂寞五更风雨寒。

罗公升

罗公升　春晓道中

笳鸣雨声歇，据鞍迎晓风。

挑花逞颜色，窈窕一川红。

经年用越地，杀气浮太空。

颇宜化工手，不到荆棘丛。

莺声忽起予，梦落柳影中。

缅怀习池赏，不减燕然功。

横槊岂无人，赋诗定谁工。

罗公升

罗公升　春雨

三更饱甘雨，翛然凉意秋。

惊霆驾风至，气欲掀我楼。

溟蒙划轩豁，稻陇如泼油。

兵凶岁相仍，糟糠甚珍羞。

天公一反手，少缓带犊谋。

诸贤自蒿目，百亩真吾忧。

罗公升

罗公升　次韵槐侄送花

尘欺双鬓少，春寄一枝多。

为报花神道，晴天载酒过。

罗公升

罗公升　次韵严叔贤见寄

威凤翔九天，栖息惟十洲。

胡为落世人，下与鸡鹜游。

吟仙霄汉间，清液瑶琴秋。

余音遇风至，不可言语求。

黄尘隔辰晤，回首生暮愁。

櫜弓定何日，春驭已莫留。

柳营岂云远，邈若青海头。

何当踏月来，羽衣啸黄楼。

罗公升

罗公升　从道益声自清江送至樟镇别后书怀

故人虽合并，贫路惜羁旅。

孤蓬远追送，未怯危路阻。

当年滕王城，跌宕欣得侣。

朱颜侮华发，笑口失愁绪。

那知更世故，侠客变处女。

西风凄破帽，细雨杂参请。

羽书虽云急，飞斝未忍去。

嗟予百忧集，俯仰辄龃龉。

萧然一匏笠，四海莫我处。

断崖挥手处，别意写双艣。

夜阑江树摇，尚想客凝佇。

罗公升

罗公升　从军留别天逸

一閒五千日，功德高於山。

如何天不借，驱向金革间。

妖血醒人饥，马足愁险艰。

今宵觞咏处，已带风雪颜。

皇穷未厌乱，肯放两脚閒。

东海邈山河，庐峰定天关。

即往不可留，我去何当还。

后夜梦君时，哀笳鬓成班。

罗公升

罗公升　从军兴平

废墟起寒烟，饥鼠意自妥。

十年行脚处，重到无一可。

乾坤钟厄会，推择乃及我。

东皋两犁手，长戟三岁荷。

治丝惭益棼，杯水不救火。

穷山高马齿，华屋实野果。

平生疏懒报，岁晚困羁锁。

有如醉行人，日暮路益左。

未须说神仙，大福在无祸。

但当求蒲团，不须梦狨坐。

罗公升

罗公升　答戴用斋教谕

学书早无成，学剑老可怕。

不如反初服，一锸始学稼。

虽烦远公招，实恐惠子嚇。

纶言若春风，枯朽歘变化。

平生河汾策，肯出叔夜下。

飞潜各努力，兰菊异开谢。

他年卖药来，石鼎赋雪夜。

罗公升

罗公升　代前清江守滕大著赠李吉州

福星又见出虚危，螺浦千山亦展眉。

八邑命悬循吏传，万家春在道州诗。

旌旗已变河阳色，布粟犹怜蔡土饥。

只恐九天归诏急，去思还似凤洲时。

罗公升

罗公升　丹房采蕨

神丹有余光，入地茁紫玉。

气钟仙掌清，味压妇臂俗。

东风一夜雨，登俎间红绿。

淡羹意自古，酸蕴香更酷。

山人谢肉食，藉此慰便腹。

荐新先北堂，夸示及小陆。

府公厌腥腐，宁有啖此福。

所以首阳翁，不复羡周粟。

罗公升

罗公升　道傍古樟有竹附焉可发一叹

古樟蟠山间，垂荫翳我里。

岁久或反常，村童祭为鬼。

大穴藏精灵，小隙窜蛇虺。

尝闻有惊霆，搜抉破根柢。

竹我君子徒，冰霜刢在齿。

胡为事钻刺，蟠屈嵚岩里。

乾坤亦广大，朽木何足恃。

托身一失所，万水难复洗。

松海各相吊，为我二友耻。

去去非吾徒，偷生不如死。

罗公升

罗公升　道逢新婚者

时危家如寄，生离恨终天。

称家毕婚姻，岂必齐宋贤。

白首未可期，乐此桃李年。

畸人感雉飞，七载操断弦。

三年扬州梦，化作空中烟。

大义古有制，私情岂云牵。

命也我所安，抚事增怅然。

罗公升

罗公升　得家问

乍喜平安报，俄增放逐愁。

亲闱万晨老，客境四时秋。

意往形空在，诗成影自酬。

东风岩濑在，不是欠扁舟。

罗公升

罗公升　得家问

万里平泉梦，谁怜创业难。

已闻封树伐，敢惜赐书残。

鹰击宁论饱，乌栖不奈寒。

长平门下客，知复几任字。

罗公升

罗公升　抵舍一夕复行途中遣怀

乾坤本无边，我命自荆棘。

去住风涛中，生死无消息。

兹晨梦中归，真幻竟莫测。

形声各已改，老稚不我识。

一灯话清凉，喜极泪始滴。

出门动经年，还合甫浃昔。

云胡作惊鸥，又复告行役。

雨声挟离思，春晚作秋色。

暮山试回首，上有云气白。

天长眼力短，此意几悽恻。

罗公升

罗公升　东平府文庙规模颇壮其中亦有儒生十数然无一可语者

当年邹鲁地，弦诵久无声。

刀笔迂颜闵，章缝羡甲兵。

谷陵朝暮改，日月古今明。

岁晚高皇帝，犹难至两生。

罗公升

罗公升　冬蚊

冬夜乃常燠，蚊鸣犹薨薨。

客枕本无寐，驱驰困挥肱。

向来炎歳中，意气莫敢膺。

群飞乘幽阴，各以啮自矜。

诗癯肉几何，磨吮恐不胜。

霜风日以劲，利觜那可凭。

奈何逞余毒，糜烂意未懲。

先生忽睡着，汝亦终何能。

罗公升

罗公升　冬夜独坐

庭幽蛰谈口，烛尽辍书卷。

墙外醉客喧，堪憎更堪羡。

罗公升

罗公升　冬至

穷冬乃常燠，广礱上云气。

索居共谁语，煮药作冬至。

客来寄枯棋，客去玩奇字。

是中即了我，自得在不智。

偷生轻日月，长短亦何计。

惟应开陃事，颇得大易意。

门前鸣驺急，窗外飞雨细。

云物吾不知，晓钟一觉睡。

罗公升

罗公升　洞岩

但见佳山便合登，不须凭幻说超升。

峥嵘神禹疏河势，镗韔轩皇奏乐声。

已有道人称吏隐，应无处士乐岩耕。

近来太守君知否，只记西园是玉京。

罗公升

罗公升　读史

燕丹余风被朔野，男女无别身益荣。

谁云乃祖驺虞化，却自鹊巢行露生。

罗公升

罗公升　读史

祖龙吞八荒，功名再开陃。

方贪蓬山金，肯信滈池璧。

平生焚椒兰，死得鲍鱼力。

长城空巍巍，千古表汉域。

罗公升

罗公升　读史

季龙絞兄臂，晚以兵自强。

笑看华林花，谓与天地长。

岂知肘腋间，豚犬皆豺狼。

多须既滥死，朽骨污清漳。

罗公升

罗公升　读史

太初结绳制自好，庖犧仓颉计益疏。

拓跋小羌行国字，钟山丞相著新书。

罗公升

罗公升　读史

隋文伟姿相，谈笑取周鼎。

俘陈朝突厥，四海绝纤警。

奈何枭獍祸，老不保腰领，

不如临春人，到此醉不醒。

罗公升

罗公升　读史

德光起龙沙，忽拔汴水帜。

赭袍拜千官，始识皇帝贵。

饮冰一何愚，剖腹有余秽。

可怜无知石，犹纪会同岁。

罗公升

罗公升　端午夫人阁

黄金角黍照盘明，秋月弓湾斗彩赢。

应是君王方右武，内家仙子亦知兵。

罗公升

罗公升　端午皇帝阁

化日舒长万国陶，南风古韵入弦高。

天心广大乾坤小，添得神游一两遭。

罗公升

罗公升　蛾眉亭

万里风涛竞击撞，乾坤设险键南邦。

五更画角三州梦，两岸青山四面窗。

太白风流空旧月，虞公勋业自长江。

倚阑何物堪持玩，万顷长江鹭一双。

罗公升

罗公升　发湖州二首

秋色频於客鬓加，归期犹自叹无涯。

行缠剩欠江湖债，未著袈裟已出家。

罗公升

罗公升　发湖州二首

彭蠡太湖三十驿，澄江如练忆玄晖。

他年云海相逢处，还取苕溪一叶飞。

罗公升

罗公升　感怀

自缘举世弃君平，宁为莼鲈忆季鹰。

不识将军何用揖，元非进士底须称。

归寻城郭浑如鹤，只欠袈裟便是僧。

书册至今成粪土，夜窗犹对短檠灯。

罗公升

罗公升　感旧

逝水日已远，愈觉别恨重。

岁月不可留，又已闻鸣蛩。

故衣余手泽，见肘未忍缝。

遥知春去后，飞花散无纵。

游魂定何依，马蹄隔千峰。

谁与持麦饭，一洒冢上松。

凭高酹觞酒，聊以写我胸。

彭殇同所归，百岁还相逢。

但留一寸心，不愧三尺封。

罗公升

罗公升　故里

生长太平日，不识悲欢殊。

今晨入故里，万感忽启予。

人去鸟鼠乐，草长牛羊肥。

土花幸无恙，犹作颓垣娱。

平生怀古笔，拟赋东南都。

岂知桑梓地，今即咸阳墟。

欲知当日事，试问墙上乌。

安得超世网，片帆渺江湖。

罗公升

罗公升　故相府

擎天力尽午桥休，狐舞中庭草塞楼。

铁骑竟侵司马宅，金樵谁报子房仇。

事关气数英雄老，位易翰坤史册羞。

故旧凄凉几人在，羊昙无泪到西州。

罗公升

罗公升　观潮二首

白马扬波信有神，了知忠愤不缘身。

潮头却向西陵出，犹为君王击越人。

罗公升

罗公升　观潮二首

佧越吞荆志未酬，此身生死只吴钩。

今人自有长驱策，不待君王赐属镂。

罗公升

罗公升　观猎

诡御羞禽获，随车忍兽呼。

为敺须桀纣，况逐欠陈吾。

罗公升

罗公升　观棋

秋风动江舦，吹落鸥鹭影。

先生江湖心，收作目中景。

庭深树阴好，门掩禽语静。

一声寂寞中，恍若隔人境。

胸中兵十万，临敌暇且整。

歛之塞成舦，纵去举鄢郢。

仆方栖会稽，蹇足未得骋。

中原倘相逢，亦有凭轼请。

罗公升

罗公升　过表湖逢彭奇山

入眼溪山亦世情，故人无复旧家声。

卖刀未得逢龚遂，置体那知为穆生。

相鼠聊为庆封赠，巨牛应待老瞒烹。

倘无听雨连床乐，惭愧先□冒暑行。

罗公升

罗公升　过嘉兴雪中

天末雄风卷白波，玉舟既晓泛银河。

不知瑞入耕畴未，但觉寒生客路多。

四海尽宽胡至此，一丘无分欲如何。

只因岁晚嘉禾道，剩要先生赋七歌。

罗公升

罗公升　和宫怨

竹叶垂黄雨露偏，羞缘买赋费金钱。

有缘会有承恩日，莫遣峨眉减去年。

罗公升

罗公升　和罗菊潭

六月茫茫天昼昏，泾清渭濁不须分。

安能夜踏文城雪，只合朝看太华云。

异日亲曾拜黄石，他年应有好玄文。

人间无著欣髯处，天姥峰头一唤君。

罗公升

罗公升　和潘彦国见赠

风雨千山落叶秋，不知当岁泣尼丘。

仲由有勇休凭虎，宁戚虽贤且饭牛。

史笔谩贻来世恨，书生空替古人愁。

凭君局外留高着，莫道乾坤只麽休。

罗公升

罗公升　洪扇馈松野叔

霜筠析丝豪，雪楮翦圭琬。

凉飕生其间，怀袖觉清婉。

贱子西北来，持此献大阮。

亦知秋气深，为表别怀远。

洪钧转二气，暑极寒必返。

君看千古日，未可异衰盾。

霜雪虽云夺，箧笥亦何损。

倘朋解愠功，来岁出未晚。

罗公升

罗公升　湖山人隐居

幽人不管兴亡事，赢得三年只下帘。

居介两山今李愿，园开三径古陶潜。

传家书已为儿计，种秫田应为客添。

要与山神结缘去，一丘分我卜茅檐。

罗公升

罗公升　黄州

十里南来道，初逢第一州。

地因苏子重，江替老瞒羞。

路转淮山□，天开楚岸浮。

吾无赤壁赋，聊亦驾扁舟。

罗公升

罗公升　即事

早知色外本无身，不踏阎浮末世尘。

说与达多何用许，如来元自等冤亲。

罗公升

罗公升　纪秦汉间事二首

秦焰亦已灰，函关碎周文。

玄感老东都，不救身首分。

慎勿轻瘠牛，犹足偾孤豚。

高文信神武，□往乘□昏。

落果固有时，燥者勿与言。

罗公升

罗公升　纪秦汉间事二首

秦王狭百二，猛虎正负嵎。

壮哉田家子，赤手摩其须。

叩关固蹉跎，未觉此诗迂。

沛公居山东，财色良区区。

一朝咸阳去，始作帝者图。

砀公倘不偶，陈中遂长驱。

求知千载下，优劣当何如。

九原已黄土，极目空欷嘘。

罗公升

罗公升　寄萧高风

义气凌秋日，高怀亘海云。

古人如取友，天下独逢君。

暑退颜何似，书疏梦却勤。

木瓜何以报，明月为君分。

罗公升

罗公升　见远亭次韵

望中无处觅尘嚣，只有诗人度名桥。

万里龙鳞归雪屋，千山羊角下风条。

斜阳尽处青山小，飞鸟行中碧树遥。

更把新吟作三绝，不妨东国使人描。

罗公升

罗公升　江州寒食

旅食逄寒食，风声佐雨声。

野坟犹有主，客舍若为情。

家近心逾切，囊空眼便生。

庐山如不过，此去信无名。

罗公升

罗公升　金陵

江左诸人未易轻，驰驱犹欲致中兴。

后人只说清谈误，并与清谈已不能。

罗公升

罗公升　旌德寺静云亭

岩壑幽幽竹树青，山泉鸟处看云生。

苍苔不没摩崔字，留与游人唾姓名。

罗公升

罗公升　九日

客楼坐阅帝居移，强赋愁边九日诗。

称寿无从辜菊把，避灾何处愧茱枝。

兴如陷贼蓝田月，吟到闻兵汉北时。

万里朔风将梦去，故园鸥鹭诉相思。

罗公升

罗公升　九日言怀

木落湖山万叶黄，乱愁深处见重阳。

絺衣只惯诗人体，酒盏全乖病客肠。

只道事随人意改，如何花作旧时香。

孤楼不作还家梦，卧听松风响夜长。

罗公升

罗公升　看书有感

龆龀趋庭日，真期万里程。

开编十行下，刻烛五言成。

颇笑阿时学，方怀览古情。

只言如昨日，不悟已前生。

客里余长铗，忙中负短檠。

旧言如远客，新卷即生兵。

文武终何执，行藏两未明。

空余清夜梦，时作读书声。

罗公升

罗公升　客楼次韵单中怨

白刃交飞楼下楼，却教骑马逐吴钩。

江南此去无消息，只听鸿声认妾愁。

罗公升

罗公升　牢落

牢落岁时晚，天寒游子悲。

机几如赵壹，舌不救张仪。

梦短鸡声急，心飞雁足迟。

乱愁已堪织，零雨更如丝。

罗公升

罗公升　李古城索狂醒道人诗

狂风扇八区，一发不可息。

遂令地行人，颠倒忘南北。

道人留醒眼，谓得大慧力。

出门楚天高，万里寄两屐。

袈裟且不着，况作轩冕剧。

穷秋华峰哭，夜月牛渚笛。

是中岂狂者，狂者自莫识。

他年真醒时，为汝说皇极。

罗公升

罗公升　灵岩寺二首

石门木老势槎牙，曾见吴娃拥翠华。

底事秦宫与唐苑，百年多属梵王家。

罗公升

罗公升　灵岩寺二首

马嵬锦袜战尘中，辱颈空余颈血红。

却是西施偏命好，国亡犹得嫁朱公。

罗公升

罗公升　陵州

五月征裘路五千，长安疑在北辰边。

故园归梦西风冷，明日陵州正觅船。

罗公升

罗公升　旅坐

负却征尘债，飘零迄未休。

孤蓬江賏梦，深巷雨添愁。

山色分浓淡，禽声互去留。

班超亦良苦，万里觅封侯。

罗公升

罗公升　闷

帘织江上雨，送我作飘零。

江海飘双鬓，乾坤赘一萍。

兔株空自守，龟筴为谁灵。

嵇笔怀忧愤，湘吟苦独醒。

眼看四海白，血洒九天青。

萱背占乌鹊，圜扉痛鹡鴒。

无由归海岛，谁为哭秦庭。

欲问鄜州信，鸿飞更杳冥。

罗公升

罗公升　梦中作

绛桥孤欣压星斗，阑干回首乾坤小。

不知金井晚月寒，鹤弄一声春梦晓。

罗公升

罗公升　闵雨有怀

千畴昼生烟，稻本焦釜急。

化工哀遗黎，起死在呼吸。

檐牙飞瀑乱，沟曲怒潮集。

书生乐人乐，夜久倚杖立。

遥知饥肠苏，不但爽气入。

兵气二十载，狐鼠舞城邑。

向来被犁者，沧海余一粒。

潜蚢尚无情，枯鱼亦何及。

终然天者定，未恨老蓑笠。

念彼荷戈人，山中甲裳湿。

罗公升

罗公升　纳凉

气至暑固当，境寂凉自生。

天河自如水，夜久山更明。

古树有庄色，新泉入幽听。

逃空空快事，丧虎不可停。

飞萤过屋顶，一落如流星。

罗公升

罗公升　儗过钱塘约诸客同赋

去者勿戚戚，来者勿赫赫。

天地犹乘除，万古晨有夕。

讵知今时今，不作异时异。

吴山越山青，旧日钱王宅。

罗公升

罗公升　偶赋二首

定力了万花，正眼空须弥。

俯仰天地间，此身亦如遗。

平生空洞腹，不受俗子窥。

奈何区区者，妄俗求吾嗤。

欣须对南山，但见云度迟。

却后百五岁，举似尔辈如。

罗公升

罗公升　偶赋二首

巢由善择富，四海不易牛。

古人耻苟得，一粟怀十忧。

谁云黄屋荣，可掩頳面羞。

那知井里蛙，锱铢重山丘。

肝肠果何罪，日夕森戈矛。

头曼岂不天，哀哉国为仇。

罗公升

罗公升　飘蓬

飘蓬未敢怨途穷，晋殿吴宫事亦空。

宇宙不能逃劫数，山河元只戏英雄。

佇观成败无过月，多管兴亡只有风。

拟学飞鸿离尘网，飞鸿犹在稻粱中。

罗公升

罗公升　菩提寺

一亩方池几劫灰，哭声未了笑声催。

六桥烟桥相逢处，半是菩提拭泪来。

罗公升

罗公升　七绝句

吟昔从军瘦，生涯出仕空。

山中破茅屋，日日是秋风。

罗公升

罗公升　七绝句

天岂私贫我，看书每自疑。

寸心即知己，不用世人知。

罗公升

罗公升　七绝句

贾生空痛哭，汉吏孰分忧。

谩倚天为命，天命不自由。

罗公升

罗公升　七绝句

群盗田夫耳，兵疲万骨枯。

千年干羽事，只道圣人迂。

罗公升

罗公升　七绝句

水旱关何事，兵凶孰汝怜。

但寻师壁谷，莫误客求田。

罗公升

罗公升　七绝句

橐重驴鸣苦，村空鬼哭悲。

黄华存大体，不肯问狐狸。

罗公升

罗公升　七绝句

本是山林物，中间一念差。

稻粱今懒种，况乃种桃花。

罗公升

罗公升　禽言　日中乌

日中有痴乌，食日疗饥腹。

不省日无光，此身难驻足。

罗公升

罗公升　禽言　枭

人谁独无母，汝母良可悲。

汝饱讵几乎，亦有生子时。

罗公升

罗公升　禽言　夜鹤

月黑众慝起，夜鹤乘时呼。

悬知不足畏，奈此渊中□。

罗公升

罗公升　秋怀

明月从东来，幽窗光炯炯。

疏窗一尺许，写我肩与顶。

可怜窗下心，愧此窗上影。

罗公升

罗公升　秋怀

归舆穿翠微，夜久树益苍。

海蟾浴清波，吐此林表光。

今宵夜上露，明日履下霜。

儿童不知此，且喜今夕凉。

风林忽响答，似识予心肠。

罗公升

罗公升　秋怀

旧日方山子，凄凉寄一箪。

虫声来倦枕，秋思入凭阑。

已是肱三折，那堪指一弹。

中宵更风雨，谁念客毡寒。

罗公升

罗公升　秋怀二首

钱塘八月潮，胜绝闻古今。

顺儿识潮耳，不识潮中心。

罗公升

罗公升　秋怀二首

空庭下梧叶，欲静闻疏雨。

幽怀耿无寐，邻客终夜语。

罗公升

罗公升　秋日有感

桂花无主亦清秋，荞麦为谁先白头。

萤不照身常隐见，鸥燕求世自沈浮。

罗公升

罗公升　秋望

远树岚烟合，孤村落照横。

江从前日濁，山似去年青。

暝色鸦分去，羁愁蛩说成。

乾坤久萧瑟，消息听鸿声。

罗公升

罗公升　秋夕

客散烛亦尽，明月共寂寥。

三生东华梦，岁晚依曾寮。

秋宵岂不凉，客心自如烧。

循檐耿无寐，顾影自萧萧。

罗公升

罗公升　秋夜观书

秋夜不可奈，孤灯耿残书。

书中何所陈，兴亡鉴贤愚。

心兵忽森起，掩卷长嗟吁。

童子问我言，自古夫何如。

小人计目前，君子思远图。

双髀骨已满，揽镜犹故吾。

踨蹐蚁封里，负此六尺躯。

投桃勿复道，候虫吊风梧。

罗公升

罗公升　秋夜有怀二首

今夕凉已透，开阳月初生。

忽思会心友，谈锋隔江城。

是非天意高，宠辱人事惊。

众宾亦笑语，我独杂为情。

回风避老树，中宵有余声。

罗公升

罗公升　秋夜有怀二首

稍稍暝色添，悠悠远山缩。

秋声何方起，余韵入修竹。

兴来不知痴，桥外一筇独。

灯光小市闹，人语深院肃。

惟应无归云，背向檐下宿。

罗公升

罗公升　入书室东垣有神光自几案出三首

若以俗眼观，荣枯几翻手。

若以法眼观，穷达竟何有。

吾身以觉赘，身外安足守。

若□谢□□，为我作不朽。

罗公升

罗公升　入书室东垣有神光自几案出三首

江海东南泻，日月西北倾。

天地岂不仁，作此大不平。

遂使宇宙内，千载拿甲兵。

人间勿设险，设险招战争。

罗公升

罗公升　入书室东垣有神光自几案出三首

征鸿且勿飞，我凭问长安。

长安在何许，征鸿亦良难。

世狭日月短，气缩天地悭。

春色岂不深，风雨犹晓寒。

罗公升

罗公升　散慵

散慵陟岚岭，恰与落日平。

天秋万宇淡，尽见山水情。

遥烟破众寂，危花疑月明。

川原自潇洒，衣袂皆风声。

鉴空识本性，凭高失平生。

苍然暮色合，兴尽心复惊。

罗公升

罗公升　山背道中

是间定可著吾家，流水深林一迳斜。

天下独清惟雪色，客中旧识是梅花。

妍媸颠倒惊时事，战伐纷纭老岁华。

风雨穷山为谁苦，故人何处岸乌纱。

罗公升

罗公升　食新稻

野人何所赠，金粟眩双目。

吾庐幸徒壁，恐受贾祸速。

熟视心始平，中有稻一斛。

开囊带风露，入釜间黄绿。

云碓明珠跳，畁椀幽兰馥。

已分先农余，不假惠伯卜。

侑以手种松，领此一岁熟。

大笑老杜陵，橡栗款空腹。

天不怜万民，何以生百谷。

所惧风雨疾，翻使风雨覆。

倘无飘泊忧，田舍有余福。

罗公升

罗公升　世故

世故年年别，人烟处处非。

诗从出山俗，客已及门稀。

凯入犹闻警，场登更苦饥。

乾坤多事在，未许制荷衣。

罗公升

罗公升　疏渠

疏渠行活水，水鸣空院幽。

堂坳地母小，中有万里流。

向来手拮据，华屋俄荒丘。

犹余愚沟迹，洗我中山羞。

九河且平陆，起灭况一沤。

相娱亦聊耳，南涧何多忧。

罗公升

罗公升　戍妇

夫戍关西妾在东，东西何处望相从。

只应两处秋宵梦，万一关头得暂逢。

罗公升

罗公升　送归使绝句七首

目断归帆急，无身可得追。

亲庭如有问，依说鬓成丝。

罗公升

罗公升　送归使绝句七首

东老真仙者，神游八极周。

此行沧海上，定得拜苍蚢。

罗公升

罗公升　送归使绝句七首

百年诗礼训，惟彝仲容贤。

慎勿如痴叔，膏明适自煎。

罗公升

罗公升　送归使绝句七首

梁楚连天阔，江湖接海浮。

故人相忆夜，风雨定何州。

罗公升

罗公升　送归使绝句七首

鱼鳖甘贻祸，鸡豚饱自焚。

莫云鸥鹭宿，馋口不饶君。

罗公升

罗公升　送归使绝句七首

人植东舦松，勿遣樵牧经。

他时化鹤归，要斲千年苓。

罗公升

罗公升　送归使绝句七首

人问我何之，我以此诗对。

云飞百川流，只在天地内。

罗公升

罗公升　送介翁兄自扬州还南城

声满对松县，功成浮海船。

去随骑鹤侣，归访擘鳞仙。

马首吟情溢，鸳屏别梦牵。

相思不惮暑，计日话灯前。

罗公升

罗公升　送刘玉田通判归山

诗工穷鬼妒，貌古人只讥。

达士何荣辱，閒官更是非。

面无三已愠，身带一癯归。

已度囊中法，春田春正肥。

罗公升

罗公升　送同邸刘学古

入彀西山月，骊驹几属行。

如君今又别，令我若为情。

句入妇舟好，蛩僧客梦成。

梅边会相见，风树莫离声。

罗公升

罗公升　所闻

试问南来雁，何时战马闲。

古闻侵柳塞，今见入梅关。

南海潮方怒，西江士不还。

凄凉广州妇，万里没燕山。

罗公升

罗公升　题邹安斋诗卷

兵余十八载，乃忽见此诗。

乾坤发危涕，未论言语奇。

古音乃泗磬，丽色藻鲛丝。

想见堵墙人，倾倒落笔时。

奈何清平调，变入寒笳吹。

苍茫同谷意，天遣放厥词。

墓槚忽可材，所患访何迟。

空余两家子，把卷惊合离。

九原不可起，可起更可悲。

祝君藏名山，小作千岁期。

罗公升

罗公升　脱身军府暂憩先月亭前挹湖光左右花木交映壁间题字亦有可观惜未及

四年尘沙中，奔走日不给。

空歌下泉诗，颇愧夔子集。

今晨出军府，心与归鸟急。

花迎晓日笑，树沐清露湿。

清漪无游鳞，照影孤小立。

重来期秋风，领略蟾影入。

罗公升

罗公升　挽何见山二首

大父平生友，惟公意莫违。

山嵇欣月托，张许竟同归。

光岳留英笑，阳秋见是非。

终天臣子泪，今日重沾衣。

罗公升

罗公升　挽何见山二首

试手闻弦化，焦头谕檄驰。

鹏方从海运，鳌已戴山移。

虚哭玄元庙，还赓鹫领诗。

寥寥岛中客，不负故王知。

罗公升

罗公升　挽章

忆昔垂髫日，相期志已深。

国家当日事，父母此时心。

劫火分南北，秋风隔古今。

病躯可堪此，无泪足沾襟。

罗公升

罗公升　为游叔蕃觅苦椎

丘中有佳人，被褐抱白玉。

百年老风雨，坐阅成毁速。

霜余乃脱颍，磊落隐者屋。

平生苦硬姿，卓尔受命独。

虞翻终老辣，严挺笑软熟。

世情乐肥甘，有齿但食肉。

封题欲远赠，惧以蜇口渎。

的应山林味，雅称藜藿哹。

聊持诗百字，为博珠一斛。

我本看泉声，茅斋添夜读。

罗公升

罗公升　闻息有变

斗粟将谁憾，关弓只自怜。

竟成瓜蔓摘，深愧棣华翩。

甘苦同三月，幽明冀百年。

衰宗更如此，愁绝古松烟。

罗公升

罗公升　西楼火

祝融下省方，掉鞭鞭火龙。

夜行失故路，误入书窗中。

红光拂斗极，幻出琉璃宫。

鱼龙沸幽壑，台观游太空。

六丁摄图史，羽化茫无踪。

成毁有定理，那足介我胸。

造物解相补，放入山数重。

此境如此心，空洞无垣墉。

罗公升

罗公升　溪上

往岁贪奇览，今年遂老槃。

门前溪一发，我作五湖看。

罗公升

罗公升　戏萧高风曾孟声二友二首

丹凤辞旧楼，四海求其凤。

偶来梧竹间，振翮鸣朝阳。

众禽不自揣，竞欲依余光。

神物要自珍，微羽那足当。

了知霄汉姿，不集灌莽场。

所忧燕雀杂，坐更鸿鹄藏。

丹山有佳侣，足以陪双翔。

人间勿为留，归哉白云乡。

罗公升

罗公升　戏萧高风曾孟声二友二首

飞鸿响遥空，抱弋空遗影。

游鳞纵前川，把钓睨枯井。

相看各如梦，欲求几延颈。

劳心纵有获，所获仅蛙黾。

行人见之笑，千唤不一省。

沧溟四无边，尽纳天地境。

巨鳌载三山，未足污吾绠。

相顾作清游，濯足壶峤顶。

罗公升

罗公升　相国寺

白璧犹书唐岁月，都城更记旧朝廷。

如何六代明天子，不及缁衣独有灵。

罗公升

罗公升　晓起

危柯早得秋，羁鹤易知晓。

幽人带星起，古木叫孤鸟。

帘影一丈高，曙色万里杳。

人衡苍茫内，树立浩荡表。

安知南征云，不自厌纷扰。

秋光接岩气，终觉风味少。

红矜古蓉丽，白惜渚莲夭。

观妄眼已空，触物思还悄。

贺公岂真狂，有激或成矫。

归登神圣台，一笑万缘了。

罗公升

罗公升　谢松野叔惠菊

囷粟分公瑾，千金寿仲连。

山人不须此，再拜菊花前。

罗公升

罗公升　谢松野叔赠诗用首句惊舟出瞿塘还有平流安十字为韵

庭中鸟鹊噪，门外鸡犬惊。

知有锦绣章，来作金石声。

松因屈子耻，菊为渊明清。

今我独何者，照几新诗明。

罗公升

罗公升　谢松野叔赠诗用首句惊舟出瞿塘还有平流安十字为韵

君字若修竹，潇洒风雨秋。

君诗若轻帆，沧海万斛舟。

快读意自醒，痼疾一剂瘳。

细读殊味益，汲井百丈忧。

罗公升

罗公升　新秋

团扇初辞暑，虚檐恰受风。

帘花孤月冷，秋在不声中。

罗公升

罗公升　雪后望庐山

一别炉峰十载余，重来相对雪消初。

湖中怒长也侯气，林外先生佛子庐。

鼎镬梦回山屐在，尘埃业重草堂疏。

匆匆未副登临愿，终拟诛茅赋卜居。

罗公升

罗公升　演福寺

祎翟当年让福人，早知何用羡长春。

帝乡抔土真无憾，怨绝龙沙万里身。

罗公升

罗公升　燕城读史

主父变服强公叔，魏武迁都违众臣。

战国犹有知礼士，后世还同问俗人。

罗公升

罗公升　燕城读史

敖仓转粟走天下，山积云委加蒿蓬。

子孙粒粟不到日，留与楚汉争英雄。

罗公升

罗公升　燕城读史

始皇渡江项籍笑，魏朝失政高欢讥。

奸雄觇国自有在，岂必儒者能知几。

罗公升

罗公升　燕城读史

秦王手创万世业，四海不足充侈心。

孝文田家眼孔小，露台欲作悭百金。

罗公升

罗公升　燕城读史

辽佐遣戍函谷举，平怀构兵江都亡。

秦隋失道自速死，可是东海真不祥。

罗公升

罗公升　燕城读史

千秋一言致宰相，匈奴已谓朝廷轻。

那知汉家有故事，倒取屠贩居公卿。

罗公升

罗公升　燕城读史

中屠蹶张一健卒，欲斩嬖幸尊朝廷。

如何董贤小竖子，迨退宰辅如优伶。

罗公升

罗公升　燕城读史

晋武深鉴前代失，诸王竞握兵马雄。

何须更待东门啸，始叹铜驼荆刺中。

罗公升

罗公升　燕城读史

石虎父子恃兵刀，卜世谓与天地期。

那知喋血宫庭者，尽是怀中抱弄儿。

罗公升

罗公升　燕城读史

隋唐晋汉本胡种，自入中国皆衣冠。

不知耶律称皇帝，何似文皇号可汗。

罗公升

罗公升　燕城读史

德宗急治相鬼质，间架算尽琼林开。

鲁宣强聒亦徒耳，直到山南未觉来。

罗公升

罗公升　燕城读史

锱郎璀贼世台家，卖主知作他邦臣。

当年只算孙供奉，犹胜纷纷误国人。

罗公升

罗公升　燕城读史

亚子十指得天下，尽取国用供至尊。

一朝颠沛罂子谷，费尽软语谁知恩。

罗公升

罗公升　燕城读史

李生平生嘻佛去，厕筹拭面邦计空。

那知铁马浮江日，却是神僧建塔功。

罗公升

罗公升　扬州

琼姬羽化归天去，花后香销扫地空。

要觅扬州旧风物，夕阳禅智立秋风。

罗公升

罗公升　夜月怀超然故台

中宵雨声歇，好月满我屋。

开门四无人，老树立於独。

巡檐不成寐，送影过墙竹。

赏弄情未央，矮屋碍远目。

故山有层台，千里旷游瞩。

主人三年别，坐使万瓦覆。

鹏程本逍遥，蚁穴自羁束。

乾坤有兴废，岂必善者福。

是身且非我，而况土与木。

但听雍门弹，忽效孟尝哭。

罗公升

罗公升　乙酉元日游长春宫奚真人所居之地雕砌文礱皆汴都宫殿旧物

元日能关一日开，解鞍杖策访云端。

树冲剑气千秋老，泉遇松声六月寒。

朝市未妨閒野乐，山村犹恨世途难。

凄凉龙德宫中石，装点琳宫处道冠。

罗公升

罗公升　忆故人

檐前一矫首，云冻天欲愁。

客心急岁晚，留滞此何州。

黄金不疗饥，暖老各一裘。

珍重山中人，幅巾自无忧。

罗公升

罗公升　有感

车骑将军结束新，长安那记昔年身。

南来尽是干名者，无复平阳下泪人。

龙首黄扉老大臣，婆娑听履上星辰。

西风一点违天血，同是先朝拣拔人。

罗公升

罗公升　有念

方招东渚魂，又送北阡窆。

交游亦余几，日觉眼中欠。

向来所憎者，一一皆可念。

忧愁鬓先霜，形影吾自厌。

春华已零落，秋木岂阳艳。

绯怀郢人质，徒挂季子剑。

罗公升

罗公升　庾楼

万里淮山万晨江，庾公曾此据胡床。

西风尘土谋诚误，故国关河念未亡。

对策记谈乘塞事，倚阑今送入京航。

六朝人物知多少，只有东篱百岁香。

罗公升

罗公升　杂诗三首

叔夜七不堪，投笔窜耕垄。

被毛学新鄙，暴虎悔旧勇。

敛身蜗壳间，榻外即关陇。

□无奏记手，门绝问奇踵。

人言明府骄，我欲廷尉重。

可人忽东来，明月云乐拥。

罗公升

罗公升　杂诗三首

世故如游尘，朝扫暮还有。

向平待毕婚，谢事计已后。

耳堪几枕流，口但宜饮酒。

门前泰华压，老子一搔首。

秋来四壁寂，草色上户牖。

好山喜笑人，客至但摇手。

罗公升

罗公升　杂诗三首

形驱世鞅缚，妄灭天刑逃。

我身不失我，荣辱谁能操。

蔬肉等一恋，耕学两不高。

未应泉石癖，可笑州县劳。

秦人跨四海，不及源中桃。

但看逸名姓，已足贤萧曹。

罗公升

罗公升　杂咏二首

帝历千年统，神州百代居。

但看今日事，莫信古人书。

罗公升

罗公升　杂咏二首

胡羯宁知分，中原欲并驱。

设兵生建武，堪与赤眉俱。

罗公升

罗公升　再如吴门

地冻江空雁不飞，孤帆何事又乘危。

更无残雪山阴兴，漫有穷通蜀道诗。

自笑大瓢长瀋落，可辞群鸟议瑕玼。

吴门市隐非梁籍，名姓宁须假手知。

罗公升

罗公升　早起

冬冬五鼓动，客子推枕起。

余灯明壁间，照我发垂耳。

呻吟与鼻息，彻晓声未已。

谁言吴越异，疾痛切吾体。

向来参内篇，久已一生死。

区区穷通者，未足置愠喜。

渠方怒张髯，我亦笑弹指。

珍重青原山，岁晚吾与尔。

罗公升

罗公升　早行

残月不肯吐，邻鸡殊未鸣。

已惊火星没，况值玄云生。

居人酣春梦，行客贪修程。

众愁春露冷，我喜旦气清。

小立着定眼，自觉归路明。

罗公升

罗公升　赠别詹厚斋

闭门秋气深，霜虫伴书帷。

高轩御风至，我屋还有奇。

十年几离合，往梦不可思。

岂期丘壑间，谈此五日诗。

肝肠洗旧染，刀圭得新医。

人间公等在，不必吾道衰。

如何更轻别，莫计重逢时。

霜余出硕果，持用慰渴饥。

罗公升

罗公升　赠刘次山

片云相望不相识，万里相思首重回。

剡曲正须安道见，高阳真为朗陵来。

天分瑞叶供吟料，春遣梅花侑酒杯。

安得受廛成二老，日陪杖履说敲推。

罗公升

罗公升　赠相字曾木讷

仓公造文字，千古疲蠹简。

尔来记草青，颇觉浮伪损。

老曾相心画，乃复凿泥沌。

毫端窥灵台，口角出华衮。

讷虽未成论，木亦不离本。

西游观青原，佳士竞推挽。

的应夸幼妇，不用愁御饭。

道人衡气机，笔置付一莞。

聊持无形字，示子非俗眼。

罗公升

罗公升　赠游仁翁

南山有好鸟，来集鸿鹄行。

鸣声日已都，六翮岁以长。

虽云气类集，习久迹已忘。

所期逍遥游，一息视八荒。

三年稻粱少，去与鹰鹍翔。

好音变饥啸，鸷声嗔馋肠。

重来见鸿鹄，反噬气益张。

鸿鹄不汝尤，砫缴防汝伤。

罗公升

罗公升　至日见菊花盛开有感

玄冥用事久，百卉不复余。

今晨转阳律，始见天地初。

黄花独何事，佳色炯自如。

渊明骨已朽，余子不称渠。

风霜不汝容，岁若驰故车。

独立良自苦，归根勿徐徐。

宝此后凋质，会见秋香舒。

吾亦焚笔砚，南山荷春鉯。

罗公升

罗公升　种药

治生吾未能，学圃岂不恶。

秋风雨如酥，畦土树灵药。

荒茨出神奇，高下粲花萼。

将期清百虑，岂独健双脚。

平生林下心，五鼎视藜藿。

常疑种玉诞，亦笑带经错。

黄金污吾鉯，矧肯白昼攫。

妇还劳卮酒，辛苦同为乐。

罗公升

罗公升　自沟河乃旧日南北分界之地

万里封疆到白沟，祖宗犹拟复幽州。

他年海岛无归处，谁解捐躯为国谋。

罗巩

罗巩　妙峰庵

龙山僧舍多，亦自少佳处。

妙峰正可人，正以深远故。

我行困炎歳，肩舆特纡路。

穿林入幽洞，木石尤怪古。

飒飒清风来，忻然惬胜趣。

耆阁有老禅，恨未款语晤。

即对石莲池，一诵碧云句。

罗巩

罗巩　永安寺遇父老

複水横山清且长，弦歌亹亹过黉堂。

相迎父老争冠带，自是泾川礼义乡。

罗鉴

罗鉴　题吴氏四贤堂

河汾续经罢，洙泗还清风。

深衣在带垂，身退道则丰。

一编通言在，万古无盲聋。

遗像今伟然，吾敬环溪公。

罗鉴

罗鉴　题吴氏四贤堂

经济学有用，宁与佔毕同。

集英晨唱第，夕对蓬莱宫。

儒林急渊源，不遣朔庭空。

遗像今伟然，吾敬国子公。

罗鉴

罗鉴　题吴氏四贤堂

中光洪韩吕，文章之钜工。

密年偏参请，一镞直箭锋。

锦帐与画戟，稽古似不蒙。

遗像今伟然，吾敬吏部公。

罗鉴

罗鉴　题吴氏四贤堂

敬斋一则话，传自南轩翁。

于湖金玉之，诸老归下风。

不使掌帝制，嗟哉吾道穷。

遗像今伟然，吾敬司封公。

罗君章

罗君章　句

赤岸若朝霞。

罗克开

罗克开　句

抚摩二字圭三复，公直一心衡不欺。

罗克开

罗克开　震山岩

身倚层岩兴莫穷，若为郁郁在樊笼。

故人话别伤心里，尊酒论文醉眼中。

万井叠鳞烟霭暝，一江如练水云同。

卫公慷慨风流在，却愧新诗力未工。

罗茂良

罗茂良　送胡季昭二首

好读床头易一编，盈虚消息总天然。

峥嵘齿颊皆冰雪，肯怕炎言有瘴烟。

罗茂良

罗茂良　送胡季昭二首

频寄书回洗我愁，莫言无雁到南州。

长相思外加餐饭，计取承君旧话头。

罗茂良

罗茂良　送曾云巢被召

泰华山人上赤墀，上嗟安在见何迟。

老於尚父投竿日，少似辕生对策时。

怨鹤惊猿辞旧隐，鞭鸾笞凤总新知。

早陈经国平边策，归领云巢旧住持。

罗孟郊

罗孟郊　京中怀归

一自题名后，思归何日归。

虽然着宫锦，不及无斑衣。

故里桑榆晚，他乡雨雪霏。

庭前停玉轸，目送雁南归。

罗南山

罗南山　田家

逐壮鸡飞过短墙，茅柴烧尽满林霜。

酿成社酒家家醉，炊得新粳处处香。

牵犊负犁朝种麦，开渠引水晚浇桑。

老农不管催租急，未夜烘衣先上床。

罗杞

罗杞　咏家史

荫资嘉木当知本，水余甘泉必究源。

忆昔东昭以后，相传瓜瓞世绵绵。

罗杞

罗杞　在金陵宦邸别乡友宋碧溪司训

十年颜范此睽违，邂逅邮亭亦解颐。

春满皋皮君彻早，尘蒙章甫我归迟。

云龙嘉会逢今日，鸡黍真情忆旧时。

明发愁为江上别，依然回首各天涯。

罗绮

罗绮　题汪水云诗卷

南越长淮北眺燕，三书上彻九重天。

毡寒驴重幽州雪，剑晓龙吟易水烟。

齐好无移竽尚在，秦酬有爽璧终全。

知音向近西湖上，却不当初早理弦。

罗荣祖

罗荣祖　答招隐

荡荡唐尧德，乃有箕山臣。

巍巍周武功，不乏采薇人。

四皓自躭洛，两龚岂避新。

并介实天性，离奇非世珍。

君虽羞独割，余敢辱均茵。

东舦足舒啸，南亩可充囷。

弗羖圣人网，常期鸥鸟亲。

罗荣祖

罗荣祖　登齐云和祖天锡公韵

名山今日始攀跻，峭壁巉崖路欲迷。

荆棘拨开登月窟，脚根稳著步天梯。

恍疑身在半空去，忽见鸟从平地飞。

胜景可人观不遍，挥毫石上且留题。

罗荣祖

罗荣祖　读祖宗伯公临难遗弟诗有感

豫章风节振荆湘，匪为殷亡为晋亡。

执手痛罗鸣鹡难，焚裘梦断树蘠乡。

三诗聊寄忠臣愤，九死宁回国土肠。

一展遗编一兴慨，令人千载挹辉光。

罗荣祖

罗荣祖　题灵岩

巨鳌戴山凌空起，横绝碧云千万里。

岚风飞净明彩霞，四字八纮皆望里。

雾障高悬五老峰，朵朵肖削成芙蓉。

天柱南边五丁立，香炉凿出盘蛟龙。

仙家七子烧丹处，瑶草琼花间琪树。

洞门深锁苔自封，黄鹤飞来复飞去。

罗荣祖

罗荣祖　咏陶

解体脱世纷，结志怀往义。

织纬足充粮，种秫常供醉。

素琴寄长谣，孤衿抗高视。

国爵屏如羶，家贫甘若嗜。

径荒早归来，园涉成佳致。

依俗岂尚同，诡时非立异。

遥遥五柳风，千载犹相喟。

罗汝楫

罗汝楫　谒苏仙祠

绛节回白马，青书收赤龙。

仙人在何计，烟霞锁晴峰。

荒祠冠其岭，千古凛灵踪。

粉堵尘网悬，石凹苔钱重。

我来款贵像，再拜虔且恭。

檀烟泄云白，茗粥浮新浓。

世事非所期，真游誓相从。

云轺几时来，微风韵寒松。

罗珊

罗珊　题芗氏慈节卷

子甫七龄夫蚤世，独将慈节铸心肝。

含晖寸草流光远，天矢孤闱正气寒。

苦味灯前余粉胆，清风尘外振衿韖。

悠悠甲子知无恙，看到恩深紫诰鸾。

罗尚友

罗尚友　句

人间酒客兼诗客，天上文星与将星。

罗少微

罗少微　地藏塔

还岭峰头霁色清，知微曾此学无生。

鸟从青壁屏边过，人在白云天际行。

一片晴霞迎晓日，万年松桧起秋声。

个中仙景真奇绝，宝塔玲珑最得名。

罗时用

罗时用　留蓝溪驿

寂寥孤馆白日静，酣睡有魔那得降。

扣户故人风动竹，齕萁羸马浪翻江。

飞残蝙蝠灯留壁，啼尽栖鸦日到窗。

堪笑浪游成住此，一秋赢得鬓丝霜。

罗寿可

罗寿可　句

追思往事真堪恨，误却南兵是蔡州。

罗舜举

罗舜举　句

腊酒催诗处，春幡剪彩时。

罗松野

罗松野　句

惊舟出瞿塘，还有平流安。

罗颂

罗颂　兰亭序墨本

文皇嗜好非声色，偶爱兰亭亦其癖。

河南犹恐后来闻，竟使昭陵饿真迹。

世閒能悟知几人，墨本珍传意愈勤。

有似春云隐明月，光影还到行江分。

法曹得此深恨晚，有客携从大梁远。

多言南渡罕曾见，大胜薛家蝉翼本。

嗟我学书从少年，较计点画分媸妍。

老拈撅笔万事懒，忽见锦轴心凄然。

真行姿媚公所取，篆隶何妨更兼有。

退之但作石鼓歌，谈笑讥诃换鹅手。

罗太亨

罗太亨　句

且追白社为耆会，纵买黄金肯少年。

罗太亨

罗太亨　句

势利朋俦随处有，诗章行辈逐年无。

罗太岊

罗太岊　句

素丝不改衣冠旧，黄道从教日月新。

罗太瘦

罗太瘦　述怀

淮南归来二十年，结庐仍向旧山川。

既无酒债贫休恨，浪得文名老尚传。

晓日轮蹄思柳外，春风羯鼓在花前。

如今静听瓶笙韵，犹以当年咽管弦。

罗太瘦

罗太瘦　题鹤林宫

暑往寒来失世间，有谁十载驻朱颜。

骑鲸客去天莲水，跨鹤人归月在山。

炉火顿消情慾境，剑金须断利名关。

烟莎随分岩前绿，猿马不惊春意閒。

罗禧

罗禧　咏雪岩

山回百折路难跻，远望楼台烟树迷。

满地白云封洞口，一轮红日照天梯。

龟蛇伏气时难老，鸾鹤归来夜倦飞。

万壑千岩游不尽，且将祠句壁头题。

罗禧

罗禧　咏宗统

豫章谱系派流长，积德贻谋百世昌。

子孝臣忠昭史册，人文士义著名邦。

根源有自支流盛，辞赋无穷翰墨香。

一阅此书一兴叹，令人千古仰馀光。

罗禧

罗禧　云岩次朱晦庵韵

陟彼中和山，无人不感仰。

庭中檀麝盈，洞里珍珠满。

两腋清风生，一腔春意爽。

焚香祝圣回，袖带炉烟暖。

罗相

罗相　和翠蛟

深渊蟠屈久潜幽，化作狂澜石涧浮。

亭宇翚飞闲日月，风云蹭蹬老春秋。

天机尽放源难测，地轴阴收迹莫搜。

多谢坡仙特拈出，当年得得动宸游。

罗相

罗相　题翠蛟

坡仙已跨老鲸去，夭矫一蛟留翠岑。

头角要归沧海阔，鬵鳞聊舞小亭阴。

停杯欲共冯夷语，倚杖不知岚气深。

休用旌阳持剑起，怜渠终夜抱珠吟。

罗相

罗相　题洞霄

峰回路转九重关，一柱擎天锁翠烟。

斧凿无痕开六洞，佩环如响萃群仙。

岩前翔涌云根石，林下萦飞玉色泉。

为爱丹霞留物外，经纶事业付他年。

罗孝芬

罗孝芬　蹑云亭

出山不愧草堂灵，乱后看山山更青。

余烬岂容遗大厦，蹑云端为护危亭。

参差春燕依华浦，断续霜猿绕翠屏。

物色趣君归早晚，已看兰玉照阶庭。

罗垚

罗垚　批赵氏卷

汗牛试卷浩无涯，划尽雷同别一家。

冰鉴不容心潦草，风檐宁复眼昏花。

嘉文似织鲛人组，健笔和轮虎士挝。

收拾真才报天子，此行端不负皇华。







卷246

罗烨

罗烨　小说开辟

小说纷纷皆有之，须凭实学是根基。

开天辟地通经史，博古明今历传奇。

藏蕴满怀风与月，吐谈万卷曲和诗。

辨论妖怪精灵话，分别神仙达士机。

涉案钥刀并铁骑，闺情云雨共偷期。

世间多少无穷事，历历从头说细微。

罗烨

罗烨　小说引子

静坐闲窗对短檠，曾将往事广搜寻。

也题流水高山句，也赋阳春白雪吟。

世上是非难入耳，人间名利不关心。

编成风月三千卷，散与知音论古今。

罗烨

罗烨　小说引子

传自鸿荒判古初，羲农黄帝立规模。

无为少昊更颛帝，相授高辛唐及虞。

位禅夏商周列国，权归秦汉楚相诛。

两京中乱生王莽，三国争雄魏蜀吴。

西晋洛阳终四世，再兴建邺复其都。

宋齐梁魏分南北，陈灭周亡隋易孤。

唐世末年称五代，宋承周禅握乾符。

子孙神圣膺天命，万载升平复版图。

罗烨

罗烨　小说引子

破尽诗书泣鬼神，发扬义士显忠臣。

试开戛玉敲金口，说与东西南北人。

罗烨

罗烨　小说引子

春浓花艳佳人胆，月黑风寒壮士心。

讲论只凭三寸舌，秤评天下浅和深。

罗一鹗

罗一鹗　挽知容诈明请陶公

月旦争推重，邦人得范模。

官资虽刺史，气味一寒儒。

简淡根真性，清廉律薄夫。

不知收卓行，曾入史编无。

罗一鹗

罗一鹗　挽知容诈明请陶公

世亦多真士，当於晚节看。

急流能勇退，袖手但旁观。

凡卉随春尽，孤标耐岁寒。

始终全所守，此事古来难。

罗一鹗

罗一鹗　挽知容诈明请陶公

昔曾亲诲色，霜凛更春温。

貌古心犹古，年尊德亦尊。

顿惊生列隔，奈有典型存。

愁绝飞丹旐，凭谁为返魂。

罗一龙

罗一龙　挽故知容州朝请陶公五首

古貌如公更古心，宦情终浅道情深。

区区饱暖何曾计，一字廉称值万金。

罗一龙

罗一龙　挽故知容州朝请陶公五首

幕府当年誉四驰，诸公每恨识这迟。

长材若肯为时用，世上何官不可为。

罗一龙

罗一龙　挽故知容州朝请陶公五首

尽说休官靖节贤，几人真个隐林泉。

如今

如今有云仍在，牢在平塘十五年。

罗一龙　挽故知容州朝请陶公五首

剖竹估符墨未乾，先生雅意只青山。

潇然纸帐梅花梦，不到清香画戟间。

罗一龙

罗一龙　挽故知容州朝请陶公五首

平生心事辱相知，砽砽逢人说项斯。

可恨襄阳失庞老，朔风吹泪送灵辸。

罗椅

罗椅　白莲花

白鸾仙人按羽衣，曲中弄影江南漪。

江妃闭置示许归，一把青寒萦玉丝。

不丝蝉连不禁折，折著透根仍透叶。

风流极处绝成愁，君不见秋扇团圆似明月。

罗椅

罗椅　酬杨休文

未交君臂得君诗，一掬清寒已可知。

写就榴皮书壁字，吟成松上步虚词。

卧看山月凉生梦，饥嚼梅花香透脾。

补被携琴不可晚，江郊今政雪来时。

罗椅

罗椅　次刘孟元见贽韵二首

不见碧瑶叟，年龄二十余。

儿今亦耆旧，孙复抱诗书。

后浪催人老，长笺不我疏。

眼中谁有此，雅雅更鱼鱼。

罗椅

罗椅　次刘孟元见贽韵二首

久坐不知夜，饥鼯窥瓦檠。

诗徒我乐国，酒不打愁城。

白雪夫郡句，黄花老我情。

商量能任不，胜欲饮公荣。

罗椅

罗椅　次欧振仲见贽韵

紫兰剩有无离骚，梅花不见见水曹。

眇焉何许是人物，枉子秣马行林皋。

古人相逢示易得，紫燕西飞东伯劳。

吟余切莫谈时事，正搅春思分二毛。

罗椅

罗椅　读曾景建四诗

骚客诗翁死有灵，君行亦足慰飘零。

甫云来共长沙醉，原谓何如泽畔醒。

一瓣谁堪续香供，四诗今拟当埋名。

黄花红叶秋天晚，想见潇湘野鹜汀。

罗椅

罗椅　寄答楷侄

时秋四壁冷，片纸百回看。

字古微侵隶，吟清不到寒。

人生快意有，天下好时难。

涧水光如月，吾琴尔去弹。

罗椅

罗椅　寄杜南安子野

松竹林中琴一枝，妖岚散作半江漪。

县於庾岭梅差近，政看圜扉草便知。

熟事无多迎客早，清吟未了放衙迟。

朔云野雪沧江远，不得相从且寄诗。

罗椅

罗椅　寄危骊塘赠心古鉴二首

百尺楼头山雨长，梦提白一濯沧浪。

从渠金带花成簇，何处钱羹饭不香。

语妙囊中了今古，骚成肘后系潇湘。

山寒岁晚兰苗盛，欲当包茅献草堂。

罗椅

罗椅　寄危骊塘赠心古鉴二首

涧底春冰偶不融，风前凝作水晶宫。

古人心事如此鉴，今代眼明似有公。

落月还应照太白，秋江只合瞰涪翁。

送君去貌骊塘影，影见疏梅飐晚风。

罗椅

罗椅　寄云巢

芰制荷衣不御寒，古人持以傲罗纨。

隐虽有味非中道，出本地心始耐看。

钓濑不妨侵帝坐，跨鲸何似对金銮。

先生出手前贤上，莫恋松风十二盘。

罗椅

罗椅　见陈制帅子华二首

北山老子勉斋翁，总把经纶付我公。

胸次诗书行杲日，兵前草木转春风。

五溪衣服桑麻尽，万里东南烟火空。

直待此行料理着，却镌歌颂对闽中。

罗椅

罗椅　见陈制帅子华二首

奇功毕竟属吾曹，狄武襄无诸葛豪。

翠羽葆行禽孟获，金龙衣在失侬高。

春生洲渚千麾出，麦熟崆峒万矢橐。

从此南人不反矣，犂边犊是带边刀。

罗椅

罗椅　江石

势横截江虎踞足，白龟却行冯夷哭。

大川当时波泇泇，石也如此受命独。

水石击撞无了时，因危见节乃见奇。

世间大有胡广辈，欠读涧民江石诗。

罗椅

罗椅　江水

江云粘水湿西风，冷落汀洲起夜鸿。

甚欲吟秋少才思，不如岸北岸南枫。

罗椅

罗椅　句

华裾客子袖文过。jm

三二九一

罗椅

罗椅　绝句二首

岩青树绿坱兮轧，涧落云寒折以清。

二月山礬九月桂，江南处处得闲行。

罗椅

罗椅　绝句二首

楚山叶脱洞庭波，纫落毛兮制薜萝。

欲识千秋万古意，前人此句后人哦。

罗椅

罗椅　瞌睡诗

瞌睡从何来，譬若风雨至。

曲几不待凭，虚棂那暇寄。

应人眉强撑，伸手扇已坠。

径游华胥国，欲见混沌帝。

齤齤自成腔，兀兀更有味。

息痚疑暂醒，气窒还扶醉。

儿童俗恼翁，摇膝问某字。

吻间仅一答，言下已复寐。

杂然拍手笑，欲嗔嗔不遂。

何曾参佛祖，先会点头意。

何曾逢曲车，流涎已沾袂。

不省罗短长，谁能问兴替。

阴天百怪舞，开口辄差异。

三百六十日，何似长瞌睡。

罗椅

罗椅　冷泉亭

老木碧毵毵，幽亭著两三。

山飞不到地，空处遂为岩。

古塔开苍藓，清泉滴暮岚。

游人莫来此，渠正试春衫。

罗椅

罗椅　秋日杂兴二首

秋山何言哉，万物兴自阑。

昔翳春空云，今作道上斑。

况此江浦蕙，几何不为菅。

幽泉大自在，映月泻潺湲。

罗椅

罗椅　秋日杂兴二首

跃鱼甚微细，解转达秋江漪。

一静未满刻，一动辄移时。

岂由鱼乐乎，或是不性之。

商量未渠稳，风急芦花低。

罗椅

罗椅　孙氏女哀词三章

秋风萧飒兮白露零，汝坟何在兮何草为青。

昨秋此日兮犹冀汝生，洒墨我别兮人间父子之情。

我枯如腊兮涕更纵横。

罗椅

罗椅　孙氏女哀词三章

秋风萧飒兮白露晞，五十年闺闼兮甯识马嘶。

衔辔迫人兮魂为之飞，归来一空兮不死何为。

谁为此祸兮使汝当之。

罗椅

罗椅　孙氏女哀词三章

秋风萧飒兮白露下，岂不日月兮照我下土。

持此白头兮言何所，默已不堪兮哭微更苦。

儿孙为吾一恸兮万万古。

罗椅

罗椅　题方武城诗卷

斯人怀妙质，事事合唐贤。

命短於长吉，吟情似阆仙。

寒鸦政鸣噪，独鹤已蹁跹。

落日山亭下，沈思一怆然。

罗椅

罗椅　题和伯侨吴松雪霁图三首

暖来日晒冰滑，恨极天寒竹修。

云开梵铎相诉，水活渔船自流。

罗椅

罗椅　题和伯侨吴松雪霁图三首

天上清流云片，人间名胜吴松。

两贤相厄已甚，赖有斜阳半峰。

罗椅

罗椅　题和伯侨吴松雪霁图三首

天随漫解理艇，不惯霜后霜前。

幸自竹篙閒著，抛来借与邻船。

罗椅

罗椅　题信丰县城门六首　安成

门前杨柳树，长系波头船。

隔岸几人家，青林吐炊烟。

飞鸟逐林间，游间跃深渊。

物各适其性，於人胡不然。

罗椅

罗椅　题信丰县城门六首　朝天

驾言出北门，长桥拱门外。

双溪东西来，到此而始汇。

人言似章贡，玉虹夹其背。

拟作合江亭，景物无小大。

罗椅

罗椅　题信丰县城门六首　拱日

佻红抱城东，武山排闼入。

杲山出扶桑，橘红蘸溪湿。

公退倚朱栏，万象俱收拾。

无数唤舟人，沙头雁行入。

罗椅

罗椅　题信丰县城门六首　禾丰

城西路平夷，五更近水南。

旭日明高冈，瑞烟锁丛杉。

时和岁丰稔，归人多醉酣。

仙台玉箫声，对景思鸾骖。

罗椅

罗椅　题信丰县城门六首　民信

南山天马来，南城下盘踞。

前撞古寺钟，后捶谯楼鼓。

我来俯崔巍，山灵相呼舞。

年丰慢物熙，细听阊阎语。

罗椅

罗椅　题信丰县城门六首　清平

行行西复西，稍喜市声静。

征夫指前路，望望梅花岭。

淡烟鸡犬村，落日牛羊径。

忽见荷锄人，唤起归田兴。

罗椅

罗椅　题信丰县览秀亭

燕贺初成百尺台，一新粉堞更周回。

水流东北交虹去，山自西南拥翠来。

瓦缝参差千户密，市城翕聚六门开。

宾俦眺望从今始，佳气随风入酒杯。

罗椅

罗椅　题圆觉寺小轩

禅子安排定了痴，数拳石映半泓池。

岩如大厦元生就，水似人心未动时。

二月春深梅不觉，五更风起桧先知。

青要野寺西湖路，直得先生一首诗。

罗椅

罗椅　田蛙歌

暇蟆，暇蟆，

汝本吾田蛙。渴饮吾稻根水，

饥食吾禾穟花。池塘雨初霁，

篱落月半斜。啁啁又向他人叫，

使我惆怅悲无涯。暇蟆对我说，

使君休怨嗟。古田千年八百主，

如今一年换一年。休怨嗟，

休怨嗟。明年此日君见我，

不知又是谁田蛙。

罗椅

罗椅　挑濠歌

满城挑濠五更起，城头直挑到城尾。

一弯一转春蛇长，围人方圆三十里。

去年十月霜凄凄，挑濠人立霜中啼。

今年一春春雨多，泥滑将奈挑濠何。

只今清明霜不若，皇天何时收雨脚。

几人带雨濠上啼，半湿半饥春病瘧。

雨之久，可以晴。

濠之长，可以城。

只愁挑得濠始竟，公家又有守濠令。

罗椅

罗椅　溪南春晓

行逢二三月，春映掌中杯。

绿久山犹浅，花寒雨未开。

谁能奈愁得，拌不上楼来。

更莫看云坐，潇湘有雁回。

罗椅

罗椅　谢南剑黄使君赠松纹剑

使君袖里玉渊虬，曾截蛮江江上流。

海立山摇三尺外，风盲雨怪一时休。

民元不许佩牛犊，客政何刀弹蒯缑。

遮莫尘清便回使，青山犹赦郅支头。

罗椅

罗椅　谒赵东野

水树摇窗榻见天，空花换尽我依然。

吟情豁处因闻道，隐趣深来颇入禅。

不以耳听何用洗，且无琴在底须弦。

未知遇得开关否，破费沧江月一船。

罗椅

罗椅　元旦试笔

闻道黄河彻底清，千年气数此分明。

尧民商聇浑蹉过，输与钱生见太平。

罗椅

罗椅　远游

因梦吴云赋远游，江花扶柁水悠悠。

半轮月散千山影，一叶舟胜万斛愁。

天气渐於寒食近，春风祗到牡丹休。

水程孤冷难为夜，起吸沧江当拍浮。

罗椅

罗椅　折齿歌

春衫未成锦机语，棠棣半花凤一羽。

象床雪综小龙梭，细穴银光吐冰缕。

西邻郎君东海归，芙蓉露白杏雨肥。

十二栏边说幽怨，劝织南浦双鸳飞。

匿兰含蕙无消息，春酲彤霞乱玉色。

小龙嘘出风雨声，奔腾触裂双白石。

白石国城三十六，女子军来两城覆。

鸾歌猿啸强低昂，北户风来如箭镞。

章台公子真豪纵，能以微词相感动。

郎君辄莫更痴肠，忍作肝心可人痛。

罗颖

罗颖　句

嫚侮群豪夸大度，可怜容得辟阳侯。

罗永之

罗永之　题梅山云悦楼

曾读杨诗识懒云，只今云悦即云孙。

龙无怒色常归匣，鹤有懽颜独守门。

春态乐寻吟客伴，心闲喜共野人言。

要知出岫晴方好，楼外蒙蒙烟雨昏。

罗诱

罗诱　和祖无择九日登袁州宜春台

九日经年一再来，不妨吏隐遣怀开。

时丰讼少欣多暇，秋晚花黄儘任催。

幸遇登高贤燕乐，喜容落帽客追陪。

预愁诏入三公去，芹泮谁思乐育才。

罗愚

罗愚　白鹭亭

千古城头白鹭亭，鹭飞长是满江汀。

如何览德辉台上，只有台存凤不灵。

罗与之

罗与之　被酒

人间笑口信难开，十事常嗟九不谐。

忙里始知闲气味，老来方见少情怀。

清商憭栗岁无几，玄发萧疏生有涯。

谁谓伯伦闻见灭，却甘曲蘖自沉埋。

罗与之

罗与之　才是

忍看繁红委路尘，空余野草绿无垠。

人生忧乐何终极，才是迎春又送春。

罗与之

罗与之　长至书意

万草千花若死灰，阳和一气已潜回。

莫言举世无先觉，几处寒梢放野梅。

罗与之

罗与之　春残

林端啼鴃损年芳，洞口空怜野水香。

人与落英兼寂寞，蝶随飞絮两彷徨。

不因花事荣枯易，未觉春工代谢忙。

却爱晚来风日暖，绿阴十丈漾横塘。

罗与之

罗与之　此悟

遑遑偶偶亦堪悲，桀死尧生毕竟齐。

空羡驼峰烹翠釜，漫思鲈脍拌金齱。

荣华代谢看荆棘，今古推迁望涧溪。

造化密移於此悟，长歌拾穗任天倪。

罗与之

罗与之　登玉笥山投龙洞

扪萝入幽谷，眼界益峥嵘。

石壁断人迹，泉流间鸟鸣。

日高云未散，秋晚草犹荣。

坐久无归意，悠然世念轻。

罗与之

罗与之　动后

莫作杨朱泣路岐，此心自被利名移。

车奔宁是驾尼父，舟覆应非载伯夷。

悔吝从来生动后，啸歌元祗在闲时。

可怜秦晋功成者，欲避危机已太迟。

罗与之

罗与之　短歌行

金谷桃李丛，畚插费培植。

寒冰犹未泮，花叶已薿薿。

贞松生南山，石老厥土瘠。

春回气尚浅，生意几欲息。

东皇本无私，托根异形色。

曾谓天地功，不及粪壤力。

罗与之

罗与之　蛾眉亭

悠悠飞露满汀洲，绝目蛾眉最上头。

对此江山还有月，知他世界尽无秋。

情怀杜老鄜州夜，景物坡仙赤壁游。

长啸划然空谷应，风生浪涌不容留。

罗与之

罗与之　泛舟秋怀

白露消磨暑，丹枫点画秋。

闲吟小山赋，归思大江流。

世尽营三窟，人谁乐一丘。

篷窗有佳致，月朗政风休。

罗与之

罗与之　凤凰台闲眺台前瞰军垒有感而赋

秋风携野客，杖屦凤凰台。

忍见貔貅戍，更闻鸿雁来。

时方忧大厦，世岂乏良才。

何日览辉至，龙文载九垓。

罗与之

罗与之　姑苏道中

满眼菰蒲翠扑衣，双双沙鸟漾斜晖。

闲愁一段如冰释，杨柳丛中出酒旗。

罗与之

罗与之　桂花烂熳一夕败於风雨呼僮落英以供香事戏作古句

小山凉风高，秋意饶庭砌。

江南山水秀，钟此数丛桂。

亭亭苍蚢蟠，磊磊杰玉缀。

薰染风露香，摆脱脂粉媚。

芙蓉已无秋，篱菊极羞愧。

幽芳蕙百亩，香味亦琐细。

孰知标格奇，自取造物忌。

狂风挟怪雨，族灭无噍类。

才怜金作屋，俄惊粟布地。

姿容就枯槁，气骨尚奇异。

如彼死诸葛，凛凛有生意。

试炷博山火，来参烟一燧。

罗与之

罗与之　虎溪

冲飙吹客襟，飘拂虎溪渡。

远想三笑时，此意固有寓。

孰知秘密藏，奚间笑默语。

绳绳彻上下，绵绵贯今古。

东林钟声幽，康庐山色嫮。

是皆善知识，长时相警悟。

世人自合尘，两耳聋莫觑。

百千微妙义，堕在一毫许。

我行发深省，如重睡忽寤。

向人欲举似，有舌不能吐。

罗与之

罗与之　花下叹

人生何处较穷通，天意元难测始终。

花落花开翻覆手，君看同此一春风。

罗与之

罗与之　唤我

晴空唤我出柴扉，山色留人倚落晖。

春意已随流水去，晚风忍挟乱花飞。

寻思乐事唯心在，惆怅良辰与原违。

尚有扁舟行绝处，江南水暖镢鱼肥。

罗与之

罗与之　黄鹤楼

翚飞栋宇据城端，车马尘中得异观。

双眼莫供淮地阔，一江不尽蜀波寒。

老仙横笛月亭午，骚客怀乡日欲残。

独抚遗踪增慨慕，徘徊不忍不层栏。

罗与之

罗与之　己亥中秋

此行不负中秋夜，采石江头醉及晨。

独御凉风寻古迹，惊看明月照今人。

诗骚寂寞虽云久，光景推移岂解陈。

却怪悲鸣营度处，笔端何事竟无神。

罗与之

罗与之　寂聊

睡起和春倚小廊，寂聊情绪满斜阳。

园林已是花飞急，帘幕争禁燕语忙。

罗与之

罗与之　寄个梅兄

朱墨丛中不惮劳，騞然聊试发硎刀。

得时行道官无小，与物为春政自高。

闲对崆峒餐秀色，醉濡章贡助吟毫。

自怜无计相从去，十八滩头泛一舠。

罗与之

罗与之　寄衣曲

忆郎赴边城，几彀秋砧月。

若无鸿雁蜚，生离即死别。

罗与之

罗与之　寄衣曲

愁肠结欲断，边衣犹未成。

寒窗剪刀落，疑是剑鑗声。

罗与之

罗与之　寄衣曲

此身倘长在，敢恨归无日。

但原郎防边，似妾缝衣密。

罗与之

罗与之　寄玉笥萧高士

滴露謄真诰，萧然莫与群。

新诗高似月，世念薄於云。

俗走堪怜我，闲眠极羡君。

唯余绿绮韵，惆怅未曾闻。

罗与之

罗与之　寄远词

寒梢萧索风振林，蟪蛄切切语欲噤。

终宵展转不能寐，遥忆良人战场里。

阳关一别归无期，翠烟几度秋萤飞。

当时手种合欢树，今已苍苍云雨垂。

蜀锦裁书凭雁寄，那能道人意中事。

深秋倘得未移军，犹见幽闺数痕泪。

居延城外刁头声，无定河边霜月明。

妾身虽老幸未死，何日中原贺太平。

罗与之

罗与之　江行阻风小市

弭棹黄芦外，江云绕柂牙。

寒深身轸粟，风急浪生花。

日暮人收市，年穷客念家。

倚篷无可奈，忍见后归鸦。

罗与之

罗与之　倦倚

蝉声燕语细相和，池面才浮点点荷。

倦倚阑干消永日，葡萄阴薄柳风多。

罗与之

罗与之　绝知

覉旅日骚骚，人间事若毛。

绝知操笔误，深羡把犁高。

百岁才能几，终朝强作劳。

虚名竟何益，肯把换蒲萄。

罗与之

罗与之　看叶

经紫飘零草不芳，始宜撰杖向池塘。

看花应不如看叶，绿影扶疏意味长。

罗与之

罗与之　客里

客里愁浓处，秋宵月欲斜。

雁声频到枕，蝶梦未还家。

世有多歧苦，人因一念差。

遥思林下去，蓑笠钓烟沙。

罗与之

罗与之　客行

客行困泥潦，山堠不胜长。

孰使雨点暴，更令风力狂。

时危嫌店远，日暮觉程忙。

身世摧颓甚，艰难已备尝。

罗与之

罗与之　林深

林深氛杂不相关，众建芳馨两庑间。

月榭琴弹新制曲，晓窗画展旧游山。

凄凉风满竹十个，的皪春归梅一班。

可笑野人无击累，机心犹在钓鱼湾。

罗与之

罗与之　旅思

荏苒秋光老，空蒙晓色奇。

霜严雀语涩，风定雁飞迟。

旅思荒烟底，乡心野水涯。

梦归归未得，愁极祗颦眉。

罗与之

罗与之　梦回

酒薄难成醉，轻寒袭破衾。

梦回孤客枕，听彻草虫吟。

寂莫三秋夜，凄凉一片心。

山林与朝市，底处豁愁襟。

罗与之

罗与之　默坐

厌调鞍马佩金壶，默坐空窗气晏如。

已觉胸襟忘得丧，那知花草就荣枯。

弦何庸绝琴宁有，声未曾销尘本无。

此语倘教游子听，料应诮我一何愚。

罗与之

罗与之　木犀花

金粟如来涧壑姿，不随桃李赴春期。

江南花品秋居最，何况秋花中绝奇。

罗与之

罗与之　木犀花

汤沐晴空颢露繁，清香十里压旃檀。

纱窗梦觉秋风度，疑是移家住广寒。

罗与之

罗与之　木犀花

秋影连蜷隐士攀，浑无蜂蝶涴林间。

何人说与陶元亮，未必东篱胜小山。

罗与之

罗与之　秋林

秋晏玄云瞀积阴，平芜气象极萧森。

细看摇落风霜意，已见发生天地心。

毕竟栽倾非外致，岂伊培覆自相寻。

若教宋玉曾闻道，九辩悲思未遽深。

罗与之

罗与之　却羡

贵客宁知拂徵琴，郢人漫倚引商音。

那堪岁月化双鬓，空有悲欢寄寸心。

囊底有方餐白玉，床头无术致黄金。

抗尘走俗曾何补，却羡鹪鹩托一林。

罗与之

罗与之　三高亭

灼灼曾晖渐欲西，长桥弭棹倚栏时。

湖光渺漭浮寒鉴，山色依稀抹黛眉。

一舸功成非本志，三秋归思亦何迟。

始终唯有天随子，笑却旌招理钓丝。

罗与之

罗与之　山居闲思

云散山月吐，星稀山月高。

相羊负露底，望月诵离骚。

罗与之

罗与之　山居闲思

菡萏儿女态，舂锄金石交。

晚来微雨过，凉思满蒲梢。

罗与之

罗与之　山居闲思

雨作糟床注，秋生鲈鱠思。

卷帘了清景，沉水袅烟丝。

罗与之

罗与之　山行

狂飚卷雨辨朝曦，似与新晴有会期。

秋水秋山秋草木，浑将乞与数篇诗。

罗与之

罗与之　山行

烟草凄迷露未晞，一筇伴我立晴晖。

丹枫虽老犹多态，散作漫山野蝶飞。

罗与之

罗与之　山行

旆旆黄茆泼眼明，荒郊尽日绝人行。

谁知气象萧条处，剩有山川可鼎烹。

罗与之

罗与之　山行

槁叶忘身绝涧流，芦花摇手欲风休。

羡渠山鸟浑无事，相对对鸣草树秋。

罗与之

罗与之　山行

片云轻度半岩阴，巾屦俄惊翠霭深。

涧底寒泉知客懒，石根虢虢自长吟。

罗与之

罗与之　山行

乌藤落手野烟开，水秀山明入望来。

旧日经行曾着语，试看石壁已莓苔。

罗与之

罗与之　山行

尽日留连兴未阑，寒鸦背负夕阳还。

遥知今夜空窗梦，只在江南水石间。

罗与之

罗与之　山行愁思

日落烟欲横，山寒翠将滴。

荒村渺愁人，跬步触四塞。

路遥两髀酸，颇恨身不翼。

舍策还怅然，倦倚松下石。

罗与之

罗与之　山行愁思

明月印野水，暮色进旅愁。

仆痡主亦疲，心口相怨尤。

茅台舍劣容膝，弛担聊小休。

会当理归策，甘彼穷山囚。

罗与之

罗与之　商歌三首

东风满天地，贫家独无春。

负薪花下过，燕语似讥人。

罗与之

罗与之　商歌三首

白屋釜生鱼，青楼行细脍。

静思天地间，宁有私覆载。

罗与之

罗与之　商歌三首

门前桑柘枝，中有千锦机。

游人不乃雇，桃李独成蹊。

罗与之

罗与之　始见

雪后寒犹劲，书窗怯暂开。

因沽江畔酒，姑见竹间梅。

岁月峥嵘去，衰颓次第来。

谁能忧许事，杖屦且徘徊。

罗与之

罗与之　书感

设险重门未足凭，民心应自有长城。

朝廷休戚视田野，宗社存亡非甲兵。

气实精神敝竭尽，本枯枝叶可敷荣。

古人经理先观势，两臂於韩孰重轻。

罗与之

罗与之　束担

束担出荆扉，征尘染敝衣。

人怜双鬓改，我悟半生非。

抱璞今谁诉，知音古亦稀。

寻思无一可，吾道欲安归。

罗与之

罗与之　送春

政是风光欲别时，可堪烟外雨丝丝。

怕看太白余春赋，嫌诵渊明止酒诗。

昼短拟教持蜡炬，愁深悔不下书帷。

自知无计能遮道，任作园林隔岁期。

罗与之

罗与之　谈道

休将视听探希微，众妙何尝间险夷。

舍一而求非忽恍，自三以穷岂支离。

试看瓦砾道宁隐，若外筌蹄思益奇。

热即取凉寒向火，是中消息几人知。

罗与之

罗与之　题采石李太白祠

仙翁谪堕岷山下，逸气如虹耿林罅。

万言倚马不作难，坐令神鬼皆惊吓。

翘翘车乘悬弓旌，畴咨时政肝胆明。

和蕃书草金銮殿，清平词度沉香亭。

声华视汉媲黄绮，宝床赐食龙颜喜。

掉头歘作燕晋游，却笑卿相纡朱紫。

开元盈成亦极，屏间山水代无逸。

未必脱靴恨尔深，自是见几不终日。

锦袍错落浮扁舟，呼儿买酒盟江鸥。

天公似悔夜郎祸，明月已起烟波愁。

采石青青三尺墓，至今祠祭勤呵护。

罗与之

罗与之　为言

日薄寒浓春意微，花须柳眼尚依稀。

为言羯鼓休频打，催得先开即早飞。

罗与之

罗与之　卫生

屏去鸡壅与豕零，试听我诵卫生经。

两忘宠辱心源净，一扫荣枯眼界明。

醙毒不令生厚味，奸邪宁使出繁声。

冥钧深养灵根固，四体调和血气平。

罗与之

罗与之　文到

简编香外雨瓢翻，翰墨场中春日暄。

文到工时疑有助，道逢极处本无言。

当年谁可辈任昿，后世人方怪屈原。

勿谓词章真小技。精粗徼妙岂殊根。

罗与之

罗与之　文到

羽羽凉飔起素波，临流解带小婆娑。

秋光已共芦花，夜雨那胜落叶多。

不觉儒酸同纠缠，极知妄想尽销磨。

笈中班史犹堪质，肯作商声甯戚歌。

罗与之

罗与之　卧疴

六尘缘影政堪嗟，二竖乘虚势益加。

忆昔鼻头能出火，即今眼底已生花。

妇言伐性多因酒，医戒伤生少试茶。

悟罢本来安得病，角弓谁使认为蛇。

罗与之

罗与之　下第西归

抛却银袍制芰荷，春风一曲紫芝歌。

古来至宝多横道，何事荆山泣下和。

罗与之

罗与之　下第西归

才难济世甘避世，心不怨天唯乐天。

林下山间深密处，曲肱饮水兴悠然。

罗与之

罗与之　夏雨

飘忽回风起，差池高鸟翔。

云攘千岭碧，雨献一天凉。

饱意归田亩，欢悰入醉乡。

忽思素秋气，萧瑟满空堂。

罗与之

罗与之　闲居遣怀

日暮掩松关，悠然谢往还。

停杯因待月，徙倚为看山。

贫悟道中乐，醉偷忙里闲。

耳根偏可意，风涧响潺潺。

罗与之

罗与之　闲立

晚来闲立小溪边，看彻遥峰入紫烟。

四壁尽堪供我隐，一寒未至乞人怜。

功名不与樽前事，时序宁知局上迁。

可笑区区当世士，满怀冰炭苦相煎。

罗与之

罗与之　潇湘道中

客行适潇湘，凄其岁云晏。

枯梢风骚劳，荒郊漶漫。

摵摵雨声急，皑皑雪花灿。

抽萦泥途深，眇默山堠远。

日莫欲税驾，天末扣孤馆。

米尽甑生尘，薪湿火不暖。

此意对三闾，似结束两重案。

人生如空华，百岁等抹电。

那忍听客尘，日夜苦相煎。

怀安名所败，饱食亲孰显。

茶承古昔训，险阻庸敢惮。

信知有此身，乃是一大患。

愁深不能寐，歌长未及乱。

门前车铎鸣，翰音复号旦。

罗与之

罗与之　信步

信步独幽寻，春山野雾深。

鸟啼如唤仆，泉响似鸣琴。

日暖草争秀，风狂花不禁。

却嫌荒僻地，无酒与春斟。

罗与之

罗与之　寻芳

寻芳处勒青丝鞚，日暖烟浓春意重。

晚来被酒卧花阴，流莺唤醒东风梦。

罗与之

罗与之　夜宿郁木福地尚羊明月间遐想仙风得五十六字

骑气乘云事已灰，娟娟野月照苍苔。

自怜不及坛前古，曾遇仙翁蹑屐来。

罗与之

罗与之　夜宿郁木福地尚羊明月间遐想仙风得五十六字

凄凉风露湿人衣，犹自踟躇未忍归。

树影忽来山月转，误惊鹤翅似轮飞。

罗与之

罗与之　一夜

潦收野水净，云阵布重阴。

一夜西风急，千山落叶深。

身犹衣暑服。耳已厌寒砧。

对此无心者，还应雪满簪。

罗与之

罗与之　游春

春浓无处不相宜，草暖云昏二月时。

蝶舞花梢风细细，莺啼柳底日迟迟。

模将景物归诗卷，判得光阴付酒卮。

个处里各随人得，五陵豪侠岂能私。

罗与之

罗与之　玉梁道中杂咏

乾坤扫阴霾，晴色敞幽谷。

山川荐秋容，奇秀若可厁。

千岩寄一筇，万里付双目。

行行翠烟中，日与清景逐。

罗与之

罗与之　玉梁道中杂咏

一别三会峰，转烛阅半纪。

山根石上苔，已没旧屐齿。

摩挲青青松，彼树犹如此。

瞔言枕清流，为洗嚣尘耳。

罗与之

罗与之　玉梁道中杂咏

清商从西来，刺刺满林坞。

草木倏变衰，柯叶不相雇。

昔时翳空云，今作连山雨。

菊花犹强项，篱边争媚妩。

罗与之

罗与之　玉梁道中杂咏

片石能邀人，憩两足趼。

忽逢黄冠师，对语白云巘。

眼肿景物饶，恨我蓬荜远。

踌躇不忍去，泉石倘可剪。

罗与之

罗与之　玉梁道中杂咏

峭壁围莽苍，荒蹊人削迹。

时闻芦苇丛，野鸟话岑寂。

浮生虽有涯，幽讨当无极。

御风独长啸，此心谢韟馽。

罗与之

罗与之　玉梁道中杂咏

晓霜媒薄寒，岩壑失故绿。

轻飚振槁叶，唱彻阳关曲。

秋郊何足怜，嗟此岁事促。

愁吟思无聊，日没西山麓。

罗与之

罗与之　玉梁道中杂咏

泠泠涧底泉，破碎山根翠。

似欲留佳客，曲折二十四。

我行无定止，蜡屐信所诣。

偶来倏舍去，乘兴聊复尔。

罗与之

罗与之　玉梁道中杂咏

支枕郁木山，月色莹如洗。

林幽枕席清，景胜魂梦伟。

丁当鸟忽啼，令我惊欲起。

金丹事可期，永原供薪水。

罗与之

罗与之　玉梁道中杂咏

蒙鸿玉梁境，缥缈云霞仙。

月坛白云洞，遗址空依然。

千年叭乱石，蹲踞秋山烟。

徘徊莫可觅，酌尽丹井泉。

罗与之

罗与之　玉梁道中杂咏

尘坌不可耐，飘然入林坰。

稍觉道心胜，渐至诗脾清。

静极生孤愁，耿耿难为情。

喧寂两莫惬，吾意何由平。

罗与之

罗与之　展转

邮亭彻夜听秋怕，展转藜床直到明。

月白霜轻寒剪剪，筑成万里客愁城。

罗与之

罗与之　中秋步月

林间一叶秋，屏去三伏暑。

凄然风露繁，絺綌莫能御。

炎凉相推移，胡为遽如许。

孰知秋已半，今夕四十五。

罗与之

罗与之　中秋步月

幽人披襟来，步此一庭月。

如渡滹沱冰，似泛山阴雪。

谁将羌管急，间彼邻杵切。

冉冉秋思生，令人欲愁绝。

罗与之

罗与之　中秋步月

空山本无尘，况复值良夜。

风清月色佳，圭璧不当价。

徐行苔迳间，小立林影下。

飘飘意欲仙，举手人世谢。

罗与之

罗与之　中秋步月

光阴若劈箭，行乐常恐迟。

人生百岁客，扰扰竟何为。

四美古难并，千年调亦痴。

面生不我弃，邀月联自怡。

罗与之

罗与之　中秋步月

景物与意会，捻髯声悲鸣。

一语得总持，万状就使令。

以我诗思苦，赏此秋月明。

今□月影里，几人同此情。

罗与之

罗与之　舟次赤壁

呈王岘畔泛川流，赤壁矶头半日游。

胜地空余豪杰迹，扁舟不载古今愁。

极知风景终无异，莫念天时逝不留。

伤事伤怀长太息，静看江面没浮沤。

罗原知

罗原知　西轩赏芍药

绛罗高卷隔屏帏，一见令人思欲飞。

若使风前能解语，何人开口说杨妃。

罗原知

罗原知　西轩赏芍药

不用胭脂涴玉姿，精神偏在月明时。

凭将一盏浇妆酒，博得花阴无限诗。

罗源民

罗源民　颂秋浦先生

十里清溪活清水，连树缘稼有甘霖。

罗村野叟千秋史，秋浦先生一片心。

罗拯

罗拯　建茶

自昔称吴蜀，芳鲜尚未真。

于今盛闽粤，冠绝始无伦。

地占群山秀，时先百卉春。

罗拯

罗拯　建茶

草木英华聚，楼台紫翠重。

山形仙苑凤，泉脉御池龙。

罗之纪

罗之纪　句

吾道非耶真可耻，此君岂是折腰人。

罗之纪

罗之纪　资国院

倦逢磐石手摩挲，横压乌藤漫啸歌。

烟崦坡陀青玉案，寺山缥缈白云窝。

纸窗竹屋小盘礴，林影溪光相眜磨。

试共老僧参此意，一声唤醒读书魔。

罗知古

罗知古　句

层层碧嶂来无尽，衮衮情江远莫追。

罗知古

罗知古　双秀亭

亭下波光亭外山，高低融泄照人寒。

最宜风月虚明夜，不著秋毫眼界宽。

罗知古

罗知古　玉笥山邓仙

骚人胸次几江山，更著危亭山水间。

群鹜齐飞残照落，双凫自在白云闲。

平芜萦绕青罗带，远岫参差绿髻鬟。

此意何人共幽独，我来终日欲忘还。

罗志仁

罗志仁　讽留梦炎

齧雪苏郎受苦辛，庾公老作北朝臣。

当年龙首黄扉者，犹是衡门一样人。

罗志仁

罗志仁　句

冷吸蝉吭露，清摇鹤背霜。

罗志仁

罗志仁　题汪水云诗十首

歌舞儿嬉度岁年，当时先是忆龙川。

绝怜遗俗依然在，日日百花金胜船。

罗志仁

罗志仁　题汪水云诗十首

八盘九曲已荒凉，四圣三贤半在亡。

乍见少年犹眼缬，只缘山色与湖光。

罗志仁

罗志仁　题汪水云诗十首

斜阳葛岭少人行，一片荒山系废兴。

留得临湖春雨观，东风摇落木香棚。

罗志仁

罗志仁　题汪水云诗十首

灵隐冷泉图画开，奇峰西竺远飞来。

天然苍翠都消减，无奈满山金碧堆。

罗志仁

罗志仁　题汪水云诗十首

绿幕红帘没柁船，船头日日扑花钱。

笙歌水面盈盈去，过眼笙歌正可怜。

罗志仁

罗志仁　题汪水云诗十首

西子西湖只一般，翠云珠髻恣君看。

世间万物移人处，高鼻虬须也被瞒。

罗志仁

罗志仁　题汪水云诗十首

销尽黄金是此窝，高人欹枕看晴波。

钱塘门里九曲寺，得似先生一曲多。

罗志仁

罗志仁　题汪水云诗十首

曾住西湖画幅间，楚乡久客亦良难。

先生道眼无分别，浙水江云一样看。

罗志仁

罗志仁　题汪水云诗十首

丰乐华楼已劫灰，涌金春色未尘埃。

道人有道轩窗静，那处湖光不好来。

罗志仁

罗志仁　题汪水云诗十首

杨柳苏堤欠补栽，谁能瀛屿种添梅。

去年我兴西湖别，健在明年又会来。

罗仲舒　芦苇江八咏

罗仲舒　芦苇江八咏　祠堂议礼

春秋思报本，忠孝原有祠。

仪物修孔时，击鼓吹豳诗。

罗仲舒

罗仲舒　芦苇江八咏　东桥柳色

河桥数株柳，偏受东风多。

柔条慎扔折，生意全天和。

罗仲舒

罗仲舒　芦苇江八咏　后江钓月

先将补衮线，绾作钓鳌丝。

投向苍江月，经纶小试之。

罗仲舒

罗仲舒　芦苇江八咏　芦山樵唱

秋山草木落，樵夫日相寻。

幽歌出容谷，金石有馀音。

罗仲舒

罗仲舒　芦苇江八咏　前野耕云

春雨鸣布谷，士膏三月足。

举趾事兴耕，竟亩水云绿。

罗仲舒

罗仲舒　芦苇江八咏　西浦潮痕

潮涨复朝退，盈缩痕常存。

渡口孤舟横，济川应有人。

罗仲舒

罗仲舒　芦苇江八咏　义塾书灯

夜深展书读，伊吾声比屋。

掩映杖头光，穿破西园竹。

罗仲舒

罗仲舒　芦苇江八咏　竹木梵钟

晨昏礼法供，击鼓齐七众。

堪笑木兰僧，饭了空声送。

罗仲舒

罗仲舒　失题

世情落落疏，林树森森密。

乘兴一登临，峭然风景别。

飞云去不停，狂涧流无歇。

巢许是何人，万古豪称杰。

罗仲舒

罗仲舒　与张枢密

孤愤全凭尺素书，一官牢落竟何如。

兵威似火难言熄，世事犹棋祗报输。

鱼弃青蒲归浅渚，鸟忘白粒堕枯株。

札人纵有忧天志，忍见鸱夷赐子胥。

罗子衎

罗子衎　寿林仲乔尊人

过了元宵八日间，琴堂歌舞献慈颜。

七闽山水须眉秀，三楚云烟杖履闲。

痴绝不妨公事了，欢浓莫于酒杯悭。

明年今日迎新霈，锦轴荣封鬓未斑。
