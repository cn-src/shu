国榷 - (明清)谈迁








題記

談遷，始名以訓，字孺木，號觀若，明諸生，性喜博綜，熟悉古今典要，破屋頹垣，憑几著書，崇禎時受知於陽城張愼
言膠州高弘圖甲申高入相張爲冢宰高以遷諳典故欲薦入史館以襄一時之闕力辭不就乙酉歸里嘗綜明
十五朝實錄正其是非補其缺失成國榷一書夜有盜入其室竊疲稿以去更從嘉興錢相國龍錫借書編纂復
成之後以故人招入燕徒步百里哭拜思陵更欲西至陽城哭太宰遂入晉腐友人司理衙齋曉起中風露而卒
所著有國榷棗林集北游錄西游錄棗林雜俎棗林外索海昌外志等書此爲硤川續志海昌備志諸書所記談
氏行述如此案談氏生卒年月不可考所著諸書棗林雜俎有鉛印本棗林外索海昌外志僅見傳鈔本外索一
書未分卷前有清順治甲午（一六五四年）自敍似未爲定稿他書均未見北游錄當爲哭思陵時之作西游
錄當為入晉時所作二錄如在先生歿年或可得而考矣
國榷一書自序謂創始于天啓辛酉則天啓元年（一六二一年）也序文成于丁卯實天啓六年喻序在庚午
則爲崇禎三年（一六三0年）書稿被盗在丁亥八月實爲淸順治四年弘光亦早亡矣義例末云冰毫汗蠒
又若干歲始竟前志則此書自被盜後再行續成在清順治四年之後可無疑矣棗林外索序紀甲午實順治十
一年北游西游當更在外索之後則國榷之成意者其在順治十年前後乎自明崇禎甲申至清康熙壬子查東
山先生有罪惟錄之纂修（此據東山罪惟錄自序若沈仲方所撰東山年譜則云罪惟錄始于乙未終于乙卯
卽自淸順治十二年至康熙十五年也）二先生行輩相同（東山崇禎六年癸酉舉于鄉）著書年代相同居
又同里（談先生居硤石紫薇山西南麓也是園查先生自粤歸浙闢敬修堂于杭州又築幽居于硤石沈山東
麓萬石窩蓋紫薇山卽西山沈山卽東山故查氏暮年以此爲號也）所不同者查豪放結客談抱樸守約耳何
國榷
題記





## 喻序

取二百四十年之间，七十二君之所行事，断以一人之论，以成一家之言者，《春秋》也。《春秋》者，孔子之《春秋》，非鲁之《春秋》也，故官秩不隶于柱下，笔札不给于兰台，版册不藏于天府。《春秋》者，野史之牺象也，迨云不待合而雨，河不北趋而南。

天地变而戎猾夏，天乃兴秦以废古。书籍则火，孰敢摇笔而治丹铅；腹诽则诛，孰敢张口而谈国事？

汉兴，初尚朴圜，天又不终废古。而后稍任经术，于是司马迁、班固之徒世其官，而西汉有史，其后皆以异代之史而掌前世之故，或借国之才而参他国之志，然亦必稽当时稗官说家之言以为张本，孙盛以枋头受吓，崔浩以谤国罹祸，则亦秦之馀猛矣，又安冀国有信史哉？史失则求诸野，则野史之不可已也久矣，殆亦天之所必存，以留是非之权于万世者也。

三代而后，国家之盛，是非之明，未有隆比我明者，故野史之繁，亦未有多于今日者。 然见闻或失之疏，体裁或失之偏，纪载或失之略，如椽阙焉。

盐官谈孺木，乃集海盐、武进、丰城、太仓、临朐诸家之书，凡百馀种，苟有足述，靡不兼收，勒为一编，名曰《国榷》。

予偶游海上，受而卒业，观其志则在春秋，观其法则在纲目，取二百六十年之中十有六朝之所行事，开国中兴之烈，守成累洽之休，大政大权，胪记眉列，赫焉侈矣，浔一代之鸿业也。

夫以木横水曰榷，若孺木之所采辑，巨织毕备，久近并综，诚哉榷而取之诸家无遗言矣。孺木以帖括之暇而效为朱墨，本盖良史才，亦繇识朗而学赡，故能成其大志与。

今经五，出子者四，而史居其二。书之谟则言治而不言乱，训诰则言治而亦言乱，春秋则言乱而不言治矣。若我明之世，质之唐虞三代之治而无愧；我明之法，防诸奸臣贼子之乱而最严，千古郅隆之盛，天用古以兴我明也宜。孺木《国榷》足以兼《尚书》《春秋》之盛事矣，尤天所必存之书也。

异日者，孺木得载笔而升木天，以文墨事天子，大书特书，其贤于龙门扶风远矣。

是编且当献而藏之金匮石室间，野史云乎哉。

崇祯庚午正月，新建友弟喻应益撰

## 自序

亦史氏曰：‘明兴垂三百载，治骎骎日以盛，而史事则学士家犹逊言之。’木天金匮之藏，每乘舆代兴，则词臣云集而从事。既奏竣，扃之秘阁，即荐绅先生不得一目剽。

周秦以来，史臣有专职，亦有专述，故其官与业交相劝也。明之史臣伙矣，大概备经筵侍从，既夺名山之晷，而前后有所编摩，俱奉尺一。其官如聚偶，其议如筑舍，非正三公而埒八座者，不得秉如椽焉。且明初史馆，布衣亦尚与坛坫之末，其后非公车不敢望，又其后馆阁有专属，即公车之隽，或才如班、范，未始以概进也。

噫！明之于公令龂龂甚矣，故史日益以偷，垂三百载而无敢以左足应者。神宗时，陈文宪锐意于史，而史竟乌有，虽文宪不克襄事，脱幸而史，恐不堪为唐宋六朝役，何论雁行也？计其时琅琊新都云社二三君子足任鞭弭，而曾不一收溲勃之用，又曷为史哉？故史至明，遂以秘而醸隘，泌阳之憸险也而史，江陵之严刻也而史，杨文贞、董文简之褊忮也而史。史之权不有所欹则有所避，盖棺事定，革除事已荡为飘风冷尘，灭没半不可闻。而周之顽民，所脱然刷洗者十一耳。永陵议礼，至于今甲可乙否，聚讼之⾆，敝而犹亲，此将何以衷之也？

定庆实录告成，俄而在事诸臣半削籍，甚则投缳谢世，以国家忠厚鸿庞，昌言无忌讳，而千载上腐刑馀波尚能及人，史不亦可畏哉！然则今之史，掬忌文法，柱枝耳目，盲之诬，淑之短，赤之俗，不但尔尔。

江左前史出一家，唐太宗命诸臣为《晋史》，始割缀而不适于一。永叔为《五代史》则著，为《新唐书》则不甚著，天下事成于独而散于同，比比是也。

明作者非一人，繁简予夺之间，得失相半。郑端简号为博雅，有其学矣，惜非其才。北地才而不史，琅琊欲史而隐忍以没，又其初皆不践承明之庐。云社寄径非久，遂老簿书钱谷间。史才难得亦难失，当宁或任耳不复任目，则虽能史者，有摧谢规避，畴以身为射的哉。故予窃感《明史》而痛之，屡欲振笔，辄自惭怒臂，不敢称述。间窥诸家编年，于伪陋肤冗者，妄有所损益，阅数岁，裒然成帙，不遂灰弃。举而荐之铅惭，笑古人之未工，忘己事之已拙，谅哉！

虽然，尘饭涂羹，戏之云尔。持以质大君子之门，方土龙刍狗之不若，何况乎绵蕞也。

天启丙寅三月朔，谈迁书于枣林之容膝轩

（此丙寅旧稿，嗣更增定，触事悽咽，绩以崇祯弘光两朝，而序仍之，终当覆瓿，聊识于后，迁又跋。）



## 义例

横木水上曰榷。汉武帝榷商税，今以榷史，义无所短长也。事辞道法，句榷而字衡之，大抵宁洁毋靡，宁塞毋猥，宁裁毋赘。若亥豕之讹，雌黄之口，尤其慎㫋，不敢恣臆于百祀之下。

宣尼有言，文胜质则史。柱下之藏，蚤见其端。然纯任夫质，不为兔园册，即断烂朝报耳。文献足征，则阙疑传信，常识以济其才，亦千古存质之意。

实录外，野史家状，汗牛充栋，不胜数矣。往往甲泾乙渭，左轩右轾。若事先鲜全瑜，人寡完壁，其何途之从？曰：‘人与书，当参观也。其人而贤，书可多采，否则间征一二，毋或轻徇。’

国初沿宋元之习，文多弱蔓，弘正间渐尚气格，而叙事之文犹故也。章奏最繁最芜，乍读辄不易竟，故十汰其九。链年锻月，薄有去留。

司马子长于汉初曰沛公、曰汉王，据实以书。后人或概从帝号，颇乖其素。今特如本称，庶明历覆。

国初如汉陈友谅、吴张士诚、夏明玉珍之类，或书入冦，云伪汉、伪吴、伪夏，大非孝陵逐鹿之意。秦初未尝臣六国，汉初未尝抑西楚也。孝陵诏敕，不讳为元民，而诸家辄以成败责一时敌国，得毋早计。

建置创始必书，如改郡县、设官司、通朝贡、行封拜、肇工作、定礼乐、正赋役、开科贡、颁诏令，例宜书，除官自将相、卿贰、词林、台省等则书，从其重也。庶职不尽述。诸王、公主、勋戚、文武三品以上薨卒例得书，其贤士大夫虽庶贱，德业流闻者，不敢遗也。赦文仪注节取之，不全录。历朝各项条例，仅摘其要。至诸书考证、诸人评隲，采其确核者。灾祥冦戎，尤不厌详矣。

昔人论春秋书法，如六鹢退飞过宋都，谓人仰观，见为六物。察之知为鹢而退飞，极望知其过宋都，盖先得数、次得物、次得地也。陨石于宋五，谓见有陨自天者，察之石也。其地为宋，而数之为五，盖先有睹、次得物、次得地、而后得数也。句不数字，尽俛仰之情态，真圣人化工之笔。宋初，穆修张景锐志古文，尝待朝东华门，适奔马践黄犬死，因各记其事。穆曰：‘马逸，有黄犬遭蹄而死。’张曰：‘有犬死奔马之下。’穆语太拙，张较胜而漏犬之色，则麟笔岂易拟哉？噫！衰𨱆远矣，穆修张景，窃在季孟之间。

天启辛酉，值内艰，读《陈建通纪》，陋之。私自笔录，渐采渐广，且六易稿，汇至百卷。丁亥八月，盗胠其箧，拊膺流涕，曰：‘噫！吾力殚矣！’居恒借人书缀辑，又二十馀年，虽尽失之，未敢废也。遂走百里之外，遍考群籍，归本于实录。其实录归安唐氏为善本，槜李沈氏、武塘钱氏稍略焉。冰毫汗茧，又若干岁，始竟前志。田夫守株，愚人刻剑，予病类之矣。

江左遗民淡迁孺木识


卷首之一


大统

圣神文武钦明启运骏德成功统天大孝太祖高皇帝〈（洪武三十一年）〉嘉靖间，改谥开天行道肇纪立极大圣至神仁文义武峻德成功太祖高皇帝〈（孝陵）〉

嗣天章道诚懿渊恭觐文扬武克仁笃孝惠宗让皇帝〈（建文四年）〉

体天弘道高明广运圣武神功纯仁至孝太宗文皇帝〈（永乐二十二年）（长陵）〉嘉靖间，改谥启天弘道高明肇运圣武神功纯仁至孝成祖文皇帝

敬天礼道纯诚至德弘文钦武章圣达孝仁宗昭皇帝〈（洪熙元年）（献陵）〉

宪天崇道英明仁圣钦文昭武宽仁纯孝宣宗章皇帝〈（宣德十年）（景陵）〉

法天立道仁明诚敬昭文宪武至德广孝英宗睿皇帝〈（正统十四年）（天顺八年）（裕陵）〉

符天建道恭仁康定隆文布武显德崇孝代宗景皇帝〈（景泰七年）〉

继天凝道诚明仁敬崇文肃武宏德圣孝宪宗纯皇帝〈（成化二十三年）（茂陵）〉

建天明道纯诚中正圣文神武至神大德孝宗敬皇帝〈（弘治十八年）（泰陵）〉

承天达道英肃睿哲昭德显功宏文思孝武宗毅皇帝〈（正德十六年）（康陵）〉

钦天履道英毅圣神宣文广武洪仁大孝世宗肃皇帝〈（嘉靖四十五年）（永陵）〉

契天隆道渊懿宽仁显文光武纯德弘孝穆宗庄皇帝〈（隆庆六年）（昭陵）〉

范天合道哲肃敦简光文章武安仁止孝神宗显皇帝〈（万历四十八年）（定陵）〉

崇天契道英睿恭纯宪文景武渊仁懿孝光宗贞皇帝〈（泰昌元年）（庆陵）〉

达天阐道敦孝笃友章文襄武靖穆庄勤熹宗哲皇帝〈（天启七年）（德陵）〉

绍天绎道刚明恪俭揆文奋武敦仁懋孝思宗烈皇帝〈（崇祯十七年）（思陵）〉

弘光皇帝〈（弘光元年）〉

開聖
德祖玄皇帝〈（伯六）〉玄皇后胡氏
懿祖恆皇帝〈（四九）〉恆皇后侯氏
熙祖裕皇帝〈（初一）〉裕皇后王氏
仁祖淳皇帝〈（世珍）〉淳皇后陳氏
南昌王〈（興隆）〉妃王氏，生山陽王聖保〈（絕）〉、大都督文正，今靖江王
盱眙王〈（興盛）〉妃唐氏，生招信王旺兒
臨淮王〈（興祖）〉妃劉氏
〈南昌、盱眙、臨淮三王祔鳳陽皇陵〉

太祖高皇帝皇伯考壽春王〈（五一）〉妃劉氏生霍丘王〈（重一）〉，妃翟氏生高沙王賽哥、寶應王鐵哥
下蔡王〈（重二）〉
安豐王〈（重三）〉妃趙氏，生六安王轉兒、來安王記兒、都梁王臊兒、英山王潤兒
蒙城王〈（重四）〉妃田氏
〈諸王俱葬鳳陽白塔，設祠祭，署陵戶

天俪
42页

元潢
48页

各藩
58页












卷一百四
< 國榷
乙酉弘光元年
正月乙酉朔，上御武英殿愛朝賀。

庚寅，清虜往清口，以登州天津水師巡海。

辛卯，清虜會沂水。

壬辰，南京兵部右侍郎阮大鋮報江上築堡。

禁四六駢辭。

補馮志京、張懋梧南京、四川道御史，袁弘勳廣東道御史，余颺爲南京吏部稽勳司員外郎。

督師大學士史可法薦劉湘客贊畫，又請擇將守邳州。

東平伯劉澤清奏增舟師。

給丹陽郵符如北京良鄉例。

夜，流星如紫宮。

癸⺒，大雷電雹。

西安大雨雪十日。

豫王阿吉哥攻潼關，破之，僞巫山伯馬世耀敗死。自成欲返延安，而英王蟒虼𫋓同唐通從黃甫川西渡，谷應李過俱潰逃。英王膂力絕人，強忍而嗜殺，率三萬騎西征山西、陝西，所至皆降。李自成悉銳迎戰，胡騎衝堅，賊披靡不支，斬首數萬，劉宗敏被殺，眾大潰。自成棄西安，欲焚府庫，僞澤侯田見秀曰：『秦民甚苦，毋重累之。』得止。

