全宋诗：郑
　郑蔼　过周静轩别墅
　郑安恭　探梅过西湖
　郑昂　刚显庙
　郑弼　定光南安岩
　郑丙　碧玉轩
　郑昺　题阎立本十八学士图
　郑伯熊
　　郑伯熊　北园送关简州分得古字
　　郑伯熊　次韵陈粹瑞岩之什
　　郑伯熊　过万年山望罗汉岭上大松
　　郑伯熊　黄岩县楼
　　郑伯熊　句
　　郑伯熊　清畏轩
　　郑伯熊　四月十四日至广陵
　　郑伯熊　问津楼
　　郑伯熊　婺舟道中
　　郑伯熊　枕上
　郑伯英
　　郑伯英　放龟
　　郑伯英　和清卿雪溪泛舟晚登华盖亭
　　郑伯英　清明泛舟
　　郑伯英　石桥煎茶
　　郑伯英　自新昌入天台
　郑伯玉
　　郑伯玉　和王太博游园清塘
　　郑伯玉　和夏日国清塘泛舟
　　郑伯玉　绿野亭
　　郑伯玉　清明林下
　　郑伯玉　宿僧寺
　　郑伯玉　远亭
　郑昌龄
　　郑昌龄　寄李忠定公
　　郑昌龄　题说法台
　　郑昌龄　挽李忠定公
　　郑昌龄　谢秦桧
　郑常　送头陀赴庐山寺
　郑城某　绛溪
　郑传之　戊寅腊望会友双峨得薪字韵
　郑莼　早春山行
　郑大惠
　　郑大惠　哀夏孝女
　　郑大惠　玉簪花
　郑得彝
　　郑得彝　翠光岩
　　郑得彝　龙游八景　半山残雪
　　郑得彝　龙游八景　别浦归帆
　　郑得彝　龙游八景　翠岩春雨
　　郑得彝　龙游八景　村市晓烟
　　郑得彝　龙游八景　断岸浮梁
　　郑得彝　龙游八景　瀫水晴风
　　郑得彝　龙游八景　双港明月
　　郑得彝　龙游八景　渔村夕照
　郑德普　句
　郑鼎夫
　　郑鼎夫　山房
　　郑鼎夫　张子房
　郑斗焕　陪秋山相公游大涤洞天一庵夜宿感梦
　郑访　乘鸾峰
　郑芬　早春汪若水宋寿谷见过
　郑钢　题资州东岩
　郑鬲　支提禅寺
　郑耕老
　　郑耕老　木兰溪书堂
　　郑耕老　游城山国清塘
　郑毂　大龙湫瀑布泉
　郑广　上众官
　郑国辅
　　郑国辅　翠微亭
　　郑国辅　大涤洞
　　郑国辅　洞霄宫
　　郑国辅　凤洞
　　郑国辅　龙洞
　　郑国辅　瀑布
　　郑国辅　清音亭
　　郑国辅　云根石
　郑洪　九日次应侍郎仁韵
　郑厚
　　郑厚　登{上巩下石}溪仙人岩
　　郑厚　登东山
　　郑厚　寒食登韩亭
　　郑厚　林和靖墓
　郑晖老　贺郑簿生孙
　郑会
　　郑会　白衣寺
　　郑会　宝藏寺雨中
　　郑会　陈舍人送蒲萄
　　郑会　酬余判院
　　郑会　答田耕叟
　　郑会　定斋
　　郑会　分宁县斋
　　郑会　富阳江岸
　　郑会　寒夜怀郑泽民
　　郑会　胡氏书房
　　郑会　湖桥用朱申之韵
　　郑会　怀宣州李司法
　　郑会　黄叔敏许惠水栀子
　　郑会　吉州寓舍
　　郑会　寄江西友人
　　郑会　寄焦莹中在南康
　　郑会　寄栖贤涣上人
　　郑会　寄熊秋堂
　　郑会　简颉监酒
　　郑会　将抵家遇雨
　　郑会　九日奉新道中
　　郑会　橘修乡事
　　郑会　句
　　郑会　刘寺
　　郑会　梅花
　　郑会　梅雪堂
　　郑会　南浦亭
　　郑会　拟行行重行行
　　郑会　宁都县道中
　　郑会　衢州道中
　　郑会　瑞金县道中
　　郑会　寿苏友橘
　　郑会　送程岘坡过扬州
　　郑会　送金松槜归永嘉
　　郑会　送孔炳先归宜春
　　郑会　题邸间壁
　　郑会　题岘坡书院
　　郑会　天庆观寻裘司直碑
　　郑会　闻黄叔敏双陆因寄
　　郑会　西湖客舍
　　郑会　夏日吴园
　　郑会　谢送酒
　　郑会　续潘探花捣衣曲
　　郑会　杨柳
　　郑会　一室
　　郑会　游金精山
　　郑会　与国军道上
　　郑会　豫章客楼
　　郑会　斋中独坐
　　郑会　竹月亭
　郑会龙　题蒋诗翁故居
　郑晦　浮丘祠
　郑惠真　送水云归吴
　郑戬
　　郑戬　句
　　郑戬　送馀姚知县陈最寺丞
　郑鉴　香炉山
　郑江　题鼓山
　郑将　和李侍郎移竹
　郑玠
　　郑玠　白云庵
　　郑玠　潮阳东山
　　郑玠　初至罗浮
　　郑玠　丹灶
　　郑玠　葛仙行祠
　　郑玠　观源洞
　　郑玠　过城南梅庵追忆湖守使君叔晦
　　郑玠　寄逍遥子
　郑锦溪　双溪阁
　郑居中
　　郑居中　句
　　郑居中　挽雇学正
　郑觉民　游虎丘
　郑君老　哭妹贞娘节烈
　郑可学　和晦庵斋居闻磬韵
　郑克已
　　郑克已　别蒋世修
　　郑克已　初月
　　郑克已　过大浪滩
　　郑克已　过李老隐居
　　郑克已　架壁
　　郑克已　芦花
　　郑克已　旅中遇故人
　　郑克已　飘转
　　郑克已　青衫
　　郑克已　水阁
　　郑克已　水国
　　郑克已　送中书王舍人使北虏
　　郑克已　系缆
　　郑克已　忆别
　　郑克已　浙江十六夜对月
　郑奎　君山
　郑魁　端砚铭
　郑括苍　水国
　郑兰　过桂氏湖庄
　郑立　句
　郑良嗣　琼花
　郑漻　重修龙堂诗
　郑霖
　　郑霖　安抚陈侍郎宴曾提刑乐语
　　郑霖　淳佑己酉月正人日春雨堂宴三学同舍即事
　　郑霖　集仙纳凉
　　郑霖　剑池
　　郑霖　提刑曾宝章宴安抚陈侍郎乐语
　　郑霖　喜知军宴交代都运陈宝章乐语
　　郑霖　赠无择老禅因观稼
　郑梦周　渔父
　郑名卿　大涤洞天留题
　郑穆
　　郑穆　送程给事知越州
　　郑穆　赠仙居宰陈述古
　郑内翰　句
　郑起
　　郑起　病后
　　郑起　卜居
　　郑起　采莲曲
　　郑起　采桑曲
　　郑起　赤壁歌
　　郑起　辞吊富沙梨山大王祠
　　郑起　次照晦岩韵
　　郑起　登荆南城楼
　　郑起　洞庭君山辞
　　郑起　读冯道传
　　郑起　短歌行
　　郑起　鄂州南楼
　　郑起　繁昌江边风两獭祭鱼人立而拜
　　郑起　关山月
　　郑起　归去好
　　郑起　虎丘尹和靖书院示开讲
　　郑起　寄题梵才大士台州安隐堂
　　郑起　寄题杭州广法善堂
　　郑起　荆江口望见君山
　　郑起　荆南别贾制书东归
　　郑起　句
　　郑起　君乘黄
　　郑起　烂柯山
　　郑起　樵歌三首
　　郑起　思耕
　　郑起　送友人之鄂
　　郑起　送友人之淮
　　郑起　宿洞霄山中
　　郑起　宿虎丘
　　郑起　题画兰
　　郑起　天高高
　　郑起　晚春即事
　　郑起　为九华王此山赋宁石
　　郑起　吴江三高祠堂
　　郑起　吴江太湖龙王殿
　　郑起　喜静
　　郑起　谒岳王坟
　　郑起　饮马长城窟
　　郑起　余杭道上
　　郑起　余杭界早发
　　郑起　再登南楼
　　郑起　赠英公大师
　　郑起　招魂酹翁宾昫
　　郑起　自黄山还途中作
　郑蒨
　　郑蒨　睡觉
　　郑蒨　湘江秋夕
　郑侨　题夹漷草堂
　郑樵
　　郑樵　百丈山
　　郑樵　北山岩
　　郑樵　采茶行
　　郑樵　插秧歌
　　郑樵　晨雨
　　郑樵　村雨
　　郑樵　涤愫
　　郑樵　吊采石渡头将军
　　郑樵　东山采药
　　郑樵　福宁州蓝溪寺前蒙井
　　郑樵　负耒歌
　　郑樵　谷城山松隐岩
　　郑樵　观除夕火爆
　　郑樵　过桃花洞田家留饮
　　郑樵　家园示弟槱
　　郑樵　建炎初秋不得北狞消息作
　　郑樵　涧雨
　　郑樵　句
　　郑樵　灵龟潭
　　郑樵　漫兴
　　郑樵　秋水歌
　　郑樵　送芹斋
　　郑樵　题夹漷草堂
　　郑樵　题南山书堂
　　郑樵　题溪东草堂
　　郑樵　挽通判黄子方
　　郑樵　夏日题王右丞冬山书屋图
　　郑樵　芗林閒居
　　郑樵　湘妃怨
　　郑樵　饷馌歌
　　郑樵　夜雨
　　郑樵　昭君解
　　郑樵　昭君怨
　郑清之
　　郑清之　安晚偶成
　　郑清之　安晚轩竹
　　郑清之　安晚园戏占
　　郑清之　庵前徐步
　　郑清之　八月初五梦桃杏枝上皆小蕊顷刻间一花先开既而次第皆拆色殊红鲜可
　　郑清之　八月上弦夕
　　郑清之　比以拙诗戏调张籍不知作者已盈轴矣辄矣辄和两韵
　　郑清之　碧扇行
　　郑清之　臂阁自砭
　　郑清之　臂疼医令灼艾戏成
　　郑清之　别僧
　　郑清之　病后和黄玉泉韵
　　郑清之　病目自嘲
　　郑清之　泊黄檀
　　郑清之　茶
　　郑清之　晨兴散步
　　郑清之　出市得鳜鱼成六言
　　郑清之　除夜求屠苏
　　郑清之　次抱拙妆薄命
　　郑清之　赐第登楼
　　郑清之　催觉际殖芥
　　郑清之　村边以汤婆样惠示与诗俱来依元韵
　　郑清之　到龙井寺
　　郑清之　灯薪
　　郑清之　登飞来峰
　　郑清之　頴上人持莹萝月五诗见示因走笔和韵聊秗睡魔
　　郑清之　頴上人索春间诗轴以臂疼未能录去姑以偈语展限
　　郑清之　调云岑
　　郑清之　东归越上
　　郑清之　东湖
　　郑清之　东湖送藕与葺芷
　　郑清之　冬瓜
　　郑清之　冬节忤寒约客默坐爇品字柴作五禽戏体中差小佳园丁以矮梅至如见东
　　郑清之　督觉际莳菜
　　郑清之　督觉际植花
　　郑清之　读鲁直诗
　　郑清之　读虞美人草歌戏成
　　郑清之　梵王宫
　　郑清之　凤栖方丈
　　郑清之　奉题蜀邸五云四岷峨保障
　　郑清之　感风闷坐戏成六言一首示云岑
　　郑清之　感事
　　郑清之　古风一篇简徐德夫提刑
　　郑清之　观史有感
　　郑清之　观书
　　郑清之　观王导传作
　　郑清之　广文出新意得梅之全花实根叶谱入秀句辄效反骚一章
　　郑清之　桂花
　　郑清之　和白雪老禅二偈
　　郑清之　和德夫治中林宗谕雪诗简黄制卿
　　郑清之　和複岫庵赓酬之什
　　郑清之　和敬禅师茶偈
　　郑清之　和林粹赋郡守随车雨
　　郑清之　和林治中雪诗五首
　　郑清之　和葺芷笋诗
　　郑清之　和葺芷雪韵
　　郑清之　和葺芷应直院送秋兰韵
　　郑清之　和虚斋劝农十诗
　　郑清之　和赵从道赋菜畦春富贵
　　郑清之　和赵大监知宗韵
　　郑清之　和赵静乐梅韵
　　郑清之　和郑制干迁居
　　郑清之　和郑制干谢借居且惠朋樽醉螯诗
　　郑清之　荷花
　　郑清之　虹出
　　郑清之　湖风不顺
　　郑清之　湖上口占
　　郑清之　花间见蝶
　　郑清之　画马图
　　郑清之　怀可斋简林郑二从事
　　郑清之　还云岑鲁直诗
　　郑清之　惠墨
　　郑清之　即事
　　郑清之　纪龙井上所见
　　郑清之　家园即事
　　郑清之　家园即事十三首
　　郑清之　简雪窗董寺丞
　　郑清之　江汉亭百韵
　　郑清之　金峨途中
　　郑清之　旌德观
　　郑清之　净明院
　　郑清之　静极
　　郑清之　静乐用元韵为劝学之什再和
　　郑清之　九日即事
　　郑清之　旧冬得蒌蒿数十根植之舍傍今春遂可采撷辄持羾黄堂拙语先之聊发一
　　郑清之　菊坡叠遣梅什忽惠兰芽此变风也敢借前韵效楚词一章以谢来辱
　　郑清之　句
　　郑清之　觉际閒行
　　郑清之　觉际偶成
　　郑清之　觉际闲坐纪所见
　　郑清之　可斋陈大卿政成暇蒷讨河渠为乡国长久虑开万世利非君侯其谁属因效
　　郑清之　客有诵袁蒙斋得雨酬倡之什辄赓元韵志喜也呈虚斋使君
　　郑清之　口占
　　郑清之　莲房洗砚
　　郑清之　林治中近有捕虎之役调以拙诗
　　郑清之　林治中郑广文以诗来遣鲁酒报聘拙语辅行
　　郑清之　灵隐慧上人惠诗为古风以赠
　　郑清之　梅
　　郑清之　孟童中异科而还来访余於行都赐第辄赠以诗
　　郑清之　觅桂花於夷陵陵宰
　　郑清之　默坐偶成
　　郑清之　目眚忌食戏成
　　郑清之　南坡口号十八首
　　郑清之　偶成呈林郑二友两绝
　　郑清之　偶记赋王昭君谩录之
　　郑清之　圃中问讯梅友老榦疏花有足喜者
　　郑清之　七月初五日城中大风雨
　　郑清之　祈晴行西湖上呈馆中一二同官
　　郑清之　遣兴
　　郑清之　茄子
　　郑清之　妾薄命
　　郑清之　清明有感
　　郑清之　秋成风雨
　　郑清之　秋色佳甚未能一至觉际像景谩赋二绝
　　郑清之　瑞香花
　　郑清之　三友
　　郑清之　三月二十四日自东山到金峨一宿而归偶题壁上安晚居士自觉际航湖入
　　郑清之　三月末泛湖
　　郑清之　山房秋日即事
　　郑清之　山间大风雨昼夜不止闻松声撼床戏成拙语谩录呈葺芷参溪
　　郑清之　山间录拙作求教葺芷俚语将命笑掷幸甚
　　郑清之　山行
　　郑清之　上清宫
　　郑清之　绍定闽寇平上功省府黄伯
　　郑清之　诗别可斋陈制置移镇吴门
　　郑清之　食豆荚
　　郑清之　食蛤戏成
　　郑清之　食后闲步
　　郑清之　适得漟颇佳遣饷菊坡因记曾作蛤子诗有文身吴太伯缄口鲁铜人之句戏
　　郑清之　寿留守
　　郑清之　书西湖雷峰云讲主草书
　　郑清之　书斋独坐
　　郑清之　蔬圃
　　郑清之　双井
　　郑清之　水急船行颇迟
　　郑清之　睡起戏笔
　　郑清之　思乡味戏成
　　郑清之　送黄伯厚入广
　　郑清之　送继一郭处士
　　郑清之　送林教授行
　　郑清之　送新姜与葺芷
　　郑清之　送行诗
　　郑清之　送姚提干行
　　郑清之　宿翠山
　　郑清之　太史报彗星没
　　郑清之　题东山上方
　　郑清之　题雪窦千丈岩
　　郑清之　题雪窦山妙高峰
　　郑清之　题偃溪闻长老尧民击壤图
　　郑清之　天育二老禅惠示经佛偈答以十诗
　　郑清之　田家
　　郑清之　晚景
　　郑清之　晚晴
　　郑清之　闻蝉
　　郑清之　闻觉际被风寄頴老
　　郑清之　兀坐
　　郑清之　西湖
　　郑清之　戏嘲杜宇
　　郑清之　戏调和鸣鹤
　　郑清之　戏续前韵简幕掾林治中
　　郑清之　戏作窗蝇诗
　　郑清之　闲中口占数绝　观书困甚
　　郑清之　闲中口占数绝　海鱼绝少
　　郑清之　闲中口占数绝　联雨解闷
　　郑清之　闲中口占数绝　浓绿中见芍药一朵
　　郑清之　闲中口占数绝　园丁去乌蜂
　　郑清之　闲中偶成
　　郑清之　香山老惠两猫
　　郑清之　香山猫食粥
　　郑清之　小憩上庵
　　郑清之　小轩偶成
　　郑清之　谢林治中访别觉际庵
　　郑清之　谢葺芷和韵
　　郑清之　谢送桂花
　　郑清之　谢天童老秋兰
　　郑清之　谢虚斋和诗
　　郑清之　谢徐德夫右司和御制赐诗
　　郑清之　谢玉泉君黄伯厚和韵
　　郑清之　谢郑广文和韵
　　郑清之　辛丑仲春同黄制属自延寿雨过禅寂
　　郑清之　续诗之宠依韵以谢
　　郑清之　雪窗董寺丞将指平谳安晚来访因举似偃溪为下一则语
　　郑清之　檐前蜘蛛
　　郑清之　夜雨
　　郑清之　夜雨不睡
　　郑清之　一岩
　　郑清之　乙巳三月出湖口占
　　郑清之　因笔记贼入空室颂
　　郑清之　因会来诗再赓元韵
　　郑清之　咏六和塔
　　郑清之　游松山溪塘晴日荡漾
　　郑清之　有感
　　郑清之　余识頴云岑已三十年晚居觉际又八载矣近因山行疑接谈尘偈语奉赠
　　郑清之　余自东山往金峨住山戒师迎於中涂到上方泉石幽胜有心匠助天巧者因
　　郑清之　渔舟
　　郑清之　雨后闲坐偶成
　　郑清之　雨中即事简二友
　　郑清之　玉泉观鱼
　　郑清之　育王老禅屡惠佳茗比又携日铸为饷因言久则味失师授以焙藏之法必有
　　郑清之　再和
　　郑清之　再和村边解嘲
　　郑清之　再和静乐
　　郑清之　再和梅韵
　　郑清之　再和前韵
　　郑清之　再和且答索饮语
　　郑清之　再和劝学韵
　　郑清之　再和戏黄玉泉
　　郑清之　再和雪韵
　　郑清之　再用韵
　　郑清之　再韵简菊坡
　　郑清之　糟蟚蛂送葺芷
　　郑清之　赠陈童子
　　郑清之　赠李相士
　　郑清之　赠谈命陈总属
　　郑清之　赠许石田为僧
　　郑清之　赠已讷二老轩
　　郑清之　赠育王堪笑翁
　　郑清之　赠云洲老师
　　郑清之　乍晴观蜂房观占
　　郑清之　正月晦夕梦中作偈觉但记其首两句遂於枕上足之录呈慧上人
　　郑清之　正月六日早行松山道
　　郑清之　郑德言亲睹洛伽观音相遂依所见绘画朝夕严奉且求赞语敬题其旁
　　郑清之　郑德言暂馆于别墅
　　郑清之　重赋章台
　　郑清之　诸君和篇摩垒致师不容闭壁再绎前韵
　　郑清之　竹下见兰
　　郑清之　煮白酒送林治中
　　郑清之　追记觉际偶成
　　郑清之　赘禅宗无门关后第四十九则语
　　郑清之　拙偈调偃溪上人
　　郑清之　自嘲
　　郑清之　昨虽移韵於兰然石鼎联章不可以不成也再赋一则语以殿众作亦骚之乱
　郑汝谐
　　郑汝谐　水南寺
　　郑汝谐　题石门洞
　　郑汝谐　题盱眙第一山
　郑若冲　纪梦
　郑若谷　和潘良贵题明州三江亭韵
　郑上村
　　郑上村　梅氏梅楼
　　郑上村　早梅
　郑少连　寄茅处士知至
　郑士洪　牡丹亭
　郑士懿
　　郑士懿　和徐梦发题超览亭
　　郑士懿　卧羊山
　郑氏　勉子
　郑叔侨　熙宁桥
　郑恕斋　次君用借屋
　郑硕　早梅
　郑思忱　句
　郑思肖
　　郑思肖　哀刘将军
　　郑思肖　爱竹歌
　　郑思肖　八砺三首
　　郑思肖　巴山橘中图
　　郑思肖　北望
　　郑思肖　毕卓瓮间图
　　郑思肖　避暑入古寺
　　郑思肖　卞和泣玉图
　　郑思肖　别故人
　　郑思肖　伯乐相马图
　　郑思肖　伯牙绝弦图
　　郑思肖　逋仙探梅图
　　郑思肖　补梦中所作
　　郑思肖　餐菊花歌
　　郑思肖　察使姜公
　　郑思肖　巢父洗耳图
　　郑思肖　车武子聚萤读书图
　郑斯立　赠陈宗之
　郑损　琼花
　郑隼　题苑林北楼
　郑天锡　江西宗派
　郑魏琫　题松风馆
　郑文宝
　　郑文宝　读江总传
　　郑文宝　过信阳军白雪驿
　　郑文宝　寒食访僧
　　郑文宝　寒食日经秀上人房
　　郑文宝　句
　　郑文宝　绝句三首
　　郑文宝　双箂石
　　郑文宝　爽约
　　郑文宝　送曹纬刘鼎二秀才
　　郑文宝　送枝江秦长官罢秩
　　郑文宝　题缑氏山王子晋祠
　　郑文宝　题松滋东禅院
　　郑文宝　温泉
　　郑文宝　香木槽
　　郑文宝　郢城新亭
　郑吾民　诸葛庐
　郑侠
　　郑侠　苞苴行
　　郑侠　闭户
　　郑侠　陈元叟清轩
　　郑侠　出御史台
　　郑侠　辞方公悦
　　郑侠　辞谢诸相知见招
　　郑侠　次孟坚初冬晴和见梨桃二花作
　　郑侠　次韵陈秀才告别之作
　　郑侠　次韵春登楼
　　郑侠　次韵杜幕春日
　　郑侠　次韵广州梁有为秀才
　　郑侠　次韵环翠亭
　　郑侠　次韵李正与张温夫
　　郑侠　次韵清溪樊主簿
　　郑侠　次韵太守仁智堂
　　郑侠　次韵严巨孟
　　郑侠　次韵余纯臣通判球琅轩
　　郑侠　次韵余卒笼碧轩
　　郑侠　次韵张伯时以再任为贺
　　郑侠　次韵张老见赠
　　郑侠　次韵赵资道秋夜闻角
　　郑侠　次韵知郡登高言怀
　　郑侠　次韵种道行衙赏莲花
　　郑侠　次韵子发劝酒
　　郑侠　次韵子京述怀
　　郑侠　次韵子京下远雨过对月
　　郑侠　次韵子京早春雨中
　　郑侠　次张汉公言怀
　　郑侠　次张君举秀才
　　郑侠　次张子京游天王湖作
　　郑侠　大水除厅前小屋
　　郑侠　道中见以萦牵五六十人监理钱者
　　郑侠　读史
　　郑侠　芳沚亭
　　郑侠　赋公悦席上事送周如京
　　郑侠　孤屿亭
　　郑侠　古交行
　　郑侠　观孔义甫与谢致仕诗有感
　　郑侠　观棋
　　郑侠　和蔡公上巳
　　郑侠　和荆公何处难忘酒诗
　　郑侠　和孔义甫送谢丈致仕
　　郑侠　和李天与秀才
　　郑侠　和孟坚二月晦同出城
　　郑侠　和叔粲沧浪亭
　　郑侠　和英州太守何智翁次韵冯仲礼麻江桥
　　郑侠　和子京霜字见寄
　　郑侠　集鸥渚
　　郑侠　纪连守植道傍木
　　郑侠　季冬桃花
　　郑侠　见远亭
　　郑侠　江亭与程瞿二君邂逅小饮太守送酒因成
　　郑侠　教子孙读书
　　郑侠　句
　　郑侠　腊月十八日呈子京
　　郑侠　连州斛岭寨井
　　郑侠　临终作
　　郑侠　六鑗助潮士锺平仲纳官辄辞赠以诗
　　郑侠　论诚
　　郑侠　谩成
　　郑侠　漫成
　　郑侠　权府黄叔粲朝双门落成之会有感而作
　　郑侠　瑞像阁同杨骥雪夜饮酒
　　郑侠　上曹大夫
　　郑侠　上苏端明
　　郑侠　上知郡承议
　　郑侠　示潮州妹子
　　郑侠　示潮州吴宅三甥
　　郑侠　示庐山寺老胜师
　　郑侠　示庐山寺胜老
　　郑侠　示女子
　　郑侠　送陈守仁入太学
　　郑侠　送杜靖国知连州
　　郑侠　送林六秀才之广劝其早归
　　郑侠　送吕景山赴虔州理掾
　　郑侠　送声父
　　郑侠　题灵峰平步亭
　　郑侠　题仁王横山阁
　　郑侠　题熙轩
　　郑侠　同子忠上西楼
　　郑侠　忘机亭
　　郑侠　谢曹公
　　郑侠　谢工部徘徊堂
　　郑侠　谢太守答诗莱州
　　郑侠　谢太守惠酒
　　郑侠　烟雨楼
　　郑侠　晏十五约重阳饮患无登高处
　　郑侠　幽居
　　郑侠　渔家
　　郑侠　元符放还谢英守何智翁
　　郑侠　再到吴子野岁寒堂
　　郑侠　赠陈通其致仕熙寿轩
　　郑侠　赠余纯臣通判
　　郑侠　赠云门居士
　　郑侠　仲常龙图自广移帅闽
　　郑侠　仲常龙图自广中移帅闽
　　郑侠　醉翁行赠黎师醇
　郑协
　　郑协　钱塘晚望
　　郑协　溪桥晚兴
　郑獬
　　郑獬　哀苏明允
　　郑獬　白云道中
　　郑獬　被恩出使
　　郑獬　汴河曲
　　郑獬　汴河夜行
　　郑獬　别小女
　　郑獬　病中
　　郑獬　捕蝗
　　郑獬　不出
　　郑獬　采凫茨
　　郑獬　采江
　　郑獬　曹伯玉驾部相会於姑孰既别得书及诗因以拙句奉寄
　　郑獬　尝酒
　　郑獬　朝退
　　郑獬　嘲范蠡
　　郑獬　尘埃
　　郑獬　陈蔡旱
　　郑獬　城东
　　郑獬　程丞相生日
　　郑獬　赤壁
　　郑獬　酬公达
　　郑獬　酬卢载
　　郑獬　酬随子直十五兄
　　郑獬　酬王生
　　郑獬　酬余补之见寄
　　郑獬　酬张仲巽见督龙山之游
　　郑獬　出北关
　　郑獬　出城
　　郑獬　出城寄梁天机
　　郑獬　出都次南顿
　　郑獬　出金陵却寄蒋山元师
　　郑獬　初春欲为小饮先寄运使唐司勋运判张都官
　　郑獬　初入姑苏会饮
　　郑獬　春
　　郑獬　春尽二首
　　郑獬　春日
　　郑獬　春日陪杨江宁宴感古作
　　郑獬　慈乌行
　　郑獬　次韵丞相柳湖席上
　　郑獬　次韵程丞相观牡丹
　　郑獬　次韵程丞相牡丹
　　郑獬　次韵程丞相重九日示席客
　　郑獬　次韵酬项城姚子张到县感事
　　郑獬　次韵酬张择甫
　　郑獬　次韵梁天机见寄
　　郑獬　次韵石秀才淮上偶作
　　郑獬　次韵汪正夫对雨
　　郑獬　次韵元肃兄汴口阻风
　　郑獬　次韵元肃兄见喜知荆州二首
　　郑獬　次韵元肃兄三题汴渠夜泛
　　郑獬　次韵张公达游西池
　　郑獬　村家
　　郑獬　答吴伯固
　　郑獬　大寒呈张太博
　　郑獬　代人上明龙图
　　郑獬　道旁稚子
　　郑獬　登第后作
　　郑獬　东园招孙中叔
　　郑獬　冬日示杨季若梁天机
　　郑獬　冬日同仲巽及府寮游万寿寺
　　郑獬　读朝报
　　郑獬　读李英公传
　　郑獬　读蜀志
　　郑獬　读司马君实撰吕献可墓志
　　郑獬　独游
　　郑獬　对雪寄一二旧友呈张仲巽宗益运判
　　郑獬　迩英阁早直
　　郑獬　二月雪
　　郑獬　樊秀才下第
　　郑獬　逢贾老
　　郑獬　奉使过居庸关
　　郑獬　奉诏赴琼林苑燕钱太尉潞国文公出镇西都
　　郑獬　伏谒太神御殿诗
　　郑獬　扶沟白鹤观有苏子兄弟赠黄道士诗二阕县令周原又以三篇纪之邀余同
　　郑獬　浮云楼
　　郑獬　感怀
　　郑獬　感秋六首
　　郑獬　恭和御制赏花钓鱼
　　郑獬　贡麟
　　郑獬　古井
　　郑獬　故人梁天机家岢岚即五台山之南也余驰使云中道出山后跂望不及因成
　　郑獬　观涛
　　郑獬　过三十六洞
　　郑獬　过十丈山
　　郑獬　过魏都
　　郑獬　翰林夜直
　　郑獬　杭州喜雪
　　郑獬　和人柳溪
　　郑獬　和汪正夫梅
　　郑獬　和御制赏花钓鱼
　　郑獬　和张公达暮春寄宋使君
　　郑獬　和仲巽荆州大雪
　　郑獬　后阁四松
　　郑獬　湖上
　　郑獬　湖上晚归
　　郑獬　湖上遇雨
　　郑獬　画屏
　　郑獬　怀顾子惇
　　郑獬　淮上
　　郑獬　淮西道中
　　郑獬　淮扬大水
　　郑獬　还汪正夫山阳小集
　　郑獬　黄雀
　　郑獬　回次妫川大寒
　　郑獬　回至涿州
　　郑獬　即事简友人
　　郑獬　记梦
　　郑獬　寄并州故人
　　郑獬　寄长沙燕守度
　　郑獬　寄洞元师
　　郑獬　寄关彦长
　　郑獬　寄郭祥正
　　郑獬　寄陆宪元
　　郑獬　寄题辰州沅阳馆
　　郑獬　寄题沖雅虚心亭
　　郑獬　寄题明州太守钱君倚众乐亭
　　郑獬　寄题峡州宜都县古亭
　　郑獬　寄汪正夫
　　郑獬　简夫北墅
　　郑獬　简夫别墅
　　郑獬　閒居二首
　　郑獬　閒闷
　　郑獬　江梅
　　郑獬　江上
　　郑獬　江行
　　郑獬　江行五绝
　　郑獬　金陵道中
　　郑獬　晋阳宫基
　　郑獬　荆江大雪
　　郑獬　九日登有美堂
　　郑獬　久泊馀杭关外水涸不能行晚雨甚快解舟有日矣
　　郑獬　久不得孙中叔信
　　郑獬　酒寄郭祥正
　　郑獬　酒寄通州吴先生
　　郑獬　菊
　　郑獬　句
　　郑獬　浚沟庙蜥蜴
　　郑獬　客意
　　郑獬　客舟
　　郑獬　哭渭夫二兄
　　郑獬　哭重伋兼穰令
　　郑獬　蓝桥送客回谒张郎中
　　郑獬　老树
　　郑獬　雷震
　　郑獬　离蔡州
　　郑獬　离云中一首
　　郑獬　李道士
　　郑獬　李都尉芙蓉堂
　　郑獬　梁卦孙过饮
　　郑獬　梁天机约重阳见访而汪正夫简报书斋丛菊辄有小蕊因书一绝呈正夫
　　郑獬　临淮大水
　　郑獬　留别汪正夫
　　郑獬　留侯庙
　　郑獬　柳湖晚归
　　郑獬　柳湖席上呈夏宫苑
　　郑獬　鹭鸶
　　郑獬　吕稚卿唐彦范并赋游西池亦成菲句
　　郑獬　落梅
　　郑獬　买桑
　　郑獬　梅花
　　郑獬　勉陈石二生
　　郑獬　勉学者
　　郑獬　闵雨
　　郑獬　明皇
　　郑獬　明月
　　郑獬　木渠
　　郑獬　南归呈王乐道
　　郑獬　偶题
　　郑獬　陪程太师宴柳湖归
　　郑獬　盆池
　　郑獬　迫晚风雪出省咏张公达红梅之句
　　郑獬　齐山晚归
　　郑獬　祈雨
　　郑獬　乞郡
　　郑獬　钱塘观灯
　　郑獬　遣兴勉友人
　　郑獬　羌奴
　　郑獬　秦淮
　　郑獬　清明郊外
　　郑獬　顷年尝与董伯孙数子猎兔抵马栏今日重来解鞍佛舍见高仪之题云跃马
　　郑獬　秋晴
　　郑獬　秋声
　　郑獬　劝客饮
　　郑獬　入采石
　　郑獬　入涿州
　　郑獬　三月
　　郑獬　山阳太守见招值病以长句谢之
　　郑獬　山中桃花
　　郑獬　伤贾老
　　郑獬　伤田肃秀才
　　郑獬　伤王霁
　　郑獬　上朝
　　郑獬　上李太傅
　　郑獬　省中画屏芦雁
　　郑獬　省中栽花
　　郑獬　诗一首
　　郑獬　施君作诗赠谦师亦求拙句乃作五十六字缀其后
　　郑獬　石榴
　　郑獬　食鱼忆新开湖
　　郑獬　试院中怀公达
　　郑獬　收麦
　　郑獬　瘦马
　　郑獬　戍邕州
　　郑獬　衰疾
　　郑獬　水馆
　　郑獬　水浅舟滞解闷十绝
　　郑獬　丝头黄芍药
　　郑獬　松陵道中
　　郑獬　松竹
　　郑獬　松滋褚都督义门
　　郑獬　送蔡同年守四明
　　郑獬　送曹比部赴袁州
　　郑獬　送禅雅归姑苏
　　郑獬　送陈睦赴河中幕
　　郑獬　送程公辟给事出守会稽兼集贤殿修撰
　　郑獬　送方元忠
　　郑獬　送公辟给事自青州致政归吴中
　　郑獬　送郭元之东下
　　郑獬　送惠思归杭州
　　郑獬　送李处士南归
　　郑獬　送吕稚卿郎中奉使江西
　　郑獬　送岷山杨道士游庐山
　　郑獬　送人东上
　　郑獬　送盛寺丞
　　郑獬　送石中允致仕归新昌
　　郑獬　送宋屯田之湖南转运判官
　　郑獬　送隋孝廉之官桐庐
　　郑獬　送王殿直
　　郑獬　送吴中复镇长沙
　　郑獬　送晓容
　　郑獬　送颍川使君韩司门
　　郑獬　送元待制知福州
　　郑獬　送张景山知康州
　　郑獬　送赵书记赴阙
　　郑獬　送仲巽归阙下
　　郑獬　送周密学知真定府
　　郑獬　苏刑部自湖北移漕淮南
　　郑獬　素风堂
　　郑獬　宿白雪驿
　　郑獬　探花
　　郑獬　题处士居
　　郑獬　题垂虹桥寄同年叔楙秘校
　　郑獬　题关彦长孤山四照阁
　　郑獬　题杭郡阁
　　郑獬　题淮阴侯庙
　　郑獬　题名碑石琢之已成求章伯益先生篆额
　　郑獬　题僧文莹所居壁
　　郑獬　题招提院静照堂
　　郑獬　题正夫小斋栽新竹
　　郑獬　田家
　　郑獬　听泉
　　郑獬　通州雨夜寄孙中叔
　　郑獬　同贾运使章职方王推官赏梅
　　郑獬　同彦范谒仲巽饮之甚乐仲巽且有北归之期情见卒章辄用写呈
　　郑獬　酴醾
　　郑獬　挽程中书令三首
　　郑獬　挽仁宗皇帝辞五首
　　郑獬　挽吴宜徽
　　郑獬　晚发关山
　　郑獬　晚闷
　　郑獬　晚晴
　　郑獬　汪正夫为人撰墓志有中金之赠因以二绝戏之
　　郑獬　汪正夫云已厌游湖上顾予犹未数往遂成长篇寄之
　　郑獬　王氏园
　　郑獬　往年与刘元忠诸公寻春夜归今兹卧病感而成篇
　　郑獬　为题小灵隐修广师法喜堂
　　郑獬　闻南阳吕谏议长逝
　　郑獬　乌龙老栽松既以诗三首
　　郑獬　吴比部致仕归蕲阳
　　郑獬　五松山
　　郑獬　昔日
　　郑獬　昔游
　　郑獬　喜吴几道迁右正言知谏院
　　郑獬　戏酬正夫
　　郑獬　戏学张水部赠河南少尹
　　郑獬　戏言寄霅溪使君唐司勋
　　郑獬　虾蟆
　　郑獬　下第后与孙仲叔饮
　　郑獬　下第游金明池
　　郑獬　夏
　　郑獬　夏夜淮上寄随子直
　　郑獬　小轩
　　郑獬　晓凉
　　郑獬　谢病
　　郑獬　谢赐飞白书
　　郑獬　新春词
　　郑獬　行次汉水寄荆南漕唐司勋
　　郑獬　行旅
　　郑獬　雪里梅
　　郑獬　雪晴
　　郑獬　雪中梅
　　郑獬　巽亭小饮
　　郑獬　野步
　　郑獬　夜半
　　郑獬　夜寒
　　郑獬　夜怀
　　郑獬　夜宿秘阁
　　郑獬　夜意
　　郑獬　夜坐寄正夫
　　郑獬　夷陵张仲孚以荆州无山为戏辄书二绝
　　郑獬　忆泛西湖
　　郑獬　忆南中兄弟
　　郑獬　忆陪诸公会张侯之第
　　郑獬　忆在晋阳
　　郑獬　饮醉
　　郑獬　咏史
　　郑獬　咏竹寄元忠
　　郑獬　游金明池
　　郑獬　游清凉寺
　　郑獬　雨后江上
　　郑獬　雨雪杂下
　　郑獬　雨夜怀唐安
　　郑獬　雨馀
　　郑獬　月波楼
　　郑獬　云中忆归
　　郑獬　郧阳道中
　　郑獬　杂兴三首
　　郑獬　再赋如山
　　郑獬　再和
　　郑獬　再至会稽
　　郑獬　早朝
　　郑獬　早朝马上口占
　　郑獬　早起
　　郑獬　赠冲雅师
　　郑獬　赠任某
　　郑獬　赠徐登先生
　　郑獬　赠仪真密禅师
　　郑獬　赠朱省郎
　　郑獬　乍凉
　　郑獬　张李二君获荐喜而成篇兼简岑令蒋掾
　　郑獬　张寺丞见讶久不致书兼惠佳篇辄用奉答
　　郑獬　獐猿
　　郑獬　招同僚赏双头荷花
　　郑獬　招余补之
　　郑獬　正夫草卷已就余例亦奏牍今得绝笔
　　郑獬　正夫饮遐举家留佳什仆酷爱其金斗玉泉之句辄次高韵
　　郑獬　直宿省中
　　郑獬　致政李祠部
　　郑獬　滞客
　　郑獬　稚卿约郭外之游
　　郑獬　稚子
　　郑獬　槜李亭
　　郑獬　重到城东有感三首
　　郑獬　重九后见新菊
　　郑獬　舟泊
　　郑獬　舟次芜湖却寄维扬刁学士
　　郑獬　舟行次南都遇雨
　　郑獬　舟中睡起
　　郑獬　骤寒
　　郑獬　竹
　　郑獬　庄鹍辞海
　　郑獬　紫花砚
　　郑獬　自嘲
　　郑獬　自灵隐回谒孤山勤上人
　　郑獬　自天竺遇雨却回灵隐
　　郑獬　自贻
　　郑獬　阻风游铜陵护法寺
　郑性之
　　郑性之　落梅
　　郑性之　梅花
　　郑性之　南枝开北枝未开
　郑许　池州
　郑炎　赠张俞秀才游金华山
　郑寅　夹漷草堂
　郑应开　游鼓山
　郑瀛
　　郑瀛　丹崖
　　郑瀛　伏虎崖
　　郑瀛　葛井涵秋
　　郑瀛　官塘竞渡
　　郑瀛　南野暮鎔
　　郑瀛　四泽晓罾
　郑猷　咏生子安应试新亭二诗
　郑有年　青霞谷
　郑域
　　郑域　槟榔
　　郑域　句
　　郑域　茉莉花
　　郑域　山丹花
　　郑域　素馨花
　　郑域　题法相岩
　　郑域　题灵惠
　　郑域　游黄杨岩
　　郑域　玉蕊花
　　郑域　者提花
　郑裕　一经堂
　郑钺　哭陈丞相
　郑爚　句
　郑云林
　　郑云林　海棠
　　郑云林　芍药
　郑郧　游洋州崇法院
　郑蕴　题玉岩次韵
　郑瓒　句
　郑宅　题朱文公唐石坟庵
　郑芝秀　芙蓉峰
　郑仲熊　岩桂花
　郑周卿　句
　郑滋　游五官谷
　郑子思　三贤祠
　郑子覃　题苕溪道观壁
　郑子信　句
　郑作肃　中秋登青原台












ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　





全宋诗：郑




郑蔼

郑蔼　过周静轩别墅

残雪犹在屋，园林已半春。

客情盈一舫，幽事杂诸邻。

地有忘忧章，池无頳尾鳞。

公荣殊自胜，樽酒肯同人。

郑安恭

郑安恭　探梅过西湖

郊坰一到眼偏明，古寺寂无钟磬声。

共上篮舆寻胜事，独先冠盖愧双旌。

探梅载酒成幽趣，纵步登山喜晚晴。

自顾遨头最衰老，不才何幸守边城。

郑昂

郑昂　刚显庙

公昔隐居乌石冈，老观禅师同道场。

法主懒安共徜徉，李薛咨参互击扬。

摆脱利欲心清凉，是以能全此至刚。

黄巢兵乱来福唐，公力抗之不肯降。

欣然引颈齿剑芒，白乳上涌如雪霜。

老蒇自谓暴无伤，才杀人半於南方。

公无爵位在周行，史臣不书名不彰。

后三百年丞相张，夜梦三贤与迎将。

翌日游山登公堂，宛如梦中貌昂藏。

再来为州剡奏章，赐名刚显烈有光。

葺祠为庙饰栋梁，普与州人奉肴觞。

於荐荔丹与蕉黄，岁时来享以为常。

我作铭诗刻其旁，千万亿载死不亡。

郑弼

郑弼　定光南安岩

石耸灵岩接太虚，百千年称定光居。

未知天上何方有，应是人间别地无。

郑弼

郑弼　定光南安岩

香风影里迎新魄，梵呗声中见落晖。

自恨劳生名利役，不能来此共忘机。

郑弼

郑弼　定光南安岩

路入云山几万层，豁然岩宇势峥嵘。

地从物外嚣尘断，天到壶中日月明。

郑丙

郑丙　碧玉轩

长安回首远如天，解榻只园百病痊。

身世本来如寄尔，佛僧同住更悠然。

筼箉千个不受暑，岩桂一枝或自妍。

长与高人伴幽独，粥鱼斋鼓度流年。

郑昺

郑昺　题阎立本十八学士图

阎公十八学士图，当时妙笔分锱铢。

惜哉名姓不题别，但可以意推形模。

十二匹马一匹驴，五士无马应直庐。

五鞍施狨乃禁从，长孙房杜王魏徒。

一人醉起小史扶，一人欠伸若挽弧。

一人观鹅凭栏立，一人运笔无乃虞。

树下乐工鸣瑟竽，八士环列按四隅。

笑谈散漫若饮彻，盘盂杯勺一物无。

坐中题笔清而癯，似是率更閒论书。

其中一著道士服，又一道士倚枯株。

三人傍树各相语，一人击带行徐徐。

后有一人丰而鬳，独吟芭蕉立踟蹰。

一时登瀛客若是，贞观治效真不诬。

书林我曾昔曳裾，三局腕脱几百儒。

雄文大笔亦何有，餐钱但日靡公厨。

邦家治乱一无补，正论出口遭非辜。

时危玉石一焚扫，览画思古为嗟吁。

郑伯熊

郑伯熊　北园送关简州分得古字

我歌白云篇，送君水云浦。

歌罢水云寒，伫立听鸣舻。

江湖昔在手，短蓑钓烟雨。

轩裳误羁馽，滥趋群玉府。

朱墨浪自妍，笔削竟何补。

高鸿堕秋枕，归梦纷莫数。

着鞭输子先，寤歌独怀古。

中年况作别，心事复谁吐。

故人分龙符，江色映修组。

话旧定何时，新知日旁午。

郑伯熊

郑伯熊　次韵陈粹瑞岩之什

诗到南昌老更奇，固知流派自江西。

滕王阁下秋涛壮，孺子堂前春鸟啼。

我似痴蝇思骥尾，君如野鹤趁鸡栖。

十年翰墨元犹白，不识微言为指迷。

郑伯熊

郑伯熊　过万年山望罗汉岭上大松

苍髯白甲老烟云，万大丛中独挺身。

一柱擎天须此物，执柯它日属何人。

郑伯熊

郑伯熊　黄岩县楼

飞甍郁峥嵘，万井交错综。

俯仰各有则，静以御群动。

平时心匠微，斤斧袖不用。

少施见其余，规画已惊众。

姬公昔营洛，道德作梁栋。

东家有余材，凤衰无复梦。

帝方议明堂，行矣与君共。

郑伯熊

郑伯熊　句

胡床倚春风，池亭自花柳。

郑伯熊

郑伯熊　清畏轩

树蕙余百亩，世兰当路岐。

清风一披拂，香气无不之。

纫为楚累佩，辱我幽靓姿。

小草生润底，雨露无恩私。

不入儿女玩，岁晚得自持。

所以古君子，清德畏人知。

郑伯熊

郑伯熊　四月十四日至广陵

春归村坞绿阴迷，又向山腰转马蹄。

收尽雪芳犹采撷，割残云穗再扶犁。

乡谣到处无音律，野饭黄昏只笋虀。

惟有客愁消不得，隔溪篁竹子规啼。

郑伯熊

郑伯熊　问津楼

周道直如矢，亡羊古无有。

利欲蚀本心，眼花大如斗。

适燕南其辕，之越乃北走。

四海阮嗣宗，臧否不挂口。

一恸激流俗，新荑发枯朽。

斯人向千载，此意谁复剖。

问津非名楼，端以觉蒙蔀。

郑伯熊

郑伯熊　婺舟道中

笋舆时得并溪行，溪水秋来似鉴清。

仰春云山劳眼力，临流照眼却分明。

郑伯熊

郑伯熊　枕上

飘风不崇朝，骤雨不终日。

清寒入絺綌，御袷有余郁。

天时不能调，人事那可必。

清灯耿孤窗，万籁助飗飘。

忧愁从中来，起坐发屡栉。

丈夫属有念，功名乃余物。

突兀万间屋，此意何时毕。

长吟答寒螀，四壁转萧瑟。

郑伯英

郑伯英　放龟

城中有四灵，麟凤神龙龟。

凤翔兮千仞，麟兮不可羁。

天用莫如龙，在在风云随。

拙哉老督邮，何时列於斯。

浪言莲上巢，甘作床下支。

床支木为辱，刳剔良可悲。

陂塘溢春水，爬沙闯晴羲。

渔师舍网罟，掇取如拾遗。

解甲伏磚硄，哀鸣极鸣咿。

卜师更安忍，鑽灼无完肌。

有身不自灵，昔闻今见之。

百金出敝楮，骈首还清漪。

千岁善保汝，左顾非我期。

愿言贻日者，吉凶访藂蓍。

郑伯英

郑伯英　和清卿雪溪泛舟晚登华盖亭

满江风雨酿清愁，坐啸烟波一叶舟。

目送飞花千里去，身随空碧一鸥浮。

兜罗世界成游戏，歡乃声中自唱酬。

试问剡溪回棹客，可能乘兴上南楼。

郑伯英

郑伯英　清明泛舟

风雨连朝忽转晴，天还着意作清明。

簿书共了公家事，尊酒聊酬我辈情。

花却馀寒红尚瘦，柳融初日黛犹轻。

一年春事才如许，又作明朝祓禊行。

郑伯英

郑伯英　石桥煎茶

白发青衫故倦游，何人能办钓鳌钩。

却逢大士开青眼，现出茶花五百瓯。

郑伯英

郑伯英　自新昌入天台

升高无过胡孙擂，行险胜於老鼠梯。

何事将身来试比，要参大士石桥西。

郑伯玉

郑伯玉　和王太博游园清塘

寒日一观眺，四天云色稀。

水风迎棹起，沙骛背人飞。

玉缕鲈新脍，金膏蟹正肥。

斜阳促归旆，那得恋渔矶。

郑伯玉

郑伯玉　和夏日国清塘泛舟

三篙摇漾彩帆轻，胜赏宁辞远郡城。

水满人如天上坐，波澄舟在镜中行。

都无暑气侵衣袖，时有荷香入酒觥。

野老岸前争拥看，知公威齐不喧惊。

郑伯玉

郑伯玉　绿野亭

二月池边景色好，天与人意相恰融。

鹅毛絮轻颺晴日，鸭头波暖摇青空。

幽鸟间关变新唘，高花乱旋飞斜红。

樽前忽尔感时节，酌酒醉倒酬东风。

郑伯玉

郑伯玉　绿野亭

雨过黄梅夏将半，园亭清洒如山家。

白鸟窥鱼立间暇，红蜒弄水飞交加。

垣衣重重长旧晕，萱草节节含新花。

薤叶簟凉一就枕，起来日抱西山斜。

郑伯玉

郑伯玉　绿野亭

吾爱高秋亭上望，水风凉澹惬幽情，

山形左右互拱揖，海气旦暮多险情。

西畴农歌罢亚熟，北埭渔唱沧浪清。

人生得酒且自适，何必身后立空名。

郑伯玉

郑伯玉　绿野亭

路出烟村俗驾少，江天落莫憎寒威。

依依壶峤草树变，蔼蔼海门烟火微。

日脚下时一雁度，风头起处双鸦归。

却拥残炉拨灰坐，冷暖世途空险巇。

郑伯玉

郑伯玉　清明林下

游丝百尺飞到地，野蝶寻春有狂意。

一番轻雨洗梨花，啼出玉真无限泪。

老夫不入少年场，直向南轩亭午睡。

觉来历省梦中事，却忆邯鄣枕中记。

郑伯玉

郑伯玉　宿僧寺

亭宇无庙落叶天，西风一榻称高眠。

夜深更爱松间月，破碎清光落枕前。

郑伯玉

郑伯玉　远亭

亭势孤高映小池，盘盘一道出林霏。

平诛岩腹草茅尽，直望海门烟火微。

树石满前供胜赏，溪山无处隐清晖。

宣城丽句人争诵，珍重阳春和者稀。

郑昌龄

郑昌龄　寄李忠定公

雅望三朝第一流，端如砥柱屹清秋。

爱君炯炯无他志，许国堂堂不自谋。

梦绕苍龙新阙角，凉生黄鹤旧楼头。

中兴真主须真相，未雪双鸾耻未休。

郑昌龄

郑昌龄　题说法台

四十高峰绕法台，峰峰嶙峋玉莲开。

岚光拥翠猿啼遍，松盖移阴鹤唳回。

贝叶乍翻钟磬暝，金沙犹伏地炉灰。

天冠隐处多奇绝，时见弥空花雨来。

郑昌龄

郑昌龄　挽李忠定公

炎图第一相萧公，王谢风流愧下风。

力正君臣先伪楚，不将金锦问和戎。

输忠自昔忘夷险，注意如今见始终。

驻马佳城天莫问，寒空惨淡没孤鸿。

郑昌龄

郑昌龄　谢秦桧

先生傲睨醉觞旁，不觉滂沱入醉乡。

来诗恐是醉中语，使我大笑讥荒唐。

郑常

郑常　送头陀赴庐山寺

僧家无住著，早晚出东林。

得道非真相，头陀是苦心。

持斋山果熟，倚锡野云深。

溪寺谁相等，香花与梵音。

郑城某

郑城某　绛溪

一带波光绕翠屏，森森万木拥幽清。

小臣已作□□想，愿赋中兴颂圣明。

郑传之

郑传之　戊寅腊望会友双峨得薪字韵

双峨文会友，生意蔼如春。

风转闻啼鸟，冰销想跃鳞。

焚香温宿火，煮茗爇枯薪。

一座惟吾老，欣然得句新。

郑莼

郑莼　早春山行

山舍雨余好，溪深万竹齐。

客同春日出，鸟向谷风啼。

澹泊云无着，崎岖路欲迷。

由来能力疾，归踏夕阳低。

郑大惠

郑大惠　哀夏孝女

射生户，北山有虎何不射。

岂不闻夏家有女年十五，随父樵薪入山坞，

父行在前忽遭虎。女见父伤奋不惧，

号泣逐之为虎语。逐之不已虎反顾，

弃其父□衔女去。人言其父死亦苦，

我言最苦是其女。想女失父逐虎时，

眼不见惟见父。射生户，

我今衙告汝。汝这生，

岂无父与母。勿谓官差尚犹豫，

被尔甲兮张尔弩，况虎杀害人多天已怒。

呜呼，虎害人多一若怒，

天又何必使渠生下土。

郑大惠

郑大惠　玉簪花

玉色瓷盆绿柄深，夜凉移向小窗阴。

儿童莫讶心难展，未展心时玉似簪。

郑得彝

郑得彝　翠光岩

一棹巨川舟，相随物外游。

芳尘曾未逐，春兴若为酬。

酌石花阴湿，题岩藓墨浮。

沙鸥应笑我，留住瀫溪头。

郑得彝

郑得彝　龙游八景　半山残雪

寒峰苍削露痕晴，残雪遥疑宿冻云。

茶话尚馀清绝趣，半瓯真味许僧分。

郑得彝

郑得彝　龙游八景　别浦归帆

望断烟波眼欲空，霞光明衬暮天红。

水高数尺舟归急，幅幅蒲帆饱受风。

郑得彝

郑得彝　龙游八景　翠岩春雨

雨急林花第几峰，层层岩翠沐嵌空。

回头万象皆生意，绿遍天涯造化功。

郑得彝

郑得彝　龙游八景　村市晓烟

微茫村市隐江湄，三两人家欲早炊。

翠箔楼台烟半湿，不知红日上花枝。

郑得彝

郑得彝　龙游八景　断岸浮梁

轻舠簇簇水溶溶，影落空江万丈虹。

溱洧更无人病涉，浮梁千载纪成功。

郑得彝

郑得彝　龙游八景　瀫水晴风

鲛鮹蓝色染初匀，风皱粼粼渺水云。

安得此溪还姓冉，名高千载柳州文。

郑得彝

郑得彝　龙游八景　双港明月

泇泇逝水夹沧洲，金耀浮光碎碧流。

夜半渔歌声再起，一天明月两溪秋。

郑得彝

郑得彝　龙游八景　渔村夕照

小艇穿鱼醉夕阳，柔条犹可折残杨。

数家网罟孤村外，渔唱一声烟水长。

郑德普

郑德普　句

山蒸云气晴能雨，泉挟风声夏亦寒。

石润黏苍藓，涧高流白云。

雁断风仍急，鸟啼天正阴。

郑鼎夫

郑鼎夫　山房

冉冉云生石，柴扉半掩深。

馀春归草意，积雪负葵心。

老去忽自笑，兴来时独斟。

闲中参物理，何处一蝉吟。

郑鼎夫

郑鼎夫　张子房

功成便趁赤松游，未必神仙事可求。

想得当时重借箸，为君谋了为身谋。

郑斗焕

郑斗焕　陪秋山相公游大涤洞天一庵夜宿感梦

天柱清游尾使星，笋舆轧轧入山深。

龙行雨去泉花定，鹤叫云来木叶阴。

松石已安通夕寐，江湖空老百年心。

圆冠方袂何仙子，梦里将诗索共吟。

郑访

郑访　乘鸾峰

山形鸾羽族，仙子驭翱翔。

琪树烟霞冷，蓬壶日月长。

来信铛日瑞，鉴德应时祥。

何处得环佩，乘游人岳阳。

郑芬

郑芬　早春汪若水宋寿谷见过

云起松洋路，吾庐蹴水开。

故人嫌俗缚，双骑出城来。

春昼散微雨，雘家多早梅。

弹琴徵古调，何处可登台。


郑钢

郑钢　题资州东岩

迳转得幽谷，云岩屹相向。

豦豣偃重檐，弯环依叠嶂。

缅想融结初，镌鑱自天匠。

了无斧凿迹，但觉盘根壮。

深可数千尺，广逾八九丈。

洞穴既窈窕，松门亦昭旷。

廓舍三千界，中列五百像。

巨楠面幢盖，翠蔓垂帷帐。

木灵不知名，境幽或难状。

我时驰征轺，奔走倦尘鞅。

获此一段奇，欣然惬微尚。

欲去兴未阑，行行重回望。

郑鬲

郑鬲　支提禅寺

旧锡千峰里，空门壮大观。

雨馀双屐冷，风杪一灯寒。

蜗篆团真偈，龙沙绝野干。

婆娑参佛果，登眺已忘餐。

郑耕老

郑耕老　木兰溪书堂

郑子藏书处，柴门碧树湾。

开怀溪一曲，养拙屋三间。

月色斜侵竹，鸟声迥隔山。

辋川多胜趣，何似此潺湲。

郑耕老

郑耕老　游城山国清塘

涌金门外尽菰蒲，四月行人客上都。

六月国清塘上望，依稀身更在西湖。

郑毂

郑毂　大龙湫瀑布泉

霞卷东西嶂，云横宴乐峰。

漠泉三百丈，绝壁一千重。

玉茗沾香蕊，金兰忆醉容。

殷勤祝尊者，为我起乖龙。

郑广

郑广　上众官

郑广有诗上众官，文武看来总一般。

众官做官却做贼，郑广做贼却做官。

郑国辅

郑国辅　翠微亭

满眼青山倦应酬，小亭回护颇知休。

撚髯索句空归去，疑在飞来峰上头。

郑国辅

郑国辅　大涤洞

去县十八里，传名千万年。

三山空隔海，一柱独擎天。

骖驭歌司马，烧丹扣葛仙。

谁云尘俗骨，亦得嗣前贤。

郑国辅

郑国辅　洞霄宫

自怜踪迹又尘埃，再见溪山眼便开。

野水萦纡通路过，闲花疏淡放春回。

玉清缈缈排仙仗，金碧峨峨焕宝台。

十里暮云横九锁，却如骑鹤下蓬莱。

郑国辅

郑国辅　凤洞

古木森森翳女萝，四山环抱郁嵯峨。

此间定有荆山璞，未审何时遇卞和。

斩开绿棘黄荆路，岩上采霞摇影动。

洞里仙人醉不知，岩前留下无声凤。

我今行向洞前来，是洞须开凤莫猜。

便好跨游三岛去，等闲抖擞轻尘埃。

郑国辅

郑国辅　龙洞

泥蟠蛰卧久潜踪，一旦青云得路通。

利物济人功已了，却遗凡骨返仙宫。

郑国辅

郑国辅　瀑布

终日湍流怒作声，凭栏便觉耳根清。

龙君雅欲助奇观，故把银瓶泻水晶。

郑国辅

郑国辅　清音亭

山泉潄玉琴，尘世谁知音。

植杖憩于此，顿消名利心。

郑国辅

郑国辅　云根石

轮囷一片出无心，未许苍苔久见侵。

六月旱田天不雨，愿将肤寸霈为霖。

郑国辅

郑国辅　云根石

满耳环佩声，云根线寒玉。

雨过勿雷吼，老龙鼾正熟。

郑洪

郑洪　九日次应侍郎仁韵

九日风高快客情，穹然天宇气澄明。

白衣酒送人难得，黄菊花开句易成。

对景浑忘披雪鬓，登高喜放遏云声。

古人曾堕龙山帽，为爱金风两腋清。

郑厚

郑厚　登{上巩下石}溪仙人岩

短帽依然九日风，岩头的的问仙翁。

神仙料不私将橘，乞与陈黄方薛公。

郑厚

郑厚　登东山

小雨上东山，层层着意看。

寻泉行处僻，就石坐来寒。

赤舄归周旦，苍生起谢安。

功能成底事，一抹暮云残。

郑厚

郑厚　寒食登韩亭

燔身介子意何忙，理迹昌黎道更光。

慷慨一封论佛骨，流离万里入蛮乡。

孤芳亭角留韩木，遗爱人心比召棠。

勿谓笔端无造化，如何祛鳄似祛羊。

郑厚

郑厚　林和靖墓

山前山后冢累累，处士孤坟没草莱。

古宅更遭新烧火，荒林难觅旧栽梅。

月香水影诗空好，鹤怨猿惊客共哀。

回首西泠桥外寺，晚来金碧拥楼台。

郑晖老

郑晖老　贺郑簿生孙

望及清秋到眼前，建溪溪上现长庚。

云间鹡鷟人见见，天上麒麟地上行。

释氏抱来真杰特，宝公摩后必奇英。

传家已有今衣钵，会见公侯衮衮生。

郑会

郑会　白衣寺

白衣古寺瞰江流，隔断红尘不记秋。

深羡老僧心入定，禅房花木四时幽。

郑会

郑会　宝藏寺雨中

秋城雨气白纷纷，不见青山只见云。

古寺半欹僧去尽，乱鸦飞上五王坟。

郑会

郑会　陈舍人送蒲萄

黑玉之柈白玉棱，龙须马乳剪寒藤。

自怜有母今尘土，持到黄泉唤不应。

郑会

郑会　酬余判院

新篇如许好，欲和费沉思。

相聚不为浅，能吟独未知。

柳含春细细，梅待雪迟迟。

重碧沽官酒，今当与说诗。

郑会

郑会　答田耕叟

五字推敲苦，君来尉所思。

眼虽如旧识，心即要相知。

屋冷云归早，窗深月过迟。

过从无百步，清话绻论语。

郑会

郑会　定斋

乱叶不停风衮衮，狂澜既倒浪滔滔。

碧潭深处无人见，归尽浮云月正高。

郑会

郑会　分宁县斋

日高窗下枕书眠，带得吟情到梦边。

过鸟触翻枝上雪，飞鸦惊破树头烟。

百年世事聊供笑，千里乡心最可怜。

亦有门前数竿竹，短琴横膝不须弦。

郑会

郑会　富阳江岸

江行吾所爱，不敢厌长途。

薄日生花影，轻风老麦须。

晚潮人趁渡，春旆客寻酤。

却望青山远，青山有鹧鸪。

郑会

郑会　寒夜怀郑泽民

布袍寒旋整，图事少曾谐。

挈屋来游浙，修弓欲渡淮。

家贫这遣妹，母老苦为怀。

深夜青灯坐，思君命亦乖。

郑会

郑会　胡氏书房

腊尽山中不见梅，闭门高枕梦瑶台。

午窗晴日蜂喧纸，忽有订溪道士来。

郑会

郑会　湖桥用朱申之韵

小倚湖桥数暝鸦，竹篱深闭阿谁家。

爱渠一架酴醾白，甚欲敲门觅数花。

郑会

郑会　怀宣州李司法

忆着宣城郡，能诗李法曹。

秋今已过半，梦亦罕相遭。

风叶乱无数，雨萤飞不高。

独来窗下坐，灯影照离骚。

郑会

郑会　黄叔敏许惠水栀子

八觚台子净无尘，六尺屏风一欠伸。

忽忆西家水栀子，多时愁杀读骚人。

郑会

郑会　吉州寓舍

处世例营营，好山长自青。

鹊毛秋净澍，鸽影夜竛竮。

无客谈时事，听人讲佛经。

虽然非所好，亦足尉飘零。

郑会

郑会　寄江西友人

浮云净尽倚栏干，西望南楼未得还。

怕有旧人相借问，为梅移怪近孤山。

郑会

郑会　寄焦莹中在南康

冬青花落麦登秋，几茺相思欲买舟。

近日客来因问讯，又闻触势过池州。

郑会

郑会　寄栖贤涣上人

栖贤桥下水流沙，开了菖蒲几度花。

想得老师无别事，乱云晴日补袈裟。

郑会

郑会　寄熊秋堂

醉踏青山忆旧游，两年流落古杭州。

梦随云影忽东去，石上藓花无限秋。

郑会

郑会　简颉监酒

小立西风翠袖垂，淡黄蛱蝶□高低。

重门不锁秋香冷，何处人家有木犀。

郑会

郑会　将抵家遇雨

遄车偏值雨连天，疲马难支又上船。

树杪鸦兵催急棹，渡头渔火锁寒烟。

论心知己期将近，念子慈亲望久悬。

自笑归装无一物，就中强半是诗篇。

郑会

郑会　九日奉新道中

嫩寒猎猎酒旗斜，古路西风欲暮鸦。

何处飞来双蛱蝶，也知篱落有黄花。

郑会

郑会　橘修乡事

压囊红溜滴真珠，配食江南赤鲤鱼。

今日钱塘江上客，自怜吾亦爱吾庐。

郑会

郑会　句

君未知人穷相事。

郑会

郑会　刘寺

绍兴妃子寺，步步白云深。

丛冢荒难认，寒泉清到今。

山高松有子，石老树无心。

寺主痚相见，如闻亦解吟。

郑会

郑会　梅花

江梅谷寻树槎牙，雪片飘零梅片斜。

半有和风到窗纸，不知是雪是梅花。

郑会

郑会　梅雪堂

素心甘澹泊，秉节性贞固。

开堂抚垂云，徘徊阅嘉树。

孤根倚绝壁，清光更回互。

生平铁石肠，不受纤尘污。

雇结岁寒盟，相依共迟暮。

郑会

郑会　南浦亭

山含落日暮光紫，雁带冰雪归影单。

柳岸一舟人不渡，芦花风战晚来寒。

郑会

郑会　拟行行重行行

行行重行行，忆君行路难。

十步九萦折，一峰千巑屼。

空山叫猿猱，老石藏{搀去扌加犭}{左戋右虎}。

美人隔千里，西游何当还。

鬓发日已老，带眼日已宽。

孤灯照残梦，雨滴芭蕉寒。

所思不可见，悒悒清夜阑。

郑会

郑会　宁都县道中

绿水桥头小钓车，数椽败屋柱槎牙。

年年贼火无人住，风落棠梨几片花。

郑会

郑会　衢州道中

生危蔷薇插鬓斜，闲随女伴摘新茶。

回头见客低头笑，却拾残花帖面花。

郑会

郑会　瑞金县道中

野水深深小迳斜，旧时闻是富人家。

乱余田地浑无主，近有流移来种麻。

郑会

郑会　寿苏友橘

一春湖上看花枝，看到青青杏子肥。

家在江南身在浙，年年生日未曾归。

郑会

郑会　寿苏友橘

人谁安逸浪中鱼，事费经营纲上蛛。

记得去年生日酒，去年无此白髭须。

郑会

郑会　寿苏友橘

金轮王寿三千岁，铜狄人生五百年。

兹事不须皆援古，无灾无难即神仙。

郑会

郑会　送程岘坡过扬州

轻衫湿雨过淮东，鹤背功名酒一中。

歇马不须寻古事，隋家陵树正秋风。

郑会

郑会　送金松槜归永嘉

可惜西风早，无因得放迟。

吹将客归去，空有梦相随。

旧舍松根在，新坊酒价低。

倘行天竺路，须为记留题。

郑会

郑会　送孔炳先归宜春

微吟五个字，客路惜年华。

人世谁无别，子行吾忆家。

湿云生竹菌，晴雪噤梅花。

明日烟波远，孤舟自煮茶。

郑会

郑会　题邸间壁

酴釄香梦怯春寒，翠掩重帘燕子閒。

敲断玉钗红烛冷，计程应说到常山。

郑会

郑会　题岘坡书院

羊公碑字晋苔昏，中有襄人古泪痕。

忆作风烟涨尘土，自今日月照乾坤。

维瓯有客伤前哲，以岘名坡续后昆。

且莫掀客看凫白，为君王洗汉江浑。

郑会

郑会　天庆观寻裘司直碑

长廊钟鼓静无哗，白发高人自煮茶。

可惜断碑无觅处，石坛微雨落松花。

郑会

郑会　闻黄叔敏双陆因寄

水晶帘动影傞傞，白玉棋盘金字窠。

赢得阿谁花十八，日长深院笑声多。

郑会

郑会　西湖客舍

数日秋风早，单衣补未圆。

长贫身事缺，多病主人怜。

卖药僧归寺，看山客借船。

推窗正烟雨，坐看白鸥眠。

郑会

郑会　夏日吴园

斫藕敲瓜酒面凉，片云如墨不成章。

东风忽遣雨西去，相对两乌行夕阳。

郑会

郑会　谢送酒

刺豹朝淋血，烹龙莫泣脂。

分君新瓮盎，及我旧鸱夷。

竹叶供浮蚁，春风入朵颐。

扶衰拜嘉惠，时复一中之。

郑会

郑会　续潘探花捣衣曲

白石砧，秋沉沉。

家家捣衣灯下补，惟有妾家心最苦。

妾初嫁来能几时，良人从军今不归。

去时杨花未飞絮，欲着春衫裁白苧。

秋来暑尽白苧寒，远征未必便可还。

宫裘止是赐上将，良人犹在行伍间。

捣衣捣衣寄将去，闻道分兵又西戍。

茫茫莎草生寒尘，沙场不见愁杀人。

堂前阿姑老，得君早归好。

捣衣捣衣空断魂，因□上有双泪痕。

边功未成君着力，妾身孤单君莫忆。

郑会

郑会　杨柳

忆别东湖两度春，西湖柳眼又新新。

想因一样湖边柳，一样春风一样青。

郑会

郑会　一室

坐眠惟一室，贫与病相依。

风急夜沽酒，月明秋捣衣。

异乡身是寄，久客事俱非。

忽忽谁可语，满庭黄叶飞。

郑会

郑会　游金精山

春风栈阁晓云寒，中有潺潺一玉湾。

白石寨盘青石磴，藓花犹带汉时斑。

郑会

郑会　与国军道上

时节近清明，去官未放晴。

落花春绪懒，飞絮客情轻。

新上谁家冢，深林宿处程。

相看一卮酒，为尔暂忘情。

郑会

郑会　豫章客楼

荠菜花开雨未晴，章江烟柳正愁人。

无钱可买东风醉，自写唐诗过一春。

郑会

郑会　斋中独坐

香杀柑花麝不如，晚窗重理读残书。

饥乌只道无人在，偷觑盆池一个鱼。

郑会

郑会　竹月亭

小栏干上夕阳红，古树根头雪未融。

落尽梅花人易老，主张杨柳是春风。

郑会龙

郑会龙　题蒋诗翁故居

诗翁仙去旧坛荒，云满空山花自香。

老尽游人春不问，杜鹃声里几斜阳。

郑晦

郑晦　浮丘祠

青天志欲骑长虹，半生双眼四海空。

题诗远寄广成子，笔力万仞摇崆峒。

前年鹤背乘天风，翻然回首江之东。

束书归隐黄山中，山中偶遇浮丘翁。

人生寰宇总过客，呼酒浇愁醉李白。

十亩耕云种紫芝，酣歌击石嫌春窄。

招浮丘，乾坤到处堪遨游。

丈夫有志身徇国，逢时无意干封侯。

皇天恩泽盈遐陬，忍视吴楚森戈矛。

黄金白璧岂足尚，我爱文章有官样。

长篇欲向庵壁题，凭陵膏气三千丈。

住庵道人请书壁，秃毫轰雷停不得。

飞香洒雪淋漓湿，一夜寒风瘦蛟泣。

郑惠真

郑惠真　送水云归吴

琵琶拨尽昭君泣，芦叶吹残蔡琰啼。

归见林逋烦说似，唐僧三藏入天西。

郑戬

郑戬　句

春到不择地，石傍花自开。

郑戬

郑戬　送馀姚知县陈最寺丞

美渥卿为佐，清谈县得才。

人從日边别，舟渡鉴中来。

食案资鲑禀，公田剩酒材。

秋馀一凭槛，江海遍楼台。

郑鉴

郑鉴　香炉山

峙立交辉紫翠间，疏帘半卷镇长閒。

神仙似有祈年术，一缕青烟起博山。

郑江

郑江　题鼓山

携檄来游石鼓山，岛洲疑望有无间。

大江潮落海门出，洞口云深月户关。

名揭君谟椽笔健，诗留子真翠珉斑。

古灵更有碑三字，屴崱须登莫倦还。

郑将

郑将　和李侍郎移竹

仲夏竹迷日，长竿带笋移。

地生宜雨润，根浅畏风吹。

斸破尚未阶藓，添成宿凤枝。

子猷清洒意，应与渭川期。

郑玠

郑玠　白云庵

罗浮山头老松树，中夜长吟送风雨。

病夫幽独枕书眠，静听松声默无语。

壁间画像对书灯，耿耿残油下饥鼠。

梦觉跏趺不成寐，要伴禅和听二鼓。

郑玠

郑玠　潮阳东山

暮天凉雨急霏霏，十二巫峰高复低。

醉魂不爱风飘断，只恐行云　a湿衣。

郑玠

郑玠　初至罗浮

长说罗浮欲到难，清游今作字民官。

分明蓬岛三山色，占得飞云六月寒。

宝轴几函青贝叶，玉兰无限碧琅玕。

此来更拟询遗事，记与灵踪石上看。

郑玠

郑玠　丹灶

灵迹曾传葛稚川，至今丹灶尚依然。

谁云碧海三山岛，别是朱明一洞天。

龙出玉京成往事，鹤来华表是何年，

尘埃勿叹空回首，到得仙山亦有缘。

郑玠

郑玠　葛仙行祠

身为俗吏趋行部，手艺名香祝有年。

五色雀飞庆荐祉，七星松古自通仙。

郑玠

郑玠　观源洞

麻姑峰头黄鹤归，稚川灶上丹霞栖。

寒猿啸木山月白，正是仙人朝斗时。

壶天景象何灵杳，松门石径茸芳草。

落花满院香沈沈，缘似刘郎应解到。







卷531

郑玠

郑玠　过城南梅庵追忆湖守使君叔晦

重过梅庵不记春，花残树老绿阴成。

开元宰相肠应断，楚国骚人魄尚清。

古屋参差疏影动，水澉深浅宿枝横。

主人祗在云深处，弄月吟风取次行。

郑玠

郑玠　寄逍遥子

自从夫子仙山去，闻说山中分外清。

半夜洞天松月白，野猿吟和读书声。

郑锦溪

郑锦溪　双溪阁

玳簪新笋破泥沙，寒食轻阴酒望斜。

日暮子规啼不住，满山风雨落桐花。

郑居中

郑居中　句

自有薰风来解愠，更无箕舌巧为谗。

郑居中

郑居中　句

邱壑未应容谢传，衮衣行见命周公。

郑居中

郑居中　句

殿上神光瞻舜禹，壁间俊气识伊莱。

郑居中

郑居中　挽雇学正

可惜病相如，谁寻封禅书。

双亲千里外，一叶九秋馀。

风露翻归旐，麈埃锁故庐。

虎丘山下路，会葬有乡车。

郑居中

郑居中　挽雇学正

广文官舍冷如冰，几叹朝衫脱未能。

忽买春田埋玉地，犹悬绛帐读书灯。

佳名空缀仙都石，妙偈争传海寺僧。

一幅粉旌春水漫，惜君谁不涕奔腾。

郑觉民

郑觉民　游虎丘

丘壑癖所耽，从游虎踞岩。

山形藏古寺，泉脉涌幽潭。

远望悲陈迹，清禅任闭庵。

繇来贤达士，捷径鄙终南。

郑君老

郑君老　哭妹贞娘节烈

衰哉吾妹兮，生不逢时。

痛哉吾妹兮，死此乱离。

灰尘涨空兮，织骑南驰。

旌旗蔽野兮，日色无辉。

鸳徒蜂起兮，浊乱民绿。

恣行劫掠兮，四野伤悲。

我妹遇兹兮，尚在闺闱。

若逃患难兮，计无可为。

恐被污辱兮，决死无疑。

一刀自刎兮，渐血淋漓。

死仆于床兮，不变容织。

刀不落地兮，手尚坚持。

英烈如生兮，人谁敢欺。

嗟我独生兮，于世何裨。

汝危莫援兮，恨无穷期。

悠悠我思兮，泣涕涟如。

人皆有死兮，特出异宜。

衰哉痛哉兮，噫嘻。

独存汝名兮，万古无遗。

郑可学

郑可学　和晦庵斋居闻磬韵

纤月照幽林，秋气一何爽。

散步豁烦襟，旷然息群想。

忽闻玉磬里，冷冷送清响。

顿令尘虑空，颇觉道心长。

郑克已

郑克已　别蒋世修

传道贤关客，寻山向会稽。

春风千里别，花路寸心迷。

天倚吴江阔，云随禹穴低。

兰亭得遗墨，为我好封题。

郑克已

郑克已　初月

初月当楼动，风帘倚望斜。

光亏微有晕，桂薄不成花。

云淡明林叶，溪清印岸沙。

去年寒露白，旅食在京华。

郑克已

郑克已　过大浪滩

急浪吹飞雪，鸣稿破晓滩。

异乡人易老，行路古来难。

玉露晨初湿，天河夜不乾。

飘流双鬓白，未有一枝安。

郑克已

郑克已　过李老隐居

南渡中兴老，幽栖日月长。

买山供杖履，引水到池塘。

习懒今成癖，贪杯剩欲狂。

相过旧宾客，不换野衣裳。

郑克已

郑克已　架壁

架壁珍藏万古书，世间清绝在吾庐。

缘瓶香破分家酿，曲圃云开剪露蔬。

白日渐随秋意短，故人尽向老来痚。

今年种得回蜂菊，乱点东篱玉不如。

郑克已

郑克已　芦花

眇眇临窗思美人，荻花枫叶带鸡声。

夜深吹笛移船去，三十六湾秋月明。

郑克已

郑克已　旅中遇故人

云薄清溪水，天寒黄叶负。

乡关三载别，客路一樽同。

旧事如昨日，问年俱老翁。

相看今古意，泪冷菊花丛。

郑克已

郑克已　飘转

飘转未归客，风帆不夜舟。

断云依水定，薄月带沙流。

香倚黄花岸，心清白露秋。

林鸦栖未稳，飞乱北山头。

郑克已

郑克已　青衫

青衫著破禁中罗，楚泽吴江几度过。

仕宦宛如杯水澹，朝廷空有故人多。

渔村痚竹明风旆，烟浦斜最起暮歌。

欲买田无归海上，此身无奈客愁何。

郑克已

郑克已　水阁

水阁临堤晚，帘钩暖翠通。

睡惊莺去后，梦到蝶边空。

春欲从人别，花消昨日红。

多情湖上浪，拍拍峦东风。

郑克已

郑克已　水国

水国烟霞客，春来始定居。

老逢人事懒，贫觉旧交痚。

隙影窥蟾滴，芸香散箧书。

西湖风月好，不到一年余。

郑克已

郑克已　送中书王舍人使北虏

细马缕金鞍，文星使可汗。

袖中天诏重，帐外节毛寒。

烽火燕城急，尘沙朔野宽。

安边在大体，何必斩楼兰。

郑克已

郑克已　系缆

系缆萦回浪，昏林入暮鸦。

水穷人有路，天尽客无家。

蕉叶浮春蚁，鱼歌隔蒲沙。

醉眠星斗下，寻梦卜年华。

郑克已

郑克已　忆别

忆别富公子，山桃两度花。

人情皆念旧，客路如家。

野草连天阔，重山抱日斜。

寄书无过雁，愁眼眩飞鸦。

郑克已

郑克已　浙江十六夜对月

急桨浮天阔，长江得月迟。

最怜新缺后，全胜未圆时。

夜雪潮千尺，秋风桂一枝。

潜蛟易翻动，怨笛莫惊吹。

郑奎

郑奎　君山

岁晚征颜叹飘泊，日暮江城吹画角。

倚栏无地吊兴亡，松风落子惊飞雹。

云凝苍梧愁不收，英雄泪洒泾渭流。

眼前不着沙洲碍，望到中原天尽头。

郑魁

郑魁　端砚铭

仙翁种玉芝，耕得紫玻璃。

磨出海鲸血，声成天马蹄。

润应通月窟，洗合就云溪。

常恐魍魉夺，山行亦自摧。

郑括苍

郑括苍　水国

水国烟霞客，春来始定居。

老逢人事懒，贫觉旧交疏。

隙影窥蟾滴，芸香散箧书。

西湖风月好，不到一年馀。

郑兰

郑兰　过桂氏湖庄

堂上一天水，秋风叫白鹇。

地偏游客少，阔水钓徒閒。

怀古楼宜野，浇蔬月在山。

驾言寻旧好，款款到芦湾。

郑立

郑立　句

南昌别墅湖光阔。

郑良嗣

郑良嗣　琼花

玉立祠庭久不衰，俄经剪伐重能栽。

端知妙护有神力，更喜当时歼厥魁。

种不他传焉得子，年将丰稔辄多开。

天生异物初无伴，只许翻阶近侍来。

郑漻

郑漻　重修龙堂诗

龙德蟠际，在虫莫知。

实尸雨霖，鞭雷摇帜。

蠢蠢生齿，腹饥谋食。

四时罔避，力穑艺稷。

耕深耰疾，人不胜天。

云蒸雾滃，赖龙以全。

兹山由里名澄江，奫沦崒嵂龙之汪。

飞液遇坎堪滥觞，荆扉挹啖逾蔗浆。

焦土石裂暍欲僵，捧畓膏流收丰穰。

天漏资车翻手强，扫氛驳翳开扶桑。

郑公庆余森圭璋，使君成民神且康。

孤功新庙益炽昌，龙兮无专白云乡。

郑霖

郑霖　安抚陈侍郎宴曾提刑乐语

恰好莺花一半春，福星相会赣江滨。

丈人师吉符前谶，肤使心同扫旧尘。

看剑引杯宜酩酊，轻裘缓带倍精神。

从今净洗天河甲，有诏催归两重臣。

郑霖

郑霖　淳佑己酉月正人日春雨堂宴三学同舍即事

十年随牒访三高，不觉星星上鬓毛。

尚忆齑盐形夜梦，聊因椒柏荐春醪。

文盟再会知何日，臭味相投属我曹。

总是虞庠旧培植，致君当不愧夔皋。

郑霖

郑霖　集仙纳凉

县滩如沸鼎，玄馆足清幽。

竹迳不留暑，莲池先借秋。

学仙师有诀，恋禄我怀羞。

安得双岛舄，乘风八极游。

郑霖

郑霖　剑池

属镂堪为后人伤，池溜清泉有恨长。

不斩妖邪斩忠直，淡烟荒草鹿麋场。

郑霖

郑霖　提刑曾宝章宴安抚陈侍郎乐语

听得敷纶天上头，二星交会玉虹流。

风生三路军容壮，春到双江喜气浮。

谈笑预知传露布，劝酬只恐促更筹。

会看印佩黄金斗，肯羡当年定远侯。

郑霖

郑霖　喜知军宴交代都运陈宝章乐语

使轺严戒鼓逢逢，熊轼颁春到此邦。

炳炳福星临一道，融融爱日照横江。

断霞秋日闲飞鹜，荒草寒烟不吠厖。

台府交欢同一体，从今俗返古淳庞。

郑霖

郑霖　赠无择老禅因观稼

两年风雨为民愁，那得偷閒物外游。

谁谓秋鸿留爪甲，吴侬一稔殿眉头。

郑霖

郑霖　赠无择老禅因观稼

每谒祠堂憩虎邱，山僧煮茗雪花浮。

陆泉便作曹溪会，引得清风话未休。

郑梦周

郑梦周　渔父

披却蓑衣翁自渔，青荷包饭柳穿鱼。

时归坐在短篷底，白占一溪云水居。

郑名卿

郑名卿　大涤洞天留题

问路先从通济桥，沿溪长岸去迢迢。

人间别有神仙境，云里深藏古洞霄。

石穴幽阴然火照，琳宫清旷隔尘嚣。

山蟠九锁人希到，得侣同游俗虑消。

郑穆

郑穆　送程给事知越州

菟符优寄宠清贤，邸吏相惊印绂鲜。

方面几称良太守，名区今作小神仙。

夏王古穴幽藏怪，贺监明湖泠浸天。

为语钱塘二千石，诗筩频发渡江船。

郑穆

郑穆　赠仙居宰陈述古

我爱仙居宰，浑浑政不拘。

纵民如野鹿，任道若荒芜。

访境土皆辟，订风恶亦无。

平生志严整，伺隙莫操弧。

郑穆

郑穆　赠仙居宰陈述古

我爱仙居宰，隆时起四方。

青衿游户闼，逢掖在轩堂。

自昔风蛮貊，于今邑校庠。

贺衙闻劝学，耆耋涕彷徨。

郑穆

郑穆　赠仙居宰陈述古

我爱仙居宰，岩岩气宇宽。

百筳微出响，万楫一生澜。

邑小天为寿，民愚地与安。

经年不相见，已见欲跻难。

郑穆

郑穆　赠仙居宰陈述古

我爱仙居宰，接人推至诚。

一官崖岸绝，百志惠慈生。

郑内翰

郑内翰　句

西风吹得一枝生，昂首风前飞不去。

郑起

郑起　病后

渐懒说功名，修真喜道经。

凄凉秋听雨，空阔夜观星。

有病色先见，无心梦最灵。

阶前风叶响，还又感飘零。

郑起

郑起　卜居

久欲谋归力不任，浮云踪迹谩巢林。

功名未入屠龙手，贫贱常怀买鹤心。

月下开门微雨过，楼头闻笛二更深。

世间万事俱陈迹，空倚西风阅古今。

郑起

郑起　采莲曲

郎采莲，妾采莲，

莲花开似妾初年。莲房结实妾生子，

郎今采取应相怜，暖香虽断相牵连。

郑起

郑起　采桑曲

晴采桑，雨采桑，

田头陌上家家忙。去年养蚕十分熟，

蚕姑只着麻衣裳。

郑起

郑起　赤壁歌

赤壁山，赤壁水。

江有蛟龙，野有蛇虺。

天苍苍，云茫茫。

周瑜于此走曹操，声名万古随风长。

郑起

郑起　辞吊富沙梨山大王祠

梨山之阳兮有庙煌煌，州人祭享兮酾酒椎羊。

王之未死兮守土此方，王之既死兮州人不志。

建山之峭兮建水之长，建杭之粲兮建茗之香。

州人祷福兮王锡吉禅，魂之来歆兮灵旗央央。

蛇虎遁伏兮松桂芬芳，梨花烨烨兮王之甘棠。

自古诗人兮樵悴异常，王之爵位兮何啬于唐。

郑起

郑起　次照晦岩韵

便骑老虎不须鞍，忍辱仙人出宰官。

入内讲经千佛现，跏趺对御六龙寒。

指头有月娑罗冷，舌上悬河海水乾。

圣主赐衣漫大地，西方国土未为宽。

郑起

郑起　登荆南城楼

因为古荆州，翻成一段愁。

孟嘉曾落帽，王粲此登楼。

唐邓通襄路，沱潜并汉流。

太平官府盛，昔日欠来游。

郑起

郑起　洞庭君山辞

山为君兮水为臣，水为臣兮象为兵。

君有定位兮兵无定形，知山知水兮知君臣之性情。

不知师不知比兮又奚知用兵之精。余经山之外兮睹山水杳冥，

佳气葱郁兮或天香而龙腥。烟云变化兮或狗状而人形，

风涛汹涌兮或崖立而天平。或夕阳兮渔歌，

或晓霜兮钟声。或雪下兮雁叫，

或夜半兮鼍鸣。或仙人张乐兮霞佩之輟輟，

或神丁从驾兮车骑之辚辚。冬寒春暖兮湖草几番之青青，

今来古往兮人物几代之废兴。嗟余行役兮顾鬓影之星星，

无由登山临水兮与鸥鹭盟。

郑起

郑起　读冯道传

西山有薇，二子采之。

二子竟死，薇不疗饥。

匪恶周粟，食不下咽。

君臣义重，彼苍者天。

尔道何人，数主一身。

有何颜面，冠冕缙绅。

乔固诸贤，宁死道边。

曹操不帝，清议凛然。

郑起

郑起　短歌行

览镜摩挲，岁月蹉跎。

道长命窄，忧虑如何。

何以消除，非酒莫祛。

醉来不见，醒复如初，

跖跃锵锵，孔孟皇皇。

何非何是，孰劣孰强。

日出杲兮，月出皓兮。

无风无雨，可以同携。

人生朝露，保不及暮。

青青累累，皆是坟墓。

天机转深，转用劳心。

不如坦荡，驱遗光阴。

郑起

郑起　鄂州南楼

淳佑六年冬十月，我来独自上南楼。

晓雾江山都江不见，雾收日出城东头。

照见汉阳树，照见鹦鹉洲。

浪涛江汉出眠峡，洞庭云梦天共流。

大船如龙卷寒碧，小船如叶飞洪沟。

费袆霞佩跨黄鹤，洞宾玉笛横清秋。

穴寥突兀不可状，开阖风雨晴烟浮。

空中一一都照见，照见今来古往丝粟无限愁。

夜郎逐客心胆大，醉欲搥碎醒又休。

此山此水长不老，英雄消尽山水留。

何当大雪夜明月，摩挱老眼看九州。

春风吹雪变红绿，牛羊被野边无忧。

郑起

郑起　繁昌江边风两獭祭鱼人立而拜

寒食清明在客途，片帆飘泊老无庐。

松楸方念无人扫，忽见江边獭祭鱼。

郑起

郑起　关山月

霜下月色白，沙飞月色黄。

征人此暴露，未有不辛伤。

满野髑髅骨，依山鱼雁行。

祁连与瀚海，惨淡更苍茫。

郑起

郑起　归去好

归去岂不好，平田带浅林。

春猿鸣雪涧，晴日上云岑。

世久无鸣犊，时当学展禽。

吾生今老矣，梁父岂能吟。

郑起

郑起　虎丘尹和靖书院示开讲

和靖书堂八面开，新分半席在山隈。

若无人听都归去，传语生公借石来。

郑起

郑起　寄题梵才大士台州安隐堂

巢禽托静林，潜鱼恋深壑。

岂不能自安，翔泳得所乐。

达士远纷华，於兹守冲漠。

堂前鸣松风，堂后馥花药。

好鸟时一呼，澄明望寥廓。

诗兴犹不忘，禅心讵云著。

所以得自然，宁必万缘缚。

未能与之游，怀幕徒有作。

郑起

郑起　寄题杭州广法善堂

淘清研朱画屋梁，黄漆柏障连曲房。

日晖月色不须照，了了自可窥毫芒。

夕阴花敛似欲病，飞鸟不惊乌帽郎。

深山穷谷谩幽僻，喜得吴侬是药囊。

郑起

郑起　荆江口望见君山

荆江江口望漫漫，一白无边夕照寒。

只是青云浮水上，教人错认作山看。

郑起

郑起　荆南别贾制书东归

来时秋雨满江楼，归日春风度客舟。

回首荆南天一角，月明吹笛下扬州。

郑起

郑起　句

湘妃雨后来池看，碧玉盘中弄水晶。

郑起

郑起　君乘黄

君乘共，臣乘青，

二乘先后如流星。君乘黄金漆照镜，

臣乘青笔织作棂。道逢相揖失恭敬，

君乃枢楼庄其形。世人多认车与拦，

交通如此今犹馨。

郑起

郑起　烂柯山

春风万古洞门开，尘世兴亡是几回。

棋局至今无处觅，樵人于此遇仙来。

飞梁横跨丹虹影，绝顶平铺白玉堆。

天下纷纷无好着，斜阳下岭共徘徊。

郑起

郑起　樵歌三首

上山斸山山丁登，下山嵌山山棱层。

秋残日暮归来晚，茅檐洗脚月又明，

明朝早入芙蓉城。

郑起

郑起　樵歌三首

入城不识公与卿，行歌道上旁无人。

衣衫蓝楼鹑百结，与妻索笑妻生嗔，

那知不是朱买臣。

郑起

郑起　樵歌三首

出坳筑着牧牛儿，白石凿凿蒙茸披。

缪公无人宁戚死，独吹觱栗谁得知，

不如采樵同路归。

郑起

郑起　思耕

江湖渐老身，山泽本来心。

经济不敢问，耕耘犹可寻。

一顷半顷许，三更二更深。

亲朋相接近，鸡酒开尘襟。

郑起

郑起　送友人之鄂

湖海声名落缙绅，由江而鄂逆鳞鳞。

烦君黄鹤楼头看，天下英雄有几人。

郑起

郑起　送友人之淮

积得读书身，从教此道贫。

逢秋为远客，知已是何人。

天下方多事，西风至不仁。

但于登眺处，杯酒莫辞频。

郑起

郑起　宿洞霄山中

入山时八月，岚气似深冬。

岩洞生风雨，窠巢落桧松。

山中九重锁，月下一声钟。

警省非人世，今秋得异逢。

郑起

郑起　宿虎丘

到晚归不去，因而此宿休。

云深千古寺，月冷一天秋。

崖裂池如束，天虚塔欲浮。

最宜初日上，高处看烟收。

郑起

郑起　题画兰

向来俯首问羲皇，汝是何人到此乡。

未有画前开鼻孔，满天浮动古馨香。

郑起

郑起　天高高

天高高兮色青青，夜沉沉兮星荧荧。

不知余命何，所系兮何星。

郑起

郑起　晚春即事

轻寒时节牡丹开，叶底青青又风梅。

门外数枝杨柳薄，一春莺燕不曾来。

郑起

郑起　为九华王此山赋宁石

我谓此山天作石，石不是石人不识。

千年野鹤独见君，石上采芝石上吃。

郑起

郑起　吴江三高祠堂

吾拜三高堂，三高在何许。

竿炉上苍苔，破屋落吕雨。

石泐水弹痕，地洞龙潜处。

清魂汗漫游，芳名垂万古。

郑起

郑起　吴江太湖龙王殿

吾谒龙王殿，龙王在何许。

太湖三万顷，水族龙为主。

离离明月宫，渺渺寒烟渚。

天下有旱蝗，吾亦能行雨。

郑起

郑起　喜静

素来嫌僻静，今渐与相安。

师友凋零尽，年时出处难。

春风双屐暖，夜雨一灯寒。

洙泗曾颜辈，何曾作好官。

郑起

郑起　谒岳王坟

我来拜谒岳王坟，松柏苍苍上宿云。

臣子报君终一死，权寻卖国欲中分。

鹰扬当日谁能及，雁叫中原不可闻。

石马石人山寂寂，英雄于此忆将军。

郑起

郑起　饮马长城窟

饮马长城窟，下见征人骨。

长城窟虽深，见骨不见心。

谁知征人心，怨杀秦至今。

北边风打山，草地荒漫漫。

五月方见青，七月霜便寒。

古来无井饮，赍带粮尽乾。

自从征人掘此窟，戍马饮之如飞翰。

朝呷一口水，暮破千重关。

秦皇极是无道理，长城万里谁能比。

郑起

郑起　余杭道上

五年兹路上，频往又频还。

岁月孤松老，风霜苦竹班。

溪流天目水，云出洞霄山。

马上因閒眺，蜉蝣宇宙间。

郑起

郑起　余杭界早发

早发促程期，篮舆带月低。

山中如白书，斗下渡清溪。

群动霜初薄，四邻鸡未啼。

惟闻兵递舖，星急过淮西。

郑起

郑起　再登南楼

客中重上倚层台，天阔云收八面开。

雁带岳阳秋晓过，浪涵巴峡影西来。

诸营种柳今何在，老子登楼得几回。

自是江山雄壮处，兴亡不必问寒灰。

郑起

郑起　赠英公大师

玉殿承恩四十年，水云心已悟南禅。

李斯篆字功何妙，贾岛诗章学太玄，

筇在机嗟无虎斗，钵腥长笑有龙眠。

闻令未老休慵堕，剩把书踪石上镌。

郑起

郑起　招魂酹翁宾昫

君之在世帝敕下，君之谢世帝敕回。

魂之为变性原返，气之为物情本开。

於戏龙兮凤兮神气盛，噫嘻鬼兮归兮大块埃。

身可朽名不可朽，骨可灰神不可灰。

采石捉月李白非醉，耒阳避水子美非灾。

长孙王吉命不夭，玉川老子诗不徘。

新城罗隐在奇特，钱塘潘阆终崔嵬。

阴兮魄兮曷往，阳兮魄兮曷来。

君其归来，故交寥落更散漫。

君来归来，帝城绚烂可徘徊。

君其归来，东西南北不可去。

君其归来。春秋霜露令人哀。

花之明吾无与笑，叶之陨吾实若摧。

晓猿啸吾闻泪堕，宵鹤立吾见心猜。

玉泉其清可鉴，西湖其甘可杯。

孤山暖梅香可嗅，花翁葬荐菊之隈。

君其归来，可伴逋仙之梅，

去此又奚之哉。

郑起

郑起　自黄山还途中作

屈指还京十日程，每逢歇处问村名。

春沙脉脉溪初涨，夜雨垂垂晓又晴。

山下有人传虎出，店中炊饭见牛鸣。

天涯行客无宁日，不及田家业在耕。

郑蒨

郑蒨　睡觉

玉炉香断瑞烟微，小院阴岑夹幕垂。

一枕清风人寂后，半窗明月酒醒时。

漆园蝴蝶难成梦，巫峡行云想有期。

欲曙凄凉精气爽，漏残灯炉画屏欹。

郑蒨

郑蒨　湘江秋夕

岳麓长云合，湘江暮蔼收。

鸿鸣沙渚夜，叶脱洞庭秋。

霜竹千丛密，风弦一曲愁。

独醒人不见，西岸水悠悠。

郑侨

郑侨　题夹漷草堂

杪秋寻远山，幽怀郁冲冲。

草堂跨层崖，夕阳山影空。

高人辞天禄，结交杖藜翁。

游氛暗九土，岁晚余曷从。

泠泠夹漷水，谡谡长松风。

思之不可见，泪落秋云中。

郑樵

郑樵　百丈山

叠嶂联屏飞远近，风情物色有余涯。

回头四顾东西地，多少砺山庄帝家。

郑樵

郑樵　北山岩

西风曳曳片云閒，一夜寒泉卧北山。

倚杖岩头秋独望，稀疏烟垅是人间。

郑樵

郑樵　采茶行

春山晓露洗新碧，宿鸟倦飞啼石壁。

手携桃杖歌行役，鸟道纡回惬所适。

千树朦胧半含白，峰峦高低如几席。

我生偃蹇耽幽僻，拨草驱烟频蹑屐。

采采前山慎所择，紫芽嫩绿敢轻掷。

龙团佳制自往昔，我今未酌神行怿。

安得龟蒙地百尺，前种武夷后郑宅。

逢春吸露枝润泽，大招二陆栖魂魄。

郑樵

郑樵　插秧歌

漠漠兮水田，袅袅兮轻烟。

布谷啼兮人比肩，纵横兮陌阡。

郑樵

郑樵　晨雨

东方斜未彻，暝色淡初分。

宿鸟林中噪，凄风叶上闻。

钟鸣催过雨，星落避行云。

独立草堂内，涓涓群动纷。

郑樵

郑樵　村雨

荒村常寂寂，小雨自涓涓。

寒气侵人急，野花入目妍。

看山频当户，听鸟倍难眠。

万事萧条尽，空余日暮烟。

郑樵

郑樵　涤愫

枳棘何榛榛，猿狖不敢下。

芳苓何烨烨，雹霜不敢洒。

骅骝驰曲囏，举足难宽假。

所以古之人，犁锄聊自把。

郑樵

郑樵　涤愫

天命既倒悬，将身费椒糈。

朝行畏日薄，暮行畏龃龉。

娵娃虽见珍，宁嫭心未许。

展转溷餵歠，敢俟庆云举。

郑樵

郑樵　涤愫

孤凤落鹰巢，啼麟坠虎穴。

未能脱蒙茸，安得出轩凸。

迢递空自倬，耀灵久已灭。

禷身入三门，黾勉成吾拙。

郑樵

郑樵　涤愫

修身以为弓，矫思以为矢。

立义以为的，亦云善拟议。

呜呼彼鸿渐，进德亦犹水。

我如骂其说，木舌畅所指。

郑樵

郑樵　涤愫

八荒有礼乐，涂民以耳目。

五政不得加，七赋不能育。

古今贵天常，最厌彼婴犊。

嗟哉生不辰，沾顶滋觳觫。

郑樵

郑樵　涤愫

潜天以不策，潜心以不手。

天人既和同，飞潜均不朽。

吾生既病劳，未敢轻俯首。

久幽不改操，旦夕谋杯酒。

岷峨自沉冥，丘壑难为后。

郑樵

郑樵　涤愫

德行尊颜闵，股肱卑萧曹。

明哲知寝伏，文章亦戏髦。

纵彼攀龙鳞，何如棹小舠。

人生一世间，慎勿轻自豪。

郑樵

郑樵　涤愫

贤者不饱食，何为仕与农。

圣人诡时，何为世所宗。

显晦既有因，盛衰亦偶逢。

先秋而后春，俄顷自雍容。

郑樵

郑樵　涤愫

金革久不息，遐方徒惮指。

谁为民请命，皇天犹未喜。

茂德自不绥，眷眷我梓里。

伤哉古王道，樵夫亦冷齿。

郑樵

郑樵　涤愫

嗟余本固陋，湛身入花渚。

未制芙蓉裳，已习离骚语。

绰约虽多姿，涕零何如雨。

季夏遭繁霜，天寒不可御。

郑樵

郑樵　吊采石渡头将军

石头城下何纷纷，将军疋马气如云。

金鼓死兮弓矢休，势失英雄不自由。

风淅淅兮月沈沈，荻花满崖江水深。

千年江水留明月，一片将军报国心。

郑樵

郑樵　东山采药

一掬金丹向晚风，山前草木尽龙宫。

诗书便是神仙味，更笑行冲问药笼。

郑樵

郑樵　福宁州蓝溪寺前蒙井

静涵空碧色，泻自翠微巅。

品题当第一，不让慧山泉。

郑樵

郑樵　负耒歌

烟冉冉兮雨纷纷，负耒耜兮出柴门，

出柴门兮踏行云。茫茫山色天未分，

相率歌吟兮乐耕耘。

郑樵

郑樵　谷城山松隐岩

青嶂回环画屏倚，晴窗倒入春湖水。

村村丛树绿於蓝，列列行人去如蚁。

新秧未插水田平，高低陇麦相纵横。

黄昏倦客忘归去，孤月亭亭云外生。

郑樵

郑樵　观除夕火爆

驹隙光阴岁已残，门门竹爆共团栾。

烧成焰焰丹砂瑰，碎尽琅琅碧玉竿。

唤转韶光新景燠，辟除恶魅旧时寒。

主人从此占佳瑞，再入为霖洒旱乾。

郑樵

郑樵　过桃花洞田家留饮

偶促沼渚过山家。灼灼桃花噪暮鸦。

是处竹篱环草屋，人间鸡黍话桑麻。

抱琴静听涛声急，对酒閒观月色奢。

可笑南阳刘子骥，欲寻风土滞京华。

郑樵

郑樵　家园示弟槱

天下轻黄宪，居邻孰戴良。

暴田安足较，散绢未为狂。

失剑羞余里，还牛让古乡。

家风留不坠，少贱自翱翔。

郑樵

郑樵　家园示弟槱

竹床读史惯，土锉勿粘尘。

洒扫王维德，浇锄郭太仁。

使才看著屐，有道验时薪。

小物汝知谨，同心作古人。

郑樵

郑樵　家园示弟槱

每恨纨绮子，交游半博徒。

弃家寻有道，舍命事名儒。

风雅非难及，今人贵与殊。

夜深何所嘱，嘱汝似狂夫。

郑樵

郑樵　家园示弟槱

读书经百卷，见影岂须惊。

中夜山精笑，寒灯草魅争。

脱冠神采足，掷樏眼光明。

面壁吾常事，庵题天耐名。

郑樵

郑樵　家园示弟槱

佻达凭豪族，疏狂自克家。

看人呼狗窦，纵我泛渔槎。

凿穴安蜂豕，穿篱避管笳。

如能痴胜黠，寒食贺骝骅。

郑樵

郑樵　家园示弟槱

谁使余为墨，朝朝哭染丝。

猎鹰才子累，杀虚古人痴。

早信山宜面，休嫌谷可移。

日光图史满，炳烛却惊迟。

郑樵

郑樵　家园示弟槱

学俭诚佳事，悭名岂足居。

写多崇厚论，读废绝交书。

结客饶倾产，破贫累卖车。

前人家训在，孙孔未全疏。

郑樵

郑樵　家园示弟槱

只身空后死，千卷未酬恩。

不辱看来世，贪生托立言。

无家称马粪，何史世龙门。

负名今愁晚，中宵吊屈原。

郑樵

郑樵　建炎初秋不得北狞消息作

昨夜西风到汉军，塞鸿不敢传殷勤。

几山衰草连天见，何处悲笳异地闻。

犬马有心虽许国，草茅无路可酬君。

微臣一缕申胥泪，不落秦庭落暮云。

郑樵

郑樵　涧雨

飘飘雨色乱，终日悮闻声。

钓客呼持笠，牧童喜啜羹。

轻香树下满，余响谷中清。

为谢登临者，枕流洗耳倾。

郑樵

郑樵　句

官似冯唐能老去，节如苏武不生还。

郑樵

郑樵　灵龟潭

泉心漱玉开心孔，山色挼蓝熨眼花。

著手摩娑溪上石，他年来访汝为家。

郑樵

郑樵　漫兴

野鸟日啼户外，凉风时入帘间。

老夫梦后欹枕，稚子病中解颜。

郑樵

郑樵　漫兴

陋巷颜回早死，柴桑陶令长生。

达观千载儿戏，厌见一时利名。

郑樵

郑樵　漫兴

门前半亩禾苗，日午翠色可描，

笑部耦耕沮溺，何劳蓑笠终朝。

郑樵

郑樵　漫兴

今古去来有数，乾坤阖辟无涯。

人生行云流水，处世运瓮搬柴。

郑樵

郑樵　漫兴

初秋一雨新凉，子夜长吟未央。

阶下花枝冷艳。堂前佛火微茫。

郑樵

郑樵　漫兴

壶山八面苍翠，兰水一泓涟漪。

容我放歌问渡，凭谁拄杖支颐。

郑樵

郑樵　漫兴

空山无人坚卧，冷灶有饭晚餐。

安得原宪与语，雪霜不受天寒。

郑樵

郑樵　漫兴

花下閒倾浊酒，人前莫道清贫。

残生全无奢愿，岁月徙倚竹筠。

郑樵

郑樵　漫兴

临水时思下钓，闭门聊学吞膻。

一身苦乐无定，万事安危有天。

郑樵

郑樵　漫兴

邻沽数盏微醉，坦腹北窗短眠。

风送松涛聒耳，惊回梦蝶翩翩。

郑樵

郑樵　秋水歌

年年秋水崩江石，秋水年年连天碧。

山中草木尽号呼，江外鱼龙轻虚掷。

既怜茅屋化飞蓬，又叹虾蟆共枕席。

人生变化不可知，且听秋风吹萝薜。

郑樵

郑樵　送芹斋

千载清风去不留，何人能伴赤松游。

乞骸直到骸归日，告老须临老尽头。

元亮园田何处有，向平昏嫁几时休。

湖州别驾发深省，挂却朝冠便自由。

郑樵

郑樵　题夹漷草堂

堂后青松百尺长，堂前流水日汤汤。

西窗尽是农桑域，北牖无非花葛乡。

罢去精神浑冉冉，看来几案尚穰穰。

不知此物何时了，待看临流自在狂。

郑樵

郑樵　题夹漷草堂

堂后施柴堂上烧，柴门终日似无聊。

蓼虫不解知辛苦，松鹤何能慰寂寥。

述作还惊心力尽，吟哦早觉鬓毛雕。

布衣蔬食随天性，休讶巢由不见尧。

郑樵

郑樵　题南山书堂

一泓澄沏照人间，明月团团落古湾，

不向奔流随浪击，独持高洁伴云閒。

禅房夜静留清鉴，阆苑仙归坠碧环。

每到轩前心转逸，了无纤翳可相关。

郑樵

郑樵　题溪东草堂

春融天气露微微，药草葱芽脉脉肥。

植竹旧竿从茂谢，栽桃新树忽芳菲。

天寒堂上燃柴火，日暖溪东解虱衣。

兴动便携樽到岭，人生真性莫教违。

郑樵

郑樵　挽通判黄子方

歌成薤露悲，秋草正离离。

昔异修文事，今同鬼伯司。

盾衰双日落，夷惠两风遗。

衰俗吾无恨，亲曾识紫芝。

郑樵

郑樵　夏日题王右丞冬山书屋图

壁间飒飒松涛起，□□□□□水冽。

呼灯始见王右丞，毫毛矜贵逞奇杰。

挥洒冬山书屋图，岩壑幽楼坐高哲。

数笔萧瑟天貌寒，不尽枯枝不尽雪。

高崖崛曲形凄肃，驱禽逐兽但松竹，

傍有一水白於峰，千顷奔茫日难昱。

绢外似觉风惨激，大江尽断船相逐。

室中之人淡如菊，长年手携一卷读。

窗外苍虬恣飞瀑，欲夺造化齐冷燠。

天下无几焦孝然，当世宁更有梅福。

苦吟抱膝此何人，乃肯萧条立炼谷。

古今书画技总微，贵有嵚崎生眼目。

我闻孙登居北山，隆冬披发以自覆。

又闻昔贤暑重裘，六月御车鄙王侯。

二公气岸皆千里，郎月白霜胸际浮。

名士逆天天不怒，冬景能暖夏能秋。

千载斯人不可致，我於画间得其意。

揆向高飚远远至，笔光墨汁俱吐弃。

但悬此幅清吾心，千崖炎伏曦景炽，

布褐推车我不避。

郑樵

郑樵　芗林閒居

芗林苍翠甚，极目可□诗。

梅子风前落，杏花雨后移。

清溪过半郭，孤月隐疏篱。

寂寂云山外，萧然独自知。

郑樵

郑樵　芗林閒居

芗林苍翠甚，霁色绕各庐。

四面鸟声寂，一庭月影疏。

有山皆入坐，无日不安居。

好向墙东卧，看人献子虚。

郑樵

郑樵　湘妃怨

黄埃游辇毂，翳日冷旌旗。

龙去攀髯远，鸾孤对影微。

魂沉江缥渺，泪染竹依稀。

枯树空千载，寒松已十围。

芦花深月色，燐火剧萤飞。

横笛潇湘暮，哀猿何处归。

郑樵

郑樵　饷馌歌

提筐兮阡陌，花红兮衣白，

步迟迟兮心迫迫。行至止兮嗟于役，

低声相劳兮日其夕。

郑樵

郑樵　夜雨

夜雨潇潇至，天寒拥敝裘。

空床听幻响，独咏解深忧。

次第园蔬润，参差渔火幽。

长江风浪息，何日放舟游。

郑樵

郑樵　昭君解

巫山能雨亦能云，宫丽三千杳不闻。

延寿若为公道笔，后人谁识一昭君。

郑樵

郑樵　昭君怨

长谢椒房草，终为薄命身。

那教兰蕙质，翻与雪霜亲。

脸腻匀脂浅，妆残促恨颦。

故知关北夜，无分汉南春。

红泪残胡月，轻衣半洛尘。

琵琶凄切语，愁杀路傍人。

郑清之

郑清之　安晚偶成

五物中间着一翁，园廛随分可支筇。

章施采服花妆露，戛击鸣球竹啸风。

疏种密栽观木渐，浅流深浚养泉蒙。

眼前丘壑无佳句，自哂诗肠苦未穷。

郑清之

郑清之　安晚轩竹

松号大夫交可绝，梅为清客志相同。

英英凤实卑余子，楚楚龙孙过乃翁。

晚际一弓橐索月，暑中千斛粜清风。

小轩政欲供晨坐，付女遮阑晓日东。

郑清之

郑清之　安晚园戏占

横塘雨过水初平，浪影窥窗一孔明。

篱下触羝五鹿角，林间反舌百禽声。

柳公權可送行客，梅子真能宽渴兵。

谁道夏园无所有，莲花端可傲张卿。

郑清之

郑清之　庵前徐步

小桥衔石路，安步水之湄。

浪盖菰蒲伏，寒禁笋蕨痴。

蜂房深户牖，燕垒渐涂茨。

过眼春余几，延缘归思迟。

郑清之

郑清之　八月初五梦桃杏枝上皆小蕊顷刻间一花先开既而次第皆拆色殊红鲜可

天孙红锦浅深裁，为惜芳苞未肯开。

争奈东风披拂甚，枝头次第吐香腮。

郑清之

郑清之　八月上弦夕

轻风熨贴晚云开，为放中秋半月来。

待得月圆多值雨，不如今夕共樽罍。

郑清之

郑清之　比以拙诗戏调张籍不知作者已盈轴矣辄矣辄和两韵

展也虞朝遮绩熙，合修厥贡暨熊貍。

兕容于野虽非地，豹泽其文似识时。

毛革正须供有用，血牙安事杀为嬉。

国侨惠政人谁犯，虎听多应谢子皮。

郑清之

郑清之　比以拙诗戏调张籍不知作者已盈轴矣辄矣辄和两韵

虓虎宁如龟有知，陆行端自触危机。

缚渠吕布还须急，驱以王寻谩失威。

肯使黔态呈短技，直教猎骑合边围。

恶盈讵必分人兽，猛获终擒自卫归。

郑清之

郑清之　碧扇行

冰蚕吐丝青唾茸，天孙转机声隆隆。

帝象初裁新样月，苍然正色摩寒宫。

一朝飞随烈士手，九关自此无刚风。

乘鸾女与蒲葵翁，痴翁騣女谁为容。

吴刚斧头红玉篆，并州剪刀快如箭。

化工持此天然巧，古璧团团照君面。

长安四时生麴尘，马头摇曳春风转。

君不见醉李白，穷杜甫，

当时西游乘蹇驴。太清献赋动旒冕，

脱靴笑视将军奴。奇哉二子真坦率，

朝暮贳酒黄公垆。游盖飘云手遮日，

未省有扇如清夫。清夫扇子仅盈尺，

买断清风归啸庐。何物元规敢相污，

醉中祗恐李杜呼。我当吮笔如墨唤起文与可，

把君画入李折杜甫图。

郑清之

郑清之　臂阁自砭

云长凿骨未为奇，断臂亭亭对祖师。

万法从心当自省，个别冷暖有鱼和。

郑清之

郑清之　臂疼医令灼艾戏成

幻体当如泡影观，法身清净本坚完。

四千八万陀罗臂，艾炷教君何处安。

郑清之

郑清之　别僧

溪边风景远且平，颇似江乡双眼明。

柳风淅淅荔口淡，计取生还第一程。

郑清之

郑清之　病后和黄玉泉韵

山扉连月款言卮，拟共还家浣客衣。

愧失养生收一溉，笑擒梦竖窜三危。

大槐安国休重省，兜率陀天尚缓归。

一病一衰秋后雨，孰言之武老能为。

赤明瀹篆正恢台，戏挹雄风涤闷怀，

病骨喜随新箨换，好诗忽馈宝珠来。

巨鱼未纵王褒壑，陋室聊淹禹锡阶。

且共理身如理国，小须握手咏康哉。

郑清之

郑清之　病目自嘲

兼旬病目成鸩媒，竟日掩书风为开。

端如猩猩畏机阱，爱酒着屐须一来。

信手翻书未终叶，春风已学生牙颊。

笑同黄卷且寻医，免使鹪{潦氵换右换鸟}翳蚊睫。

郑清之

郑清之　泊黄檀

夕阳茅屋占江干，风敛炊烟作暮寒。

閒看月光牛背上，画图添我一樯竿。

郑清之

郑清之　茶

书如香色倦犹爱，茶似苦言终有情。

慎勿教渠纨裤识，珠槽碎釜浪相轻。

郑清之

郑清之　晨兴散步

软红销尽利名韁，兴到湖山取次行。

万马拍堤春浪起，一龟曝日晓峰横。

客中寝饭根尘寂，雪后松篁意气生。

身是定僧无欠剩，惟余双鹤报寒更。

郑清之

郑清之　晨兴散步

僧居西畔鹤居南，我向中边住此庵。

岁晚结交松莫逆，老来知味菜分甘。

禅心每日闲中得，世事新从梦裹谙。

隐几空明香穗断，净揩双目对晴岚。

郑清之

郑清之　晨兴散步

晚岁知非蘧伯玉，前身作脱戒师兄。

青山不灼利名火，白发能销忿欲兵。

境对虚空全体现，眼无拣择内心平。

晓窗醒寂关何事，到枕清钟一两声。

郑清之

郑清之　出市得鳜鱼成六言

长铗归来有鱼，状似松江之鲈。

为向东坡伟语，醉卧黄公酒垆。

郑清之

郑清之　除夜求屠苏

椒盘为计定春前，客裹那知岁籥迁。

行路间关穿履雪，薄官羞涩看囊钱。

愧无黄帝屠苏酒，试谒渊明种秫田。

令尹可人应拍手，从教满意作新年。

郑清之

郑清之　次抱拙妆薄命

落花流水何纷纷，三分春色二分尘。

黄鹂绕树恋不得，蝶蜂浪作花都巡。

昨日繁华今寂寞，飘零多属风雨晨。

金谷无人粉香死，锦踪绣迹俱成陈。

世人重花不重叶，林园自此无精神。

东君年少时，酷爱枝头花。

庸奴桃李妾姚魏，满蹊未数黄娘家。

一朝弃背春风老，懒踏长门阶上草。

芳菲特暂欢，颜色不长好。

白头事人那可期，不堪重赋章台诗。

郑清之

郑清之　赐第登楼

避俗懒成癖，登楼睡失魔。

忘机鸥自下，开槛蝶相过。

高处景差胜，静中春更多。

君恩何以报，归梦欲如何。

郑清之

郑清之　赐第登楼

桃李漫山不是春，纷纷蜂蝶趁游人。

梅花已带春归了，分付垂杨浥露尘。

郑清之

郑清之　赐第登楼

病思归心走兔{走上加亢}，自嗤幻境未渠忘。

并州便作咸阳看，设若桑乾亦故乡。

郑清之

郑清之　催觉际殖芥

淡交耐久最宜蔬，风味清严莫芥如。

沃壤深畦须蚤许，雪中满拟饫冰葅。

郑清之

郑清之　村边以汤婆样惠示与诗俱来依元韵

惠中秀外更清便，娅姹娇羞二八年。

无奈畏涂生衽席，宁教寒夜折冰绵。

遣来勣妪知君状，拟伴涪翁到晓天。

只恐砖花陶学士，风流未了续胶缘。

郑清之

郑清之　到龙井寺

竹门斜倚酒家帘，石路高低记水帘。

炙背老农惊伛偻，乘肩痴女笑窥觇。

数羝人立攀篱落，一蝶儿嬉掠繖檐。

款约朋从归去路，马头应有月纤纤。

郑清之

郑清之　到龙井寺

山围古寺绿周遭，一阁轩腾面势高。

炉篆得芗抽露穟，石泉借茗作云涛。

风流二老归灵鹫，笔墨千年续楚骚。

拙语留题羒蛛壁，暗中摸索愧刘曹。

郑清之

郑清之　到龙井寺

底忙不肯访禅林，山寺何曾避客深。

奇石韵高非令色，老松皮脱见真心。

檐牙徇铎关幽事，溪曲无弦出妙音。

拂拭少游碑好在，姓名曾记落碑阴。

郑清之

郑清之　到龙井寺

十里轻轩憩佛庐，梦身差记蝶蘧蘧。

伊蒲巧作鱼虾样，矮笋新閗茧栗株。

暂到欲陪僧夏静，等闲生怕俗尘污。

计然老去翻多事，空挽西施向五湖。

郑清之

郑清之　灯薪

小草虚心不染尘，传灯会上屡焚身。

光明一点元无尽，漫结空花作好春。

郑清之

郑清之　登飞来峰

悬崖石路擘苍苔，川窦岩扉处处开。

信是拔山人有力，一峰搦碎总飞来。

郑清之

郑清之　頴上人持莹萝月五诗见示因走笔和韵聊秗睡魔

萝月禅机莫强猜，如来无去亦无来。

霜凝寒绿归松鬓，春染轻红入杏腮。

郑清之

郑清之　頴上人持莹萝月五诗见示因走笔和韵聊秗睡魔

须弥境界含方广，芥子中间觅福昌。

但使有船堪载月，不应无佛漫留堂。

郑清之

郑清之　頴上人持莹萝月五诗见示因走笔和韵聊秗睡魔

竺乾心法拈花笑，洙泗家风鼓瑟希。

一问已应居第二，更询来处落三机。

郑清之

郑清之　頴上人持莹萝月五诗见示因走笔和韵聊秗睡魔

三更日出行千里，百惊竿危到几回。

遮莫分身兜率去，听从路滑石头来。

郑清之

郑清之　頴上人持莹萝月五诗见示因走笔和韵聊秗睡魔

病著心华须佛治，老僧眼缬要经遮。

勿逢萝月五禅偈，绝胜卢仝七碗茶。

郑清之

郑清之　頴上人索春间诗轴以臂疼未能录去姑以偈语展限

转盼湖山忽半年，春莺啼处起秋蝉。

诗囊未倒真成债，道眼相看总是禅。

壮士不甘弓挂壁，病翁犹有笔如椽。

少须定赋茅斋约，恐掉头吟聒夜眠。

郑清之

郑清之　调云岑

戏将鹖弁博缁衣，般若丛中剩作痴。

鹅颈肯为罗隐笑，鸡林能辨乐天诗。

好从休处求安逸，莫向閒中觅住持。

觉际湖山最佳趣，藕花洲渚菊东篱。

郑清之

郑清之　调云岑

佛法方当恶剧时，偃溪笑裹袖钳锤。

不教管领千云衲，打彻头关更问谁。

郑清之

郑清之　东归越上

急雨先声入芰荷，傍船鱼跃弄新波。

东西黑白投林鸟，高下青黄异亩禾。

村竖相呼骑犊背，小舟斜舣问渔蓑。

秋来物物供吟笔，不着黄秦可若何。

郑清之

郑清之　东湖

谁将东湖光，敛作大圆鉴。

千峰就妆束，万旬互窥瞰。

红消日脚明，绿净山影蘸。

我来一登临，扁舟隐可缆。

郑清之

郑清之　东湖送藕与葺芷

草木虽无知，叶落能粪本。

荣枯递乘除，苗实自穮蓘。

东湖百顷莲，夏日傲赵盾。

州家浚河渠，猘藄甚耘垦。

长身万柄荷，髦梗付锸畚。

寒烟熨青镜，时有白浪辊。

水解毓仙骨，根着泉源混。

外乾乃中腴，下益宁上损。

淤泥胎玲珑，多节窍浑沌。

园丁亦善没，擘波沸鲂鳟。

象株忽仰浮，登岸殊衮衮。

谁知绛县涂，可试平叔粉。

名非玉井般，实过秋兰畹。

肴蔌杂燕豆，葅菜补中壶。

交梨能养生，谖草亦忘忿。

空言出好事，孰与津燥吻。

赠君拟条冰，差胜羞藻蕴。

郑清之

郑清之　冬瓜

剪剪黄花秋后春，霜皮露叶护长身。

生来笼统君休笑，腹裹能容数百人。

郑清之

郑清之　冬节忤寒约客默坐爇品字柴作五禽戏体中差小佳园丁以矮梅至如见东

少日爱花螽跃跃，老去冻蚕已休织。

水付山郭一枝晓，忽到窗前一叹息。

年年雪裹自作春，摇手东皇不相识。

衣冠古岸绮季至，介胄嶙峋亚夫色。

从来魏徵赵妩媚，要是广平终铁石。

月香水影儿女语，千古诗肠描不得。

笑冯与可幻竹君，相对无言面深墨。

郑清之

郑清之　冬节忤寒约客默坐爇品字柴作五禽戏体中差小佳园丁以矮梅至如见东

雪毛舞风学喓跃，冻落天孙碎云织。

玉肌不粟彭祖方，戏挟奇芬笑安息。

生僧万花肯同调，嗤点寿阳聊半识。

结根不向青桂宫，绝交月姊无难色。

谁能柔此老强项，朝暮隆隆转娲石。

春风为媒懒结子，来访苔痕娱梦得。

人间要觅尔许清，语渠肉食乃无墨。

郑清之

郑清之　冬节忤寒约客默坐爇品字柴作五禽戏体中差小佳园丁以矮梅至如见东

滕六附暄堕寒力，六花未办天机织。

篱菊老尽兰始芽，凌婆仙子方踵息。

水边亭亭逢玉人，照眼缟衣如旧识。

冰霜相与厉贞操，蜂蝶那能犯庄色。

听渠吹笛作商声，正音满地出金石。

菊坡为索孤山诗，好句新从座中得。

二君联璧如长城，笑整云梯再攻墨。

郑清之

郑清之　冬节忤寒约客默坐爇品字柴作五禽戏体中差小佳园丁以矮梅至如见东

牡丹骄春醉无力，艳紫妖红锦新织，

鹿解衔花空误唐，楚以姬归竟亡息。

何如野外挺孤操，照水渊然有深识。

昂昂雪鬓颜真卿，何物女子称国色。

主张繁华勿复言，如对雁门二千石。

语君欲识梅花面，好向云岩访拾得。

语君欲作梅花诗，磨尽莲经大千墨。

郑清之

郑清之　冬节忤寒约客默坐爇品字柴作五禽戏体中差小佳园丁以矮梅至如见东

菊坡笔挽千钧力，剪就冰绡出鲛织。

谪仙笑作扬州诗，鹏赋消摇六月息。

市门聊学子真隐，下坐还从季野识。

清标自是孤山姿，{左女右监}眡唐家六宫色。

芒端琢句貌疏影，竹边着渠牛砺石。

枝横带雪最佳处，近水清寒月先得。

语梅政可兄涪翁，冻雨浯溪打碑墨。

郑清之

郑清之　督觉际莳菜

秋后从来数晚菘，自锄稀甲几多丛。

莫辞榾榾频携瓮，准拟清馋玉糁翁。

郑清之

郑清之　督觉际植花

桂后秋兰解出奇，幽香元不许春知。

移根好向它山觅，承受风光到菊篱。

郑清之

郑清之　督觉际植花

兄弟梅礬是水仙，曝根向暖种宜先。

银台金盏惟须酒，不可无渠对雪天。

郑清之

郑清之　读鲁直诗

晚唐诗似晚春景，姿媚有余风骨轻。

千岁俄逢古罍眼增明。

郑清之

郑清之　读虞美人草歌戏成

心似合欢因恨结，眉如别柳为愁弯。

樽前舞影风能偃，争奈当年力拔出。

郑清之

郑清之　梵王宫

圆峤移来东海东，梵王宫在最高峰。

试将法雨周沙界，千丈岩头挂玉虹。

郑清之

郑清之　凤栖方丈

矮伯老於周柱史，瘦梅青似楚离骚。

推窗欲觅登山路，无数青苔落鹳毛。

郑清之

郑清之　奉题蜀邸五云四岷峨保障

西望岷峨天一方，谁都地险绝遐荒。

皇风已喜浑无外，国势那须别有疆。

黄鹤盘空飞不过，金牛拔地去何长。

汉庭四海皆臣妾，一曲歌风未忍忘。

郑清之

郑清之　感风闷坐戏成六言一首示云岑

梦觉无两壮子，是非只一东坡。

颜渊箪食为乐，启期带索行歌。

鲁侯不遇天也，伯寮其如命何。

世事如棋新局，人生落叶辞柯。

何处觅蓝采和。且服单方妙药，

般若波罗蜜多。

郑清之

郑清之　感事

退之硫黄药成疾，伯仁金印恩为仇。

眼前世事尽如此，十日峭寒春作秋。

郑清之

郑清之　古风一篇简徐德夫提刑

昌黎有名言，受恩异知已。

而况不识面，知心讵能面，

知心讵能几。浮云日多变，

交道冷如水。握手遽下石，

利害毫发比。人情易燥湿，

滟澦发九轨。终然风雨晦，

鸡鸣独无已。世变方下趋，

特立系君子。山谷未见坡，

气味已相似。希文非素交，

永叔甘远徙。敢谓世无人，

前修可专美。我昔闻君名，

恍如读青史。已乃知同时，

深心爱敬起。端平滥持衡，

荐贤职当尔。亟以闻九重，

夜半下一纸。雅志乐弦歌，

公车犹尼止。贤者固难进，

夺情辞诏旨。知贤未及用，

上印返田里。闲居事幽屏，

黜陟不到耳。宾朋有公言，

声徽振商祉。入则禆国论，

挺挺中流砥。出持皇华节，

光风泛桃李。从容五六载，

平进付常理。又闻交游间，

荣落保终始。不负杨临贺，

真见其人矣。夜梦加昼思，

仿佛眉宇紫。军将忽打门，

缄书照窗几。几檐屡开阖，

襟期顿清泚。有如峄阳桐，

知音发妙指。高情激孤笑，

新意偿宿喜。得一夔已足，

失百参何耻。老我岂私贺，

善类知有恃。看君广厦开，

大芘天下士。

郑清之

郑清之　观史有感

家令身危侯国计，洛阳谗摈涕流书。

都门祖帐何功德，千古徽名说二疏。

郑清之

郑清之　观书

肝脾何药解清虚，不用参苓不{左口右父}咀。

一种单方无授受，明窗端坐只观书。

郑清之

郑清之　观王导传作

江东老子惠之和，九锡牛车愠蔡婆。

不杀伯仁君信否，澹然推分意如何。

郑清之

郑清之　广文出新意得梅之全花实根叶谱入秀句辄效反骚一章

东风不借半分力，老树丝窠羒寒织。

虚枝生白独也正，夜气归根吹以息。

个中洒洒无一尘，无眼界至无意识。

居然暗发定慧香，不取诸相了空色。

若於此花论相好，是人如以木鑽石。

吾尝闻之老瞿昙，无有少法为可得。

我诗当以无耳听，索梅一笑付蝇墨。

郑清之

郑清之　桂花

香粟飞从月姊边，秋花无数总饶先。

清芬肯作椒兰观，雅韵羞陪粉黛妍。

点就金丹筛雨露，染成玉骨跨神仙。

余芳更孕青青子，相伴寒梅到雪前。

郑清之

郑清之　和白雪老禅二偈

阅尽恒河水上波，声尘何似泡沤多。

还师拍板钳锤后，更唱谁家别调歌。

郑清之

郑清之　和白雪老禅二偈

檐铎吟风月半凹，黄金布地欠诛茅。

三更出日真光景，大好钦身正笠包。

郑清之

郑清之　和德夫治中林宗谕雪诗简黄制卿

斋坛将祷肃熊貔，一缕忱恂六出奇。

云欲商量惊先路，雨方收卷避催诗。

冰花肯斅梅妆额，风絮嫌随柳献眉。

盐虚玉龙庄语在，愿光远业瑞昌时。

郑清之

郑清之　和複岫庵赓酬之什

胜地来休沐，山程懒忌前。

草堂新杜曲，诗格旧临川。

客乘千珠履，翁琴百涧泉。

参寻幽路滑，空想石头禅。

郑清之

郑清之　和複岫庵赓酬之什

大雅千岩秀，清标万玉前。

醉扶有宗武，属和得师川。

境胜堪锄月，诗香可酿泉。

竹林风度在，枯坐笑僧禅。

郑清之

郑清之　和敬禅师茶偈

饭罢茶来手接时，个中日日是真机。

建溪顾渚君休问，冷暖如鱼只自知。

郑清之

郑清之　和敬禅师茶偈

睡蛇缠绕黑甜时，棒喝全提落钝机。

管取一瓯先看到，三更日出有谁知。

郑清之

郑清之　和敬禅师茶偈

鱼鼓才休客至时，摸头元是最先机。

不须吸尽西江水，一滴曹溪味便知。

郑清之

郑清之　和林粹赋郡守随车雨

旌车勤雨拂参旗，大士圆通现白衣。

炉穟轻烟方先路，雷门急令已宣¨　。

为霖剩作西成计，书岁谁云大有稀。

贤守劬躬民国念，食言应笑鲁臣肥。

郑清之

郑清之　和林治中雪诗五首

擘天滕六勇如貔，移下琼台扑凸奇。

老尽青山真是幻，从渠白战更无诗。

冯阑且喜明双目，嘶骑宁愁到十眉。

羔酒不妨敲竹韵，园林正好乐清时。

郑清之

郑清之　和林治中雪诗五首

儿嬉怨东搦文貔，怒眦张唇状崛奇。

图得形模规妇笑，绝怜冷落赋翁诗。

幕谈多暇堪娱目，喜色排寒为上眉。

颇念袁安正高卧，柮柴煨芋了年时。

郑清之

郑清之　和林治中雪诗五首

盐虎模糊懵豹貔，玉峰高并自多奇。

春先北菀供花事，夜入西淮奏雅诗。

银阙势增开雉尾，贺班香近列蛾眉。

看君来岁赓酬笔，移在仪曹进表时。

郑清之

郑清之　和林治中雪诗五首

白旄麾遍牧郊貔，羽扇分飞更出奇。

冻裂弓鍪元济缚，啮残毡毳子卿诗。

芦花夜月凝湓口，梅玉春风侈蜀眉。

一幅溪藤和几返，镂冰冷语不惊时。

郑清之

郑清之　和林治中雪诗五首

貙{左豸右娄}{彪外换甘}狒貊貛貔，猎骑漫山伏正奇。

瘃手草成熊舘赋，掩群驱入兔羒诗。

兽奔骇类淮淝口，狐媚欢摧虢国眉。

滕六倚渠真误事，大寒不出是知时。

郑清之

郑清之　和葺芷笋诗

我贫每笑齐之斶，晚食虽甘未忘肉。

梅肥尚余风折绿，溟涬餐英命骚仆。

藩篱剟彼羝角触，送似玉堂如楚束。

恶诗聊赋徐凝瀑，妙句飞来漱鸣玉。

曾无导吏随贾餸，坐遣跛奚委葵菽。

茁芽勤视缘坡竹，期饫伯仁空洞腹。

书肠膏腥士之辱，得鱼不敢饷羊续。

要知菜味胜山谷，步趋强颜发曲局。

盘有美茹无足，陋矣王刍笺卫奥。

郑清之

郑清之　和葺芷雪韵

冰山凿碎五丁力，散作席花谁捆织。

射雕人去飞燕寒，拥衾内视方闭息。

能令赤凤冒白羽，夜半聁翻天际识。

白云乡中助剧戏，从以万妃纷玉色。

鸾沼乍惊舞明镜，虎盐未见盖危石。

乍离还合分总总，已定复飘如得得。

姑置是事先年丰，有突不黔应笑墨。

郑清之

郑清之　和葺芷雪韵

夸父逐日有余力，驱万白{鲵鱼换虫}飞练织。

连天照耀作夜明，涌池培堆惊壤息。

竹高已学枪头势，梅近犹能半面识。

坡翁笑效六一体，八章联翩韵声色。

麻衣忽见蜉蝣阵，砚池观鱼来紫石。

郑谷祗解瘦寒句，江上渔蓑正披得。

何如囊锦生谷纹，兔园老笔阳春墨。

郑清之

郑清之　和葺芷应直院送秋兰韵

大椿凌千秋，灵芝竞三秀。

书传递夸诩，垂芳古今宙。

贵耳但奇奇，相马失之瘦。

谁知楚醒花，远避汉金酎。

择交得素节，彼哉怀春诱。

夫君全德馨，内美本吾有，

姑置芝与椿，秋兰岁相寿。

郑清之

郑清之　和虚斋劝农十诗

迢递层阴晓自开，仙丹花底问瀛莱。

文章太守非游衍，为省春耕物地来。

郑清之

郑清之　和虚斋劝农十诗

爇天妖焰彗初沉，朝汲仁贤简帝心。

未用锋车便脂牵，小须午里遍春霖。

郑清之

郑清之　和虚斋劝农十诗

蔽日寒云悄欲秋，仁风载路晓光浮。

田翁揽抱儿孙笑，竹马横陈未肯休。

郑清之

郑清之　和虚斋劝农十诗

问讯桑麻真郡政，按行松菊似家山。

挽回和气归田里，只费斋铃半日闲。

郑清之

郑清之　和虚斋劝农十诗

暇日棋书六一翁，锦樯丝辔与春逢。

年时豹尾车中望，山色有无知几重。

郑清之

郑清之　和虚斋劝农十诗

晓梦吟成望帝归，征鞍未许柳丝知。

笑听鄮岭春禽唘，去博延英午漏迟。

郑清之

郑清之　和虚斋劝农十诗

酡颜醉客玉西东，半湿尘衫上翠空。

邹谷虽寒应解黍，朱车面面是春风。

郑清之

郑清之　和虚斋劝农十诗

小队旌旗半道归，松阴缓策揽清晖。

女郎未觉褰帷过，笑语相教着嫁衣。

郑清之

郑清之　和虚斋劝农十诗

老黠山灵具六通，解将苍狗护奇峰。

虚斋自有青囊眼，却笑景纯书未工。

郑清之

郑清之　和虚斋劝农十诗

恰好农时踏翠烟，睡龙惊起雨公田。

官程便作乘闲看，不用扁舟学计然。

郑清之

郑清之　和赵从道赋菜畦春富贵

多生菜气粥鱼僧，味菜还如好色登。

戏学桃根和露煮，正堪摘稻配香蒸。

芝田不减商山乐，蔬食谁言孔色矜。

蒲笋祗应维蔌美，镂锡何必羡韩膺。

郑清之

郑清之　和赵大监知宗韵

万里修程占学力，色丝黄娟新组织。

只今下笔追二雅，端如养气闭千息。

公子何自知寒梅，须知三长具精识。

亭亭玉雪瑞烟晓，爱日香浮采衣色。

自然雅韵出天姿，芝兰那肯羡玄石。

我惭姱节对俚语，炊沙镂沙意何得。

愿君写入遂锦堂，冷蕊疏枝陪淡墨。

郑清之

郑清之　和赵静乐梅韵

伊祁作春私帝力，司花女课千机织。

月四十五以为功，化工何尝停半息。

老梅偃蹇傲众芳，一钱轻视程不识。

和羹肯为媚灶计，望林祗笑欲炙色。

莓苔被服当文绣，冰雪定交过金石。

静乐先生大雅韵，始信清名不虚得。

政须草圣传新篇，安得张颠首濡墨。

郑清之

郑清之　和赵静乐梅韵

司寒驾天骋轨力，冻合冰蚕不成织。

皮肤皲瘃雪满衣，真人恬漠与道息。

一花挺出万木僵，其友松筠乃能识。

清香远到惟德馨，素质自持无异色。

春工着意嫔众卉，用物精多老苍石。

耄红飞尽蜜房深，佳处暗为蜂翅得。

谁知竹外一枝好，千载垂芳在诗墨。

郑清之

郑清之　和郑制干迁居

帝遣夫君侍玉除，称云飞上驾龙驹。

兵谈暂此栖油幕，荷隰居然见子都。

风牖喜便鸿案举，月台长对兔轮孤。

孟尝幸舍非吾事，徒愧荀林为送孥。

郑清之

郑清之　和郑制干谢借居且惠朋樽醉螯诗

平生爱山林，里居想王屋。

孤月自无朋，断云曾不族。

讵知庄遵市，儵有贾谊卜。

西河就索居，漆园问尊足。

翟门罗可去，轲宅仁已熟。

似闻结驷多，每见后骑属。

鲁台时遣馈，监侯已发粟。

竞欢王俭莲，肯问颜公粥。

家贫愿邻富，蒹葭欣倚玉。

颇容滑稽叟，来簉堂上烛。

犹能辨丝簧，渐近不如竹。

浊醪慁兵醖，庸行参圣读。

愿为善颂祷，既醉备五福。

谋妇拟提壶，敲门惊啄木。

持螯两从事，来就桑下宿。

美味均适口，双明喜增目。

命驾匪千里，星言怕不夙。

联名乏追韩，补诗聊继束。

终当效乐天，骆马为酒鬻。

郑清之

郑清之　荷花

一样娉婷绝代无，水宫鱼贯出琼铺。

缘何买得凌波女，为有荷盘万斛珠。

郑清之

郑清之　虹出

轻红浇翠抹弓腰，高映斜阳跨碧霄。

半似一条琼玉带，合成五色水晶桥。

郑清之

郑清之　湖风不顺

推篷滉漾失船踪，万顷玻瓈在沌东。

政恋湖光挟山色，知心龙伯赠横风。

郑清之

郑清之　湖上口占

卖葑千艘底处藏，娲天濯热卧湖光。

山云既雨犹相逐，水草无花亦自香。

野径遍穿人借问，僧茶旋点客先尝。

翻思举世趋炎者，谁识苹风五月凉。

郑清之

郑清之　花间见蝶

粉翅萦花几度忙，惜花长是为春光。

争如个个蜂须上，到处分甘作乳房。

郑清之

郑清之　画马图

房精夜陨渥洼水，中有天马变如鬼。

籬云流赭登玉台，清风谡谡生双耳。

无端遣入天子闲，足底百趼如关山。

隔河唐将浴牝马，哀鸣顿足将奔还。

风毛雨鬣不自整，肯顾苑北云锦斑。

但有风棱余瘦骨，窃衔不管霜蹄蹶。

大星昨夜落旄头，好载阏氏媒突厥。

郑清之

郑清之　怀可斋简林郑二从事

可斋严冷如古书，庄语敢下铅与朱。

读之不厌味有余，箫韶闻奏愁爰居。

文墨政事同机枢，照人炯炯悬冰壶。

昆弟亲我同二苏，对床风雨夜梦俱。

别来半岁意郁纡，赖有二客能从余。

或寄可斋双鲤鱼，道甫问讯今何如。

郑清之

郑清之　还云岑鲁直诗

蟠空健笔虎蛟腾，九折羊肠万马登。

裁剸燠寒真儿圣，牢笼泉石肯输僧。

命意得了兔走穴，放字未安狐听冰。

句法当头飞棒喝，就渠言下辨三乘。

郑清之

郑清之　惠墨

老龙卧苍海，千年抱明珠。

神禹决淮泗，偃蹇不受驱。

怒走崧岱顶，风雨撼八区。

亭亭立天柱，化作青松株。

蟠根蛰九地，融液如流酥。

嶙峋脱支节，幽人拾肌肤。

虹光夜穿屋，盎突明膏腴。

芳薰渐凝渍，玄霜出冰壶，

糅以丹凤髓，摹以青龟趺。

捣以明月兔，曝之暘谷乌。

或润似玉玦，或坚如金觚。

六丁下取将，香蔼流清都。

绛阙注仙籍，白日飞凡夫。

借问何神灵，黑质分龙躯。

干将昨已至，莫耶复来趋。

二龙适吻合，变化尤其殊。

君看一滴水，双双跃天衢。

郑清之

郑清之　即事

微云疏雨一分月，折苇枯荷强半秋。

犹有远禽飞不尽，急翻孤影暮江头。

郑清之

郑清之　纪龙井上所见

摇曳轻阴羃柳堤，坳塘日暖漾凫鹥。

无端崖下鸣榔发，飞起一声过水西。

郑清之

郑清之　家园即事

乐天故不忧，作德心逸休。

鸡虫笑杜甫，蝴蝶梦庄周。

苛政猛於虎，蹊田夺之牛。

书传乱人意，周易在床头。

郑清之

郑清之　家园即事十三首

水满横塘占晓凉，莲腮霞举叶云生。

鱼儿富贵真难比，翠盖红妆拥队行。

郑清之

郑清之　家园即事十三首

新竹地肥方怒长，幽花晚发自欣荣。

飞来野蝶多情思，不逐晴蜒点水轻。

郑清之

郑清之　家园即事十三首

池荷岸行閟寒清，肱枕欹眠梦欲成。

珍重四邻知好事，隔河送过读书声。

郑清之

郑清之　家园即事十三首

千岩万壑自秋春，静处观山能几人。

叠得假山人竞看，世间宜假不宜真。

郑清之

郑清之　家园即事十三首

绿阴乐静未号蝉，藕叶扶娇泛水眠。

输杀蜂屯深闭壁，峙粮宿饱蜜中边。

郑清之

郑清之　家园即事十三首

侏儒饱愧东方朔，妪母呼回郭舍人。

博局由来更胜负，雉卢那复较疏亲。

郑清之

郑清之　家园即事十三首

早作南风午北风，暄凉翻手雨无踪。

田翁举似霖霪日，脚踏鸣车笑杀侬。

郑清之

郑清之　家园即事十三首

书带环生缭岸青，叶间虫篆学阳冰。

墨池文冢非难化，芝菌从教子厚蒸。

郑清之

郑清之　家园即事十三首

树底鸣鸠相唯诺，花间飞蝶自绸缪。

二虫得失聊堪笑，鸿鹄谁能问弈秋。

郑清之

郑清之　家园即事十三首

游鱼绕石日千里，反舌鸣声已百能。

老鹤易饥增廪稍，乳鸡勤哺领孙曾。

郑清之

郑清之　家园即事十三首

客有可人君子竹，书无问至大王风。

此风此竹堪谁共，着得茶经桑苎翁。

郑清之

郑清之　家园即事十三首

人心似铁炉犹在，世事如棋路不移。

闲著目光牛背上，英雄千古竟儿嬉。

郑清之

郑清之　家园即事十三首

老红拟佔春光住，嫩绿枝头更娇妒。

随风宛转未肯落，犹作霓裳羽衣舞。

郑清之

郑清之　简雪窗董寺丞

世路机心走兔迒，雪窗一缕不遮藏。

籬云梯月真游戯，茅舍何曾外玉堂。

郑清之

郑清之　简雪窗董寺丞

圣贤事业在心槃，禹稷颜回岂异观。

世故波澜同起灭，姓名千古要清寒。

郑清之

郑清之　江汉亭百韵

山川自高深，开避由邃古。

长江泻岷峨，横亘截区宇。

东流为沔津，疏凿仗神禹。

襟带成奥区，都会称鄂渚。

环城得修冈，雄胜著台府。

上有江汉亭，凭高欲骞举。

云谯护左方，南楼以为辅。

飞甍立嶕峣，才去天尺五。

星辰近梯级，岚霏日吞吐。

横陈极苍茫，万象互昂俯。

晴光敞双明，景物恣枚数。

炊烟接空翠，下列十万户。

榱栋出棱角，陎阾分脉缕。

川涂竞走集，水陆跨重阻。

东南引湖湘，西北控淮楚。

舟车所交属，人物森萃聚。

歌谣杂谐合，来往纷伛偻。

溟蒙尘蔽空，挥霍汗成雨。

游盖惊云飘，联辔识骖舞，

驱驰溢阡陌，时节相媚妩。

裾袖翳朝日，光曜烛绡组。

憧憧蚊迁穴，纭纭茧抽绪。

亭亭肆遐睎，一一可细睹。

至如城中边，万灶宅貔虎。

春秋谨教阅，什什而伍伍。

红旆罗旌幢，中军立旗鼓。

冰霜顷戈甲，雷霆震弓弩。

后先严车徒，坐作中规矩。

被庐犹晋蒷，少长悉有序。

礼成既饮至，络绎还所部。

俯瞰了不遗，清流数鲂鱮。

乃若天空澄，江色入环堵。

云水渺相接，斜阳落晴坞。

千艘卧平沙，片帆归远浦。

微茫泛一叶，咿轧响双橹。

报译认樯乌，航琛知海贾。

微阴转层峦，轻烟生宿莽。

栖鸟绝重澜，归鸿集寒屿。

夜深渔火明，孤洲记鹦鹉。

晴阴与朝暮，景色若夸诩。

方春及韶淑，莺燕争鸣乳。

桃李出新妆，周张环绣黼。

修眉横柳堤，遗钿错花圃。

孟夏薰风来，草木自蕃舞。

翠幄帷清阴，密叶覆幽墅。

入林梯空昮，影团修月斧。

露掌逼高寒，金波沃肝腑。

隆冬雪纷飞，琼楼耀江浒。

万花著林端，晃不分细钜。

兹维四时媚，代谢听寒暑。

荣枯虽异撰，去来莫追拒。

彼动此静观，群鱼沸鼎釜。

纷纷各状态，天械发机杼。

或如怀袖物，俯拾恣所取。

或如海陆珍，搜罗寄庭庑。

或如观大驾，旄头先卤簿。

或如亲校猎，玉虬挖翠羽。

或富若武库，宝物穷积贮。

或丽若上林，鸟兽罗禁御。

或纾若绮縠，或列若簨簴。

或背若相违，或进若相与。

或蓊若兴云，或林若率旅。

或惊若脱兔，或拱若礼鼠。

或若鸡出埘，或若马奔圉。

或变若龙蛇，或怪若{左豸右契}貐。

或奋焉若仇，或比焉若侣。

或矫若怒嗔，或偃若戏侮。

或剩若赢余，或匮若贫窭。

或聚散翕觖，或纵横旁午。

或禽声咿嚘，高下参律吕。

或人语叫噪，历落写筐筥。

或以琴置膝，丝音宜搏拊。

或时棋满枰，石韵杂珩瑀。

或欹枕高眠，胡蝶梦栩栩。

或相对啜茶，舌本跃清语。

或暇日观书，肠腹自撑拄。

或乘兴飞觞，醉后忘尔汝。

或即境挥毫，图画入缣楮。

造物无尽藏，傥来亦何忤。

晚仰已陈迹，恍惚已陈迹，

恍惚失处所。达观萃兹亭，

宇宙一秬黍。斯亭名者谁，

儒林得鼻祖。昔贤维南轩，

心学绍东鲁。瞔焉西南游，

芳洲撷蓠莟。遗墨尚淋浪，

隶刻照亭柱。迩来三十年，

轩桷渐颓窳。堂堂魏国孙，

玉节蓋兹土。英声凛荆扬，

盛事踵遐武。曾侯庐陵秀，

一笑不龃龉。风月喜平分，

江山藉宗主。兴仆追前修，

遗迹扆蒷补。飞翚抗雄梁，

石花呈古础。荒榛得奇观，

幽思发新杼。公余多胜概，

往往压诸庾。赓酬驾元白求恩，

光焰陵李杜。领客共落成，

而我亦同俎。半生嗟镂冰，

一字不堪煮。乐事纪末颠，

鸿笔愧燕许。吾伊补书债，

歡乃效渔父。傥继竹枝词，

编入武昌谱。

郑清之

郑清之　金峨途中

石路索纡水绕村，酒帘深处见柴门。

横塘树密鸠携妇，老屋篱深犊有孙。

麦莟菜花成绵绣，笋牙薤甲当鸡豚。

竹舆莫作追程去，半似桃源欲细论。

郑清之

郑清之　旌德观

瀛丈移从弱水间，君恩泮奂得跻攀。

茗香壶酒成三事，巾褐枝筇占独班。

培胜亦能充道胜，官闲何似在家闲。

玄都犹有桃花在，更向西湖访好山。

郑清之

郑清之　旌德观

绿蓑青笠惯菰蒲，错认东湖处士居。

舟尾笑迎车后客，渡头催买网中鱼。

水程趣戍半规日，山意论交千卷书。

归去重楼试凝望，恍曾云气矗凌虚。

郑清之

郑清之　旌德观

半生东甬数间屋，一日西湖十首诗。

回首风光少年客，春山拥翠作蛾眉。

郑清之

郑清之　净明院

斋宿虚閒只净明，俗氛暂洗觉身轻。

半山云脚炊烟湿，一枕松声涧水鸣。

对语老禅真法器，译经新谛出僧檠。

归翻贝叶莲花颂，犹带招提月影清。

郑清之

郑清之　静极

磨砖岂角成明镜，打坐如何作佛身。

静闹头头须认着，暑中冰冻雪中春。

郑清之

郑清之　静乐用元韵为劝学之什再和

士惟食志非食力，於陵奚事亲屦织。

静乐一门自师友，篑进不为子贡息。

元仲季方从太丘，海内人士俱愿识。

案上惟作羽籥声，室中定无锄箒色。

申旦督课如园蔬，子夜程书过衡石。

举似翁妪笞其儿，教育英才笑安得。

文献超群王谢家。韦布当磨铁砚墨。

郑清之

郑清之　九日即事

安晚闲身晚更安，蛩宵无梦落金鞍。

通心白发难为染，对面青编尽耐看。

多谢紫萸占老健，喜招黄菊伴秋寒。

江城借黓生轻暖，忽有鸣蛙却为官。

郑清之

郑清之　九日即事

瓮畦篱户小园林，独鹤相陪省一琴。

老眡官牛从实录，贫依国息寄横金。

诗盈弓力犹能寸，客值骚醒且枉寻。

枫叶似知酤令缓，漂摇醉脸出墙阴。

郑清之

郑清之　九日即事

童孙竞爽祝鸡翁，点勘凡将句读中。

戏指丈兄夸少壮，懒推庚甲问雌雄。

穷秋对展三更月，迥夜传呼万窍风。

逗晓东窗相管领，举头滟滟日车红。

郑清之

郑清之　旧冬得蒌蒿数十根植之舍傍今春遂可采撷辄持羾黄堂拙语先之聊发一

蒌蒿见录尔雅篇，族谱系出荆楚壖。

居人采撷不论钱，横道躏轹如车前。

物有贵贱所遇然，鸡壅豕苓以帝言。

世间何有正味焉，耆芰昌歜性所便。

冰壶先生虀瓮传，敢骄玉食轻膏膻。

天随酷谓杞菊贤，一赋金石声相宣。

玉糁羹芋称苏仙，天上酥酡能比肩。

忆昔客授湘湖偏，乍逢此蒿口流涎。

嚼寒冰玉香满咽，绀滑琉璃鸣贝编。

糅以豚膏软如绵，脆甘丰腻洁且鲜。

天花石耳羞争妍，木鸡退飞山之巅。

笑渠芽蕨成儿拳，岸视槔圃眉宇轩。

七葅五菜谁敢先，独能兄事玉版禅。

一别楚产知几年，孤根朼来植鄞川。

春苗出土含晓烟，援条小摘喜欲癫。

故人千里方言还，调芼酌之双觥船。

枯肠慰满藜苋缘，食芹而美不敢专。

遣送兵厨羞俎笾，喷饭一笑筼箉边。

郑清之

郑清之　菊坡叠遣梅什忽惠兰芽此变风也敢借前韵效楚词一章以谢来辱

霜雰雰风乍力，草变衰兮蛩罢织。

思秋兰兮委萧艾，望椒丘兮聊止息。

怅佳人兮既远，纷吾美兮谁识。

忽有人兮好修，遗予佩兮春色。

茁琼芽兮九畹，带杜衡兮被石。

凛增冰兮峨峨，杳光风兮骤得。

卜兰居兮南坡，拂余龟兮食墨。

郑清之

郑清之　句

国香不欲论家谱，合姓孙枝作郑花。

郑清之

郑清之　句

客裹不知春早晚，失惊红雨到墙阴。

郑清之

郑清之　句

他年蒙渥泽，方玉带围趙。

郑清之

郑清之　句

玉昆相倚带仙风，壁立春前万卉空。

郑清之

郑清之　句

玉质欲藏如许脆，铁芒何苦太尖生。

郑清之

郑清之　觉际閒行

斜迳转山腰，平畴露稚苗。

云低松挟径，雨足浪宣骄。

宿鹭翔孤屿，归僧睨断桥。

倦余成小立，新月挂青霄。

郑清之

郑清之　觉际偶成

自愧端平村宰相，今为安晚野堂翁。

君恩全付閒身世，山水从容一笑中。

郑清之

郑清之　觉际闲坐纪所见

蛛网雨中时恤纬，蜂屯衙后自婴城。

竹根得土笋争长，纸隙受风窗善鸣。

郑清之

郑清之　可斋陈大卿政成暇蒷讨河渠为乡国长久虑开万世利非君侯其谁属因效

四明瀛海堧，大田沃多稼。

三江纳行潦，九谷偏畏夏。

治水宜讲行，时哉及閒暇。

方当暑如惔，孰谓晴可乍。

十雨非所忧，一暴良已怕。

东有钱湖浸，寒玉渺无价。

西有它山源，盈科通昼夜。

维此两支邑，厥田俱下下。

问之何因尔，水道无所舍。

河伯空望洋，旱魃巧乘罅。

缅思井田规，畎浍分溆汊。

培浚傥高深，怒潮敢雄跨。

官但督赋舆，谁肯趋田驾。

六辅能即功，百泉岂难壩。

愿言均此施，利泽侔造化。

尽复淮南陂，端可侪杜亚。

郑清之

郑清之　客有诵袁蒙斋得雨酬倡之什辄赓元韵志喜也呈虚斋使君

雷伯四月瘖无声，鸣鸠呼妇凫浴晴。

星如樧沙灯吐红，羲和驾鞭乘赤明。

稚秧针水未入种，秀麦浪畦犹督耕。

香车不动百龙蛰，转辘如织千蛇横。

爱民太守心语口，{疒里加真}我以旱宁无生。

川灵有知龟亦许，异物蜿蜒归掌抚。

一雨果从方寸来，此念端诚本天与。

但看父老歌丰年，不用儿童学皇舞。

弭灾肯效栾巴噀，哺民无异紫芝乳。

一年事在阿堵中，四封笑溢迎门语。

我州潴野同淮徐，公方有意六辅渠。

上天下泽锺惠施，千里波及皆君余。

蒙斋诗成虚斋和，我乐赋之如遂初。

坐对联珠饱官粟，但有欢喜无欷嘘。

祗今快续二贤咏，不须乞米移颜书。

郑清之

郑清之　客有诵袁蒙斋得雨酬倡之什辄赓元韵志喜也呈虚斋使君

娲石补天玻璃声，遇坎为雨离为晴。

金乌玉兔旁午出，百二十官称常明。

下土臣敢再拜问，谁主风催民耕。

天江津河尾北见，玉井水浆参左横。

胡为汤旱龟土坼，胡为尧水鱼头生。

孰令赤地星丈许，吭扼雷公仍背抚。

孰令河鼓塞银潢，勺水线流不轻与。

孰令卷舌自张翕，孰令天鸡自飞舞。

云师族聚曷遽散，电母儿号奚不乳。

黑猪渡河去远迹，苍龙衔珠噤弗语。

朱鸟崛强王偃徐，乌龟缩颈老沮渠。

夫君笺天帝冯怒，旱魃磔死不问余。

天街清润联璧珠，不为乾封为太初。

一雨三日谁力欤，更唱迭和忘欷嘘。

归之太守不肯有，歡乃聊代志喜书。

郑清之

郑清之　客有诵袁蒙斋得雨酬倡之什辄赓元韵志喜也呈虚斋使君

豢龙作醢龙吞声，天公愦愦迷雨晴。

玉脂泣烹足媚妩，苦酒五色生光明。

龙虽伸物畏馋吻，携朋去作天田耕。

稚禾婉婉鱼薧立，高原庚庚龟兆横。

汉家燮调岂无术，阴阳纵闭归董生。

□□□□□□□，□□□□□□□。

我贫自笑一瓢许，瓶粟屡空惭釜与。

彭泽曾无种秫资，沂水聊助咏雩舞。

颇怪吹云读风讼，浪愁淅米繙危语。

清时何事弘羊烹，善政端无宁虎乳。

仁人拯溺非姑徐，亟挽天汉如决渠。

我知造物识君意，十日一雨焉取余。

愿君展此作霖手，苏民旱徒扶黄初。

在在京坻赋高廪，坐令歌颂销欷嘘。

病坡作计羹玉糁，辟谷宁羡黄石书。

郑清之

郑清之　口占

谁道寒官俸给稀，赍装满路得追随。

秋光不与诗肠算，无限江山信笔支。

郑清之

郑清之　莲房洗砚

圆长已褪青云子，芳软犹存绿玉房。

留伴陶泓共新浴，要令毛颖沃清香。

郑清之

郑清之　林治中近有捕虎之役调以拙诗

豺狼当道实堪嗔，就乳於菟笑楚臣。

冯妇下车宜众说，将军射石见心真。

渡河应避冯河勇，搏兽终归舞兽仁。

他日朕虞须命益，九官济济定相亲。

郑清之

郑清之　林治中郑广文以诗来遣鲁酒报聘拙语辅行

长公本喜饮，半入野入腹。

南洲春梦婆，亦复开醉目。

尚想晋流丽，鳖饮更升木。

兴来索老兵，谁谓酌可独。

我亦爱客至，陶巾时一漉。

虽有彭泽田，种秫苦不足。

颇因病入务，瓢弃尚余绿。

岂无大雅朋，来伴离骚读。

广文粲檐花，和靖峙修竹。

交情如酎醇，秀句喜心沃。

觞政尝卜夜，谈闱屡更仆。

胡为阔宇芝，但忆颓山玉。

聊尔遣书郗，安得洗愁斛。

昔夸圣人中，今愧平源督。

杯手助持螯，车涎笑逢麴。

青州岂乌有，白衣问黄菊。

如皋应解颜，对饮颇胜俗。

何时赤壁游，匏樽笑相属。

欲歌鹿鸣三，正苦龟藏六。

饮肯遗公荣，雨烦过御叔。

忻闻麦两岐，况有鱼百族。

小却揖二豪，觥船倒醽醲。

郑清之

郑清之　灵隐慧上人惠诗为古风以赠

贯林齐已唐诗人，当时逸气凌簪绅。

违犯名亹亹逼甫白，幽兰直与梅争春。

谁知北面石霜老，服勤杖屦皆终身。

二公所得当盖世，英词杰句风中尘。

至今传者以诗重，妙处反为诗所湮。

郑清之

郑清之　灵隐慧上人惠诗为古风以赠

弄翰戏墨虽佛事，炊沙作糗成饥嗔。

不欲诗工与字巧，绪余能夺道之真。

心宗一了万法具，辨才飞转陶空轮。

君不见阿难多闻及辨慧，呪语要敌摩伽神。

郑清之

郑清之　梅

粉面芳心碧玉裳，特来宛作故山香。

征途不觉春如许，更问兰芽几寸长。

郑清之

郑清之　孟童中异科而还来访余於行都赐第辄赠以诗

在昔昌黎公，序赠张童子。

独出超等夷，芳名驾青史。

君门蔼世勋，夐轶四平李。

宗社方同休，彪炳见孩稚。

天庭插犀角，星眸炯秋水。

诵书如焦琴，高下涵角祉。

朱门共骇听，洗此筝笛耳。

老翁欲笞儿，眼看拾青紫。

一朝闻九关，赍予出周篚。

我朝晏与杨，炳炳贵名起。

愿子志远大，勤学踵前轨。

家尊我相知，作诗赠归骑。

郑清之

郑清之　觅桂花於夷陵陵宰

月圃仙人试道妆，风流六一旧琴堂。

遥知鼻观盈秋馥，乞与冰曹数粟香。

郑清之

郑清之　觅桂花於夷陵陵宰

东家竹屋最穷空，不识檐花落雨中。

笑遣吴刚挥玉斧，解令冷舍作蟾宫。

郑清之

郑清之　默坐偶成

洹河见水老如新，此见云何别妄真。

心本佛心须作佛，境皆尘境莫随尘。

空中花果浮生眼，梦裹悲欢现在身。

万事卢胡吃茶去，不知谁主更谁宾。

郑清之

郑清之　默坐偶成

底须莫莫更休休，老去浮湛一敝舟。

病恼幻躯天恶剧，醉寻熟睡我先筹。

眼前勤惰书开阖，窗下阴晴雨散收。

假使庄生梦为蝶，也应贷粟监河侯。

郑清之

郑清之　默坐偶成

睡魔勾引鹤投林，书债中抛笔似瘖。

尚有乌髭赢白发，拟寻朱汞养黄金。

寸机解起千疆亩，一息能藏万古今。

尘世何人是知已，推窗明月正当心。

郑清之

郑清之　目眚忌食戏成

生平未省读食经，蟛蜞何事干荀卿。

霜螯带糟老饕赋，素鳞斫脍晶盘行。

政欲莼鲈饱归兴，肯嫌蛙蛤讥南烹。

谁言厚味多腊毒，坐疑匕箸生戎兵。

缁尘浪欲滓银海，所赖炯炯留元精。

飞蛾扰灯室光暗，很蟆食月天公惊。

我今所患在目睫，口非得罪曹缄铭。

一身百体兼所养，六凿未可分重轻。

讵容贵目乃贱口，无端肠胃甘檗冰。

就令辟谷即仙去，何异馁鼠乘飞翎。

我闻养生先实腹，幸乏明珠买娉婷。

稻鱼粗可足生理，饥梦不到侯门鲭。

更畦菘薤自锄灌，肯与鸡鹜争余赢。

笑揩双目保亡恙，况无传笔如丘明。

郑清之

郑清之　南坡口号十八首

休言无地起楼台，十个花窠没处栽。

东近比邻西近水，且教红白面墙开。

郑清之

郑清之　南坡口号十八首

十日南坡两日晴，晴时不放日华明。

春光似妒闲人佔，端的春风饱世情。

郑清之

郑清之　南坡口号十八首

天工忽忽度年光，料理人间富贵忙。

闲裹何曾关造物，一分风景亦收藏。

郑清之

郑清之　南坡口号十八首

谁将春晚作冬看，添着绵衣减却难。

道是麦寒犹未在，愿渠麦熟且禁寒。

郑清之

郑清之　南坡口号十八首

记得儿时诵古诗，其甘如荠谓吾欺。

淡交休恨相知晚，携向晶盘笑杀伊。

郑清之

郑清之　南坡口号十八首

欲识鱼梁试作看，轻抛野渌罩清寒。

几回漉起空无物，输杀群儿下钓竿。

郑清之

郑清之　南坡口号十八首

吾孙宗子喜相过，一笑檀栾似乐窝。

且向尊中陪北海，直须闲裹识南坡。

郑清之

郑清之　南坡口号十八首

酷爱鸟鸣山更幽，墙阴风雨但飕飕。

筠笼买得春禽语，不会忧时也白头。

郑清之

郑清之　南坡口号十八首

管弦不碍登山屐，梁肉何妨满腹书。

岂是清谈愧夷甫，为无阿堵绕吾庐。

郑清之

郑清之　南坡口号十八首

试向清池放小鲜，洋洋圉圉忽攸然。

校人真个知鱼乐，杀活机锋总是禅。

郑清之

郑清之　南坡口号十八首

分席春畦仅一弓，灵根移自石窗东。

饶渠五味夸仙药，争似盐梅正策功。

郑清之

郑清之　南坡口号十八首

纷纷儿造信多才，果解分风作去来。

我向南坡一旬雨，春阴今晓为谁开。

郑清之

郑清之　南坡口号十八首

小窗白醉篆香迟，只有书君伴燕颐。

料得人间无此乐，殷勤献与定牢辞。

郑清之

郑清之　南坡口号十八首

枝筇挂起一旬强，剪剪春寒到柳塘。

白发不公欺老我，偏於闲处引风霜。

郑清之

郑清之　南坡口号十八首

晓来两鹊屋山鸣，报喜多应只报晴。

似为东皇传好语，故留胜赏到清明。

郑清之

郑清之　南坡口号十八首

旧日都城饫子鱼，一鳞今不到茅庐。

果然额上通三印，尽去侯门代鲤书。

郑清之

郑清之　南坡口号十八首

安晚生涯冷似灰，别墅经营半月回。

夸与儿郎翁骤富，诗囊盈握送陈雷。

郑清之

郑清之　南坡口号十八首

红红白白共枝荣，怪底山茶有宁馨。

倩得司花来判断，不妨一姓养螟蛉。

郑清之

郑清之　偶成呈林郑二友两绝

人才百年能几见，俗子一揖已累人。

元温亦知有此客，德操未省谁为宾。

郑清之

郑清之　偶成呈林郑二友两绝

声名俗口吾宗秀，风调西湖我辈人。

自是山岩首不得，天教暂此伴闲身。

郑清之

郑清之　偶记赋王昭君谩录之

伐国曾闻用女戎，忍留妖丽汉宫中。

如知褒姒贻周患，须信巫臣为楚忠。

青冢不遗芳草恨，白沟那得战尘空。

解移尤物柔强虏，延寿当年合议功。

郑清之

郑清之　圃中问讯梅友老榦疏花有足喜者

洗出金滩锁骨沙，种成老树竞槎牙。

冰霜历尽肌生玉，窗牖寒深影到纱。

旧岁枝头新岁景，十分好处一分花。

谁言冷圃惟秋菊，春意撩人乃尔耶。

郑清之

郑清之　七月初五日城中大风雨

飓风超海撼官城，吹断银河彻晓倾。

瓦阵飞翻千鹄起，屐声旁午万蛙鸣。

骈肩重足人如醉，涌溜奔云气未平。

谁与笺天如帝律，毒龙斥去锁东瀛。

郑清之

郑清之　祈晴行西湖上呈馆中一二同官

踏尽红尘挹翠峦，江湖清梦入雕鞍。

蒙蒙蒲雾浑疑雨，恻恻疏风不是寒。

野菊频催花事早，老枫初试叶声乾。

恰知病骨宜清景，恨不浮家学钓竿。

郑清之

郑清之　祈晴行西湖上呈馆中一二同官

晓色窥林半淡浓，乱鸦飞去水漫空。

山横孤雾残霞外，秋在微云疏雨中。

官事却能成胜赏，诗坛端可策新功。

吴侬浪说西湖景，蓬观今逢苏长公。

郑清之

郑清之　遣兴

舟车覆却万变，人雷动静两忘。

虫臂听渠得失，羊肠何异康庄。

郑清之

郑清之　茄子

青紫皮肤类宰官，光圆头脑作僧看。

如何缁俗偏同嗜，入口元来听一般。

郑清之

郑清之　妾薄命

妾有一片心，奚啻金与石。

金石尚可磨，此心终不易。

妾有金错刀，不买珠与翠。

一笑向尊前，愿买郎心醉。

娟娟桃李花，东风荡柔枝。

见郎郎弗顾，掩面啼春闺。

郑清之

郑清之　清明有感

井泉槐火几清明，白发红颜管送迎。

荣落智愚千古恨，一时分付子规声。

郑清之

郑清之　秋成风雨

垂垂金颖贺秋成，去逐狂风一羽轻。

何事天工恶戏剧，眼前翻覆见亏盈。

郑清之

郑清之　秋色佳甚未能一至觉际像景谩赋二绝

秋光澹薄有无间，掠水斜风雨脚斑。

试向菰蒲深处望，嫩黄一点荇花闲。

郑清之

郑清之　秋色佳甚未能一至觉际像景谩赋二绝

藕花万柄敛春妆，剩驻霜荷葺芰裳。

水路想通渔艇入，我来月下要鸣榔。

郑清之

郑清之　瑞香花

粉面芳心碧玉裳，持来宛作故山香。

征途不觉春如许，更问兰芽几寸长。







卷532

郑清之

郑清之　三友

松号大夫交可绝，梅为清客志相同。

英英凤实卑余子，楚楚龙孙过乃翁。

晚际一弓櫜素月，署中千斛粜清风。

小轩正欲供晨坐，付与遮拦晓日东。

郑清之

郑清之　三月二十四日自东山到金峨一宿而归偶题壁上安晚居士自觉际航湖入

桥石天台水谷帘，峰回秀拥更深严。

我来便欲兼忘世，少立清风为指髯。

郑清之

郑清之　三月末泛湖

半晴阴更重，乍暖冷犹争。

坠叶蒲芽缀，新莼荇面生。

钟声带雨涩，帆力贮风横。

客至双飞鹤，归欤茗可烹。

郑清之

郑清之　山房秋日即事

雨后鸣湍走碧溪，水声秋意恰相宜。

窥蝉螳臂方衷甲，涿蚓鸡群竞济师。

初月挂檐窗未觉，新凉入牖簟先知。

西风早已催征棹，管领莼鲈入梦思。

郑清之

郑清之　山房秋日即事

失惊墙外已飘黄，屈指秋来十日强。

暑寇负顽犹出没，风师未壮且翱翔。

橘包捧腹微藏叶，桂蕾呈身只欠香。

扫尽暮天疑浴罢，半眉淡月画新妆。

郑清之

郑清之　山房秋日即事

稻花经雨已脱白，枫叶未霜先借绯。

入紵蚊牙千计巧，挂檐蛛腹十分肥。

田翁看水携锄去，山妇归炊抱蔓归。

唯有诗肠无一事，隔溪数尽暮鸦飞。

郑清之

郑清之　山间大风雨昼夜不止闻松声撼床戏成拙语谩录呈葺芷参溪

颠风横雨穷山秋，樵青驰檐车停辀。

松声撼空吼万牛，轰貀势欲倾不周。

晨鸡扼吭喑且愁，百鸟何敢相喧啾。

恍疑赵壁环诸侯，呼声动地锵弓矛。

又疑变化鹍鹏俦，垂天鼓翼南溟陬。

或者挽翻河汉流，电飞霆击龙蛟虬。

不然火烈陆浑丘，天跳地踔啼熊猴。

狂吞很吐山裂鸠，大音奔腾怒相投。

梦中惊回仙枕游，分明夜宿浙江头。

三更潮水掀柁楼，苍茫起坐拥黄紬。

触屏唤作钱塘舟，此身端坐岩之幽。

如何两耳不自由，乃与喧寂为湛浮。

影蛇石虎以妄求，世间万事浪喜忧。

大学能定心逸休，疾雷破柱方夷犹。

直须养浩题孟邹，风止韵作商声讴。

郑清之

郑清之　山间录拙作求教葺芷俚语将命笑掷幸甚

老我愧不学，无以祛六蔽。

短绠赴修汲，深浅忘厉揭。

每逢扑凸篇，如对葛答谜。

敌垒或致师，何以御柴曳。

书林倦回旋，笔径宜睥睨。

独自搔背疗，谁与解袜系。

误墨拙成蝇，饮醯痴聚蚋。

器成我苦窳，草创类茅蕝。

未善文心雕，曷助葵足冲。

乐只正始音，尽发文冢痊。

古意窥九嶷，词源决三澨。

英风韵风雅，噩噩规诰誓。

精刚拿健鹘，妥帖律狂猘。

解注卑虫鱼，献纳笑虾{上制下鱼}。

读檄头愈疾，听语麋著稗。

风高补钓台，天朗摘兰禊。

合止按商角，刮磨出廉锐。

妙指曲不传，夺胎骨可蜕。

神针如运斤，拆屋去眼翳。

又如大医王，刲胃涤淫滞。

万象困蒷讨，瑶金拔昆丽。

司文当执衡，却扫甘拥篲。

空山阔游从，思君愿言嚏。

芜词荐藜藿，香芼待姜桂。

翳桑急壶餮，毋为答饭毳。

郑清之

郑清之　山行

山行心迹已双清，骤见清溪眼为明。

鬼谷洞前符竹在，观音岩下魶鱼行。

宗师宴坐空余石，龙女分流不作声。

人影交横到林薄，绿烟深处一猿惊。

郑清之

郑清之　上清宫

雨余日脚到天涯，十里平山戴晚霞。

疑是千虹蟠绛阙，频移光景入仙家。

郑清之

郑清之　上清宫

上清日腹正便便，剩纳风光似辋川。

晓雨洗开新绿岸，晚霞蘸出嫩红天。

鞭浮野竹数茎笋，叶俯秋荷几柄莲。

不是西湖最佳景，更於何处著癯仙。

郑清之

郑清之　绍定闽寇平上功省府黄伯

君莫愁，君莫愁，

不龟澼絖能封侯。君莫愁，

君莫愁。腰六相印一敝裘。

看渠涎颡与躭足，千金信矣壶中流。

荻花江月正佳耳，青衫浪泣琵琶舟。

短衣楚制乃翁喜，未必挽弓右丁字。

貂蝉本是侍臣冠，有时出自兜鍪裹。

虽然万户将军臂，夜逢醉尉头抢地。

卖薪愚妇轻买臣，不信读书有奇事。

世间众万无定容，桃笙木棋唯所逢。

秋来桂菊黄金丛，千机锦绣开芙蓉。

西风也解作富贵，岂必桃李专春风。

得时失据自甘苦，姑置是事天梦梦。

君莫愁，君莫愁，

双手试扪舌在不。

郑清之

郑清之　诗别可斋陈制置移镇吴门

恭惟上明圣，宵旰亲政初。

朝有快活贯，野无薄笨车。

我独何因缘，滥持钧与枢。

妄想在人物，搜罗到岩墟。

穆之百函至，酬答疲卷舒。

虽云得梗概，讵必相贤愚。

吾时蔼廉誉，一再登除书。

公牍耻私谢，直语非贡谀。

尚无赫{簴竹换左足}笺，而况双鲤鱼。

元龙一世豪，名下定不虚。

我归海之滨，偃息田园居。

生平旧交游，相忘付江湖。

军将忽打门，君书来自吴。

瓿藁富鸿笔，砚铭出龟趺。

兴怀向漻泬，论文逮荒疏。

自言久爱敬，今始通勤渠。

不为热翕翕，不为暖姝姝。

云何好尚真，夐与世俗殊。

意者元城贤，待以涑水迂。

兽旗画星壤，龙藩开玉符。

老我叹蒲柳，投闲托枌榆。

味言喜啖蔗，秀句嫌催租。

的知我辈人，调度非辕驹。

子长固多爱，舍菀乃集枯。

梅花倚瘦竹，清芬借敷与。

常恐硬黄纸，唤归翔紫庐。

问君立朝节，蹇谔辛毗裾。

问君治理效，所至桐乡朱。

正尔泽东履，俄然移右扶。

借留此截镫，来暮彼歌襦。

譬之绛霄云，来往本自如。

君亦何心哉，此事姑置诸。

但惜君去我，有唱谁和余。

寒山尚余雪，江阔征帆孤。

挥毫写别恨，临风独踌躇。

郑清之

郑清之　食豆荚

西风摵摵草虫鸣，万夹丛中诧瑞蓂。

煮啖快输儿女吻，燃萁不忍尚堆青。

郑清之

郑清之　食蛤戏成

满壳濡潮汐，因沙产海漘。

文身吴太伯，缄口鲁铜人。

雀化宜分隽，蛙烹肯拟伦。

试呈饕赋手，半熟酒含津。

郑清之

郑清之　食后闲步

乞得闲身入钓台，柳眉舒尽见桃腮。

山中历日花开落，物外交朋鹤去来。

更展书窗延竹影，剩翻隙地长梅栽。

春寒无赖欺霜履，健倒应愁破绿苔。

郑清之

郑清之　适得漟颇佳遣饷菊坡因记曾作蛤子诗有文身吴太伯缄口鲁铜人之句戏

文身太伯甘斥卤，缄口铜人舌微吐。

借资墨客富濡沫，骨醉唇香登燕俎。

半熟含酒老饕赋，此翁仅可闯堂户。

班班隽永带神液，入室真味翁未睹。

菊坡风裁黄豫章，如食蝤蛑江{摇扌换虫}柱。

盘餐尽废太瘦生，格远调高自清苦。

子蛤遣汝到眉案，努力去为酒中虎。

末下鹹豉有何好，犹侣莼羹傲伧父。

海之介夫此小儿，鸡肋见笑杨德祖。

前身曾作水解仙，飞入珠宫饮甘露。

能令齿吻策余烈，一鼎松风漱寒乳。

郑清之

郑清之　寿留守

皇朝诞节号乾明，此日亲贤间世生。

处贵从来如白屋，爱闲真定压专城。

但知笃孝终身乐，不慕纡朱万事轻。

黄阁功名知未晚，飞鸿心事亦冥冥。

郑清之

郑清之　书西湖雷峰云讲主草书

云师一生耽圣草，银铁蟠空觑天巧。

老来逸气未全平，笔底锋芒犹独扫。

开关勇士争赴敌，剑戟弓戈奋相缭。

睡龙决起求颔珠，划木抓岩纷怒爪。

风雷喧貀撼坤轴，飞电交横印清沼。

忽然天宇变空澄，千丈孤峰立寒峭。

张颠惊号智永泣，剥筋椎髓为君饱。

恨予不习草书诀，九转枯肠祗自搅。

支师支师汝诚能，春蚓秋蛇几时了。

何如认取主人翁，破衲蒙头纸窗晓。

郑清之

郑清之　书斋独坐

避事宁违俗，端居悟及身。

颖泓供媵御，方册替亲宾。

室暗月阑入，庭空花自陈。

所安惟适耳，谁复辨秋春。

郑清之

郑清之　蔬圃

活计园蔬日日新，杜陵差慰妇长贫。

旱姜水芋年时熟，春薤秋菘意味真。

畦瓮剩分三伏雨，露根常占百花晨。

荷锄未省勤耕稼，犹愧师门学圃人。

郑清之

郑清之　双井

水神何时生六翮，飞出双泉江练白。

平湖浸月渺无边，一笑对之成揖客。

辘轳初动晓星横，夜卷寒琼声{左氵右砉}{左氵右砉}。

千年倾听殿础花乾，十亩空庭荫修柏。

问泉何事逞奇观，故向庭前作真泽。

昔年何塞今何通，泉岂有心犹拣择。

若云泉自井中来，枯甽沿山有龟拆。

如信地中泉自见，是年何须穿土脉。

幡风胥动两无凭，细诠此证归禅伯。

我方饶舌为作记，了不相干劳刻画。

寄诗更欲结茶缘，付与宗风自锤拍。

郑清之

郑清之　水急船行颇迟

湖流湍驶欲下濑，舟人挽牵如蹶张。

空令百丈重牛首，如何万斛浮龙骧。

进寸退尺天未定，暮四朝三风作强。

迟明樯乌幸西望，看取快箭激修房。

郑清之

郑清之　睡起戏笔

范蠡功成便五湖，鸱夷未了复陶朱。

争如终老严陵钓，千古清名一事无。

郑清之

郑清之　思乡味戏成

隔篱野圈犉眠犊，带雨村舂鸡唤雏。

旋熟黄梁留客住，满簄白酒倩人沽。

未谙旅况三分在，早觉藜肠一半枯。

寄语吾乡谱鲜子，莫教辜负脆皮鲈。

郑清之

郑清之　送黄伯厚入广

五行在天地，惟水明且清。

如何南中泉，乃独以贪名。

水号黑与弱，淖汩称浊泾。

彼皆有其实，所以得此声。

山川日秀发，九疑罗翠屏。

扶舆产清淑，丹砂银石英。

有泉出其间，泠然堪濯缨。

政坐贪夫累，土炭涴玉冰。

桓以{魅未换隹}故，至今人羞称。

柳子愚其溪，百世相因仍。

有如此白水，好贪岂其情。

我欲招夷齐，稷之南山汀。

一洗万古贪，诵雪归东溟。

夫君素洁已，赠以贪泉铭。

郑清之

郑清之　送继一郭处士

圣君如尧舜，岂无巢与由。

计然亦何慕，五湖一扁舟。

之人不久作，侧席思岩幽。

尝闻鹿何君，清芬彻凝旒。

重华锡嘉号，见一光林丘。

谁谓雅道息，竞风日悠悠。

脱冠挂神武，有士归乐州。

笑将金闺籍，猛博处士裘。

钧天为开颜，曰此夷逸俦。

大书继一字，虹光属奎娄。

宸章轶麟衮，正声出天球。

清名奖静退，下视古素侯。

睿谟先宅，姱节追前修。

况今辑众隽，丞弼登虞周。

明时乐閒暇，出处自不侔。

赤城宅仙子，登登方蓬洲。

君归访司马，坐忘春与秋。

方瞳照绿发，戏转黄河流。

烟雾肃逋客，隐者应辍耰。

歡乃辅行色，春风生柁楼。

郑清之

郑清之　送林教授行

玉壶仙骨产蓬莱，客授京璜隽武开。

曾向西山传墨印，好游东观籬兰台。

青云青上轻余子，黑发谁量未易才。

侧耳韶箫充雅奏，愿同观乐诧州来。

郑清之

郑清之　送林教授行

石鼎煎茶午梦醒，羊肠怕听绕车声。

剡舟忽至惊安道，汉使新招别子卿。

交谊从君知绝俗，凋年如我最关情。

鸾凰先路为时瑞，肯卜筵莼诉独清。

郑清之

郑清之　送新姜与葺芷

仲尼胡不彻姜食，损智深讥藏戏剧。

将以愚民岂其然，半山失喜为动色。

拗执谁解镌此老，一时凿说契角臆。

我疑谂之神农书，增壮胃腑良有力。

吕令音商其味辛，调芼鱼蔬蘺香稷。

方冬沃土培其根，陇畦分封随壤息。

长须视苗廑献新，先时斸取奋锄棘。

青株斯拔薤本重，红萁半露蓤包侧。

骈指惊看产漆园，胝足疑为导积石。

欲捣芳辛入虀臼，为怜肤理傲金狄。

仆命荠荼涴诗雅，肩差梅桂班内则。

笑加束缚代书鲤，持助饔庖脍银鲫。

旱年宜姜谚有之，今岁雨多生意啬。

小摘酸寒类甲菜，大何婴冒期膝席。

公羊谷梁汝往哉，反音一笑当勿劾。

郑清之

郑清之　送行诗

中行别意增怀抱，昨夜秋声到客船。

流水孤村鸦好在，平沙远景雁依然。

惜无绣口供吟笔，只有莼羹愧昔贤。

付与西湖林处士，重阳健倒菊花前。

郑清之

郑清之　送行诗

半生霜鬓飘萍迹，几度风餐系柳船。

舞咏未忘雩里在，去来翻似贾胡然。

先生自是今和靖，林下端能友士贤。

二亩孤山应更好，瘦梅疏影小春前。

郑清之

郑清之　送姚提干行

虚斋填东鄞，从之南容君。

我初未之识，邕翰倾殷勤。

修洁以博习，秀美而有文。

玉犀映秋水，英辞涌春云。

鸡距角鲁蜀，昂然鹤非群。

晤言到圣处，商也乐所闻。

最喜直而义，壮音駥鼓鼖。

告子少於孟，先策养气勋。

牛山木信美，谨勿容斧斤。

助苗固得槁，可使稗不耘。

观子所植立，真能张吾军。

仁义可效治，渊源在河汾。

诗书自师友，芝兰足膏薰。

刚风接迳翮，去去翔霄昮。

清时有闻者，必也吾子云。

郑清之

郑清之　宿翠山

箯舆十里见青崭，行尽松阴得翠岩。

万壑声中清磬出，一峰高处白云缄。

茶新煮鼎作鱼沫，僧有可人能尘谈。

自觉灵山缘境熟，佛禅重问后三三。

郑清之

郑清之　宿翠山

暖风依日佐山行，几许春随屐齿生。

溪舞绿云苔出没，田翻翠浪麦斜横。

闲中适意荣三事，岁晚无年式耦耕。

一静可能锁幻药，剩开胸次着峥嵘。

郑清之

郑清之　太史报彗星没

老彗妖芒欲爇天，王良见迫为收鞭。

紫微一夜玑衡转，甘雨祥风到野田。

郑清之

郑清之　题东山上方

谢公雅志在东山，一入黄扉不复还。

公去我来山属我，为公偿却半生閒。

郑清之

郑清之　题雪窦千丈岩

并海危峰驾六灶，招提深处绿周遭。

樛松直上睡龙起，怒瀑飞来风虎啤。

坐向亭空云作伴，待看身与月争高。

山灵意我酬清赏，为酌冰泉读楚骚。

郑清之

郑清之　题雪窦山妙高峰

陆地芳洲拥翠翘，巨灵穿石滚云涛。

搏空苍凤欲飞舞，奔海玉龙争怒号。

万象横陈坤轴富，一亭平挹月轮高。

独醒未觉孤清景，笑酌寒泉读楚骚。

郑清之

郑清之　题偃溪闻长老尧民击壤图

炊烟万井着僧居，人在康衢画不如。

寄语偃溪崖淡墨，图中添我一柴车。

郑清之

郑清之　天育二老禅惠示经佛偈答以十诗

二老毫端一滴曹，唤醒{上穴下左爿右臬}语没忉忉。

更无慧可安身处，作麽当时立得牢。

郑清之

郑清之　天育二老禅惠示经佛偈答以十诗

余尘明极强分离，菩萨如来是阿谁。

既道本来无一物，将何芥子纳须弥。

郑清之

郑清之　天育二老禅惠示经佛偈答以十诗

龙宫海藏自分明，搕挢滩头一任倾。

因果若还终不昧，政须防作野狐鸣。

郑清之

郑清之　天育二老禅惠示经佛偈答以十诗

书经犹有遮个在，画佛何曾梦见来。

玲石玉峰雷雨过，梅花昨夜一枝开。

郑清之

郑清之　天育二老禅惠示经佛偈答以十诗

三经已是太多罗，州去休休更问婆。

个裹幸然无一事，何须终日把砖磨。

郑清之

郑清之　天育二老禅惠示经佛偈答以十诗

四十劫来闲坐休，忽抛长舌闹篮头。

若言面壁为心法，瞿老还输第一寿。

郑清之

郑清之　天育二老禅惠示经佛偈答以十诗

懵懂维摩不二门，略无遗嘱付儿孙。

普贤若匪刚饶舌，此事如何更吐舌。

郑清之

郑清之　天育二老禅惠示经佛偈答以十诗

老胡无圣亦无言，蓦指虚空唤作禅。

掌血条痕无着处，教谁白地患青颠。

郑清之

郑清之　天育二老禅惠示经佛偈答以十诗

般柴运水老庞禅，佛法无多在密边。

饼汝将来还与汝，因师交点更团圆。

郑清之

郑清之　天育二老禅惠示经佛偈答以十诗

生老生来病已深，炙瘢着艾复难禁。

六根四大元无有，何处求师下一针。

郑清之

郑清之　田家

老农喜说田家早，缺月疏星穿木杪。

洗铮燎草作晨炊，麦饭咽甘虫食蓼。

儿牵秧马妇携笠，泥滑不嫌春雨少。

平畴拍拍水连堤，姑恶数声天欲晓。

郑清之

郑清之　晚景

斜照染成金色界，嫩霞蘸出水红天。

个中买得皆真境，不遣诗人费一钱。

郑清之

郑清之　晚晴

濯翠筛红献晚晴，为渠日脚护归程。

碧云四合如相妒，才剩西边一缕明。

郑清之

郑清之　闻蝉

人行沌品三程路，蝉作阳关第四声。

待到日夕蝉歇处，无端促织替渠鸣。

郑清之

郑清之　闻觉际被风寄頴老

古德把茅惟盖头，飓风飘屋等虚舟。

矮窗犹有蒲团滑，也胜床前衮雪球。

郑清之

郑清之　兀坐

夜听寒蛩晓听蝉，梧桐疏雨晚秋天。

空齐抱膝元无事，半是痴憨半是禅。

郑清之

郑清之　西湖

黑云妒日故要遮，剩得轻红一缕霞。

小雨挟风针水面，满奁皱谷起团花。

郑清之

郑清之　西湖

官程未了是敲推，课督无人只自催。

不到西湖无半句，西湖端合号诗媒。

郑清之

郑清之　戏嘲杜宇

呼晴不似鸠知务，报喜何如鹊爱人。

有口自鸣谁禁汝，乱啼何必待残春。

郑清之

郑清之　戏调和鸣鹤

瘦鹤云霄志，相从伴独清。

可堪三径寂，频作九皋鸣。

博字输鹅颈，横空避雁声。

终辞华表去，汗漫逐骑鲸。

郑清之

郑清之　戏续前韵简幕掾林治中

梅霖妒日强遮藏，西雨东边漏隙光。

黄口禽鸣应乳臭，白花栀坼似衙香。

排根荷出怜嵇绍，遁迹莼肥哂孟尝。

闲处便成清境界，底须沂水羡雩凉。

郑清之

郑清之　戏作窗蝇诗

曾记窗蝇古德诗，笑渠未有出头时。

蓦然撞破窗间纸，透出虚空未是迟。

郑清之

郑清之　闲中口占数绝　观书困甚

眼欲观书身欲眠，斜拖黄卷曲肱边。

不须身眼争然否，试待醒来问孝先。

郑清之

郑清之　闲中口占数绝　海鱼绝少

春鱼潮罢捉洋山，数水艚船索手还。

海若想应饕更甚，饱鲜无复到人间。

郑清之

郑清之　闲中口占数绝　联雨解闷

雨多愁麦又忧苗，不雨还忧旱火骄。

忧国浪愁端自苦，老天那肯病汤尧。

郑清之

郑清之　闲中口占数绝　浓绿中见芍药一朵

杏桃结子已成翁，稚绿中间着耄红。

阶药元来如许寿，麦秋天气露春工。

郑清之

郑清之　闲中口占数绝　园丁去乌蜂

见说包蜂一采花，群飞啄蜜喙如鸦。

虽然冗食真堪汰，笑语园丁且放衙。

郑清之

郑清之　闲中偶成

病觉身名小，闲知日月忙。

篆香云四合，盆簊竹千章。

慧性乾成障，愁怀弱未张。

何如庄宇定，虚室自天光。

郑清之

郑清之　闲中偶成

春过日初永，睡余人未忺。

露花心翼翼，风叶喜沾沾。

殿后蜂寻穴，怀归燕语檐。

垂杨在何处，落絮点疏帘。

郑清之

郑清之　香山老惠两猫

杀活禅机本自由，顺行逆用总先筹。

伽梨亲抱貍奴送，管是南泉是赵州。

郑清之

郑清之　香山猫食粥

梵宫新遣两貍奴，晨粥饥餐食肉如。

料得伊蒲三昧熟，未知绕膝诉无鱼。

郑清之

郑清之　小憩上庵

竹边深静纳新晴，瘦策徐行足力轻。

暴2槛负墙尘不到，游蜂时寄采花声。

郑清之

郑清之　小轩偶成

斋余宴坐息深深，万法皆闲境会心。

轻浪飐荷珠溜玉，晴曦穿竹翠笼金。

岸头舟楫入归语，槛外菰蒲鸟去音。

谩说陶车并谢屐，如如不动胜登临。

郑清之

郑清之　谢林治中访别觉际庵

野服芒鞋踏藓斑，千峰约饬整云鬟。

山行陡觉精神健，老去惟贪耳目闲。

步武来寻僧舍旧，话言应想夜窗间。

钱湖难买归鞍驻，料得春衫忆素蛮。

郑清之

郑清之　谢葺芷和韵

无诗不言酒，作赋真诳腹。

未破公子悭，况与佳人目。

壮心思击壶，圣杯赓啄木。

袖想胡旋双，妆记摇手独。

宾筵乏酬献，醴齐催{秭禾换氵}漉。

祢衡办挝鼓，元崇方病足。

曾无列屋粉，空韵梳鬟绿。

百篇摘仙咏，十轴蒙溪读。

有美建安璩，竞爽淇园竹。

芒端寒燠转，胸次古今沃。

卧瓮嗤舍郎，祭酒可令仆。

时陈南北洗，颇醉东西玉。

虽微醖五斗，端有才一斛。

诗坛长齐盟，笔阵严总督。

方将喝银云，未肯平封麴。

宫宴看传柑，帝歌须和菊。

牛心固异撰，犊鼻且同俗。

尊酒日相逢，我歌君为属。

欢期践三五，酿顷亏十六。

酣畅嗟阮修，饮狂谢裴叔。

洼尊留古制，长勺分鲁族。

居然同老襟，浅斟醽水醲。

郑清之

郑清之　谢送桂花

金阙真黄入靓妆，仙葩何事到鱣堂。

只缘风雨要人甚，窖取旃林百斛香。

郑清之

郑清之　谢送桂花

道眼如如了色空，维摩方病散花中。

杜陵有酒勤相觅，留竢清斋出梵宫。

郑清之

郑清之　谢天童老秋兰

楚畹春曾泛晓光，直留雅艳到虹藏。

山中不把一枝到，世外那闻千佛香。

郑清之

郑清之　谢天童老秋兰

秋色追随入慧光，肯携幽卉问行藏。

深林未省炎凉态，来为闲人特地香。

郑清之

郑清之　谢天童老秋兰

绿叶青青带紫光，拈来笑处没遮藏。

密圆应具楞严偈，非木非空出妙香。

郑清之

郑清之　谢虚斋和诗

关心穑事恐春迟，暂许花风入绣旗。

翠浪半天岐麦咏，玉簪数箸刈蒌诗。

野亭寄韵追唐什，秋菊餐芳敌楚辞。

早晚催归汉廷右，西湖深处乐天碑。

郑清之

郑清之　谢徐德夫右司和御制赐诗

直道何曾较尺寻，昔贤垂范到斯今。

皋谟勉勉歌元首，说诲言言沃朕心。

幸遇千龄开圣治，顷尘三事愧宵箴。

奎文衣被真难报，盥诵新诗爱助深。

郑清之

郑清之　谢徐德夫右司和御制赐诗

曷来林下破天悭，要使明诗见一闲。

齿屐印苔春纵步，颈壶蒸粟晚加餐。

梦魂飞到味书阁，世路牢封函谷关。

翻笑醉翁犹未醉，黄金白鬓诧腰环。

郑清之

郑清之　谢玉泉君黄伯厚和韵

卯饮贪引卮，夕食不厌腹。

松醪滟玉池，郁尊傲黄目。

归闲喜携幼，欣荣对夏木。

颇笑屈原醒，宁甘马周独。

诗筒发豪思，江月欲戏漉。

每赓北海咏，未羡西邻足。

槽规长吉红，蚊玩杜陵绿。

醉乡拟续记，书眼瞭可读。

时康万户春，兴到七贤竹。

筵虚艳姬舞，面想宫嫔沃。

别肠驱药使，健笔命骚仆。

居然得良朋，清辞泻壶玉。

习池可联乘，步兵有余斛。

谁能酒限拘，强效八州督。

今年小麦好，岂屑官廪麴。

嘉节迫蒲艾，早计数萸菊。

客中真有佳，眼前喜无俗。

赋殷金石声，光粲牛斗属。

句到后三三，人谁赛六六。

试编诸贤诗，第以伯仲叔。

共成杜康传，更聚山中族。

万事付亡何，乾坤一杯醲。

郑清之

郑清之　谢郑广文和韵

鳣堂心醉经，精神应满腹。

温饱非所志，饮食不以目。

说诗称解颐，善问待攻木。

颇愁百斛量，孔庭惟立独。

俎豆答卫问，筐瓷欠邹漉。

曾子非养口，漆园且尊足。

时於清夜分，酌以翠勺绿。

聊浇磊磈胸，不废吾伊读。

每篇亦作句，如对纪书竹。

相逢盖初倾，一别桑重沃。

融尊惭坐满，鲁馈疏拜仆。

卫生不自宝，抑首亲患玉。

囊无谀墓金，米乏佳传斛。

厨烟爨人凊，蔬课园夫督。

粟瓶收秫田，黍酿用阴麴。

解同杜陵襟，期醉昌黎菊。

赤手当缚菟，白眼谩嗔俗。

庄虚左氏宴，觞肯西子属。

酒债负寻常，会期遭百六。

要须中圣贤，庶以展伯叔。

醉入无功乡，醒岂屈原族。

岸帻一笑粲，共赋醽酒醲。

郑清之

郑清之　谢郑广文和韵

春工沤丝呈巧力，红日如梭万花织，

爱花荡子不爱命，郊花骊姬似荀息。

草木摇落天地闭，贤哉梅也众不识。

灵根九转到仙品，千古离骚作书色。

涨晴痴暖动山意，攀翻健倒苍苔石。

高标底须雪后见，清芬每向闲中得。

花前失喜广文诗，柿叶书成点新墨。

郑清之

郑清之　辛丑仲春同黄制属自延寿雨过禅寂

箯舆掠雨到僧门，带得清闲一二分。

素喜堂中无偃月，朼来寺裹作穿云。

赤心莫逆唯松友，青眼相看有竹君。

烧叶更联东野句，纸窗鑽隙候晴曛。

郑清之

郑清之　续诗之宠依韵以谢

莫搜险韵续貒貔，雪景须知雪后奇。

日绚寒光庄净界，梅将真色荐新诗。

试敲折竹煎茶舌，旋觅遥岑出黛眉。

油幕输君谈笑乐，圣杯正是一中时。

郑清之

郑清之　雪窗董寺丞将指平谳安晚来访因举似偃溪为下一则语

佛法方当恶剧时，偃溪笑裹袖钳锤。

不教管领千云衲，打彻头关更问谁。

郑清之

郑清之　檐前蜘蛛

如蚕吐纬逢萦缠，出没无踪屋陋边。

怀毒满身如蝎大，谩张罗网欲谩天。

郑清之

郑清之　夜雨

依风急雨垫秋清，疏数无时总有声。

最是可怜云裹月，几番阴翳几番明。

郑清之

郑清之　夜雨不睡

浮湛世事付洪乔，欹枕迢迢度永宵。

雨细无声檐溜滴，香残有炉篆烟锁。

翻盆硕鼠全欺暗，绕鬓飞蚊始作娇。

老去易惊寒暑变，几多今夕又明朝。

郑清之

郑清之　夜雨不睡

少日无欢老易愁，莺花过眼一春杯。

清虚未解穷聃释，情思谁能更孔周。

白醉暂烦檐送暖，苍颜惟恐镜包羞。

争知一点天然物，不共浮生作去留。

郑清之

郑清之　一岩

一岩洞空挂云山，巧印穹苍半璧环。

只为广寒宫殿远，故留阙月在人间。

郑清之

郑清之　乙巳三月出湖口占

几朝花片落书奁，未信春光已属厌。

猛省清明今日是，家家青柳压朱檐。

郑清之

郑清之　乙巳三月出湖口占

晓日殷勤为着鞭，微风逐旋约轻烟。

东皇景胜浑如旧，西子妆浓许近前。

郑清之

郑清之　乙巳三月出湖口占

槛外客山今对展，禊时朋酒占初筵。

十年重访苏堤柳，总付春光入画船。

郑清之

郑清之　因笔记贼入空室颂

平生一片痴，妄意室中物。

自言富可待，到了贫彻骨。

一宵入人家，百宝认仿佛。

拣得真金身，明处是泥佛。

郑清之

郑清之　因会来诗再赓元韵

组练横陈壮士貔，想因舞羽去穷奇。

千山白发存公道，十日清吟费老诗。

待伴易锁春有脚，交光最胜月如眉。

只愁无着梅花处，东绢平章付伯时。

郑清之

郑清之　咏六和塔

经行塔下几春秋，每恨无因到上头。

今日始知高处险，不如归卧旧林丘。

郑清之

郑清之　游松山溪塘晴日荡漾

红染花梢未是真，一川晴绿最关人。

谁知属玉双飞处，占断西湖处许春。

郑清之

郑清之　有感

子思问学惟诚意，孟民工夫只把身。

定慧妙明何处觅，要知儒释共天真。

郑清之

郑清之　余识頴云岑已三十年晚居觉际又八载矣近因山行疑接谈尘偈语奉赠

懒把无生话更参，月移梅影到枝南。

身心识破梦中蝶，头角老来春后蚕。

笑斸野泉畦露菊，巧寻暖地圃霜柑。

蒲团睡足书遮眼，贝叶丛间会孔聃。

郑清之

郑清之　余自东山往金峨住山戒师迎於中涂到上方泉石幽胜有心匠助天巧者因

一奁鸣瀑写天绅，怪石鲸奔欲化鳞。

灵隐飞来真相后，老坡重证戒师身。

居山话计今成趣，造物工夫总待人。

自喜爱閒逢胜绝，杖藜端不负残春。

郑清之

郑清之　渔舟

明月清风住钓船，新秋世界落诗编。

渔翁若遣骚人作，肯食人间一点烟。

郑清之

郑清之　雨后闲坐偶成

秋霖得晚晴，景色似郊坰。

山向闲中碧，云从阙处青。

檐牙抽宿溜，木杪挂疏星。

一枕便高卧，清风入暑棂。

郑清之

郑清之　雨中即事简二友

鸠能唤雨复呼晴，日日长从屋角鸣。

晴雨不应关汝事，强饶唇舌效君卿。

郑清之

郑清之　雨中即事简二友

怒蛙频作灌夫骂，老鹳唯闻庄舄吟。

麦熟只应呼快活，林间欠此一声禽。

郑清之

郑清之　雨中即事简二友

举头但觉云头暗，移脚何曾雨脚乾。

衣褀未便时衣褐，薄寒浑作晚秋看。

郑清之

郑清之　雨中即事简二友

五月炎天正及时，轻丝扇子未曾持。

殷勤寄语班姬道，只恐秋深却要伊。

郑清之

郑清之　雨中即事简二友

箨龙厌俗托孙儿，隔砌相过人不知，

借宅敲门太多事，胡床竟日对漪漪。

郑清之

郑清之　雨中即事简二友

莺声求友乱缫车，兀坐翻思二客佳。

乞得晚晴红照水，南坡东畔月侵阶。

郑清之

郑清之　玉泉观鱼

金鳞玉翅舞涟漪，雷雨休言变化迟。

尺水能开千里润，看来端的是龙儿。

郑清之

郑清之　育王老禅屡惠佳茗比又携日铸为饷因言久则味失师授以焙藏之法必有

曾读茶经如读律，一物不备茶不出。

未论煮瀹应节度，第一收藏在坚密。

摘鲜封裹须焙芳，湿蒸为寇防侵疆。

朝屯暮蒙要微火，九转温养如丹房。

育王老慧老茶事，新授秘诀乃如此。

几番惠我先春芽，朼来细问茶何似。

我初谓师茶绝奇，十日之后如饮糜。

颇疑缁俗果异撰，良苦辄为居所移。

吾言未终师绝叫，为茶传法恨不早。

绮疏应合有司存，料理如前毋草草。

对师大笑面欲靴，三年宰相食无鲑。

长须赤脚供井臼，荒寒政类山人家。

扊扅炊尽瓶笙吼，何曾敲雪春云走。

不如时扣赵州门，侍者可人长摸首。

郑清之

郑清之　再和

青藜不解支脚力，机杼微闻隔林织。

暗香来处穷幽栖，蹇驴崎岖牛喘息。

山中欲访隐君子，等闲未许李邕识。

同盟颇笑五大夫，晚节污秦有惭色。

摩挱寒玉古苔藓，从渠唤作荆山石。

雪中素隐非行怪，自是花间着不得。

直须谪仙苏二来，溪藤快扫如鸿墨。

郑清之

郑清之　再和

雪意贾寒欺酒力，思妇懒学回文织。

屏山未命篆痕销，笑倩南枝陪燕息。

冰纨绛蜡入纤手，素脸殷跗未真识。

儿痴认作春风面，刚道杏花欠颜色。

香浮纸帐梦欲醒，影到窗纱月移石。

为梅着语将无同，左袒孤山未为得。

吴都夸丽逸此士，十年浪费老伧墨。

郑清之

郑清之　再和村边解嘲

闲身惟向静中便，莫景侵寻绛县年。

失解真精昏默默，且观玄牝息绵绵。

温柔乡裹谁能老，冷澹胜涯别有天。

笑抚脚婆为法喜，漆园何必问经缘。

郑清之

郑清之　再和村边解嘲

暖足番君老更便，摩挱笑问阿婆年。

聊吟夜月移花影，肯向春风逐柳绵。

自有散花居丈室，何妨姹女共壶天。

铅华列屋诸君事，乞与寒梅了世缘。

郑清之

郑清之　再和村边解嘲

造化真机动静便，谁云巧智可同年。

蓝田日暖烟生玉，闽峤霜浓木有绵。

万象为春皆是物，一花不实岂其天。

吾身太极元同运，阳长阴消在所缘。

郑清之

郑清之　再和静乐

夫君论事回天力，期文如贡厥篚织。

天葩瑞时来帝傍。天香染衣未渠息。

因携天上白琅玕，散作天花天女识。

冰清谁似乃翁誉，玉尘孩视宁馨色。

月中疏影射银汉，雪裹樛枝护磐石。

望林笑策盖世勋，万户侯封为公得。

吹彻楼头画角春，十行朝拜睿思墨。

郑清之

郑清之　再和梅韵

北窗梦觉呼一力，曙鸟微闻络纬织。

推窗宛见野梅面，带雨犹如看花息。

坚白雅佔南枝先，浅红留待北人识。

宫中自是怜玉奴，天上何为爱蓝色。

肯随兰芷媚屈宋，独主芙蓉笑丁石。

愧我联篇蚁空旋，羡君六博枭已得。

梅懒作尉竟仙去，拜官无用斜封墨。

郑清之

郑清之　再和前韵

辕门怒发彘肩卮，计相当年笑解衣。

谁识英雄千古意，肯论性命一丝危。

伏波卧看飞鸢堕，杜曲生怜独鹤归。

自愧此身成瀋落，空搔种种欲何为。

郑清之

郑清之　再和前韵

为乏刀圭饮卯卮，黄庭空想衣朱衣。

三田未遗三彭去，九轨几成九折危。

瘦骨可能支夜永，醉乡那复挽春归。

亦知有客真佳甚，握手还须笑乐为。

郑清之

郑清之　再和前韵

若时风雨候三台，忧国丰年几入怀。

执戟未愁方朔死，闭门唯喜子桑来。

人间宰相真如梦，天上群仙讵可阶。

事业镂冰何所有，之乎者也矣焉哉。

郑清之

郑清之　再和前韵

遂初雅喜赋天台，墙月东边谩古怀。

虽乏平泉供宴乐，幸寻荒径惬归来。

蹒跚愧我无金汞，蹀躞看君上玉阶。

傍舍数弓畦药本，聊支晚风亦优哉。

郑清之

郑清之　再和前韵

难追八骏举瑶卮，肯向罗浮醉绿衣。

敝服真成原宪病，枯来几赋仲堪危。

忘忧拟问酒中圣，觅句懒从天外归。

笑傲桑榆知有几，春秋敢以大椿为。

郑清之

郑清之　再和前韵

茂先博物懵星台，世味沉酣酷鸠怀。

风月自为无尽藏，湖山谁肯爱闲来。

竞知疾下多车乘，岂悟机危蹈廪阶。

幸与乐天相伴住，休论达者谓何哉。

郑清之

郑清之　再和且答索饮语

海涂之人暗摸索，如龟自遮聊以壳。

沈湘虽避屈三闾，断发奈逢吴太伯。

周官自诡庳蠃蛌，羲经取并龙蛇蠖。

妪妃投瓮甘骨醉，舌味无心宁法缚。

黄诗未足助盘飧，吴稻讵能为岁恶。

尊前介士尚铮铮，海底漫郎终落落。

帛声试听响犀瓠，玉指为渠代金错。

掩群而取公遗小，谁念坑降秦政虐。

二螯六跪冒族姓，穴居颇笑邻之薄。

纵令膑足亦可喜，中有妙解木应斫。

剩拟新簄问扬字，先赋南烹仰韩学。

蠔山马甲不易致，岸下紫鳞方牣跃。

主人鹳鹤真耐痛，笑许子彭如水白。

郑清之

郑清之　再和劝学韵

仕学优於服田力，公仪之家废葵织。

诗书为府道德林，乐在藏修洎游息。

浓薰班马有余香，暗摸曹刘岂难识。

插架牙签映隙曛，近竹芸编侵晚色。

诸生竞诧边腹笥，正音如闻孔堂石。

从知车马自稽古，须信熊鱼可兼得。

四科褒进惟尚贤，钦想昌黎方读墨。

郑清之

郑清之　再和戏黄玉泉

黄公辞酒垆，经笥捧便腹。

读书饥鸢声，了了崇文目。

陂澄万顷波，巢寄一枝木。

戏题百姓眼，自笑孤舘独。

辙涸聊相濡，神液未容漉。

啸歌匪弹剑，悁隘殊躭足。

文织牺尊黄，句弦绮琴绿。

不见蠏杯持，徒费尔雅读。

坐对罂卧墙，空有叶映竹。

枯肠但茶搜，燥吻迟膏沃。

主人如马瘦，酒使欠猩仆。

思折酤媪券，欲访义浆玉。

喟兹鲸吸量，眇矣龙骧斛。

灵根日灌溉，诗课自程督。

试当阅医经，薄酿借神麴。

共醉灵均丝，未问长房菊。

饮兴非有期，衣晒宁免俗。

杯勺虽不胜，呕泄听随属。

懒叠阳关三，肯竞枭博六。

不饮但麦豆，颇胜刘文叔。

醉骑黄犊孙，归玩墨君族。

子为评酒名，拟号安晚醲。

郑清之

郑清之　再和雪韵

司冬已穷造父力，寒机堕指晓犹织。

长安贵人金屋娇，琉璃屏下方偃息。

穿窗入幕儿女笑，唤作杨花元不识。

明珠照乘月午夜，秋水连云天一色。

翻缟新诗出退之，撒盐戏语欺安石。

一寒最怜东郭士，履穿踵决行不得。

自喜犹为孔子徒，且学颜渊食炊墨。

郑清之

郑清之　再用韵

孔明本躬耕，樊迟请学稼。

力田乃有秋，暑雨敢咨夏。

圣贤每忧民，孔墨不遑暇。

因思比岁饥，可谓越俗乍。

岂惟农夫惊，亦使达官怕。

仓无矫制发，米涌在东价。

居然望丰年，譬彼求时夜。

画壤来福星，上熟压中下。

二麦剩割云，五菜纷绕舍。

苗根舒薤本，黍莟拆榴罅。

龙鳞原镂塍，燕尾水分汊。

毨兽将西成，秧马岂虚跨。

劭农收奇勋，省敛不更驾。

豫为鄞乡谋，复广它山{左王右霸}。

功比昔贤倍，政随时雨化。

愿刻可斋诗，端与雅颂亚。

郑清之

郑清之　再韵简菊坡

访梅长与寒角力，两鬓丝丝尚堪织。

吊湘赋鵩强解事，开沙少年空太息。

酷爱孤芳支岁寒，草木虽多懒求识。

肥遁不为苍帝臣，白贲丘园义形色。

风饕雪虐真养素，笑枕溪流漱寒石。

请翻橘颂作梅赋，倍觉风骚楚人得。

诗翁试为决然疑，谓余非是甘饮墨。

郑清之

郑清之　糟蟚蛂送葺芷

月腹一寸能郭索，黄流在中自濡壳。

蝤蛑可是丈人行，螃蠏眡之师长伯。

二眸挺出胜怒蛙，八跪前驱非屈蠖。

笑令樊哙自横笔，何用吕布须急缚。

餵糟啜醨乃吾味，嚼齿穿龈未渠恶。

属厌祗觉一解胜，效美不辞双距落。

蔡谟但记尊足存，孙卿不悟铁成错。

谩夸右手亦持螯，水中之怒无乃虐。

梁王俎醢犹至今，千古吁嗟汉恩薄。

玉柱江{摇左换虫}酒半酣，银丝鲫鱼脍新斫。

此非不足君所邪，斶顾居贫未能学。

虫鱼琐碎熟尔雅，黡生逢之三距跃。

太真小物自足佳，葺芷一笑为飞白。

郑清之

郑清之　赠陈童子

前身端合是王充，收拾群经贮腹中。

书吻可能如布谷，笔锋应不事雕虫。

看来眉目真兰茁，揽取词章作绣筒。

归去莫夸童子技，好寻芳躅到蟾宫。

郑清之

郑清之　赠李相士

未遇公卿尽好看，会将碧眼照人寒。

邯郸梦觉君休问，试卜何时可挂冠。

郑清之

郑清之　赠谈命陈总属

弹铗朱门岁月过，生涯安乐遍行窝。

谈天有口机关别，处世无心笑语多。

自是君平忠孝在，其如曼倩滑稽何。

一帆又作鸱夷去，遥想江湖听踏歌。

郑清之

郑清之　赠许石田为僧

平明对镜良独难，子能脱屣弹指间。

戏视此身如髦蛮，冠巾摆落逃繻关。

千钧强弩一笑弯，万钱买尽江南山。

厌渠世路车轮殷，赤脚健倒苔痕斑。

参寥佛印若是班，江湖风月不汝悭。

汝狂方醒众所欢，我独见之为三叹。

辨诘孔释语可删，白云深处输君闲。

郑清之

郑清之　赠已讷二老轩

吾闻墨者徒，设教本兼爱。

释伽弘其源，方识宇宙大，

河沙与宝塔，平待了无碍。

夫何佛法衰，涉晋唐五代。

祖师南北分，鼻孔争谲怪。

传流各衣钵，纷纷辨宗派。

尔来三百年，涂辙日以隘。

教律复异门，禅机亦殊解。

订以大小乘，森若立矛介。

虎豹自狰狞，蛇龙相噬嘬。

驾空树金碧，尔汝别疆界。

蒲卢学抱子，嗣续植根蕂。

蜗争竞蛮触，夷乐骋兜佅。

裘屦无贰颜，楚越隔肝肺。

天弢苦羁束，心阱坚莫坏。

之人良可悲，贤愚固难概。

谁知已讷公，粲粲发眉采。

少年掺袂游，瓶锡遍湖海。

是非不关耳，穷达付长慨。

晚归耕石田，禾枯将种稗。

唯有旧家山，青眼终不改。

挂笠寄清樾，编茅客欠噫。

目之维摩室，而无天女在。

谓是庞公居，似欠孔明拜。

强名曰二老，当索形骸外。

泉石日幽雅，松竹森蔚荟。

轩窗抱岩壑，胸次绝瑕飇。

睡起听粥鱼，微云初靕{上雨下对}。

宴坐圆觉场，忘言默相对。

二老容于轩，须弥纳一芥。

舍轩求二老，怒风号大块。

轩以二老名，未免蛇足画。

请更以不二，免为轩所卖。

郑清之

郑清之　赠育王堪笑翁

问讯瞿昙老比丘，灵山何似雪山头。

笑翁底事真堪笑，面似靴皮笑未休。

郑清之

郑清之　赠云洲老师

嘉定丙子斗插申，秋灰出管才半旬。

我来适值蒸暑节，烛龙吐焰扶桑滨。

炎官流汗走踯躅，金乌啄火焚空昮。

溼云拥岫呼不出，火云糊天挂赫日。

脑脂盖眼壮士眠，谁挽天河洗蒸郁。

友人万君家龙丘，追凉共作招提游。

入门指点到丈室，中有石壁清且幽。

半月泓澄锁寒绿，气象凄切涵清秋。

凛然便觉肌骨爽，恍疑石罅蟠蛟虬。

老师宴坐圆觉场，一笑对客双胡床。

雀芽新试蠏眼汤，未到舌本先生凉。

悬河倒流挥玉尘，果然惊出蛟龙舞。

须臾雾裹浮图尖，地墨天昏作风雨。

吻端造化转寒燠，约束商羊上天去。

云开月明众峰出，指向岩前石应语。

归来为乏琼瑶报，清梦安排几番到。

池角土花生碧草，逗晓檐前乾鹊噪。

我承佛敕为行词，可拜云洲老师号。

郑清之

郑清之　乍晴观蜂房观占

蜜蜂家计千头奴，日并花课供蜜租。

粉红黄白各本色，拥腫双脚尻煨。

采花归来不知数，一一到门如合繻。

方春乳房涌金屋，子弟分王遣之国。

广轮处处成甘州，馋口哜嚅不遗力。

蜜脾割尽刲蜡肤，毕岁辛勤用谋食。

秋深冬早未见春，嗅芳咀华来藻苹。

酿成餱粮香满室，日日饱衙知爱君。

问谁食蜜还主臣，阜财富国今何人。

郑清之

郑清之　正月晦夕梦中作偈觉但记其首两句遂於枕上足之录呈慧上人

是身本虚妄，觅主了无得。

谁知日且间，颠到由六贼。

茫茫前后际，生灭在空色。

贼去主人归，浑家不相识。

郑清之

郑清之　正月六日早行松山道

五更河鼓尚横陈，小立晨光渐可人。

日出野鸡犹唱晓，雪晴山鸟竞呼春。

溪筠拂袖霜花落，石路支筇藓迹新。

惭愧明朝江国近，买鱼沽酒祓征尘。

郑清之

郑清之　郑德言亲睹洛伽观音相遂依所见绘画朝夕严奉且求赞语敬题其旁

具足圆通性，一念本昭彻。

佛我与信心，是三无差别。

凡人未见圣，如渴以河说。

佛身忽现前，如水印秋月。

心精自开遮，见根匪优劣。

念中有大士，珠璎百宝结。

补陀洛伽相，在在犹揭人。

是名为正观，倒想作奇绝。

稽首圆通尊，兹念无起灭。

非相亦非念，不盈复不阙。

唯然观自在，无眼耳鼻舌。

郑清之

郑清之　郑德言暂馆于别墅

我如杜甫逢王翰，君似梁鸿领孟光。

花竹自惭非独乐，杼机聊喜听邻墙。

赋成宁笑老伧父，瓮熟定容同舍郎。

他日杨花飞燕子，可能长记陆宣庄。

郑清之

郑清之　重赋章台

杨花满地飞蝴蝶，钗梁露湿罗衣怯。

脸痕玉涧拂红膏，颜色如花命如叶。

鲤鱼风起蒲叶香，莺啼燕舞春日长，

堕红残萼断君肠。悮逐浮萍转零落，

自古佳人多命薄。

郑清之

郑清之　诸君和篇摩垒致师不容闭壁再绎前韵

平生周伯仁，耿耿空洞腹。

翛然猿鹤姿，岂辨鸠鹰目。

仆射不解事，居士偶题木。

种柳仅成五，乐园祗可独。

皓首愧商隐，湛恩沾汉漉。

城府百无有，丘壑一已足。

讵省醉裙红，安识坠楼绿。

生经未渠谙，酒颂聊喜读。

耳热闻秦声，浪谓肉胜竹。

高阳有勍者，盛气如曲沃。

直须殿上饮，抚床径呼仆。

竞看碗挥金，几欲斗撞玉。

方丈食万钱，娉婷珠一斛。

岂复堪束带，靡徙揖郡督。

耆寿祝老饕，嘉名艳春麴。

乃知梁州萄，大胜伯始菊。

相逢作青眼，洗去尔许俗。

冷然曲寡和，尚有骑能属。

元和一渔翁，喜共学士六。

吴歲间雅奏，楚优效孙叔。

石鼎夜未央，春空云已族。

何当一会期，清髈溢寒醲。

郑清之

郑清之　诸君和篇摩垒致师不容闭壁再绎前韵

邴原解剧饮，雅名称龙腹。

季伦杀为嬉，席妓敢嗔目。

有酒何庸辞，恐射蒋济木。

但当携酒去，名花赏幽独。

年秫未足了，圣米犹可漉。

爱屐怜猩魂，夺卮笑蛇足。

桂浆有余芳，桑落见重绿。

谏远衢尊投，法置醫饮读。

筹觥进蔌肴，流觞屏丝竹。

未忧瓶罂罄，但费{匚里加托右边}盥沃。

胜事在园林，家务付儿仆。

酿羔截肪乳，炰凤泣脂玉。

练句丹九转，擒文泉万斛。

竞诋酒中贤，祗堪帐下督。

穿帻俯前案，障面厌方麴。

吹不落眼花，归去来篱菊。

华胥国遨游，无怀氏风俗。

登诗坛争长，破愁城相属。

二簋用坎四，三客敬需六。

共乐时方清，谁言世之叔。

相从孟公座，宁别辅氏族。

一笑祝诸贤，行釂天家醲。

郑清之

郑清之　竹下见兰

竹下幽香祗自知，孤高终近岁寒姿。

垂杨曼舞多娇态，倚赖东风得几时。

郑清之

郑清之　煮白酒送林治中

长门思渴荐寒泉，浪读松醪桂酒篇。

数米酿来成玉洲，传家方秘出金川。

白飞琼斚应归重，红滴珠槽敢忌前。

聊遣朋壶供一笑，平分风月晚凉天。

郑清之

郑清之　追记觉际偶成

我到家山雪尚飞，看看寒食展归期。

花开无酒蝶贻笑，春尽不吟莺有辞。

窗下竹君陪晤对，手中杖子共追随。

闲来自唱无生曲，井底泥蛇舞柘枝。

郑清之

郑清之　赘禅宗无门关后第四十九则语

语火是灯，掉头弗应。

惟贼识贼，一问即承。

郑清之

郑清之　拙偈调偃溪上人

昌黎先生入山裹，大颠牢把数珠子。

松下经函着净瓶，昭管习之翻却水。

丞郎满檐江西禅，行行勘辨撩天鼻。

偃溪烂嚼雪窗纸，换却舌头别参起。

郑清之

郑清之　自嘲

我亦逢场因作戏，要令竿木自随身。

老僧不学面壁观，山偈随缘举似人。

郑清之

郑清之　昨虽移韵於兰然石鼎联章不可以不成也再赋一则语以殿众作亦骚之乱

好恶移人信有力，宫姬尚取昆仑织。

刚姿未必广平爱，皓首谁怜赵岐息。

夷车衡茝荪芷荃，富矣离骚夸博识。

灵均颂橘不及梅，内白孰为有精色。

夫何汴玉楚见弃，素荣无乃磇硄石。

梅古贤人又何怨，伯夷正自求仁得。

氏以墨胎端自污，请效公输为削墨。

郑清之

郑清之　昨虽移韵於兰然石鼎联章不可以不成也再赋一则语以殿众作亦骚之乱

续诗愧无修绠力，意绪中断轲母织。

掉头吟坐欲成寐，出吻悲鸣方愿息。

君诗爱梅笔不停，四叠阳关人未识。

冰壶交映雪同调，秋水为神月争色。

翛然未肯弟山礬，介如何必化松石。

诗坛置韵百夷姓，敌垒收功剧孟得。

须君为梅作佳传，问事玄冥烦史墨。

郑汝谐

郑汝谐　水南寺

徜徉水南寺，青山在指顾。

山中八洞列，天巧于此觑。

谁谓宝方小，方是洞天数。

郑汝谐

郑汝谐　题石门洞

每移征棹并云根，便觉幽怀谢世喧。

皓色飞来天际雪，红尘不到水边门。

破荒康乐名犹在，纪胜元章字不存。

但有好山容老子，何须更访武陵源。

郑汝谐

郑汝谐　题盱眙第一山

忍耻包羞事北庭，奚奴得意管逢迎。

燕山有石无人勒，却向都梁记姓名。

郑若冲

郑若冲　纪梦

包抱乾坤一环堵，拍手千门辉藻黼。

编茅何事傍云根，川观岩居天固予。

忆昔卧病岁壬午，梦行涧石憩衡宇。

常充达庵表其门，大楷金书爰仰睹。

吉符应已分行藏，才纪唐捐惜无补。

我生六年哀怙恃，三殤相继泣同乳。

只影危踪巢在幕，孽子孤臣气和缕。

千金不忍坐垂堂，十稔讵能酬鞠抚。

六张五角具孤虚，万死一生逃险阻。

矛头淅米剑头炊，耕常得晴刈常雨。

菲末葑根有荆棘，鼠雅雀舌皆强御。

意行足下起关山，夕计朝谋成龃龉。

先时败事后失机，啭喉角讳默招侮。

贫来富往见交情，行信言忠贻罪罟。

一本难令亲者亲，四海何由兄弟普。

数奇尝愧李将军，五穷未嗟韩吏部。

人生美恶半乘除，我常一味无甘苦。

五十知非计已迟，见机而作今犹愈。

结庐兹境了前缘，端居漫作溪山主。

列壑攒峰无耸峭，叠颖飞柯不瞋拒。

一室凝尘号全拙，茶铛酒壶编简聚。

草亭临流倚梦溪，观罢鱼游呼鹤舞。

地饶松竹秀而腴，林生兰蕙香频吐。

泉清洗耳何妨枕，晴轩炙背还堪俯。

采药寻梅度岭去，空翠城里烟迎步武。

乘坚策肥彼何人，藜杖枝筇自撑柱。

人家灯火照篱落，山头月色窥松户。

随云归逐度溪风，自喜此身轻一羽。

意安不厌饭藜蔬，睡美那能候钟鼓。

少壮颜从镜里非，利名心向尊前腐。

长因横逆反忠仁，讵向艰深探城府。

事变起灭真浮沤，身世行藏俱逆旅。

玉堂茅舍一蘧庐，鷃起鹏抟各飞举。

蛮触战争两蜗角，鸡虫得失了无补。

兴废纷纷汗马牛，贤愚泯泯埋尘土。

长啸勿碍天地郛，游思还从竹素圃。

要知岁晏日斜时，此心只与虚空侣。

一觞一咏姑自娱，断不伤今更思古。

力命悠悠讵足论，漫述平生记轩庑。

郑若谷

郑若谷　和潘良贵题明州三江亭韵

望远登高万象侵，元戎端不为花寻。

未夸驾鹤蓬山路，应壮斩鲸辽海心。

不艇鲈肥盘脍玉，危栏客醉椀挥金。

中流击揖雄图远，回笑三闾泽畔吟。

郑上村

郑上村　梅氏梅楼

山云楼头彻夜明，天风吹下读书声。

劝君莫把离骚读，见说梅花恨未平。

郑上村

郑上村　早梅

纷纷蜂蝶莫教知，竹外疏花一两枝。

待得枝头春烂熳，便如诗到晚唐时。

郑少连

郑少连　寄茅处士知至

世争趋捷径，君独掩柴关。

名利红尘老，诗书白日闲。

情恬神气逸，琴淡古风还。

谁识冥冥意，轩裳咳唾间。

郑士洪

郑士洪　牡丹亭

绿杨深处两三家，几度凭阑看紫霞。

云锦已空烟水阔。

郑士懿

郑士懿　和徐梦发题超览亭

几年江海客，复此预筵宾。

地胜山川别，天晴草树机关报。

高歌千佛骇，一笑万家春。

珍重梁间扁，时时为扫尘。

郑士懿

郑士懿　卧羊山

见羊疑是已叱石，见石翻疑未叱羊。

非石非羊何所见，这些意思难商量。

郑氏

郑氏　勉子

夏日林间风，汝父心樊笼。

冬寒一炉火，严凝我独坐。

汝父为官逋，四海镇区区。

别汝始经年，汝父鬓皤然。

岁寒霜雪落，此景谁能觉。

近闻汝知音，两补未入学。

亲戚无常心，以此加轻薄。

兄姊暗攒眉，父母非惊愕。

知汝负天才，误失不为错。

远远报汝知，旅怀保安乐。

经史多贯串，德业加磨琢。

交友用慎择，出处当执卓。

京国繁华地，人心险丘壑。

切切遵予言，勿为外物铄。

文行天所佑，仙桂在掌握。

衣锦归故乡，双亲乃欢跃。

郑叔侨

郑叔侨　熙宁桥

千寻水面跨长桥，隐隐晴虹卧海潮。

结驷直通黄石市，连艘横断白湖腰。

郑恕斋

郑恕斋　次君用借屋

抛却西湖旧绿簑，闭门无计奈愁何。

非关豪气消磨尽，自是中年感慨多。

漫漫平波鱼自跃，阴阴垂柳鸟能歌。

小楼咫尺无因到，轮与周郎日日过。

郑硕

郑硕　早梅

纷纷蜂蝶莫教知，竹外疏花一两枝。

待得枝头春烂熳，便如诗到晚唐诗。

郑思忱

郑思忱　句

读罢西铭日未斜。

郑思肖

郑思肖　哀刘将军

万重围裹力脱氛，匹马勤王志不分。

既抱忠贞仇敌国，莫於成改议将军。

身前名照江南月，地下心衔塞北云。

为痛英雄并消没，托诗为史笔传闻。

郑思肖

郑思肖　爱竹歌

此君气节极伟特，令人爱之舍不得。

遍造山水有竹处，不问主人识不识。

朝朝暮暮看不足，感得碧光透双目。

一旦心空忽归去，挺身特立化为玉。

郑思肖

郑思肖　八砺三首

黄道霾阴书蚀光，野浮冤气白冥茫。

世尘圣主天应哭，时有忠臣国不亡。

万刃攒身终莫变，一诚铭骨岂能忘。

休嫌重复叨叨说，未奏肤公正断肠。

郑思肖

郑思肖　八砺三首

生得贞心铁石坚，肯将识见与时迁。

泪如江水流成海，恨似山峰插入天。

慷慨歌声闻屋外，婆娑剑影落灯前，

篇篇字字皆盟誓，莫作空言只浪传。

郑思肖

郑思肖　八砺三首

愤气填膺奈若何，千生万死不消磨。

夷齐道丧纲常坏，汤武兵兴叛逆多。

天外游心穷碧落，风前注目寄苍波。

此时此意那容说，环顾斜阳一浩歌。

郑思肖

郑思肖　巴山橘中图

剖破浑沦一壳宽，二仙飞去已云端。

须知橘裹封疆别，莫作凡间胜负看。

郑思肖

郑思肖　北望

紫塞风高直北秋，黄河水自向东流声。

穆王御马还宫日，沲经内封疆只属周。

郑思肖

郑思肖　毕卓瓮间图

醉玉颓来欲化仙，一洼和气蔼芳妍。

终宵自向华胥去，吏部何曾瓮下眠。

郑思肖

郑思肖　避暑入古寺

避暑入古寺，暂尔遣骚屑。

心静凉於秋，倏然适清悦。

彼哉谁氏子，对弈气争杰。

惜其二低手，彼此蔑奇着。

帝观发冷笑，连呼错错错。

救之不可及，流视入寥廓。

郑思肖

郑思肖　卞和泣玉图

大璞中函天地情，卞和抱出愈分明。

一番刖足一番哭，哭杀世人无眼晴。

郑思肖

郑思肖　别故人

拍马又登程，余酣尚未醒。

曙蟾消淡白，秋汉覆空青。

江走游龙势，山蟠睡虎形。

飘零毋感欢，天地亦浮萍。

郑思肖

郑思肖　伯乐相马图

冀地群中不可留，如龙走地绝无俦。

何劳伯乐一相顾，抹过西风数百州。

郑思肖

郑思肖　伯牙绝弦图

终不求人更赏音，只当仰面看山林。

一双间手无聊赖，满地斜阳是此心。

郑思肖

郑思肖　逋仙探梅图

雪压咸平处士家，冻云锁暝苦相遮。

欲知天上春消息，只觅南枝第一花。

郑思肖

郑思肖　补梦中所作

鸿雁流离梦亦惊，满怀凄怨足秋声。

此身不死胡儿手，留与君王取太平。

郑思肖

郑思肖　餐菊花歌

道人四时花为粮，骨生灵气身吐香。

闻到菊花大欢喜，拍手歌笑频颠狂。

忆昔我为混沌王，洞见末劫寿不长。

尽召群仙列殿下，敕宣餐菊长生方。

我今化身游下土，一嚼清凉彻肺腑。

顿令心地豁然开，迸出明珠耀今古。

普入变化妙如意，能为一切主中主。

尘尘刹刹黄金身，永救娑婆众生苦。

郑思肖

郑思肖　察使姜公

杀气盘空白书阴，始终不变似精金。

直疑碧落三更月，来作将军一片心。

郑思肖

郑思肖　巢父洗耳图

万事喧杂帝响中，细参巢父意无穷。

须还半掬溪边水，方始教君耳不聋。

郑思肖

郑思肖　车武子聚萤读书图

武子耽书不暂忘，练囊终夜照凄凉。

读来读去东方白，笑杀流萤数点光。

郑斯立

郑斯立　赠陈宗之

昔人躭隐约，屠酤身亦安。

矧伊丛古书，枕藉於其间。

读书博诗趣，鬻书奉亲欢。

君能有此乐，冷淡世所难。

我本抱孤尚，为贫试弹冠。

欲和南薰琴，秋风歨戒寒。

恬无分外想，剩有日晷閒。

阅书於市廛，得君羁思宽。

诵其所为诗，刻苦雕肺肝。

陶韦淡不俗，郊岛深以艰。

君勇欲兼之，日夜吟辛酸。

京华声利窟，车马如浪翻。

淡妆谁为容，古曲谁为弹。

桐阴覆月色，静夜独往还。

人皆掉臂过，我自刮眼看。

百年适志耳，岂必身是官。

不见林和靖，清名载孤山。

郑斯立

郑斯立　赠陈宗之

羡君家阙下，不踏九衢尘。

万卷书中坐，一生闲里身。

贪诗疑有债，阅世欲无人。

昨日相思处，桐花烂熳春。

郑损

郑损　琼花

琼花今日多从辩，玉蕊唐人早有诗。

天上神仙曾枉驾，世间草木敢连枝。

无风亦识飘香处，有眼谁看堕地时。

三十年来成一梦，摩挲石刻鬓添丝。

郑损

郑损　琼花

春晚驱车列古祠，看花复诵旧题诗。

少年尝记六七月，大暑曾开三五枝。

酹酒辄来思往事，凭阑欲去立多时。

八仙彷佛多疑似，相隔仙凡只一丝。

郑隼

郑隼　题苑林北楼

雨来风静绿芜鲜，凭看朱栏思浩然。

人语独耕烧后岭，鸟飞斜没望中烟。

松梢半露藏云寺，滩势横流出浦船。

若遣谢宣城不死，必应吟尽夕阳川。

郑天锡

郑天锡　江西宗派

西江一水活春茶，寒谷青灯夜拨花。

人比建安多作者，诗从元佑总名家。

宫商迭奏弦边雁，鼓吹都惭井底蛙。

身在天南心太史，几番搔首夕阳斜。

郑魏琫

郑魏琫　题松风馆

一壑萧然万里间，此身落得似云间。

蹁跹野鹤身同逸，来往樵人语不关。

瑶草茂时春淡荡，乱溪交处水潺湲。

偶怀知己携琴去，十里松风未出山。

郑文宝

郑文宝　读江总传

行人慵过景阳宫，宫畔离离禾黍风。

庭玉有花空怨白，井莲无步莫愁红。

吟诗功业才虽大，亡国君臣道最同。

争忍暮年归故里，纶竿回避钓鱼翁。

郑文宝

郑文宝　过信阳军白雪驿

得罪先朝出粉闱，五原功业有谁知。

年余放逐无人识，白雪关头一望时。

郑文宝

郑文宝　寒食访僧

客舍愁经百五春，雨余溪寺绿无尘。

金花开处韋韆鼓，粉颊谁家斗草人。

水上碧桃流片段，梁间新燕语逡巡。

高僧不饮客携酒，来劝先朝放逐臣。

郑文宝

郑文宝　寒食日经秀上人房

花时懒看花，来访野僧家。

劳师击新火，劝我雨前茶。

郑文宝

郑文宝　句

久欠游山债。

郑文宝

郑文宝　句

越绝晓残蝴蝶梦，单于秋引画龙声。

郑文宝

郑文宝　句

髩间相似雪，峰外寂寒烟。

郑文宝

郑文宝　句

承露气清驹送日，觚稜古渡头。

郑文宝

郑文宝　句

登临虽未立。

郑文宝

郑文宝　句

过关已躶樗蒲马，误喘犹惊顾兔屏。

郑文宝

郑文宝　句

百草千花路，华风细雨天。

郑文宝

郑文宝　句

旧井霜封仙界橘，双溪晴落海边鸥。

郑文宝

郑文宝　句

满帆西日催行客，一夜东风落楚梅。

郑文宝

郑文宝　句

人辞碧落春风晚，花老朱陵古渡头。

郑文宝

郑文宝　句

失意惯中迁客酒，多年不见侍臣花。

郑文宝

郑文宝　句

水暖凫鷖和哺子，溪深桃李卧开花。

郑文宝

郑文宝　句

偷分暇日工。

郑文宝

郑文宝　句

星沉会节歌钟早，天半上阳烟树微。

郑文宝

郑文宝　句

眼界入云中。

郑文宝

郑文宝　句

杜曲花光浓似酒，灞陵春色老於人。

郑文宝

郑文宝　绝句三首

亭亭画舸击寒潭，直到行人酒半酣。

不管烟波与风雨，载将离恨过江南。

郑文宝

郑文宝　绝句三首

一夜西风旅雁秋，背身调镞索征裘。

关山落尽黄榆叶，驻马谁家唱石州。

郑文宝

郑文宝　绝句三首

江云薄薄日斜晖，江馆萧条独掩扉。

梁燕不知人事改，雨中犹作一双飞。

郑文宝

郑文宝　双箂石

流水惊前事，清风似昔时。

重吟金谷咏，如见岘山碑。

郑文宝

郑文宝　爽约

吟绕虚廊更向阑，绣窗灯影背栏干。

燕栖莺宿无人语，一夜萧萧细雨寒。

郑文宝

郑文宝　送曹纬刘鼎二秀才

旦夕春风老，离心共黯然。

小舟闻笛夜，微雨养花天。

手笔人皆有，曹刘世所贤。

郴侯重才子，从此看莺迁。

郑文宝

郑文宝　送枝江秦长官罢秩

众论才名外，亲人似古人。

官嫌容易达，家爱等闲贫。

解印诗权在，移风泽国春。

政声交不得，惭见数乡民。

郑文宝

郑文宝　题缑氏山王子晋祠

秋阴漠漠秋云轻。缑氏山头月正明。

帝子西飞仙驭远，少右何处夜吹笙。

郑文宝

郑文宝　题松滋东禅院

百花深处小危楼，千步苍苔到叶舟。

一夜楚江寒食雨，离人白尽未归头。

郑文宝

郑文宝　温泉

潺湲嫩燎岭云阴，玉石鱼龙换古今。

只见开元无事久，不知贞观用功深。

笼无解语衣无雪，堆有黄沙粟有金。

惆怅群邪负恩泽，始知夷甫少经心。

郑文宝

郑文宝　香木槽

沉檀香植在天涯，贱等荆衡水面槎。

何必为槽饲鸡犬，不如煨烬向豪家。

郑文宝

郑文宝　郢城新亭

每到新亭即厌归，野香经雨长松围。

四簷山色消繁暑，一局棋所下翠微。

冰片角巾簪涧月，锦文拳石砌苔矶。

近来学得笼中鹘，回避流莺笑不飞。

郑吾民

郑吾民　诸葛庐

瑯琊一室云，独许老龙卧。

英气宇宙春，君臣重三顾。

岁久化为墟，白日聚狐兔。

惟有忠臣心，风雨不可破。

郑侠

郑侠　苞苴行

苞苴来，苞苴去，

封书裹信不得住。君不见箕山之下有仁人，

室无杯器，以手的捧水，

不愿风瓢挂高树。

郑侠

郑侠　闭户

居然讼息愧王通，反闭柴门亦古风。

幽鸟一声庭日永，轩窗从此近虑仝。

郑侠

郑侠　陈元叟清轩

尘坌中轩户，谁标似水名。

物讹空自汩，人性本来清。

天上云藏月，人间石裹英。

云开与石裂，精莹自分明。

郑侠

郑侠　出御史台

万险千艰六出身，如今刀得避嚣尘。

须知从此寒原上。有个行歌拾穗人。

郑侠

郑侠　辞方公悦

又承尊酒细论文，日日樽前得未闻。

邻旧直忘趋走贱，有疑俱向笑谈分。

心缘明德怀高屏，日为偏亲断远云。

明日迢迢东郭路，未行离思已纷纷。

郑侠

郑侠　辞谢诸相知见招

盖倚赢肩汗满鞲，晨饔夕宴未曾休。

杯盘狼藉君虽厚，仆马疲劳我亦羞。

淡淡交知犹可久，区区口腹不须谋。

还能收取筵中费，遍使饥穷饱暖不。

郑侠

郑侠　次孟坚初冬晴和见梨桃二花作

十月南天尚暑襟，幽花何怪动清吟。

半扉素蕊呈修径，几朵夭红出茂林。

地借小春回暖气，日匀疏影转轻阴。

惟应幕府多才俊，不负行台醉赏心。

郑侠

郑侠　次韵陈秀才告别之作

行橐萧萧又出门，岂应踪迹溷东园。

诗书无地人间世，山野有亭江上村。

几许春秋由白发，谁能枝叶事间言。

行矣吾衰今已矣，独将清梦到乾坤。

郑侠

郑侠　次韵春登楼

公余间步古城颠，迟日和风暇豫天。

花引嫩芳迎晓露，柳垂轻絮拂晴烟。

一尊椒桂除三品，千室讴歌在五弦。

红紫正争春又半，断崖荒堑草芊芊。

郑侠

郑侠　次韵杜幕春日

平明驱马出城东，马上知君兴莫穷。

淮曲山川三月路，春光桃李万家风。

酒肠宽处须吞海，诗思狂来几击钟。

何事青丝正双鬓，拟将渔钓约溪翁。

郑侠

郑侠　次韵广州梁有为秀才

孤直惟知不愧天，瓢零无复记流年。

学笔邹鲁已如此，贫甚颜原亦浩然。

乞食隅随持钵老，入城因访跨羊仙。

真人致函扶真道，手付瑶台刻玉篇。

郑侠

郑侠　次韵环翠亭

天围湖海净团坘，水色山光四座寒。

暗结浓阴森万木，静铺遥碧拥千峦。

共斟绿醑看浮蚁，遥见孤舟下远湍。

是处烟云有佳隐，崎岖长道太无端。

郑侠

郑侠　次韵李正与张温夫

年来年去一衰翁，几不能言但守中。

每叹善交如管鲍，那知所得并轲雄。

直教颜巷人难处，秖原融尊酒不空。

自古英贤有穷达，谁能朋友谢磨砻。

郑侠

郑侠　次韵清溪樊主簿

欲致皇恩浃羽鳞，天涯池角尽如春。

当年款款曾忘死，今日区区肯患贫。

正以庭闱安梓里，谁知魂梦达枫宸。

海邦一见如畴昔，心膂相知亦宿因。

郑侠

郑侠　次韵太守仁智堂

堂下玻璃看碧澜，天边图画指层峦。

崔嵬切汉星辰近，清泚照人毛骨寒。

已叹神明传政化，仍观慈惠展杯盘。

尊前不为扶衰病，敢惜酡颜胜渥丹。

郑侠

郑侠　次韵严巨孟

侠也生来拙，论才寸不通。

趋时惭寡术，守古又无功。

永日书千卷，闲宵月数峰。

惟期贤者达，邃阖见开通。

郑侠

郑侠　次韵严巨孟

侠也荒唐学，文章愧古风。

谁将覆醯醢，子谓近蝩虹。

去圣虽云远，微言信可宗。

期君振颓敝，谟典嗣前功。

郑侠

郑侠　次韵严巨孟

侠也愚而已，奚称忠与刚。

未能安社稷，自合窜炎荒。

国以民为本，仁当生不伤。

君其明辩此，万里在飞翔。

郑侠

郑侠　次韵余纯臣通判球琅轩

耸翠凌空不少盘，回环使宅封千峦。

高华谁为球琅辟，劲节相邻霜雪寒。

引得凤来缘有实，化为龙去始堪看。

桐庐寂寞烟云暝，惆怅无人近钓竿。

郑侠

郑侠　次韵余卒笼碧轩

万龙齐干拥高牙，占尽幽奇只一家。

分破密阴开细路，罩将余碧入江沙。

静笼簪玉朝云合，暮到杯金夜月斜。

贤守二车真可畏，尊前诗笔太豪华。

郑侠

郑侠　次韵张伯时以再任为贺

再官庠序为宁亲，立道惟忧歉泗滨。

若使佞谀求利研究院，便居庙庙亦沈论。

环惟书史何如乐，得是英髦信不贫。

如子才豪犹未第，每思冥晦避通津。

郑侠

郑侠　次韵张老见赠

乌鸦蝼蚁有君臣，此义如何易世尘。

谷为无穷宗社计，肯忧如幻死生身。

八千江上奔驰路，十二天南黯淡春。

归到亲闱捧杯酒，始知终是福唐人。

郑侠

郑侠　次韵赵资道秋夜闻角

萧萦秋城五鼓前，月临残梦正团圆。

彤楼一曲梅花落，玉枕谁家绣带连。

歌酒梁园人散后，弓刀秦戍雁南天。

一般凄咽西风下，转展空床夜不眠。

郑侠

郑侠　次韵知郡登高言怀

莫向天涯说故乡，人身不似雁随阳。

黄花满手空佳节，千里有怀如雨肠。

为许功名酬圣代，不须愁绪付瑶觞。

男儿不是闺中物，生则桑弧射四方。

郑侠

郑侠　次韵种道行衙赏莲花

城中势利如聚蛙，聒聒鼓闹穷两衙。

忽闻携樽命真赏，如见地涌金莲花。

况兹危亭跨高爽，极目四顾穷天涯。

红蕖缭绕几数亩，盛妆翠盖相撑拿。

与肩不换足已到，咫尺毕彼穷幽遐。

居之自可换凡骨，不必饮露餐朝霞。

堂堂露衢不户牖，非此非彼无追赊。

幸时有酒共酩酊，不尔一啜先春茶。

楸枰小小较胜负，往往笑语成欢哗。

归来清风恐飘帽，月影已向西楼斜。

长舒两脚就枕簟，一觉已听清晨笳。

郑侠

郑侠　次韵子发劝酒

子真依前家谷口，无地栽禾口栽柳。

否亨千熊古难常，与物浮沉儿女诟。

鹍鹏海伏而天飞，鹪鹩林栖惟一枝。

迂谈阔论偶相识，千世一遇非为迟。

君看大旱希云霓，又看朝難雷雨随。

天之神力岂不大，若丰若约无定姿。

况夫人物在宇宙，无毕蝇蚁停杯卮。

生亡尚非已主宰，滋味得不随醇醨。

是以众人察察日不足，我独闷闷顽无知。

方吾醺酣以盂杯为小，正见沧海如池沼。

子又作诗劝我醉如泥，得非亦以惛惛为胜晓。

郑侠

郑侠　次韵子京述怀

桑海有涯殊浩荡，蕙风无动任飘摇。

莫穷兴废千年事，但看盈虚两信潮。

方听民间歌道化，何为天际想归桡。

当知得意无南北，随向生成似玉杓。

郑侠

郑侠　次韵子京下远雨过对月

年虽小歉俗安苏，小雨时时济旱枯。

天为下民成晚霁，月将三五上东隅。

星如青女临银镜，人似寒冰在玉壶。

想是庭前吟望久，岂殊云外一轮孤。

郑侠

郑侠　次韵子京早春雨中

花草迎春意已娇，脉如膏雨复连朝。

昏云暗雾饶慵困，疏李残梅共寂寥。

赖有河阳游约近，能令圃泽睡魔消。

看看陌上千红紫，只好公孙日解貂。

郑侠

郑侠　次张汉公言怀

人间滚滚竟何营，只为蝇头利与名。

千里瘅乡吾逐客，一箪穷巷子书生。

文章相误终须别，宠辱无关自不惊。

赢得白头闲处坐，一竿风月有谁争。

郑侠

郑侠　次张君举秀才

长风清洒翳天尘，捧出重光耀世轮。

龙衮未温当扆坐，凤收先轸向隅人。

一缄符命来差缓，四尺先坟梦已频。

衰老将何报明主，雪霜柯干草莱身。

郑侠

郑侠　次张子京游天王湖作

湖上迟迟不忍还，谈玄清彻几重关。

旋岚野马皆归静，逝鸟潜鱼各自间。

坠果露巢秋后树，淡烟斜日晚来山。

吟情到此何终极，注目红云紫雾间。

郑侠

郑侠　大水除厅前小屋

庭下新来有掩门，洒然无复旧时喧。

小锄轻翁从兹起，无站清时合灌园。

郑侠

郑侠　道中见以萦牵五六十人监理钱者

可邻平地不生钱，稚地累累被索连。

困苦新图谁画此，祗愁中禁又无眠。

郑侠

郑侠　读史

乱亡由佞舌，览古每嗟吁。

拟刻奸谀像，申明两观诛。

郑侠

郑侠　芳沚亭

澄流良湜湜，幽藻还漪漪。

不是采蘩手，芬芳长自持。

郑侠

郑侠　赋公悦席上事送周如京

逢世路分归洛阳，有客邂逅樵溪曲。

高谈倾盖万珠机，相对崇朝惟不足。

武阳太守山简徒，喜贤乐事天下无。

为客留公驻斯须，精庖馔玉歌贯珠。

坐中宾客皆豪杰，凛凛清风生颊舌。

性情浩浩谈云云，不待酒味既凛冽。

逡巡行幕如风翻，二姝新出屏帏间。

一心捧心余故熊，对客悄悄眉峰攒。

一人襜裾半云雾，仙袂应曲飘飘举。

解作阳关意外声，旧人只把花卿数。

此宵嘉会世所稀，席上更览周侯诗。

凋金有格但闻说，不览新集那得知。

侠於周侯非甚旧，朋友十辈识公九。

此公惜别事如何，反覆清篇还执手。

龙韬虎略何处藏，却向吟笔呈峰芒。

堪作太平祥瑞录，将军白首弄篇章。

郑侠

郑侠　孤屿亭

峰峦何迤逦，天际相依倚。

如何是孤屿，独立澄明裹。

郑侠

郑侠　古交行

大海有时竭，此心沥不乾。

厚地有时坼，此心无裂文。

持此以相照，百练青铜昏。

用此心相惠，贝璧黄金盘。

觌面有馀欢，背面无间言。

德义以相高，庆誉以相先。

千古似一日，万里如同筵。

此为金石交，谁与知者论。

郑侠

郑侠　观孔义甫与谢致仕诗有感

人生足清闲，天下第一福。

惜哉声与利，举世方逐逐。

君子耀轩裳。小人腴口腹。

霜雪满颐颔。驰竞心更速。

谁如东山后，清风千载续。

仁孝实天成，聪明乃几烛。

弱冠揖高科，声华光煜煜。

骐骥驾夷途，千里在举足。

岁未再周天，官先上应宿。

皇华屡更指，间请分符竹。

端介奉高明，慈仁抚茕独。

施设妙通神，欢讴道相属。

一旦遽上章，幡然谢羁束。

古人涖官政，五十日艾服。

公年未五十，恳请竟从欲。

缅彼伋与轲，进退贵佳躅。

三揖就恩荣，一辞托岩谷。

由公仕以观，其庶无愧恧。

东皋我田园，负郭予室屋。

儿侄几百人，图史逾千轴。

亲旧既周旋，闺门更雍穆。

宾来酒一樽，兴来棋一局。

吟啸动烟云，诗书到僮仆。

宁知地有仙，但见人如玉。

乃觉世间人，为生何局促。

譬如方污垢，对之独熏沐。

孔公当代贤，宜其钦爱酷。

慷慨出长篇，情殷语重复。

日日动归思，浩浩见林麓。

何意蒙鄙人，幸兹一观

。

当筵顿忘味，如听箫韶曲。

平生粗意气，自初得旧读。

每见古圣贤，心常自程督。

知身是罪根，每每自锄斸。

如彼善稼穑，去草茂嘉谷。

深嘉远世纲，有若囚脱梏。

惟兹素艰贫，事与心反覆。

历官二纪周，一纪投南雝。

归时毕去时，圣主恩沐沐。

方欣到家乡，足觉愁虑簇。

高堂皓垂白，甘旨不饶沃。

四弟两背亡，未言他骨肉。

继又丧一弟，三房等穷蹙。

不数姆与婢，孤孀十有六。

薄业支半年，十饭犹五叔。

萧然夏秋际，甚者日食粥。

人惟有父子，恩亲家室睦。

惟其有君臣，礼义朝廷肃。

二者苟有违，三灵共诛戮。

况兹生圣辰，熙隆过尧喾。

艰虞免兵革，少小游庠塾。

青春被恩擢，名姓粗扬暴。

孰非累圣德，师诲而君牧。

中间更狂妄，吴听常轻別。

云云不少已，竟致御史鞫。

所负鼎护轻，敢意尚收录。

日月忽中天，湛恩俄濯浴。

父子实再逢，君臣亦孰复。

新恩胡为报，旧过云何赎。

父母教子勤，羽括而砺镞。

朝夕望乃成，荣显被亲属。

慈乌於反哺，知以报生鞠。

学术不寸施，犹之玉韫厁。

千载进明良，不能少负辐。

是生天地间，曾不如草木。

以此望明公，云中一鸿鹄。

郑侠

郑侠　观棋

三百六十路，通精此有门。

数奇藏日月，机发动乾坤。

对面知为敌，浑输却有翻。

诈贪常易丧，仁守乃长存。

只子如轻用，全功更莫论。

就令投险胜，宁抵被围奔。

纵得四方尽，宁同一腹尊。

傍观饶好看，当局奈嗔言。

惭愧中孚信，几危大壮藩。

坐观成败者，安得不惊魂。

郑侠

郑侠　和蔡公上巳

恺悌侯藩修禊事，风流草木荐天香。

使君喜为民行乐，拟筑春光作舞场。

郑侠

郑侠　和荆公何处难忘酒诗

何处难缄口，熙宁政失中。

四方三面战，十室九家空。

见佞眸如水，闻忠耳似聋。

君门深万里，安得此言通。

郑侠

郑侠　和孔义甫送谢丈致仕

公本神仙人，眸子如点漆。

少年富词学，胸府罗星日。

千邻告饥籴，靡不售所乞。

清时登朊仕，直以名驾实，

非若势利徒，志意随缨绂。

舜立皋益来。文兴闳泰出。

辽辽天地间，千载兹会一。

神皇真圣神，群策期尽屈。

何意群虑卑，惟思进身疾。

然否差毫厘，愁冤腾万室。

天聪竟下听，罪已逾帝乙。

公时如巨龙，盘泊蝦蟹窟。

孰不念泽施，天人共欣怿。

宁知未艾服，恳恳乞骸骨。

不免使众疑，为高至遗物。

应思世役役，耽猣穷终没。

宁殊鸡与鹜，一饱归羋羨。

□□闻风清，是甘守圭荜。

郑侠

郑侠　和李天与秀才

西塘老人唤回翁，愚蠢无他生所锺。

簧鼓不闻非耳聋，形器不涉非无踪。

尽伤万类物所蒙，圭璋贝璧矜昂顒。

琐屑之私背大化，尘埃蔀明荆塞胸。

宜厚而薄歉为丰，奚以经济跻和冲。

王功日勋谁烈烈庸谁同。掊夷劓夺祈爵封，

若人无所用其忠。扣天惟兹冀祖宗，

愿一更改由大通。雪霜岩岩有高松，

罗网密密皆去鸿。此身万死非灾凶，

生随蝼蚁气蝩虹。共追太古还醇浓，

不忍生置炉鼎中。圣德如天非世逢，

迨兹白发犹颛侗。圭刀为活群贾傭，

何乃紫木临身宫。地不爱宝人来共，

威仪党党君子风。袖中球琳来相从，

手搜明珠心益恭。伟哉斯人空不空，

其中宏深外雍雍。淡交庶几宁鄙衷，

个中自古无蛇龙。

郑侠

郑侠　和孟坚二月晦同出城

花柳接重堙，三分破二春。

江梅初弄雪，垄麦旋收新。

缨绋嗟尘事，农桑羡野民。

暂陪游乐乘，此日是何辰。

郑侠

郑侠　和孟坚二月晦同出城

城中未必闷，出郭喜还生。

浓淡出原气，高低溪涧声。

鸣棋振幽谷，把酒听流莺。

疏旷还随分，何须学步兵。

郑侠

郑侠　和叔粲沧浪亭

高亭殖殖水冷冷，笑指鸥凫坐晚汀。

远不闻声千橹去，矫如争秀数峰青。

烟云窗牖纷纷雨，露月蒹葭点点星。

最好归舆拥双璧，笙歌灯火照仙屏。

郑侠

郑侠　和英州太守何智翁次韵冯仲礼麻江桥

叠石梁空太守贤，一年功力倍千年。

惠从今日流终古，智是当时决九川。

有竞轮蹄何杂沓，无情风月亦流连。

红灯焰焰三更市，从此吴江不直钱。

郑侠

郑侠　和英州太守何智翁次韵冯仲礼麻江桥

一带危桥接市廛，春成冬坏几多年。

谁驱巨石如填海，化作长虹下饮川。

白水晓寒孤洞杳，红灯夜午万珠连。

清风明月如堪买，且问如今直几钱。

郑侠

郑侠　和子京霜字见寄

秋深园圃虽无雨，晚岁头须自有霜。

身事无功且人事，酒囊余地乃书囊。

寒雅啸侣鸣乔木，粉蝶成围过矮墙。

对此每思良友伴，幸时来访浣愁肠。

郑侠

郑侠　集鸥渚

主人无机心，兕虎皆可入。

君看小渚中，岂特群鸥集。

郑侠

郑侠　纪连守植道傍木

道除木，夹道参参如合屋。

种之毫末成合抱，太守慈仁辅生育。

古来善政盖有数，道路开通亦其目。

芟除翳秽平险阻，坚固桥梁便舻舳。

何为万柯随曲直，化此长龙被崖谷。

由吾太守爱民深，孜孜利民惟不足。

以为烈日长道难，加兹岭外炎暑酷。

黄茅郁蒸之烈气，重岚固结之浓毒。

不得清阴萦且纡，何处憩息而踯躅。

令如源泉下斯行，长原玉山秀可掬。

桐榕枫随报遇，惟其茂密佳荫速。

何公之心父母心，后人当如子孙续。

勿剪勿拜勿拗斸，蠹朽便可添新绿。

郑侠

郑侠　季冬桃花

真宰终无妄，元和岂有偏。

如何洞天蕊，开向雪花前。

游骑虽然阒，红芳亦自鲜。

惟应祝融氏，偷窃玩余年。

郑侠

郑侠　见远亭

天边毫末见千峰，景物都穷见不穷。

因念当时小天下，亦如亭上老仙翁。

郑侠

郑侠　江亭与程瞿二君邂逅小饮太守送酒因成

苍翠擎天江上山，淙琤泻玉亭前水。

邂逅相逢坐上人，倾盖论心何俊伟。

凉风飒飒来几筵，似与清谈相表裹。

程瞿轩轩古遗义，悯我羁穷见辞气。

以为此时无一杯，直恐江山解相鄙。

旋呼奴僮涤铛勺，豆肉盘蔬随所峙。

三杯五杯复七杯，清兴悠悠殊未已。

复向行舟寻果饵，鲜薨拟欲求诸市。

丰肴佳馔来使庖，臣□长鱰间珍脆弱。

逡巡长呵下云际，传以报谒迂千骑。

薄闻江浒清饮欢，归去琼浆遽来赐。

大哉何公古循吏，易俗移风有深致。

人之所背公所趋，正以敦薄醇醨为已事。

连英二城接疆理，旧续新庸满人耳。

道涂赓载尽欢谣，冠佩清言有余美。

郑侠

郑侠　教子孙读书

水在盘盂中，可以鉴毛发。

盘盂若动摇，星日亦不察。

镜在台架上，可以照颜面。

台架若动摇，眉目不可辩。

精神在人身，水镜为拟伦。

身定则神凝，明於鸟兔轮。

是经学道者，要先安其身。

坐欲安如山，行若畏动尘。

目不妄动视，口不妄谈论。

俨然望而畏，暴慢不得亲。

淡然虚而一，志虑则不分。

眼见口即诵，耳识潜自闻。

神焉默省记，如口味甘珍。

一遍胜十遍，不令人艰辛。

郑侠

郑侠　句

未言路上舟车费，尚欠城中酒药钱。

郑侠

郑侠　腊月十八日呈子京

岁去如奔马，残日十有三。

侄为当嫁女，甥是未婚男。

丛然猥俗并，殊非力所堪。

嗟予本支离，尘事素不能。

东床书一架，西榻经一函。

如是岁月深，吻舌如滕缄。

惟有陶渊明，常欲共清谈。

床头酒盈壶，亦欲同醺酣。

二十一二间，烦事如扫芟。

期使堂下空，宴笑同所耽。

清尊酌宜深，古语交崭岩。

夜久灯荧荧，金波忽东南。

岁宴独优游，庶几为不凡。

郑侠

郑侠　连州斛岭寨井

斛岭寨，行云际，

下视长江入地底。汲江登岭行三里，

跻扳峻险为艰尔。将率居民几半千，

度岁终年苦无水。爰自庆历达元符，

循旧安常谁拟议。元符太守何公贤，

爱民虑事诚而至，以为山顶流泉鲜其事。

吾观古人行师动万亿，所至岂必皆平地。

军必有井井未达，将渴不敢闻众耳。

阴阳者流，以水照星。

星之所聚，泉所委行。

行浚凿三日，遇泉井成矣。

乃今三井如鼎趾，岂特当年负瓶操绠，

仆仆往还之人为慰喜。吾欲后之人，

知井所以起，敬守前功无委圯。

必使甽砌长如今日之清泚，万万斯年施保已，

故作此歌勒诸斛岭之市。

郑侠

郑侠　临终作

似此平生只藉天，还如过鸟在云边。

如今身畔浑无物，赢得虚堂一枕眠。

郑侠

郑侠　六鑗助潮士锺平仲纳官辄辞赠以诗

揭阳繁富州，锺子处城闬。

怡然保清操，不与世俗换。

豪家富廪庾，鼠雀嫌陈烂。

锺子无田园，{左豆右斗}籴供晡旦。

甲第辟公门，奴僮立如雁。

锺子无使令，其子供靧盥。

无妻备组训，无婢奉炊爨。

市屋十数椽，廛商是邻畔。

暝阴滋蠹蚀，飞屑落几案。

炎蒸郁不通，挥扇尚流汗。

弦诵不辍音，学海穷弥漫。

文章有星斗，胸臆藏璀璨。

何殊盛衣冠，而坐於涂炭。

下药百十包，虫腐皆逾半。

经年无人顾，蛛网潜滋蔓。

苦李十数株，采摘亦素干。

此外乃一无，儿女不蔽骭。

固非人所堪，随分亦侃侃。

何意官物租，添输告逾贯。

太守为学校，芹茆思乐泮。

买田垂万年，供给期无岸。

谁人不乐输，我独无计办。

此时私愁忧，几至方寸乱。

我身困长途，脱身自投竮。

闻此心恻然，不觉潜浩叹。

六鑗联助君，鹭股难广献。

聊欲分子忧，使免频勾唤。

知子谓子贫，不知谓矜慢。

斯则朋游愆，此时那可断。

子犹重辞让，揖拜如战汗。

急取慎勿辞，六鑗如六万。

郑侠

郑侠　论诚

万事以诚立，不诚心不专。

诚心非铁石，铁石被诚穿。

郑侠

郑侠　谩成

琴虽古意元无取，诗近虚名亦懒吟。

不是将心就无事，都缘无事可关心。

郑侠

郑侠　谩成

衲帽麻衣君勿轻，有如华衮贵难名。

人段自力方能立，事若无诚断一成。

倚物蔓条终嫩脆，冒霜寒柏始坚贞。

男儿一副黄金骨，莫学伊阿浪死生。

郑侠

郑侠　漫成

风送微凉来小户，月回清景向疏窗。

不如人世何珍丽，可与诗书气味双。

郑侠

郑侠　权府黄叔粲朝双门落成之会有感而作

凤管鸾丝彻太清，双门今日落功成。

一州壮观新楼好，千里欣欢太守名。

已见声华逾彩绚，更期中外倚端平。

祥央瑞雨年年事，海角天涯似此城。

郑侠

郑侠　瑞像阁同杨骥雪夜饮酒

浓雪暴寒齐，寒齐岂怕哉。

书随更漏尽，春逐酒瓶开。

一酌留孔孟，再酌招赐回。

酌酌入诗句，同上玉楼台。

郑侠

郑侠　上曹大夫

客从南英到揭阳，十有五年困长道。

囊资空竭奴仆愁，气象尘埃颜貌老。

天矜穷悴幸有缘，太守曹公看客好。

孤舟薄舣即趋门，一笑相迎见怀抱。

道途险易人佚劳，俄顷咨询无不到。

旌轩雍容屈临顾，袖出缄封相燕劳。

舍舟东溪宅西湖，西湖风光画不如。

是日佳筵在连理，宾从翕集何舒徐。

大斗所酌真醍醐，珍肴毕果琼瑶铺。

巨觞潋滟巡数劝，惟恐不醉非宾娱。

别有芙蕖对芳席，五干十花图在壁。

万龙齐干玉森森，回看华轩笼翠碧。

熙熙台上柳青青，众乐亭前松植植。

尔乃盘桓四十日，尊罍时殿情无斁。

不知海内为主人，几人似公真好客。

观公政治诚有伦，合居庙庙居海滨。

子厚在柳南蛮欣，文翁在蜀西鄙驯。

天心帝意诚念远，故为远俗迂良臣。

愿公不日居陶钧，大开东阁罗冠绅，

烹庖鼍龙脯麒麟。布被底下卧平津，

天涯地角尽阳春。

郑侠

郑侠　上苏端明

闻说天南受赐深，传方施药每挥金。

看天风格樽前熊，妙国胸怀枕上心。

草木亦蒙铨品力，山川难载颂歌音。

如今收拾知何用，衣被华夷有传霖。

昔向东坡览古文，长嗟简策锁风云。

那知日月归元首，立见夔龙遇放勋。

夷夏生灵真久困，圣贤膏泽有前闻。

帡幪天地期功业，妙画奇书请暂焚。

郑侠

郑侠　上知郡承议

于乐之性长自赊，世物莫得而榛芜。

阴阳变化在舒惨，千里岂足劳建除。

忆昔僭侈擅一隅，琼宫贝阙妆金珠。

穷奢极麾相倾夺，所不可道矧可书。

天清地宁圣神出，荡荡一化浑太虚。

颓基故址尽荒草，往往狐兔来争居。

鱼书虎符若邮传，几人到此图安舒。

谭公贤明大国后，宝璞岂肯雕璠玙。

拂除荒秽出夷旷，茨茅墩瓦从古初。

壁书齐丘俭化论，譬如论海先河渠。

千古兴亡一端梦，逍遥巾氅日裕如。

有客登亭见施设，笑杀琐琐夸瀛壶。

郑侠

郑侠　示潮州妹子

八人兄弟三人在，独立他州信汝贤。

直使无情如槁木，忍看垂泪念南迁。

从今依旧歌泉水，何物偏宜寄谪仙。

美酒年年须百瓮，好从南海使乘船。

郑侠

郑侠　示潮州吴宅三甥

大郎性纯淑，至宝受磨琢。

二郎资秀美，白壁光闪烁。

三郎神照藏，宛苦雏在壳。

五彩翔凤翰，参差见班駮。

三人吾令甥。亦尝从吾学。

昊穹有显通，报应无舛错。

未有祖庆厚，而招子孙簿。

二亲又善教，曾不闲饮啄。

甥虽多似舅，三子自超卓。

为文要根理，鉴古务详博。

不惟子三人，万世同矩彟。

慎勿学舅疾，直指世奸恶。

心虽在规益，世谁受忠谔。

立身既有危，青云在拿攫。

郑侠

郑侠　示庐山寺老胜师

离乡十九年，日有如年久。

归来山水依然，人物存亡半非旧。

庐阜之前这舅宅，此寺如我东西家。

每来舅家必到此，粤自齿稚今疏牙。

庾岭闽山四千里，青衫谪逐自我始。

筑台东望几凄凉，亲故满前争不喜。

林下相逢真实人，非戚非疏非故新，

执手之言行处亲。是以还家一百二十日，

五回松下问禅因。此身非我身，

有君有父，有神有民。

俯仰回环知有待，古之人居不黔突，

行不已轮。师住无住，

我动非动。夹不须迎，

去不须送。聚散会离，

百年一梦。大千沙界等间言，

寻常只把毫端弄。

郑侠

郑侠　示庐山寺胜老

宝鼎当年未结丹，幽栖曾此掩柴关。

羽輟欲经乘风驭，梵锡应留解虎环。

僧卧碧云皆寿考，鹤迷华表几时还。

好应月白长廊下，涧下无声人自间。

郑侠

郑侠　示女子

吾生鲜儿妇，汝次今居首。

柔惠少语言，天性非矫揉。

女生必有适，二亲非终守。

既嫁又他州，安能长相就。

幸然汝夫贤，纯淑真汝偶。

出门天其夫，礼律其来久。

汝姑吾之妹，姑夫为汝舅。

事舅如事父，事姑吉事母。

三者无所阙，汝则无大咎。

门内有尊亲，门外有亲友。

岁时或馈助，祭祀合奔走。

一一无间言，乃可逃父丑。

治家在勤俭，临财戒多取。

诵经味其理，圣心良可穷。

即事念慈和，无但劳吻味。

善看育与蟾，二子吾珠锫。

汝嫁既违乡，吾迁又远趣。

东去十八程，西来二十九。

三四千里间，吾视堂犹牖。

人生否与泰，正若夜随书。

但当道无亏，不愧载与覆。

忆昨汝初生，时吾心有负。

以为臣事君，即是子事父。

闺门有危难，谁不在惸疚。

推其爱父心，谁不得前剖。

幸为男儿身，许国自结绶。

安能冷眼看，终不一开口。

封章重十上，夫岂避鼎斧。

南州虽谴逐，万死蒙恩宥。

行行出国门，母马吾徙步。

汝生未三月，正当时褓乳。

雪片落鹅毛，霜檐悬冻溜。

汝母敛汝身，寒风裂双肘。

驱驰仅逾时，粗粝不敢吐。

残春到贬所，岁卯俄及丑。

汝时年十二，稍稍近针缕。

是岁真龙跃，重明登九五。

湛恩被遐荒，渐渍到枯朽。

拜命走亲庭，便道从海浦。

既见汝姑贤，汝乃吴氏妇。

我乃缘他人，谴斥循其旧。

人皆念再逐，道路或攒皱。

我以臣子心，等视如荣授。

人生无患难，愤励亦何有。

况兹寻前道，复见迎贤堠。

旬月得相聚。天与幸诚厚。

君命不可缓，病已斯驰骤。

南北出靡常，惟祈各宁寿。

举足念其身，行幽如白书。

又当夙夜间，敬戒其君子。

神灵依正直，惟仁孝是佑。

书信或往来，知汝无病苦。

为妇洎为母，皆不处人后。

定当举家欢，相庆酌大斗。

胜彼泪滂沱，临期一杯缶。

郑侠

郑侠　送陈守仁入太学

父子本天性，至恩无比伦。

矧公之尊府，子舍公一身。

料从少小来，迨兹壮有室。

未尝越旬月，远去慈亲膝。

借问今何之，千里具行装。

答言为道艺，愤悱趋上庠。

有客前献言，惟道若大路。

驾子天神明，贤圣在举步。

幽堂列坟典，周孔以为师。

学成名亦遂，且不离庭闱。

答云子言善，在予非不知。

父母生我身，劬劳靡不为。

垂髫俾之学，外不与毫丝。

乃今有室家，儿女发已束。

分寸无所立，何以酬顾复。

如彼甲与乙，名高髦俊科。

又若丙与丁，禄位今嵯峨。

是皆予亲友，予独无所就。

是以不宁居，忙於贾求售。

昔者三千徙。负笈洙泗滨。

孟轲远游学，母老仍家贫。

尚晨昏侍，以就德业新。

盖以慈爱心，惟期已成达。

男子四方志，安能恋房闼。

客前贺日都，事固无必非。

子志乃如此，顾予安得知。

在家事多夺，远大非可必。

大孝在显亲，为子解羁馽。

日月如逝波，无方可维絷。

陶侃惜分阴，仲尼犹不及。

自古力道业，寸晷垂琳璯。

子今道所出，处处足浇浮。

阳和达京辇，士女方春游。

百宝妆楼台，歌喉珠宛转。

恼乱巧迎逢，偏能伺方便。

平生足持守，到此总不见。

又有非辈流，频频甚莺斯。

顾盼借颜色，谈笑怀奸欺。

从容樽酒间，留连棋局上。

英豪俊杰心，鲜不由此放。

子今志者大，思虑宜蚤正。

慎子之朋侪，力与光阴竞。

由此期显亲，昊天其斯应。

郑侠

郑侠　送杜靖国知连州

杜氏世德光无前，声华行实相辉鲜。

蒉之职也在刀匕，亲举罚爵平公筵。

预之闻见合左氏，春秋大法因粲然。

诗为郡守称杜母，南阳之人今尚传。

如晦作相犹民天，忠诚蹇蹇终始全。

能令大君思不已，辍瓜奠祭情拳拳。

子美大雅三千篇，昭昭劝戒日月悬。

其人骨朽邈千祀，至今闻望犹当年。

我宋龙兴抚嘉运，杜家孙子随飞奋。

坤马承乾禁掖清，傅霖苏旱华夷润。

迩来文武百群中，诜诜杜姓多翘俊。

靖国少年即奇绝，雄文常倍千人杰。

投书天府一不意，却扫雁荡不复出。

怀材抱道良自珍，售以连城为折阅。

中处不忍自弃置，以荫调官南海尉。

手提顽馘授州将，海盗为之潜丧气。

尘埃从此免低颜，倏忽十年今拥旆。

忆昨建康临市征，公於吾父为交承。

儿童不敢求见面，卓荦但听驰英声。

尔后驰驱逾半纪，投荒乃得亲君子。

孤舟抵岸即登门，见我有悲兼有喜。

所悲窜遂万里来，豺狼得路忠信埋。

长嘘为我意怆恻，吾来振汝良悠哉。

所喜谓我一门吏，一年三黜刚愈锐。

投身汤火何所求，所忧为君不为已。

况复吾为汝父执，世契不浅汝吾姓。

此邦人物粗熙熙，职司慈明州守德。

汝虽投窜实汝福，天子神圣终汝直。

丈夫秉德贵不回，穷达自天非汝职。

公言令人益慷慨，一接已见真颜色。

韶光波逝不暂傍，年华两见新尧历。

可邻情义如一朝，向人眷眷终无极。

外台差注重求材，天子急人方旰昃。

丹书凤口下九霄，捧诏治行何烜赫。

昨日红蕖醉幕宾，今朝皂盖贤州伯。

官虽衙尉丞，位乃二千石。

羁人无以报恩知，请为使君申八德。

一曰公，心与衡鉴盎情同。

朔方裴侠号独立，背公之私无发容。

青州赵琰绝嘱托，贵要书来投水中。

二日宽，量须江海为盎盏。

并州陈泰但怀抚，未尝愠怒形於颜。

南阳刘宽抑又甚，蒲鞭示耻儿期犯者难。

三曰信，舌端常与心相印。

九江宋君每听政，平旦日中犹不紊。

并州郭伋舍野亭，为与群儿期到郡。

四曰惠，有如雨露时沾渍。

光州元忠尝赈贷，二十五万恢天施。

蜀郡廉范不禁夜，一襦五裤惟民利。

五曰清，玉壶在堂在有冰。

武昌何远思律贪，汲井投钱非买名。

合浦孟尝亦无欲，还珠碧渊清所徵。

六曰正，端如标表行非径。

北海朱邑虽笃旧，至於枉曲终无听。

东莱杨震畏四知，行不欺幽此为盛。

七曰明，昭如日月东西行。

冀州贾琮去帷裳，百姓闻之政自行。

雍士李惠善审断，弹燕坐知禽鸟情。

八曰毅，镇浮静躁温而厉。

汴州齐浣非肆刑，清严自我人皆治。

濠州张福不可犯，以重自持人自畏。

此之八德人有一，鸣弦按堵皆千室。

能於八者具有之，使君之才非世出。

使君有政教，必本之学校。

蜀人夷陋卑已甚，文翁之化於今好。

使君有诗笔，莫咏闲风月。

追还雅颂声玉平，吟咏性情思补阙。

使君有车马，莫赏闲山水。

时行郊外问樵耕，民间利病须详委。

莫轻喜，莫轻怒，

轻喜於人火上冰，轻怒於人镜前雾。

莫孤疑，莫轻信，

孤疑多至败良谋，轻信定令奸小进。

大凡当局常多迷，使君临事其慎之。

倘记愚言用有时，微尘积岳终有裨。

苍生旱渴天欲雨，异时经济非公谁。

郑侠

郑侠　送林六秀才之广劝其早归

无情乌兔两相追，岁月蹉跎一箭飞。

解报劬劳能几日，可堪容易旷慈闱。

须知楚国千锺粟，不直莱庭一彩衣。

我念松楸心独苦，故知吾子不如归。

郑侠

郑侠　送吕景山赴虔州理掾

江西古浩穰，昭信雄江滨。

州狱千里平，舒惨系訚嚣。

景山之胸中，晓然乌兔轮。

敢为虔人贺，何以致龙麟。

郑侠

郑侠　送声父

罗浮主人袁公发，伟才逸气千人杰。

二子轩昂有父风，妙年趣向天然别。

邑之子弟亦好儒，远来迎子求师模。

子非往教求即应，龟筮有决前光孚。

春风正好偕行乐，子如健翮摩天鹗。

秋闱从此卜亨途，回谢卑污翥寥廓。

为我殷勤问袁君，夺人所好非前闻。

郑侠

郑侠　题灵峰平步亭

天险尝闻不可升，人间危堑更难名。

欲知平步亭中意，平得心来处处平。

郑侠

郑侠　题仁王横山阁

案俯横山跨海来，拂云高阁为谁开。

荒溪古木间猿洞，明月白沙空钓台。

晓日东风龙夭矫，秋风西峡凤徘徊。

居然静卧江南岸，天堑波涛亦壮哉。

郑侠

郑侠　题熙轩

达人取次总佳宜，潇洒清轩聊自颐。

垣果砌花堪笑语，牖风庭月共希夷。

满堂虚白琴三弄，竟日醺酣酒一卮。

别有工夫留客住，时时谈笑出新诗。

郑侠

郑侠　同子忠上西楼

偶因送客上西楼，共爱佳城枕海陬。

雁翅人家千巷陌，犬牙商舶数汀洲。

风吹细雨兼秋净，云漏疏星带水流。

独有单亲头早白，迢迢东望不胜愁。

郑侠

郑侠　忘机亭

凫鸥近隼旟，亭阴戏鲂鳟。

我自无机心，忘机成戏论。

郑侠

郑侠　谢曹公

蝼蚁有统治，羽鳞知所宗。

是知君臣初，直与太极同。

子之於其父，成性天所锺。

因其亲爱心，以养日益恭。

平居竭勤瘁，患难忘厥躬。

不择艰与易，那知通与穷。

至於事其君，是乃孝之中。

未闻君父间，诚敬有卑崇。

孔子故有言，移孝斯为忠。

谷黍不离草，蚕鱼其类虫。

皆能衣食人，生世曾不空。

矧乃备万物，阴阳资粹冲。

学问必唐虞，侪辈皆朱熊。

於世乃无补，将何辩蟊螽。

五帝道尊极，三王化醇浓。

皆由诸大臣，汲引相追踪。

惜哉物伪炽，慧巧为心蓬。

才邪丑正直，党与交讥攻。

上者以翕訿，下焉滋鞠凶。

鸾凤远遁伏，鹰隼摩苍穹。

人神共愁叹，寒暑迷秋冬。

一人念忠直，百志怀兵戎。

利口锐戈矛，危机峻临卫。

贤正欲自保，孤羊豢狼丛，

邦家欲常宁，西驾而求东。

圣宋会明良，盈成绍熙隆。

寝寝逾百年，稍稍追古风。

嘉鱼蒸罩汕，凫鷖在亹潨。

中间忽纷更，新进争锋芒。

岂顾君与民，致身惟穹窿。

已酉乙丑间，群灯何梦梦。

有蔽过重云，其毒如虿蜂。

谁敢正一议，洒兹谋犹邛。

公诚社稷臣，识见何瞳瞳。

端方屹以立，千峦一危峰。

幽林馥猗兰。雪霜茂长松。

侠以疏拙身，趋时良戆舂。

向者有所陈，狂言几枯终。

所犯斧铖诛，宽仁赖天衷。

未几遽昭雪，还归禄更丰。

毫嫠未裨报，已愧羔羊缝。

矧乃素鄙贱，无阶望门墉。

未委何所长，能如粲投邕。

星车未鞅脱，鹗荐俄天通。

朝廷嘉谠言，固已可公奏。

秩满裨再陈，推恩非独后。

盖以历任浅，欲进难为骤。

壁如升阶梯，等级言无缪。

且以罪累人，顿此无愆咎。

有禄幸及亲，非徒养体口。

端然坐屏序，无复事奔走。

虽日去亲膝，曾不远廛亩。

坦途五短驿，安问连旦书。

如此奉温清，不殊居左右。

平生最知幸，获附诸儒后。

学问虽不深，是非幸无瞀。

知心在所养，御欲如御寇。

耳目诸玩好，常如对尘垢。

惟有学问心，终年忧不售。

今兹足优游，永日诗书囿。

人固有通塞，誉亦随美丑。

惟有片纯诚，於身可长久。

平生所游历，昭如认星斗。

吉凶系行违，成毁由慵懋。

於心既不疑，不来为明剖。

十中一二悟，亦足长福佑。

况兹山水清，人物多奇秀。

加以托下风，长如饮醇酎。

人之於子弟，亲爱关慈友。

至於力维持，未必能再复。

乃知大贤心，生成即高厚。

知其远方归，偏亲已皓首。

不忍重违去，誓甘老藜糗。

又以家素贫，无田事耕耨。

四弟三云亡，若身无足肘。

聚指几四百，居前半孤幼。

委曲为之虑，过其自营构。

士之所大患，志与时不偶。

时与志两得，百中而一有。

盖以世惑深，真伪相纷纠。

簧丝在口舌，巧令工迎凑。

攘臂视听下，非明孰能穷。

门下无寸武，踪迹非素狃。

一旦扆论拔，如射之有彀。

惟以向所为，期以劝绅绶。

天下本无事，欲治多纷揉。

惟是举措颠，嘉苗不如莠。

履舄以尊戴，冠簪斯践蹂。

助天系宠绥，宜民惟有宥。

人如公用心，劝不由赏购。

有冽甘井泉，清深玉其甽。

未观纾长绠，大施如川溜。

区区一方部，不几幕其收。

于嗟郁舆望，无路达旒黿。

作诗道尊光，庶几传不朽。

郑侠

郑侠　谢工部徘徊堂

高堂增构广幽齐，凿破青青遍地苔。

云入洞房疑有气，月当疏牖若为开。

路无荆棘皆新辟，砌得芝兰是旧栽。

流水声中迎送屐，绿筠丛下献酬杯。

达生不为休尘虑，齐物元由悟本来。

终是东山报重起，未登□乘且徘徊。

郑侠

郑侠　谢太守答诗莱州

闲齐掩书扉，疏竹间风韵。

兀坐无所为，仰高方苦峻。

关关两喜鹊，如以捷来献。

疑其喜过常，精爽抑何顿。

谓当有嘉宾，结驷问原宪。

不然亲交书，万里来问讯。

何意二千石，新书灿盈卷。

使者入衡门，红光十余仞。

衣冠出蓬室，再拜望城阃。

开缄列宿动，芒角相辉焕。

捧读未终篇，钦降已三叹。

譬如涉春波，渺不知涯岸。

又若惊雷霆，但觉目眩转。

谁言匹夫穷，陋巷一箪饭。

箧有无价珍，贵於青玉案。

昨者鄙俚辞，惟求指瑕宜。

敢期明月珠，倾泻殊不吝。

重重借褒誉，许与良过分。

酷爱愚且直，还邻贫且困。

惟人最难知，圣哲其犹恨。

自非明如日，安得物无遁。

程孔昔中涂，邂逅适所愿。

倾盖毕所怀，日西不知倦。

圣贤欣道合，万古直一瞬。

凄凉千载余，此道谁复振。

未闻似今日，曾不拜公面。

顾遇过所亲，思知久弥浚。

重念樗散材，平生慕忠顺。

青衫百僚末，言责固所逭。

若其爱君心，岂以爵禄辩。

谓宜为民上，必与同喜愠。

谓宜食君禄，宁当复私徇。

刀斧且满前，斯诚岂磨磷。

千载幸一时，岩廊拱尧舜。

夔皋岂无人，共鲧偶未竮。

眷委一失真，聪明不无乱。

出令以便民，动皆为深患。

疲赢死饥冻，重负遭囚绊。

奔逃苟自活，父子潜分散。

以天征不义，如以雨苏旱。

箪食迎王师，东征西夷怨。

未闻百万帅。戈鋋日持玩。

南取十数洞，西开五六郡。

府库为一空，白骨成龙断。

大臣弄权柄，生杀在顾盼。

威福不有归，佞邪尚何惮。

公忠获罪咎，正直招诃谴。

幽恚郁不伸，变异以频见。

阴阳为之沴，淫潦仍乾暵。

方且颂太平，长歌事赓赞。

天子九重门，深居拱间燕。

人人怀欺匿，比周相引荐。

以侠观此时，纲维一何紊。

滔滔恐皆溺，心窃拟手援。

是以屡上章，指陈几欲遍。

初虽蒙嘉纳，终不离才间。

弃逐来穷陬，星霜两经闰。

簪绅满朝著，大半嗟排摈。

谁为悯穷褐。粟帛推余羡。

谁为念孤独，齿牙借余论。

重伤弃逐久，不敢略自辩。

高堂有单亲，日久庭闱恋。

同时得罪人，一赦皆从便。

惟兹尚远斥，不许归宁觐。

拟扣阊阖门，明颺紫宸殿。

恨无可言路，勇决固所断。

嗟嗟道云亡，丈夫儿女愞。

势利同险巘，风云借余便。

谁非顾金钱，谁非思达宦。

孳孳顾理义，恻恻念寒畯。

如公今几人，百世绍休闻。

郑侠

郑侠　谢太守惠酒

重阴未肯避阳明，飘风骤雨加震凌。

正月已缺二月近，滴水成冻威棱棱。

帝虽乘震利发生，令犹行冬重严凝。

莺皆迁乔忽入谷，鱼已弄暖翻藏冰。

此时草木亦成愁，只恐不得违其萌。

吁嗟羁穷景吊形，安得恝然如无情。

明良会合千载遇，乃以罪弃投荒荆。

单亲万里头应雪，不得朝晚奉甘磬。

闽岭之南方弄兵，杀气殊与生成争。

既不能辅助圣时使咸若，又不能慷慨帝前效昔人之请缨。

诗书满腹浪自饱，一句不得得推而行。

身虽则兀坐心惕惊，愁绪忽起填胸膺。

但听旷野深林调调刁刁有神号鬼泣声。真江太守真慈明，

惠施每每先意境茕。眼前突兀双玉瓶，

满贮玉液清冷冷。拜公之赐未敢倾，

不觉失笑三闾生。不学憔悴思独醒，

哺糟啜泣醨随其朋。往往一饮一石、五斗解酲，

被人呼作生刘伶。虽然遇酒而酩酊，

心不汝醉神亦宁。开樽又饮太守德，

和气坐觉生檐楹。不知凝冽自何去，

至於愁思皆自澄。乃知春功亦不还，

缄封只在瓶与罂。安得遽尔披重云，

划见白日临青冥。和气羽羽扇九壤，

枯枝朽质争敷荣。风雨时，泰介平，

圣君万寿寰海清。细草轻烟日边路，

凤管龙丝细可听。有耳不闻鼙与钲，

有目不识旗与旌，圣功浩荡不可名。

郑侠

郑侠　烟雨楼

层梯叠构倚穹苍，烟雨江山见涉茫。

人是神仙来镇守，物随时节亦循良。

静铺紫翠资吟兴，时作霏微助岁穰。

岂比啼独兼啸鬼，浪将愁恨向潇湘。

仙人居处即鳌宫，更作层楼峭倚空。

群岫西来烟漠漠，大江南去雨蒙蒙。

花镳柳策熙怡裹，耘笠渔衰笑语中。

别有夜楹千里月，凭栏清兴与谁同。

郑侠

郑侠　晏十五约重阳饮患无登高处

道义相欢胜饮醪，况添流雪见承糟。

卧篱一醉陶家宅，不是龙山趣也高。

郑侠

郑侠　幽居

萧条深巷寄门墙，城郭村居事异常。

石展地衣三药径，锦围天柱十花墙。

幽禽隔枝钩胶语，异草摇风合和香。

不觉冬归与春到，但知无事日偏长。

郑侠

郑侠　渔家

月满平湖夜渐深，浩波千顷荡黄金。

不知世有荣华事，何至中藏喜惧心。

郑侠

郑侠　元符放还谢英守何智翁

僦屋平山至典衣，来时便作十年期。

岂知未报归余闰，早有举吟送别诗。

圣主恩仁天地力，明公邻念父兄慈。

征鞍拟待春和暖，催促行装愿少迟。







卷533

郑侠

郑侠　再到吴子野岁寒堂

再到岁寒堂，仍登岁寒阁。

阁上与堂前，物物皆如昨。

铁干偃虬龙，云峰自岩壑。

文章有神力，璧笥光彩错。

主人岁寒翁，古意何淡薄。

山肴具樽酒，忻喜为我酌。

高论写胞怀，千弩鲸鳄。

速悟有宝龟，灵通非人灼。

辩议恣酬答，亦以资笑谑。

想翁宾去后，前扃徐徐钥。

万卷罗目前，舒卷良自若。

盛暑一榻风，祁寒一炉药。

倏然去与来。一个无住着。

我亦淡泊人，世味聊咀嚼。

无种不取尝，毕竟何美恶。

但闻岁寒风，便觉世龌龊。

今兹翁如龙，看彼皆尺蠖。

今兹翁如鸿，视彼皆笼缚。

故顾岁寒翁，高收岁寒脚。

踞坐百千年，看春华秋落。

无令木石心，长笑人脆弱。

郑侠

郑侠　赠陈通其致仕熙寿轩

七十退休人所共，一生清苦独推贤。

枝凄腹饮知安分，骨耸神清合永年。

静引儿孙黄卷下，间驯龟鹤小池边。

恬夷益得冲和力，无病无忧一地仙。

郑侠

郑侠　赠余纯臣通判

清人如玉如兰荃，元是水晶宫裹仙。

贰车海阳未期月，士庶一口咸称贤。

请言清人所以贤，清人貌庄神凛然。

中扃恬夷已自得，志意高洁凌云天。

犀珠焜煌照天地，清人不为迂其视。

金钟球磬杂管弦，清人不以劳其耳。

惟视与听尚不为，岂有为彼回其意。

是焉神照无不通，岂特视明而听聪。

是非毁誉不立已，轻重默与权衡同。

上訚訚兮下侃侃，和以不同惠而断。

自然民物被休赐，芬馥不驰而自远。

闽山下士狂且恫，二十八年如萍蓬。

遇公於兹心胆空，教诲邻念皆深衷。

大论时闻鍧霹雳，健句每惊争化工。

听言观事潜欣悦，不见累旬如岁月。

作歌笥中时一阅，如封岩岩冰蘖节。

愿公保此清人躬，古来大任求明哲。

郑侠

郑侠　赠云门居士

云门山口云徘徊，居士道与山崔嵬。

清时肥遁古亦有，惊猿怨鹤今谁偕。

居士高卧白云堆，山门时为猿鹤开。

溪花野草自春色，云芝石笋宁须栽。

软蒸抱石倾新醅，麋鹿惯我还无猜。

宁知玉署思贤切，御手调羹等客来。

郑侠

郑侠　仲常龙图自广移帅闽

去年牙戟海边城，空望门阑涕泗横。

今日去旄东向梦，那知高纛此中迎。

岂非丈席谐瞻对，亦似云衢有否亨。

十年余年想谆诲，更期朱玉似河倾。

郑侠

郑侠　仲常龙图自广移帅闽

惠兹政化及民功，内外声称有古风。

五岭山川情正黮，七闽桃李意选取通。

大明继明天衢辟，重德还朝众愿同。

早晚皇穹顺舆议，老人星在玉堂中。

郑侠

郑侠　仲常龙图自广中移帅闽

节钺依前向钓台，祥烟喜气两崔嵬。

民思父母无穷已，天借星辰有去回。

千里裤襦还众暖，三山楼阁为谁开。

须知道路先腾说，又见清凉古佛来。

郑侠

郑侠　醉翁行赠黎师醇

金峰醉翁七十九，行步龙锺面黧垢。

惟有满腹奇文章，日月争新无老丑。

颊舌锵洋言不苟，咳唾成珠须信有。

两眼如星照耀人，见客偏明俨如旧。

问翁壮年爱棋酒，尔日还如昔时否。

曰予不战犹好看，日饮常能倾一斗。

因持棋酒前就翁，明日壶浆复予就。

朱君贫苦亦好奇，接续携持穷清书。

城中遑遑竞趋走，觌面草草忘亲友。

几人尊俎暂从容，笑傲松篁弄花柳。

宁知北郭予三人，继日相从辰到酉。

庞眉皓发常温然，相见妙龄眉目秀。

惜哉才高命蹇成遗滞，四十余年州县吏。

弃之林野混渔樵，徒使知音动嗟喟。

愚闻天道高远不容人测度，无奈人能乐其乐。

故有鼓琴重围，行歌遗穟。

浩然充塞，不以世俗琐屑累寥廓。

愚观翁之子孙诜诜绳绳，此其后庆为不薄。

世俗毋以翁老生轻心，须知此翁头白面黮而英心义气，

天地不得而销铄。

郑协

郑协　钱塘晚望

钱塘江上夜潮过。秋静寒烟白露多。

吴越青山明月里，舟人齐唱异乡歌。

郑协

郑协　钱塘晚望

年年如燕一还家，又访幽居过水涯。

风雨满城春欲暮，山中犹有碧桃花。

郑协

郑协　溪桥晚兴

寂寞亭基野渡边，春流平岸莫芊芊。

一川晚照人閒立，满袖杨花听杜鹃。

郑獬

郑獬　哀苏明允

丰城宝剑忽飞去，玉匣灵踪自此无。

天外已空丹凤穴，世间还得二龙驹。

百年飘忽古无奈，万事凋零今已殊。

惆怅西州文学老，一丘空掩蜀山隅。

郑獬

郑獬　白云道中

翠璧连环三百里，行人不奈爱山何。

莫辞下马寻云径，前到淮西尘已多。

郑獬

郑獬　被恩出使

镜湖清浅越山寒，好倚秋云刮眼看。

万里尘沙卷飞雪，却持汉节使呼韩。

郑獬

郑獬　汴河曲

朝漕百舟金，暮漕百舟粟。

一岁漕几舟，京师犹不足。

此河百馀年，此舟日往复。

自从有河来，宜积万千屋。

如何尚虚乏，仅若填空谷。

岁或数未登，飞传日逼促。

嗷嗷众兵食，已忧不相属。

东南虽奠安，亦宜少储蓄。

奈何尽取之，曾不留斗斛。

秦汉都关中，厥田号衍沃。

二渠如肥膏，凶年亦生谷。

公私富囷仓，何必收珠玉。

因以转实边，边兵皆饱腹。

不闻漕汴渠，尾尾舟衔轴。

关中地故存，存渠失淘斸。

或能寻旧源，鸠工凿其陆。

少缓东南民，俾之具饘粥。

兹岂少利哉，可为天下福。

郑獬

郑獬　汴河夜行

汴流长恐日夜落，夜行愁杀刺船郎。

橹声惊破老龙睡，船底触翻明月光。

大儿灯下寻难字，小女窗间学翦裳。

自笑病夫无所事，一尊身世两相忘。

郑獬

郑獬　别小女

一别寸肠破，再别玄发衰。

人生无百年，那堪长别离。

万事从委蜕，漆园真诞辞。

去去复何言，东风双泪垂。

郑獬

郑獬　病中

丞相新诗懒未酬，一编药录在床头。

何时病骨健於鹘，直与秋风万里游。

郑獬

郑獬　病中

病来翻喜此身閒，心在浮云去住间。

休问游人春早晚，花开花落不相关。

郑獬

郑獬　捕蝗

翁妪妇子相催行，官遣捕蝗赤日里。

蝗满田中不见田，穗头栉栉如排指。

凿坑篝火齐声驱，腹饱翅短飞不起。

囊提籯负输入官，换官仓粟能得几。

虽然捕得一斗蝗，又生百斗新蝗子。

只应食尽田中禾，饿杀农夫方始死。

郑獬

郑獬　不出

高卧即经旬，林间挂葛巾。

野云閒照水，山鸟自啼春。

酿酒期佳客，开书见古人。

莓苔渍双履，不识洛阳尘。

郑獬

郑獬　采凫茨

朝携一筐出，暮携一筐归。

十指欲流血，且急眼前饥。

官仓岂无粟，粒粒藏珠玑。

一粒不出仓，仓中群鼠肥。

郑獬

郑獬　采江

江上云亭霁景鲜，画屏展尽一山川。

迟迟欲去犹回首，目尽孤烟白鸟边。

郑獬

郑獬　曹伯玉驾部相会於姑孰既别得书及诗因以拙句奉寄

东风绰约过前溪，碧草纤纤苦未齐。

春到好花随处有，醉来佳客不相携。

高眠未博黄金印，秀句如镌白玉圭。

倒指驿程今甚处，画船应过楚江西。

郑獬

郑獬　尝酒

病发搔来不满簪，一樽聊复洒烦襟。

只应从此欢心减，不及年年酒味深。

郑獬

郑獬　朝退

朝退洗双耳，厌闻人是非。

不知春意晚，时有燕声归。

散木还容老，孤云亦倦飞。

趋时自疏阔，不是学忘机。

郑獬

郑獬　嘲范蠡

千重越甲夜成围，宴罢君王醉不知。

若论破吴功第一，黄金只合铸西施。

郑獬

郑獬　尘埃

袖里金鎚白氎袍，尘埃自古出英豪。

胸中愤气蟠不得，一夜虹霓万丈高。

郑獬

郑獬　陈蔡旱

万顷无寸苗，旱气白於水。

桑叶虫蚀尽，蚕未三眠起。

挽舟如挽山，何缘出泥滓。

滞冤何足言，耕夫将饿死。

郑獬

郑獬　城东

草湿烟村暴雨晴，踏沙闲信马蹄行。

客心到处不称意，春色向人如有情。

野外一双新燕去，丛间三数小花明。

松溪渔老应相笑，十载尘埃竞姓名。

郑獬

郑獬　程丞相生日

大昴光芒正，荆河气象浑。

始知真相出，遂见本朝尊。

汉地汝阳国，程侯司马孙。

精刚得金气，深厚体乾元。

申甫生周岳，皋夔拱舜轩。

山河归妙算，社稷系昌言。

九鼎群生重，洪炉一气奔。

群雏忌鵰鹗，众草失兰荪。

慷慨提千骑，扶摇下九阍。

秦关春草短，洼水暮云屯。

诗必曹刘敌，兵须卫霍论。

谈馀珠委积，笔落凤腾骞。

秀发烟霞外，丹心金石存。

未归真宰柄，犹倚大师藩。

日月回龙角，星辰会紫垣。

气凌金节润，风入绣旗翻。

歌管倾南国，簪裾拜庆门。

飞黄下天厩，缥酒赐尧樽。

固有神灵护，应知福禄蕃。

蟠桃三结实，未见老云根。

郑獬

郑獬　赤壁

帐前斫案决大议，赤壁火船烧战旗。

若使曹公忠汉室，周郎争敢破王师。

郑獬

郑獬　酬公达

小吏扣关声啄啄，山夫惊落手中杯。

不知天上何缘到，袖里携将明月来。

郑獬

郑獬　酬卢载

三百年来无作者，杜陵气象久焦乾。

纵吟一夜鬼神哭，开卷满天星斗寒。

浑脱无踪宜造化，尘泥有意污波澜。

伤怀刻句无人会，寄与江南庾信看。

郑獬

郑獬　酬随子直十五兄

通州穷并大海涯，厥壤不毛坤德亏，

床下矍索穴蟛蜞。我初来居常吟悲，

见君颜采方伸眉。眸子清彻鬓垂颐，

中怀洞然无由歧。镌鑱文字干有司，

古书细钞指生胝。弟侄凫雁行累累，

脱衣易粟饴其饥，慈祥孝友乡里推。

前者天子亲飨祠，黄纸赦书疾风驰。

挂罗山林网逸遗，守臣奉诏敢言迟。

外台使者争荐之，野庐供饩礼所宜。

白袍大袖何纷披，来居太学森兰芝。

世俗讥议喜瑕疵，苍蝇往来工谗词。

椎凿璞玉生疮痍，猛虎不如墙下狸，

听者虽明岂无疑。紫薇群公文章师，

发以钜策健笔随。铺纸吐论语亦奇，

缀名纸末何其卑。藻火为裳诚倒施，

赤骥不得黄金羁，编之下枥耳羸垂。

令我包羞心郁伊，一舸东入长淮湄。

勿言显发遂无期，青衫犹足慰妻儿。

海陵得君七字诗，重谢解谤称相知。

我虽有言如钝锥，说之不入何能为。

愿子加餐善自持，高山峨峨寸土基。

前涂如壁不可窥，荣落穷通各有时。

郑獬

郑獬　酬王生

两日立我门，再拜求我诗。

我诗非美粟，安得充君饥。

十年诵周易，满腹文王辞。

文王不可见，使我空涕洟。

郑獬

郑獬　酬余补之见寄

吾友补之会稽家，高眉大眼称才华。

入京共收太学第，姓名头角相撑磨。

高楼管弦相与杂，黄金酒面溶成波。

樽前轩昂如孤鹰，四顾不见雀与蛙。

试招纸笔恣挥扫，纵横喷薄不可遮。

我疑君心如春风，呵吐草树皆成花。

忽然惊爆险绝句，旱天霹雳雷霆车。

我辈观之瞪两眼，汗流满面空长嗟。

明年南北别君去，落照满帆秋风斜。

天涯朋欢少披豁，还如穴鰋跳泥沙。

两耳喧聒久厌苦，思君便欲飞仙槎。

前时得君山阳书，副之长句封天葩。

笔墨劲健愈精绝，铁绳钮缚虬爪牙。

有时风雨恐飞去，尝自密锁金鸦叉。

嗟我文字苦悭短，才力不敌两角蜗。

下笔欲答辄自止，如君一句已可夸。

持此聊且谢勤叩，念君不见愁无涯。

郑獬

郑獬　酬张仲巽见督龙山之游

渚宫曾燕菊千枝，落日须将急瑆追。

料得山花也相爱，使君来晚不嫌迟。

郑獬

郑獬　酬张仲巽见督龙山之游

倒尊掷帽愧新诗，后日欢游亦可追。

自是东风多逸兴，不关南郡出游迟。

郑獬

郑獬　出北关

去年此地送行客，俛仰之间迹已陈。

今日复来相别处，使君却是北归人。

郑獬

郑獬　出城

尘土满城黑，出城双眼宽。

山川秋意恶，风雨晚潮寒。

物象飒以变，泥污不可蟠。

英豪重节概，儿女感衰残。

霜老琱弓劲，风焦画鼓乾。

蛟螭正无赖，好掷六鳌竿。

郑獬

郑獬　出城寄梁天机

春风徘徊来何时，花光还破小桃枝。

不因出城见花树，春到人间殊不知。

昔年逢花便买酒，看花走马犹嫌迟。

花傍不醉不肯去，醉到春归花已飞。

谁怜官绂少风味，入春未拈金酒卮。

岂惟花少醉亦少，当时故人今更稀。

郑獬

郑獬　出都次南顿

驻马绿阴下，离人正忆家。

可怜桃李树，犹有未开花。

郑獬

郑獬　出金陵却寄蒋山元师

不及林间红鹤群，飞泉却得夜深闻。

风帆又绝秦淮去，回望北山空白云。

郑獬

郑獬　初春欲为小饮先寄运使唐司勋运判张都官

人生长与赏心违，莫遣樽前笑语稀。

老去未羞花插帽，醉来不怕酒淋衣。

免听画鼓催朝去，且驻金鞍待月归。

休道东风犹早在，落梅已扑翠苔飞。

郑獬

郑獬　初入姑苏会饮

凉风飘洒入高阁，满城绿树飞云涛。

渴来梦吞沧海阔，醉后眼挂青天高。

湘江姹女碧瑶佩，金谷谪仙红锦袍。

吴儿柔软不惯见，应笑侬家诗酒豪。

郑獬

郑獬　春

雪后清风特地斜，柳条疏瘦未藏鸦。

与君试去探春信，看到梅梢第几花。

郑獬

郑獬　春尽二首

春尽行人未到家，春风应怪在天涯。

夜来过岭忽闻雨，今日满溪俱是花。

前树未回疑路断，后山才转便云遮。

夜间绝少尘埃污，惟有清泉漾白沙。

郑獬

郑獬　春尽二首

禁御平明帐殿开，华芝初下未央来。

人间彩凤仪韶曲，天上流霞满御杯。

花近赭袍偏灿烂，鱼窥仙仗亦徘徊。

蓬莱绝景何曾到，自愧尘踪此一陪。

郑獬

郑獬　春日

树头啼鸟唤眠觉，无数柳绵飞入袍。

乱花绕屋水光动，碧虹漏窗春日高。

乳雀趁飞玉蛱蝶，娇鸦啄落金樱桃。

倚栏正欲破閒闷，听得酒声鸣小槽。

郑獬

郑獬　春日陪杨江宁宴感古作

昔闻颜光禄，攀龙宴京湖。

楼船入天镜，帐殿开云衢。

君王歌大风，如乐丰沛都。

延年献嘉作，邈与诗人俱。

我来不及此，独立钟山孤。

杨宰穆清飙，芳声腾海隅。

英寮满四座，粲若琼林敷。

鷁首弄倒景，蛾眉掇明珠。

新弦采梨园，古舞娇吴歲。

曲度绕云汉，听者皆欢娱。

鸡栖何嘈嘈，沿月沸笙竽。

古之帝宫苑，今乃人樵苏。

感此劝一觞，愿君覆瓢壶。

荣盛当作乐，无令后贤吁。

郑獬

郑獬　慈乌行

鸦鸦林中雏，日晚犹未栖。

口衔山樱来，独向林中啼。

林中有鸦父，昔生六七儿。

一朝弃之去，空此群雏悲。

意谓父在林，还傍前山飞。

山中得山樱，欲来反哺之。

绕林复穿树，疑在叶东西。

东西竟无有，还上高高枝。

高枝仅空巢，见此涕沾衣。

复念营巢初，手足生疮痍。

朝飞恐雏渴，暮飞恐雏饥。

一日万千回，日日衔黍归。

今我羽翼成，反哺方有期。

如何天夺去，遂成长别离。

山樱正满枝，结子红琲肥。

而我不得哺，安用自啄为。

嗟嗟我薄祜，哺之固已迟。

尚有慈母恩，群雏且相随。

郑獬

郑獬　次韵丞相柳湖席上

湖上春深不见沙，画桥飞影入晴霞。

园林到处消得酒，风雨等閒飞尽花。

令罚艳歌传盏急，诗成醉墨落笺斜。

兰亭乐事无丝管，待与羲之子细夸。

郑獬

郑獬　次韵程丞相观牡丹

满车桂酒烂金醅，坐绕春丛醉即回。

争得此花长在眼，一朝只放一枝开。

郑獬

郑獬　次韵程丞相观牡丹

碧凉繖下罩罗敷，只恐晴晖透锦襦。

醉倚玉栏问春色，此花胜得洛中无。

郑獬

郑獬　次韵程丞相观牡丹

第一名花洛下开，马驮金饼买将回。

西施自是越溪女，却为吴王赚得来。

郑獬

郑獬　次韵程丞相牡丹

曾倒金壶为牡丹，矮床设座绕花坛。

有人偷插玉钗上，到夜更留银烛看。

醉里春风遗翠帽，归时寒月送琱鞍。

如今兰棹催西去，惆怅明年谁倚栏。

郑獬

郑獬　次韵程丞相重九日示席客

湖光飞出洞庭秋，拍手齐看山公游。

黑云抱日离东海，苍霞穿漏红光浮。

我公重惜此佳节，携宾留燕停鸣驺。

城角直穿一气外，碧鳞缥缈飞高楼。

晚花纤丽金靥闹，平莎蒙密绿发稠。

手把玻璃笑当坐，飘然逸气凌云遒。

须臾大卷出新作，铁网包住鲸与虬。

四座传观赏佳句，丝管不发清歌留。

茱萸著酒紫香透，芙蓉插髻双眉修。

后堂新压菊花酿，倾在玉盆凝不流。

美人再拜劝公饮，一饮可忘今古愁。

谁谓长戈可驻景，谁谓萱草能忘忧。

斯言寥阔不可考，乐事须向尊前求。

霓裳法曲古来绝，小槽琵琶天下尤。

只此醉乡有佳境，此境不与人间侔。

郑獬

郑獬　次韵酬项城姚子张到县感事

胶西童子近之官，坐按春秋讨隐桓。

休叹折腰向彭泽，犹胜索米困长安。

来篇喜见万金字，厚报恨无双玉盘。

莫就白云买烟艇，磻溪久已弃鱼竿。

郑獬

郑獬　次韵酬张择甫

别后正春孟，溪头黄柳芽。

相思满芳草，独自照残花。

晚树秦川阔，黄云瘴海赊。

上楼无别望，归路向西斜。

郑獬

郑獬　次韵梁天机见寄

一听秋声鬓已凋，孤心惊起拂星杓。

轮囷自分为蟠木，瀋落宁堪作大瓢。

新箧唱酬诗草满，旧衣倾泼酒痕消。

高篇已许临佳菊，更作栏杆护翠条。

郑獬

郑獬　次韵石秀才淮上偶作

出汴忽如鱼脱网，长淮万里断烦嚣。

白云已抱日光转，碧浪更和天面摇。

自此乘槎须犯斗，谁能鞭石解为桥。

玉京醉客无消息，不及蓬山两信潮。

郑獬

郑獬　次韵汪正夫对雨

雨气飘萧动竹斋，惊秋高思若为裁。

壮心虽被愁催去，欢意须凭酒借来。

云脚一从边地合，风头半是海潮回。

长汀从此伤摇落，独有骚人最费才。

郑獬

郑獬　次韵元肃兄汴口阻风

风阻浪头如駥马，险於天堑欲摧车。

却随宿雁留寒渚，深羡飞云韂碧虚。

对酒客怀真土梗，满船生计只图书。

世无勇妔携之去，不得连鳌作脍鱼。

郑獬

郑獬　次韵元肃兄见喜知荆州二首

逾年谬掌凤凰诏，择日拜章芸若庭。

拥节笑归江汉国，飞帆醉拂斗牛星。

留连物景诗千首，准拟交亲酒百瓶。

共采芳兰晨事毕，不妨儿侄夜横经。

郑獬

郑獬　次韵元肃兄见喜知荆州二首

西风原上鹡鴒鸣，喜见朱旗画兽狞。

尘袖渐抛秦地远，云帆聊作楚江行。

人家掩映寒塘水，秋物鲜明绿树橙。

欲表新阡在郧国，不同张翰浪逃名。

郑獬

郑獬　次韵元肃兄三题汴渠夜泛

汴渠夜泛亦快意，月射长波如断冰。

不见湘灵挥宝瑟，空教水怪避犀灯。

烟云叠影相亏蔽，星斗翻芒互降升。

好蓄金钱多买酒，满船载去觅严陵。

郑獬

郑獬　次韵张公达游西池

醉漾兰舟不忍归，斜阳已落碧云西。

天开银汉水初满，春入武陵人自迷。

殿倚鳌头连绣幕，桥飞虹影度金堤。

游人不惜残花地，无限落红粘马蹄。

郑獬

郑獬　村家

临水夹疏篁，萧然一环堵。

稚子戏芳草，小妇舂黄黍。

为生虽甚微，犹足安吾土。

应笑马上人，衣湿朝来雨。

郑獬

郑獬　答吴伯固

伯固读我诗，掉头吟不休。

明日踵我门，作诗还相投。

初读颇怪骇，如录万鬼囚。

笔墨又劲绝，涌纸花光流。

想其挥扫时，天匠无雕锼。

倒下百箧珠，滑走不可收。

嗟余文字拙，瑕飇多疮疣。

乃如丑老妇，见此明镜羞。

美言反见诵，伦拟非其俦。

扶树腐木茂，使之凌昆丘。

又欲唱其宫，使我商以讴。

相搏如风雷，直与郊愈侔。

子趋则甚易，於我宁得不。

力敌气遂作，声应律乃酬。

譬如楚汉翁，画地争鸿沟。

我才非子对，何足当戈矛。

幸子时见过，高吟消百忧。

郑獬

郑獬　大寒呈张太博

寒风怒蓬勃，排户入吾室。

沙灰涨天黑，白日赤黄色。

捉衣拥肩坐，心脾寒憀慄。

须臾天气变，阴黯如涂漆。

跳空雨雹飞，四走珠玑出。

数子方叹惊，共怪天公逸。

先生携书来，昂颐杖飞策。

乃召二三子，环坐与之席。

呼童令取酒，盘飣杂梨栗。

酒行寒气除，春阳生四壁。

先生说大义，驰骛何纤悉。

洞彻人精神，两耳飞霹雳。

老语植根节，九牛不可屈。

尧眉与舜目，缅若曾相识。

如当夜黑中，光耀见赤日。

退思圣贤业，所积在劘剔。

韦皮画山龙，块泥亦瓦砾。

人固有识智，非如物之植。

而不自刻苦，昼夜如刀尺。

年齿方壮健，男儿宜努力。

方今太平民，尚未获苏息。

谁能拱两手，看人树勋绩。

郑獬

郑獬　代人上明龙图

凶徒盗覆甘陵城，白日堂堂枭呼鸣。

生灵十万陷死地，长刀大戟交纵横。

留都丞相统河北。雷霆四驰诸侯兵。

铁林合

铁林合三十里，甲光如水鱼鳞明。

风霜旷野苦暴露，未得鼠子腥吾烹。

天子悯恻览群议，冠盖满朝贤公卿。

安得破贼如裴度，开封大尹宜其行。

公拜稽首出就驾，画旆猎猎蟠虬狞。

沛然德泽随车来，一煦万物皆发生。

士卒奋怒争以死，遂穷巢穴诛根萌。

平贼之功无与让，当见大轴归老成。

夔皋拱列帝舜坐，愿补日月歌太平。

郑獬

郑獬　道旁稚子

稚儿怕寒床下啼，两骭赤立仍苦饥。

天之生汝岂为累，使汝不如凫鹜肌。

官家桑柘连四海，岂无寸缕为汝衣。

羡尔百鸟有毛羽，冰雪满山犹解飞。

郑獬

郑獬　登第后作

文闱数战夺先锋，变化须知自古同。

霹雳一声从地起，到头身是白云翁。

郑獬

郑獬　东园招孙中叔

花路横梢已碍马，断无人迹赏年芳。

绿杨成穗点著地，蝴蝶作团飞过墙。

不禁梦回多黯郁，长因酒后得凄凉。

期君待与春翁约，买取东风任醉乡。

郑獬

郑獬　冬日示杨季若梁天机

天河忽侧飞雹倾，丁丁屋瓦相敲鸣。

扑衣写下白玉粒，脚底踏碎真珠声。

官舍高屋苦瀋落，此时不易孤客情。

颍侯恰寄玉泉酿，乳花甘滑琉璃清。

红糟淮白复脆美，佐之绿菘作吴羹。

纵谈往旧杂嘲戏，大笑觞倒金酒觥。

閒以罚令却寂默，四座睥睨如伏兵。

人生会合即为乐，况子归意凌青冥。

赤尾鲤鱼在泥滓，行见两翅穿鳞生。

跳身耸鬣望东海，苍崖枯涸埋层冰。

明年春风扫地起，一起万物皆光明。

郑獬

郑獬　冬日同仲巽及府寮游万寿寺

峻阜如蟠虹，蓄泄气象灵。

绀宇隐红树，缭若画在屏。

联骑转城角，沙步俯回汀。

野寺对寒水，白壁敞云扃。

嶛深松桂黑，地古莓苔青。

朱橘拥繁梢，悬缀黄金铃。

横梯出虚阁，古像铜青荧。

眺听揖秋境，豁露无藏形。

清气换俗骨，萧爽毛发醒。

汲泉煮露芽，却坐竹间亭。

高谈落四座，金石朗众听。

脱落见逸调，骤如马在坰。

眇然遗组绂，太山一浮萍。

落景不我顾，檐角出寒星。

燕客未渠央，归鞍安得停。

岁宴幸丰乐，楚人饱且宁。

蟋蟀刺褊陋，及时洒子庭。

传闻落帽山，风凉久凋零。

已酿白玉泉，连车载百瓶。

行期一佳赏，相与快烦冥。

郑獬

郑獬　读朝报

天子晓坐朝明光，丞相叩头三拜章。

乞还相印避贤路，愿为天子专城隍。

上恩深厚未闻可，丞相退让闻四方。

浓书大纸批圣语，鸣驺却入中书堂。

郑獬

郑獬　读李英公传

李密被诛犹不负，文皇顾命更何疑。

岂将当日奔亡后，比得他年富贵时。

郑獬

郑獬　读蜀志

曹公屈指当时辈，天下英雄数使君。

髀肉消来还感泣，争教汉鼎不三分。

郑獬

郑獬　读司马君实撰吕献可墓志

一读斯文泪泻襟，摩天直气万千寻。

知君不独悲忠义，又有兼忧天下心。

郑獬

郑獬　独游

马后独携一壶酒，林间更解紫纶巾。

飞来白鹭即佳客，相对好花为美人。

万事易忘唯剧醉，四时难判是残春。

吴儿曾识陶彭泽，又见羲皇一散民。

郑獬

郑獬　对雪寄一二旧友呈张仲巽宗益运判

少年喜风雪，走上百尺楼。

买酒不论钱，贳却紫貂裘。

相从尽豪客，楼下系紫骝。

雄心视宇宙，万事叶沉浮。

欲骑凤凰去，肯顾万户侯。

误奏上林赋，白衣对冕旒。

一钓沧海空，遂跨六鳌头。

去年辞紫微，龙节得荆州。

渚宫美游观，绛帐压清流。

风雪不异昔，乱眼玉花稠。

日月翻两车，俄惊十五秋。

故人如飞云，零落不能收。

老意虽未伏，酒量已难投。

吊影对明烛，金樽谁献酬。

隔年得一书，何足解沉忧。

安得缩地术，来此醉相留。

故人不可见，敢忘贫贱游。

郑獬

郑獬　迩英阁早直

绿树荫修廊，云深别殿凉。

星文开帝座，玉色泛天光。

大典尊周孔，名家盛汉唐。

自怜携钓手，持笔翠旒旁。

郑獬

郑獬　二月雪

戊戌二月二十六，忽见大雪漫空来。

长老惊叹共相语，非时有雪诚怪哉。

阳爻四画已出地，至今百蛰不闻雷。

怪得气候斗暄暖，便疑赤帝来相排。

黑风倏起卷沧海，白日黯黯如烟煤。

须臾大雹杂猛雨，满地走迸琼与瑰。

阴气蓄怒固未已，即时飞雪相倾颓。

青灵何处避威侮，苍凤停车寒毰毸。

天地万物失光彩，草树僵冻成枯莇。

凌暴春工大酷烈，似恨百花先时开。

隐公三月亦雨雪，仲尼春秋书为灾。

是时鲁国行谬政，天心可用人理推。

我疑此雪不虚应，必有沴气戕栽培。

去年六月已大水，居人万类生鱼顋。

当时夏税不得免，至今里正排门催。

农夫出田掘野荠，饿倒只向田中埋。

方春鸟兽尚有禁，不许弹猎伤胚胎。

而况吾民戴君后，上官不肯一挂怀。

岂无愁苦动天地，所以当春阴气乖。

只消黄纸一幅诏，敕责长吏须矜哀。

蠲除馀租不尽取，收提赤子苏饥骸。

沛然德泽满天下，坐中可使春风回。

郑獬

郑獬　樊秀才下第

平时爱子多集句，此日金刀得翦裁。

自谓罗中先得隽，岂知天外已遗才。

炉开遂失黄金矿，石划犹藏白玉杯。

独倚西风倍惆怅，却忧车马到门来。

郑獬

郑獬　逢贾老

买得虚名东路归，自怜鸥鸟本忘机。

吾师不用苦迎送，亦是当时一布衣。

郑獬

郑獬　奉使过居庸关

铁山五十里，{左犭右票}兽不能逾。

两壁如夹城，行人贯众鱼。

巨关隔元气，寒暑南北殊。

一夫扼其键，万马不能趋。

石氏窥三川，荒唐谁与谟。

不能仗大义，割地事匈奴。

封树未拱把，敌骑已长驱。

后嗣竟衔璧，白衣拜穹庐。

自此失天险，一柱折坤舆。

世宗有英气，手撼昆仑墟。

关南下六城，卧病归东都。

太祖得天下，僭窃即为诛。

右顾取蜀汉，左顾平荆吴。

欲藏百万缣，万里购头颅。

可用一赤组，坐使缚单于。

奇策秘九地，白日忽西徂。

壮士折其弓，痛哭望鼎湖。

先帝务养民，束箒不忍除。

岁时遗缯絮，天府藏丹书。

桑柘入燕山，牛羊卧平芜。

我行谬使节，踏冰出中涂。

路傍二三老，幅巾垂白须。

喜见汉衣冠，叩首或欷嘘。

不能自拔扫，百年落鬼区。

天数终有合，行上督亢图。

酹酒吊遗民，泪湿苍山隅。

郑獬

郑獬　奉诏赴琼林苑燕钱太尉潞国文公出镇西都

都门秋色满旌旗，祖帐容陪醉御卮。

功业迥高嘉祐末，精神如破贝州时。

匣中宝剑腾霜锷，海上仙桃压露枝。

昨日更闻褒诏下，别看名姓入焌彝。

郑獬

郑獬　伏谒太神御殿诗

景烟满殿晓香清，日角龙颜五色明。

五季积成天下乱，千年方有圣人生。

重开混沌立万象，独斩蚩尤销五兵。

愿作周公清庙颂，神孙世世告升平。

郑獬

郑獬　扶沟白鹤观有苏子兄弟赠黄道士诗二阕县令周原又以三篇纪之邀余同

道士黄初平，爱酒老不衰。

二豪留醉墨，潇洒白云辞。

流莺境寂寞，无复落花枝。

空馀凤凰字，犹得周郎悲。

郑獬

郑獬　浮云楼

楼在浮云缥缈间，浮云破处见朱栏。

山光对入郧城紫，溪影横飞梦泽寒。

郑獬

郑獬　感怀

北风哭夜星辰寒，竹篱敲戛鸣琅玕。

老蟾瘦噤失光采，天地冻合鱼龙乾。

慨然忆归几千里，长江大山交屈蟠。

湘水东去注不极，我心夜夜如鸣湍。

弟兄起居谅欢适，高堂彩衣翩翻翻。

嗟我摧颓落苍海，两腋恨无双飞翰。

远方就学何所得，数年短发才胜冠。

何时拂袖得归去，春风笑满南陔兰。

郑獬

郑獬　感秋六首

落日在高木，辉辉淡秋容。

白云起天镜，飞去忽无踪。

雨藓烂漫紫，幽径谁相从。

孤虑如有根，纠结生心胸。

良时忽已晚，撇耳过晨钟。

事业馀瀋落，抚己真何庸。

投箸不能食，却立倚长松。

酒敲百万兵，此忧不可攻。

郑獬

郑獬　感秋六首

短松青铁干，童童三尺馀。

花实少姿媚，独与寒心俱。

暴霜时侵凌，奋怒张雄须。

长楸拥肿材，旁荫可容车。

秋风一夕来，解剥惟朽株。

物性在坚柔，何必长短殊。

楸叶已泥滓，松干犹青肤。

无烦问高下，且辨荣与枯。

郑獬

郑獬　感秋六首

我思洞庭橘，赤金三寸圆。

磊落火齐珠，缀树团紫烟。

病肺燥不治，嘘吐气欲然。

玉醴埋九地，凿井不得泉。

我欲涉洞庭，采橘秋云边。

骇浪破我舟，蛟龙怒腾骞。

安得万里风，吹落堕我前。

郑獬

郑獬　感秋六首

日车辗东井，一阴穿土生。

死草出飞火，杀机从此萌。

况及八月秋，大昴腾光精。

气势日发励，乾坤露峥嵘。

万木赤立死，百虫相吊鸣。

菲菲黄菊花，幽丛发孤英。

采撷对樽酒，悲歌不能倾。

所悲阳德消，日与群阴争。

郑獬

郑獬　感秋六首

林杪一蝉噪，翛翛凉风来。

清响断复连，裂耳增馀哀。

浩露洗明月，珠树凉璀璀。

蜕飞各有时，讵能人力裁。

儒生守文字，舌腐犹蒿莱。

空肠贮古书，独立谁为媒。

咄哉丈夫气，胡为久徘徊。

郑獬

郑獬　感秋六首

轩轩苍角鹰，杀气凌高秋。

一息一万里，独与长风游。

猎骑走霹雳，落臂无虚投。

古冢白鼻狐，立死不得留。

飞霜未杀草，拥翅寒胡愁。

畜力以待奋，仁如林中鸠。

今兹顺天诛，狡穴破奸谋。

美哉青骹姿，识时谁与俦。

郑獬

郑獬　恭和御制赏花钓鱼

辇路鲜云五色开，一声清跸下天来。

水光翠绕九重殿，花气醲薰万寿杯。

绣幕烟深红匼匝，文竿风引绿徘徊。

蓬山绝景无人到，诏许群仙尽日陪。

郑獬

郑獬　贡麟

麟本出中国，无闻贡海滨。

岂将远方兽，烦我太平民。

烹割罗牲饩，奔趋扫路尘。

汉高尝聘士，此礼属蛮人。

郑獬

郑獬　古井

百尺青梧桐，下有寒泉井。

分明古镜中，照见梧桐影。

朝汲水花清，暮汲水花冷。

愿持沆瀣杯，远寄蓬山顶。

郑獬

郑獬　故人梁天机家岢岚即五台山之南也余驰使云中道出山后跂望不及因成

君家在山南，我行在山北。

山如碧连城，千里万重隔。

我行君不知，乘冰赴异域。

异域无春风，未晚日先黑。

思君应在家，游衍甘眠食。

复恐为荐书，去谒天子国。

寒云在山头，应见真消息。

我欲讯寒云，云飞攀不得。

我马不行空，如何度山侧。

相望两不知，立马情何极。

郑獬

郑獬　观涛

怒涛沃日为之阴，下有蛟龙不测深。

若比人间恶风浪，长江风浪本无心。

郑獬

郑獬　过三十六洞

草深树密不见溪，但闻地底溪声回。

忽从山口渡流水，始知此溪山北来。

郑獬

郑獬　过三十六洞

苍山连环不断头，溪声绕山无时休。

后溪已穿绿树去，前溪却向山前流。

郑獬

郑獬　过三十六洞

高溪却泻低溪水，溪里分明见白沙。

夜来山上暴风雨，溪口流出红桃花。

郑獬

郑獬　过十丈山

惯向长安事朝谒，满衫尘土厚於泥。

行人若爱青山好，何不暂时留马蹄。

郑獬

郑獬　过魏都

忆把貂裘买玉壶，重来不敢解金鱼。

当时曾谒将军府，今日还乘使者车。

歌管渐非人去后，楼台依旧雪消初。

韩门弟子偏怊怅，泪满朝阳耆旧书。

郑獬

郑獬　翰林夜直

中使传宣学士家，君王令草侍中麻。

紫泥金印才封了，莲烛然残一寸花。

郑獬

郑獬　杭州喜雪

吴儿经年不识雪，忽惊大片遮空来。

黑帝不分苦荒拙，六花一夜随风开。

平明扫径招佳客，座上岂无邹与枚。

荆州新酿泼醅熟，清光透彻黄金杯。

郑獬

郑獬　和人柳溪

三月二十七，春丛已半空。

细草著露作团绿，落花拥溪相压红。

南北游人归未归，日斜飞絮撩东风。

郑獬

郑獬　和汪正夫梅

少陵老杜独怜才，长句还如铁马来。

酒味渐佳春渐好，苦教陆凯咏寒梅。

郑獬

郑獬　和汪正夫梅

世上庸儿苦忌才，脱身曾把虎须来。

他年若隐吴门去，从此真仙不姓梅。

郑獬

郑獬　和汪正夫梅

江南江北谪仙才，为爱湖山特地来。

愿得春寒过三月，樽前留得腊前梅。

郑獬

郑獬　和汪正夫梅

禁林自笑老无才，觅得杭州刺史来。

饮散凭栏却怊怅，不堪忆著故园梅。

郑獬

郑獬　和汪正夫梅

好花赋与本天才，料得灵根天上来。

应为长安恶风土，故教北地不栽梅。

郑獬

郑獬　和汪正夫梅

妖花烂漫敌清才，邺骑还惊宝玦来。

郑国枉教兰作佩，定应不识楚江梅。

郑獬

郑獬　和汪正夫梅

座中豪客洛阳才，醉舞春风拂袖来。

明日却寻歌管地，中庭空有折残梅。

郑獬

郑獬　和汪正夫梅

丽赋多传楚客才，新诗还自楚江来。

雪痕未涨龙池水，风信先飞庾岭梅。

郑獬

郑獬　和汪正夫梅

探花最费庾郎才，欲把琱盘折取来。

不奈雪花苦相误，梢头无处认真梅。

郑獬

郑獬　和汪正夫梅

诗入鸡林白傅才，当年曾佩左符来。

尊前依旧江山好，不见章台驿使梅。

郑獬

郑獬　和汪正夫梅

刘蕡直气压群才，却束尘衣取次来。

开府刚肠破金石，可能刻意赋寒梅。

郑獬

郑獬　和汪正夫梅

欲酬强韵若为才，昨夜归时趁月来。

寂寞后堂初醉起，金盆犹浸数枝梅。

郑獬

郑獬　和汪正夫梅

好花有意似怜才，时泛清香入袂来。

待得繁梢都结实，莫将细核比杨梅。

郑獬

郑獬　和汪正夫梅

流俗休教见美才，不如长入醉乡来。

江南蚤是多风雨，莫向花前唱落梅。

郑獬

郑獬　和汪正夫梅

江南还有谢娘才，试数春期几日来。

彩胜未随钗上燕，玉台先插鬓边梅。

郑獬

郑獬　和汪正夫梅

木秃风摧正为才，几将挤陷九渊来。

见君说著须酸鼻，何必樽前更食梅。

郑獬

郑獬　和汪正夫梅

穷通系命不由才，富贵偏宜老后来。

花草犹教有先后，凭君试看北枝梅。

郑獬

郑獬　和御制赏花钓鱼

晓日开阊阖，春风满未央。

水摇天仗影，花杂御衣香。

覆槛红梢接，连钩紫鬣长。

千钟浮帝酒，五色染天章。

邹马摛嘉颂，夔龙拜寿觞。

金舆归晚处，正在五云旁。

郑獬

郑獬　和张公达暮春寄宋使君

独绕栏干正惜春，不堪西望陇头云。

弄烟细柳才三尺，著地残花厚一分。

梁苑草深平似熨，秦关山暖翠如薰。

骑鲸李白时过我，未引金尊先说君。

郑獬

郑獬　和仲巽荆州大雪

黑云扑下一天雪，开帘正见花飘飖。

渌樽覆案不能饮，缅怀白发同心交。

拈毫竮纸聊自戏，不觉大语惊连鳌。

呼儿謄本寄之去，岂敢有意夸雄豪。

谚称抛砖引鸣玉，遂蒙老手来相嘲。

且言本出将家子，惯看飞云连沙起。

常骑快马臂苍鹰，走屠赤豹裂青兕。

燕山崛岉郁天起，玉关石壁俱天垒。

昔缨汉冠为汉民，今埋胡沙作胡鬼。

欲携熊虎十万师，独以一帚扫群螘。

左钤休屠批谷蠡，直出龙沙五千里。

呜呼君言岂不伟，单于闻之须怖死。

莫羞茜袖双鬓华，盘屈肺肝生叹嗟。

君不见东海老翁含两齿，投竿起载文壬车。

又不见荆州长史年七十，手提九鼎还唐家。

穷通变化不可测，蟠蛟宁久藏泥沙。

况君著意经营久，奇策峥嵘烂星斗。

殿前即日拜将军，缚取单于不引手。

我实读书枉用心，伊皋功名竟何有。

待君金甲破敌归，且作长歌倾贺酒。

郑獬

郑獬　后阁四松

丞相当时植，幽襟对此开。

人知舟楫器，天假栋梁材。

错落龙鳞出，襹{徙竹换礻}鹤翅回。

重阴罗武库，细响静山台。

得地公堂里，移根涧水隈。

吴城梦寐远，泰岳岁年催。

转觉飞缨谬，何因继组来。

几寻珠履迹，愿比角弓培。

柏悦犹依社，星高久照台。

后凋应共操，无复问良媒。

郑獬

郑獬　湖上

秋影落西湖，渌波净如眼。

摇船入芰荷，船里清香满。

花深不见人，但听歌声远。

还从过船处，折倒青荷伞。

为采秋芳多，不觉飞霞晚。

回船未到堤，更引金莲盏。

郑獬

郑獬　湖上

湖山只合住真仙，家在郧溪未有缘。

欲把金钱三百万，万松岭上买云眠。

郑獬

郑獬　湖上晚归

江梅向腊雪初飞，莫向花前酒数稀。

为报玉堂批诏客，夜来乘月北山归。

郑獬

郑獬　湖上遇雨

老龙怒相搏，快雨忽喷洒。

天公白羽箭，竦竦射万瓦。

电眼窥人屋，狂雷震欲下。

直疑恶溪山，扫除重造化。

顷之苍云裂，天光出缝罅。

变怪忽寂寥，乾坤似新画。

秀霭翠堪包，清风健可跨。

林影走群龙，溪声回万马。

更无一尘飞，清光熨平野。

沙路净无泥，侵凉宜早驾。

高堂应念归，屈指期到舍。

郑獬

郑獬　画屏

翠筱疏明临晚水，紫葵点缀落晴沙。

山鸡对卧绿蒲叶，野鸭争衔黄荇花。

郑獬

郑獬　怀顾子惇

托身事权门，譬如狎彫虎。

餧之得其欲，弭首乃无怒。

苟或咈其心，腾爪必伤汝。

权门爱曲从，破壳出毛羽。

一语不相酬，随手覆尘土。

祸福非不明，焦烂犹奔赴。

耸动会稽山，山前有直路。

铸金不作钩，断木宁为矩。

终岁守衡茅，藜藿甘辛苦。

郑獬

郑獬　淮上

桐柏山中草木灵，淮源潏潏绕山鸣。

谁人凿出浑河水，污却长波万丈清。

郑獬

郑獬　淮上

车盖飞云不放船，长疑水府贮神仙。

淮灵须信疏慵甚，欲住荆州不计年。

郑獬

郑獬　淮西道中

夹道柳梢长，竹桥风影凉。

行人残照里，归路白云旁。

泉浅带土味，岩深闻草香。

到家花已尽，杏颊拥枝黄。

郑獬

郑獬　淮扬大水

淮扬水暴不可言，绕城四面长波皴。

如一大瓢寄沧海，十万生聚瓢中存。

水之初作自何尔，旧堤有病亡其唇。

划然大浪劈地出，正如百万狂牛犇。

顷之漂泊成大泽，壮士挟山不可堙。

居民竮避争入郭，郭内众人还塞门。

老翁走哭觅幼子，哀赴卒为蛟龙吞。

岂独异物乃为害，恶人行劫不待昏。

此时虾蟆亦得志，撩须睥睨河伯尊。

附城庐舍尽水府，惟见屋脊波间横。

间或大雨又暴作，直疑瓶盎相奔倾。

沟渠涨满无处泄，往往床下飞泉鸣。

只恐此城澒洞彻，城中坐见鱼颊生。

豪子室中具大筏，此筏岂便长全身。

朝夕筑塞渐排去，两月未见车间尘。

且喜馀生尚存世，资储谁复伤漂沦。

京师乃处天下腹，亦闻大水来扣阍。

至於河朔南两蜀，长江大河俱腾掀。

岂惟淮阳一弹地，洪涛乃撼半乾坤。

臣闻九畴天公书，三十六字先五行。

兹谓水德不润下，盖与土气交相争。

愿召近臣讲大义，使之搜凿灾害根。

下书遣使巡郡国，旷然一发天子恩。

家贫溺死无以葬，赐以棺辝收冤魂。

蠲除租赋勿收责，宽其衣食哺子孙。

开发仓库收寒饿，庶几疮痏无瘢痕。

不尔便恐委沟壑，强者趣聚蚕虱群。

伏藏山林弄凶器，今可先事塞其源。

朝廷固当有处置，贱臣何者敢僭论。

元元仰首望德泽，惟愿陛下无因循。

郑獬

郑獬　还汪正夫山阳小集

汪子文章何伟奇，如观天子乘舆仪。

怛然暴见殊惊疑，舌拄上腭两目痴。

定神屏气试引窥，渐识羽卫行相随。

金吾佽飞开中逵，横刀执矟铁马驰。

画旆赤白盘龙螭，大角一百二十支。

铙鼓嘲轰杂横吹，绣幡绛幢何纷披。

{上四下干}{上四下毕}铍戟开黄麾，属车{左车右急}辚霹雳移。

侍郎御史冠峨危，圆扇孔雀双翅垂。

辟邪白泽飞麟麒，金辂赤马火鬣鬵。

飘飘凤盖翳华芝，水光铁甲羽林儿。

二十四仗驱熊貔，长殳阔剑梢魍夔。

团花绛袖武士衣，大小不同虽异宜，

要之尽是圣贤为。奇服怪玩一不施，

斥之所以尊皇威。汪子之文正类斯，

一十五轴纷葳蕤，烂光直欲纸上飞。

长篇短篇倾珠玑，题说论序及赋诗。

篇虽不同皆有归，要之孔子韩退之。

留读旬日不知疲，大渴适得甘露饴。

我欲诵记留肝脾，惟我老钝无记持。

又无小吏操笔挥，或可写留慰朝饥，

二者不遂其齰咨。今复夺去心黭黟，

室中斗觉无光辉。灵宝不可留洿池，

风雨送还沧海湄。嗟我居陈逾岁时，

两耳无闻如塞泥。遂恐聋瞶不可医，

子来乃得时攻治。摐金伐石鸣鼓鼙，

气豪却似相凌欺。因子文章张我师，

使我发此狂简辞。

郑獬

郑獬　黄雀

啾啾黄雀竹间飞，日晚复归枝上栖。

雪粒盖地三寸玉，地肤冻裂不作泥。

锦韝公子臂苍鹘，快马踏下黄云低。

马前紫兔跃白草，老拳下批饥儿啼。

啄鲜裂血饱腹去，可怜黄雀空死饥。

郑獬

郑獬　回次妫川大寒

地风如狂兕，来自黑山旁。

坤维欲倾动，冷日青无光。

飞沙击我面，积雪沾我裳。

岂无玉壶酒，饮之冰满肠。

鸟兽不留迹，我行安可当。

云中本汉土，几年非我疆。

元气遂隳裂，老阴独盛强。

东日拂沧海，此地埋寒霜。

况在穷腊后，堕指乃为常。

安得天子泽，浩荡渐穷荒。

扫去妖氛俗，沐以楚兰汤。

东风十万家，画楼春日长。

草踏锦靴缘，花入罗衣香。

行人卷双袖，长歌归故乡。

郑獬

郑獬　回至涿州

来时正犯长安雪，今见春风入塞初。

为问行人多少喜，燕山南畔得家书。

郑獬

郑獬　即事简友人

门巷遍芳草，相期春醉稀。

可怜双燕到，还似故人归。

幽鸟隔溪语，落花穿竹飞。

谁知静者乐，石上脱朝衣。

郑獬

郑獬　记梦

赤城老仙翁，面发日月华。

独立石岩下，手把蟠桃花。

授我碧简文，奇篆蟠丹砂。

读之不可晓，翻身凌紫霞。

郑獬

郑獬　寄并州故人

年来羁客减欢游，少对清樽浣别愁。

社里故人相忆否，夜来归梦到并州。

郑獬

郑獬　寄并州故人

去年寒食柳溪头，着意寻花醉未休。

今日天涯最惆怅，满江烟雨吊春愁。

郑獬

郑獬　寄长沙燕守度

魏都南馆相逢日，闹向春风倒一尊。

连夜花开驻归骑，即时席上插降旛。

云藏梦泽烟蒲老，秋卷湘江雪浪翻。

闻道玉厨新酿熟，莫将馀沥酹潺湲。

郑獬

郑獬　寄洞元师

一尊聊寄洞元师，既到山中春未迟。

料得醉眠岩石上，晚风零落小桃枝。

郑獬

郑獬　寄洞元师

洞元道士酒中仙，散发人间五十年。

醉后不知山月上，竹间横枕一琴眠。

郑獬

郑獬　寄关彦长

黄金斗印未垂腰，绕舍湖山弄翠涛。

饥凤羽毛寒不铩，卧龙头角老方高。

樽前襟抱生平尽，醉里文章气格豪。

休论升沉向衰俗，功名到底属吾曹。

郑獬

郑獬　寄郭祥正

天门翠色未饶云，姑孰波光欲夺春。

怪得溪山不寂寞，江南又有谪仙人。

郑獬

郑獬　寄陆宪元

陆子处乎顺，虽穷志愈刚。

剑埋金不蚀，圭折玉犹方。

古意閒中见，浮名静外忘。

行藏吾自得，可笑接舆狂。

郑獬

郑獬　寄题辰州沅阳馆

张侯守辰溪，作馆清溪上。

峻趾拥崇冈，跋海鳌足壮。

石嶝盘山回，游人出屏障。

林壑互蔽亏，昏明各异状。

辰溪俯洞夷，登临少佳况。

不知自何人，於此废真赏。

洼池失蛟龙，破屋藏魍魉。

如持万黄金，弃之在污壤。

张侯一芟扫，耳目复清旷。

坤倪伏诙谲，闪倐见气象。

素壁照清秋，檐牙屹相望。

啼鸟共徘徊，飞云自来往。

携樽听鸣泉，便可倾佳酿。

烟披舞袖润，谷应歌声响。

客醉未容归，明月纤纤上。

幽怀傥自得，所适即为放。

兹地虽陋僻，境静犹足尚。

壮士偃旗眠，落日惟樵唱。

缓带一来游，清风日萧爽。

郑獬

郑獬　寄题沖雅虚心亭

高僧酷爱翠云枝，雨后新阴翠入衣。

为恨烟溪生处远，自寻云径劚将归。

有时风雨闹不解，只恐蛟龙活欲飞。

好向繁梢结秋实，丹山正是凤凰饥。

郑獬

郑獬　寄题明州太守钱君倚众乐亭

使君何所乐，乐在南湖滨。

有亭若孤鲸，覆以青玉鳞。

四面拥荷花，花气摇红云。

使君来游携芳樽，两边佳客坐翠裵。

鄞江鲜鱼甲如银，玉盘千里紫丝莼。

金壶行酒双美人，小履轻裙不动尘。

壮年行乐须及辰，高谈大笑留青春。

游人来看使君游，芙蓉为楫木兰舟。

横萧短笛悲晚景，画帘绣幕翻中流。

贪欢寻胜意不尽，相招却渡白苹洲。

日落使君扶醉归，游人散后水烟霏。

紫鳞跳复戏，白鸟落还飞。

岂独乐斯民，鱼鸟亦忘机。

使君今作螭头臣，游人依旧岁时新。

郑獬

郑獬　寄题峡州宜都县古亭

古人已逐秋草没，明月空随秋浪翻。

安得古人似明月，长来此地对金樽。

郑獬

郑獬　寄汪正夫

汪子清彻骨，竦如秋竹竿。

高名九鼎重，俊气一峰寒。

议论今谁对，文章古所难。

青蝇变白黑，无污碧琅玕。

郑獬

郑獬　简夫北墅

先生已到舍，稚子未归樵。

草晚牛羊病，场登雀鼠骄。

孔颜虽困鲁，夔契未忘尧。

自笑非逋客，烦君重见招。

郑獬

郑獬　简夫别墅

静境清无敌，门前系鹿车。

买山凭野客，觅竹到邻家。

棋为寻图胜，书因借本差。

平时非厌仕，所乐在桑麻。

郑獬

郑獬　閒居二首

空庭罗雀网，应似翟侯居。

多病惟寻药，忘机不著书。

僧来留石鼎，人在典金鱼。

惟有南窗睡，春来分不疏。

郑獬

郑獬　閒居二首

不从山下住，若个似山家。

留地教移竹，开门自扫花。

林疏容鹤卧，溪净怕云遮。

落日杖藜去，塍头看稻牙。

郑獬

郑獬　閒闷

閒闷万千缕，金刀不可裁。

逢人心不记，见酒眼方开。

乱梦无时断，残春数日回。

东风固相恼，时送落花来。

郑獬

郑獬　江梅

杭州别乘有馀才，戏作佳篇寄我来。

已教吴娘学新曲，凤山亭下赏江梅。

郑獬

郑獬　江上

芦叶萧萧江上秋，鲥鱼清酒解消忧。

云才散后月当浦，潮欲来时风满楼。

好景未应输白鹭，飞尘终不到扁舟。

晚来天卷苍霞尽，万顷玻璃烂不收。

郑獬

郑獬　江行

碧草已堪翦，长江二月头。

林深藏宿雨，岸豁聚春流。

潮背燕支浦，山横桑落州。

松醪欺客病，易醉苦难投。

郑獬

郑獬　江行五绝

马当之西绝险处，青山独出无四邻。

且系画船枫树下，行人去赛小姑神。

郑獬

郑獬　江行五绝

三日禁船官不容，波如连屋万千重。

莫向长江争道路，如今风雨属蛟龙。

郑獬

郑獬　江行五绝

清明村落自相过，小妇簪花分外多。

更待山头明月上，相招去踏竹枝歌。

郑獬

郑獬　江行五绝

快帆美满送船去，忽值高沙船不行。

只道今朝风色好，不知还有暗滩生。

郑獬

郑獬　江行五绝

西江庙前飞来鸟，紫金作翅尾毕逋。

翻空趁船接红果，衔去却哺林中雏。

郑獬

郑獬　金陵道中

六国相排一局棋，岸头百草野烟微。

树深啼鸟自相失，山静晚云犹未归。

濡口潮回残照满，石城春尽乱花飞。

周郎屈指图天下，谁道江南玉鱠肥。

郑獬

郑獬　晋阳宫基

金屋无寸瓦，苍然老树青。

海枯露龙穴，火尽见坤灵。

自昔流血处，於今土气腥。

废兴千载事，过耳一飞霆。

郑獬

郑獬　荆江大雪

长鲸戏浪喷沧海，北风吹乾成雪花。

漫空倾下不暂住，三日不见金老鸦。

天工闹巧变物境，玉作荆州十万家。

须臾堆地厚一尺，直疑天漏亡由遮。

白头老柏最崛强，压折铁干纷鬺髿。

竹屋夜倒不知数，但闻走下雷霆车。

南方瘴土本炎热，经腊犹生碧草芽。

忽遭大雪固可怪，冻儿赤立徒悲嗟。

青钱满把不酬价，斗粟重於黄金沙。

此时刺史颇自愧，起望霁景殊无涯。

有民不能为抚养，安用黄堂坐两衙。

郑獬

郑獬　九日登有美堂

点检东山窈窕娘，直须醉倒为重阳。

山光湖水一时好，酒面菊花同色黄。

便好共谋长夜饮，未应排出少年场。

伤时感旧知何限，还忆荆州落寞乡。

郑獬

郑獬　久泊馀杭关外水涸不能行晚雨甚快解舟有日矣

初看红芰小开头，今见青房结子稠。

深谢晚云怜滞客，故飞凉雨送归舟。

郑獬

郑獬　久不得孙中叔信

秋风起天末，之子在穷途。

久客住应闷，故乡归得无。

清淮不到渭，晚树自沈吴。

愿寄一樽酒，与君消壮图。

郑獬

郑獬　酒寄郭祥正

第一荆州白玉泉，兰舟载与酒中仙。

却须捉住鲸鱼尾，恐怕醉来骑上天。

郑獬

郑獬　酒寄通州吴先生

往年醉倒先生家，今寄绿洒沧海涯。

此酒到时春已晚，犹应趁得赏残花。

郑獬

郑獬　菊

菊花初抱叶，始见春光来。

绿蓓今著花，又见秋风回。

高天不容土，白日安可栽。

一世如大疟，寒暑还相催。

使我明镜匣，羞为苍颜开。

流年可奈何，独有金螺杯。

閒秋无丈尺，付与令翦裁。

况兹佳节近，秋日宜楼台。

菊花又密闹，烂若金缕堆。

如何不自乐，行绕空徘徊。

秋风不惜花，即见飞苍苔。

惟此一樽酒，万事皆尘埃。

郑獬

郑獬　菊

宝钉万数拥寒枝，寂寞幽香蝶亦稀。

未把玉栏移得去，直须翠帽插将归。

定逢野客寻常折，忍逐秋风取次飞。

好备一尊相就饮，醉来从遣露沾衣。

郑獬

郑獬　句

未识春风面，先闻乐府名。

洗妆浓出塞，进艇客登瀛。

郑獬

郑獬　句

好拥双旌便东下，画船明月绿杨津。

郑獬

郑獬　句

东飞江云北飞燕，同寄青春不相见。

郑獬

郑獬　句

朝来已与碧桃约，留住东风不放归。

郑獬

郑獬　句

长亭搔首晚悠悠。

郑獬

郑獬　浚沟庙蜥蜴

不归大海不藏山，碧瓦朱栏绿树闲。

应待老龙才睡著，便偷云雨落人间。

郑獬

郑獬　客意

已换青衫别后衣，此心长共白云飞。

高堂寿酒年年事，趁取榴花及早归。

郑獬

郑獬　客舟

沧江落日动，宿鸟归故山。

托巢在高木，朝去夕必还。

客舟逐南风，大雪留楚关。

何日扫吾庐，种秫郧溪间。

郑獬

郑獬　哭渭夫二兄

生平抱直气，鬼神不敢干。

乃从异物化，使我涕泗澜。

昔之初拜兄，申申从太原。

府公颇好事，凿地种琅玕。

筑学百馀室，吾徒得所盘。

嘈嘈诵古书，邻家嫌聒烦。

间日课辞章，据义相讥弹。

兄时处乎中，竦竦如长竿。

负气颇刚简，未尝媚语言。

与众不相合，节角难为刓。

而独顾我喜，谓如椒在兰。

璞玉逢砺石，圭璧不为难。

离合虽屡更，於义则相完。

应举来京师，羁旅谁为欢。

投箧寄兄舍，乃同在家安。

我常剧醉归，吐呕几席间。

独兄在我旁，抚眎夜不眠。

虽非共饱乳，此意何疏亲。

向虽闻兄病，已云不能餐。

日唯饮醇酒，无乃酒为患。

昨暮得报书，遂死不复还。

掷书一痛哭，痛甚连心肝。

恨我有此身，不生双羽翰。

抟风一飞去，沥酒哭其棺。

起坐空叹泣，腷臆何由宽。

揽笔作此诗，颠倒不成篇。

焚之寄地下，兄乎其来观。

郑獬

郑獬　哭重伋兼穰令

古剑沈来不可寻，白沙堆下葬黄金。

凭君莫向大江哭，泪人黄泉冤更深。

郑獬

郑獬　蓝桥送客回谒张郎中

都无歌管伴金杯，草草蓝桥送客回。

寒雨飘零不成雪，剡溪閒访戴逵来。

郑獬

郑獬　老树

老树十百围，赤日不满影。

庙貌画鬼神，焰闪见光景。

闾里颇惊动，豚壶日叩请。

小巫口吟呀，祝奠屡折磬。

安敢议翦伐，惟恐罹灾眚。

乌雀不敢巢，繁阴实修整。

岂有物所凭，阴奸设机穽。

吾闻夏后氏，液金铸九鼎。

窟穴尽发露，夔羊皆远屏。

自从九鼎亡，草木亦有幸。

郑獬

郑獬　雷震

四月老阳尽，蛰雷方发声。

七月连大雨，碾天三日鸣。

夜或发狂震，卧者皆起惊。

奔电晔然作，忽如烈火明。

高树大百尺，霹倒烧其根。

往往光曜中，时见怪物形。

飞雹大如指，万弩相奔倾。

椎击鸟雀群，掩地交纵横。

雷者主号令，为天之常经。

奋豫既过时，及此何匉訇。

无乃号令失，安得四时平。

春秋书震电，推之在五行。

天道傥可信，使我心不宁。

郑獬

郑獬　离蔡州

风吹醉面出南州，两行红裙立马头。

已过落花时节晚，不须再拜苦相留。

郑獬

郑獬　离云中一首

南归喜气满东风，草软沙平马足忪。

料得家人相聚说，也知今日发云中。

郑獬

郑獬　李道士

金鼓破南粤，山中冷不闻。

是非同一马，富贵自浮云。

吐纳龙虎气，遨游麋鹿群。

朝来问丹诀，已酌冻醪醺。

郑獬

郑獬　李都尉芙蓉堂

堂上芙蓉花最饶，开时不见玉栏桥。

来从洛浦见罗袜，生在楚宫俱细腰。

何处仙人来跨凤，夜深明月好吹箫。

剩收秋蕊为佳酿，醉入飞云解画桡。

郑獬

郑獬　梁卦孙过饮

手搓两眼睡已足，落花满床红飘飖。

山鸟不须报春曙，清明自放端门朝。

夜来宾客偶过我，呼奴留客解金镳。

花枝颠倒插翠帽，酒杯倾泼淋春袍。

更深客去我亦醉，画帘残烛香初销。

俛仰之间乃陈迹，酒醒梦断还无聊。

白云已抱日光落，春水自共东风摇。

圣贤劳心当万事，吾徒扫榻频相招。

好花欲尽速来饮，为君倒瓮倾春醪。

郑獬

郑獬　梁天机约重阳见访而汪正夫简报书斋丛菊辄有小蕊因书一绝呈正夫

简报丛菊生小蕊，枝头应似拨冰醅。

故人有信来相访，好祝秋风及早开。

郑獬

郑獬　临淮大水

大水没树杪，涉冬原隰平。

蛟龙移窟宅，蒲稗出纵横。

坏屋久不补，污田晚更耕。

接春恐流散，何策活苍生。

郑獬

郑獬　留别汪正夫

夫子青云士，声名孰与齐。

心经时事老，颜向俗人低。

气象必冲斗，风雷犹蛰泥。

行看万里志，聊尔谢群鸡。

郑獬

郑獬　留侯庙

留侯仗奇策，十年藏下邳。

狙击秦始皇，独袖紫金椎。

兹为少年戏，聊夸游侠儿。

退学黄石书，始见事业奇。

两龙闹不解，天地血淋漓。

摄袖见高祖，成败由指麾。

重宝啗诸将，峣关遂不支。

斥去六国谋，辍食骂食其。

卒言信布越，可以为骑驰。

馀策及太子，四老前致词。

立谈天下事，坐作帝王师。

功名竟糠秕，拨去曾亡遗。

往从赤松游，世网不能羁。

韩彭死铁钺，萧樊困囚累。

荣辱两不及，孤翮愈难追。

陈留本故封，道左空遗祠。

两鬼守其门，帐坐盘蛟螭。

威灵动风云，飘爽回旌旗。

我来谒祠下，文章竟何为。

长啸咏高风，三日不知饥。

郑獬

郑獬　柳湖晚归

碧天写入柳湖底，天上醉游春日斜。

便留画舫入城去，不忍马蹄踏落花。

郑獬

郑獬　柳湖席上呈夏宫苑

千条万条杨柳丝，好花不过三两枝。

今日樽前为君饮，明朝酒病终不辞。

郑獬

郑獬　鹭鸶

小屏飞鹭雪褵褷，窗影初摇晚竹枝。

独倚枕函无一事，无何乡里觉来时。

郑獬

郑獬　吕稚卿唐彦范并赋游西池亦成菲句

青翰龙舟云外横，黄金殿阁镜中明。

波光柳色恰相似，酒味人心俱有情。

醉洒珠玑留满纸，晚骑鸾凤下层城。

游人应解笑狂客，隔水映花闻语声。

郑獬

郑獬　落梅

醉墨纷纷尽雅才，等閒携酒探花来。

笙歌已散游人去，更逐东风拾落梅。

郑獬

郑獬　买桑

出持旧粟买桑叶，满斗才换几十钱。

桑贵粟贱不相直，老蚕仰首将三眠。

前日风雨乖气候，冻死箔卷埋中田。

蚕不见丝粟空鬴，安得衣食穷岁年。

郑獬

郑獬　梅花

梅爱山傍水际栽，非因弱柳近章台。

重重叶叶花依旧，岁岁年年客又来。

郑獬

郑獬　勉陈石二生

精金埋深山，凿土不难得。

大贝贮沧海，破浪亦能识。

山趋猛虎穴，海入长蛟室。

必意往取之，投躯不少惜。

仁义藏遗书，尧孔圣人迹。

不观不知道，触涂暗於漆。

上无猛虎畏，下无长蛟逼。

污辱不及身，灿灿嵬山璧。

金贝岂饱腹，盗窥恐易失。

累累畜满家，仅能一身佚。

孰谓遗书贫，猗顿莫能易。

其源固不赀，可为天下泽。

二子齿甚少，蚤莫宜加力。

剖剥见光铓，拄天一千尺。

勿逐篱下雏，自跨凤凰翼。

雄声落众耳，白日飞霹雳。

偏亲况在堂，雪缕初垂白。

泪眼望荣归，一书千万亿。

夜灯绽寒衣，秋风吹素壁。

胡为不奋飞，跳跃在泥碛。

北阙挂贤科，将相尝曾历。

五犗垂巨钩，往往长鲸食。

学饱遂骞翔，青云无物隔。

右顾玉堂人，左揖金鼎客。

广庭罗鼓钟，朱门画幡戟。

岁时献亲寿，腰金光照席。

慈颜春云披，此乐直无敌。

是为烈丈夫，后世称盛德。

荣辱固在人，孰云非我职。

郑獬

郑獬　勉学者

绕座群书如累玉，夜灯忘睡昼忘饥。

文章须用圣贤断，议论要通今古疑。

孟子岂无仁义国，荀卿犹作帝王师。

太平歧路安於掌，好跨大宛万里驰。

郑獬

郑獬　闵雨

潭底乖龙唤不譯，骄阳似欲败西成。

虚堂永夜耿无寐，起听四郊车水声。

郑獬

郑獬　明皇

四海不摇草，九重藏祸根。

十年傲尧舜，一笑破乾坤。

羌貊皆冠冕，豺狼尽子孙。

潼关兵已破，会忆老臣言。

郑獬

郑獬　明月

一环明月午初停，自挂虚窗不可扃。

恰见梧桐一双影，绿阴漠漠覆中庭。

郑獬

郑獬　木渠

木渠远自西山来，下溉万顷民间田。

谁谓一石泥数斗，直是万顷黄金钱。

去年出谷借牛耕，今年买牛车连连。

须知人力夺造化，膏雨不如山下泉。

雷公不用苦震怒，且放乖龙閒处眠。

安得木渠通万里，坐令四海成丰年。

郑獬

郑獬　南归呈王乐道

渐少尘沙眼渐开，駸駸归骑不须催。

春风自过燕山好，寒色还从易水回。

归雁却飞天北去，白云应傍日边来。

行行上苑花如缀，共献君王万寿杯。

郑獬

郑獬　偶题

寸心不着一尘飞，坐见孤云冉冉归。

万境去来无不可，白鸥争得见忘机。

郑獬

郑獬　陪程太师宴柳湖归

鸣珂晓日动，画旗春风斜。

马蹄碧玉砧，踏破黄金沙。

夹路尽高柳，屹如绀璧遮。

草软藉游人，树暖啼娇鸦。

长湖畜元气，飞亭插苍霞。

开樽适逸调，笑言醉方哗。

人意重於春，酒香浓胜花。

所嗟无壮士，挽住白日车。

上马横驮归，不省归到家。

淮阳有此境，足为天下夸。

要路谙机穽，{左犭右斤}{左犭右斤}争齿牙。

愿公且留镇，所得欢无涯。

卷袖倒大白，秀发欹乌纱。

时与东风期，一来赏春花。

郑獬

郑獬　盆池

绿发柔莎碧甽连，湛如蛟穴贮寒泉。

谁将宝镜遗在地，照见浮云浸破天。

数鬣游鱼才及寸，一层绿荇小於钱。

待将闹物都除却，放出秋蟾夜夜圆。

郑獬

郑獬　迫晚风雪出省咏张公达红梅之句

雪花障路飞，飘湿红杏鞯。

归马碧蹄疾，踏破白玉田。

揽辔独长想，物境真可怜。

朝绂未挂身，豪逸倚少年。

结客上高楼，珠箔遮碧天。

烧酒紫烟沸，割炙白膏鲜。

美人挪素手，笑弄琵琶弦。

醉眼生乱云，不省到家眠。

俊游或如失，倒指还掺然。

薄莫出华省，下马灯已燃。

强笑破老颜，寄恨挥华笺。

耫世张公子，嗜酒真神仙。

抛掷咏红梅，负伊清樽前。

再读再三叹，心断空悁悁。

起予如茧丝，织愁成短篇。

郑獬

郑獬　齐山晚归

饮散齐山晚，夕阳秋浦红。

不须鞭五马，十里听松风。

郑獬

郑獬　祈雨

平地三尺雨，农家三尺金。

我愿此雨力，生穗长如林。

郑獬

郑獬　乞郡

晓日银台再上书，相君何日奏丹涂。

紫皇有意怜衰老，乞与扬州第五符。

郑獬

郑獬　钱塘观灯

碧海芙蓉彻夜开，乱花前后尽楼台。

坐看万里河汉外，移下一天星斗来。

醉客倚栏吹玉笛，美人弄镜插香梅。

谁能飞入月宫去，捉住嫦娥不放回。

郑獬

郑獬　遣兴勉友人

人生三万六千日，二万日中愁苦身。

惟有无心消遣得，有心到了是痴人。

郑獬

郑獬　羌奴

豢饱则蹄齧，羌奴敢肆行。

蚊蝱失驱逐，蝼蚁遂纵横。

古先谋士帅，今谁可将兵。

庙堂揽群策，还许访书生。

郑獬

郑獬　秦淮

秦氏无过一再传，欲图万里据秦川。

汉家只在芒山下，却谓金陵五百年。

郑獬

郑獬　秦淮

四海龙蛇日沸腾，秦皇万世欲相承。

汉家王气芒山起，却事东巡凿秣陵。

郑獬

郑獬　清明郊外

桃叶青青杏子肥，清明雨后旧花稀。

草翻蝴蝶日将晚，门掩秋千人未归。

春艳浓堪烧美酒，湖光绿好染罗衣。

柳条满插金车上，一路香尘去似飞。

郑獬

郑獬　顷年尝与董伯孙数子猎兔抵马栏今日重来解鞍佛舍见高仪之题云跃马

昔年尝臂海东鹘，醉客高飞铁马群。

今日见君题壁处，自怜曾是旧将军。

郑獬

郑獬　秋晴

雨洗秋空明似水，瓦光浮动碧差差。

好风晴日虚窗净，正是幽人养病时。

郑獬

郑獬　秋声

蚯蚓如噂管，逢时土中鸣。

秋蝉抱枝死，不敢鼓秋声。

听者何无厌，忽如鸣秦筝。

大雨漂九土，旷荡空太清。

郑獬

郑獬　劝客饮

谁解西回沧海波，且听白苎数声歌。

人生所得只如此，世事到头无奈何。

酒海莫教空瀋落，金堆安用郁嵯峨。

古今共是一丘土，只有刘生得计多。

郑獬

郑獬　入采石

始饮秦淮水，已湔京洛缨。

自嫌尘土迹，恐污江山清。

太虚淡秋影，霜物尤疏明。

拟问白云公，贳此秋岩耕。

郑獬

郑獬　入涿州

饮马桑乾流水浑，燕山未晚已黄昏。

衣襟犹带长安酒，不分江湖浣旧痕。

郑獬

郑獬　三月

三月江南梅子青，春游已过画船横。

酒怀索寞人初倦，已喜金杯弄水声。

郑獬

郑獬　山阳太守见招值病以长句谢之

山阳大都天下夸，长淮蟠山无垠涯。

春风万里汉东来，流辉泱漭不可遮。

绕城楼台满空紫，瓦光碧滑流成波。

东园花草趁姿媚。真珠蓓蕾黄金芽。

太守政閒日无事，隼旟聊驻朱轮车。

宝明簪裾尽贤彦，金盆泻酒成飞花。

山河喧咽歌管外，舞裾绣画金缕霞。

都人来从无居人，飞尘杂沓何繁华。

固知太守为民意，与民欢然无怨嗟。

明日邀我复同游，我已病酒醉在家。

伏枕不得从车尘，坐见落日啼栖鸦。

郑獬

郑獬　山中桃花

春入关山亦未迟，苎萝山下见西施。

不羞白发欺双鬓，且对清尊插一枝。

纵落不随流水去，仅开惟有白云知。

何须惆怅无人赏，自有春风二月时。

郑獬

郑獬　伤贾老

世事一毫不挂眼，放怀只用酒为年。

已从车后携一榼，更向杖头留百钱。

顾我曾传丹鼎诀，疑君便是紫芝仙。

忽如蝉蜕不复见，雨坏茅斋八九椽。

郑獬

郑獬　伤田肃秀才

{左亻右动}哭遂灭性，谁言天道长。

未收双宝剑，已失一飞黄。

稚子遥虚祭，孤棺寄异乡。

可怜江夏守，不得荐黄香。

郑獬

郑獬　伤王霁

欲炼此心成古镜，清光直透太虚明。

朝来一洒故人泪，依旧尘埃满匣生。

郑獬

郑獬　上朝

秋风御路冠盖满，晓月画楼钟鼓迟。

卧听传呼丞相入，可怜正是上朝时。

郑獬

郑獬　上李太傅

陈人尝传李太傅，云作太守来此州。

顷遭暴水拉堤出，设施画略排横流。

大偷尝欲穴堤腹，掩之即日断其头。

至於小猾幸民祸，钩罗姓名皆不留。

陈人恬恬但眠食，恃公牢固如山丘。

今兹水暴潴外郭，眼见盗贼何由仇。

况我方在艰阨中，窜奔日惧蛟龙求。

乌乎不见李太傅，使我涕泪成沈忧。

郑獬

郑獬　省中画屏芦雁

高堂倾动长江流，黄芦群雁满沧洲。

扫开长安尘土窟，写出江南烟水秋。

两雁斜飞入空阔，四雁顾慕横沙头。

高风拉折苍玉干，芦花雪尽无人收。

赤日飞光不敢近，但觉爽气屏间浮。

尝闻画龙入神变，坐驰云雨天地游。

只恐此雁亦飞去，潇潇万里谁能留。

郑獬

郑獬　省中栽花

凌晨上马晚方回，不省好花开未开。

谁把金钱买花树，带将春色入城来。

郑獬

郑獬　诗一首

高论唐虞儒者事，卖交负国岂胜言。

凭君莫笑金槌陋，却是屠酤解报恩。

郑獬

郑獬　施君作诗赠谦师亦求拙句乃作五十六字缀其后

闻道天台谦上人，溪鱼野鸟共忘形。

林间无事结跏坐，石上更安圆觉经。

定处只应山鬼护，讲时还有海龙听。

何年蜡屐缘云径，一叩灵仙不死庭。

郑獬

郑獬　石榴

高枝重欲折，霜老裂丹肤。

试剖紫金碗，满堆红玉珠。

根虽传大夏，种必近仙都。

题作江南信，人应贱橘奴。

郑獬

郑獬　食鱼忆新开湖

柳条穿颊一双鲤，鳞插金钱腰尾长。

何日酒泉飞白浪，湖边先问把罾郎。

郑獬

郑獬　食鱼忆新开湖

曾系画船湖北树，船家新撇白醪醅。

紫荷盖下黄金尺，只就罾头买得来。

郑獬

郑獬　试院中怀公达

黄衫自掌贡闱琐，强刷尘心酒一杯。

天上谪仙如见忆，可能骑取老鲸来。

郑獬

郑獬　收麦

小麦深如人，澶漫不见地。

一苞十馀茎，一茎五六穗。

实粒大且坚，较岁增三倍。

芟获载满车，累累犊衔尾。

大挈置之场，巃嵸丘陵起。

妇姑趁天色，扑抶喧邻里。

贫者攟其馀，翁妪携稚子。

农家兹有获，卒岁可无馁。

去夏水漂屋，汩竮幸不死。

以得补所失，囷圌可储峙。

云问麦之收，丰饱何因尔。

得非长官贤，政化顺天理。

无乃农夫勤，蚤莫事耘耔。

兹盖天公仁，雨泽以时至。

消灭贼与蟊，陇亩皆稠穊。

嗟嗟尔之民，无忘天公赐。

郑獬

郑獬　瘦马

瘦马如束薪，寒沙粘绿发。

我非九方皋，谓有大宛骨。

渴引寒泉饮，饥翦青刍秣。

如何得甘豢，辄尔事蹄齧。

朝来试锦鞯，冲踏行步阔。

起立高於人，一顿金羁脱。

圉人虽有恩，亦惧来奔蹶。

古称去害群，吾宁痛鞭挞。

咄哉尔何心，无乃忘本末。

郑獬

郑獬　戍邕州

兵符下西州，将军催部伍。

鸣锣张大旗，早发邕州戍。

家家送出城，走哭遮行路。

邕州万里馀，北人那可去。

毒草见人摇，雄虺大如树。

二月瘴烟发，薰蒸剧甑釜。

病者如倒林，十才起四五。

偶有脱死归，扶杖皆病偻。

逃生既不暇，安能捕寇虏。

跳踊一蛮来，取之易攫鼠。

顾彼有土人，挥金可召募。

狃练得精卒，亦足为爪距。

妻儿蓄里闾，於心必爱护。

较之勇怯间，相去犹豚虎。

一朝有缓急，伸缩用臂股。

何必遣戍兵，觳觫就死所。

愿留中州人，无填岭南土。

郑獬

郑獬　衰疾

大梦为生固有涯，屡攻衰疾可惊嗟。

时於耳窍啸秋蚓，并向目睛飞黑花。

门外挂罗同翟尉，座隅占鵩类长沙。

支离犹食三锺粟，买取涢溪好住家。

郑獬

郑獬　水馆

绕舍清流淙碧玉，尘怀开阔洒然醒。

窗棂风入秋气活，桥脚倒撑天面青。

露湿风标红芰老，雨生鳞甲伏龙腥。

将书借取琴高鲤，从此横骑入杳冥。

郑獬

郑獬　水浅舟滞解闷十绝

闻道春流下斗门，扁舟应得解南村。

欲看竹箭开新涨，更插杨枝记旧痕。

郑獬

郑獬　水浅舟滞解闷十绝

正爱春波妥妥长，微吟倚棹落花旁。

狂风忽送蛟龙雨，翻动一天星斗光。

郑獬

郑獬　水浅舟滞解闷十绝

柳枝拂水万千缕，水去柳枝还却回。

不似桃花爱飘荡，等閒流出碧溪来。

郑獬

郑獬　水浅舟滞解闷十绝

坝上春流滑滑来，行人相语笑相催。

解舟直入碧天去，天上晚云行处开。

郑獬

郑獬　水浅舟滞解闷十绝

小鸟群飞独木阴，笑声骚屑如鸣琴。

见人接翅却飞去，还入前村枫树林。

郑獬

郑獬　水浅舟滞解闷十绝

稚子持竿坐芳草，鱼儿跋尾出浮萍。

会稽巨犗沈犹脱，沧海骊龙睡不醒。

郑獬

郑獬　水浅舟滞解闷十绝

酒徒不复少年时，白发狂歌亦未衰。

更与春风酬一醉，好花犹有两三枝。

郑獬

郑獬　水浅舟滞解闷十绝

青天万里放醉眼，啼鸟一声伤客心。

携手寻春春尽日，此时真直万黄金。

郑獬

郑獬　水浅舟滞解闷十绝

春水駸駸抹旧痕，儿童乘浪戏青云。

去如跳鲤忽惊散，来似游凫还作群。

郑獬

郑獬　水浅舟滞解闷十绝

斗城缥缈浮云里，归路陂陀碧草斜。

北极已看龙虎气，神州渐近帝王家。

郑獬

郑獬　丝头黄芍药

扬州绝格已为稀，北土花翁载得归。

白玉圆盘围一尺，满堆金缕淡黄衣。

郑獬

郑獬　松陵道中

萧萧落日荻花林，秋浪陂陀快醉襟。

江上碧峰偏森眼，沙边白鸟最知心。

百分美酒酬双鬓，一觉高眠敌万金。

闻道鲈鱼属张翰，飞帆欲过五湖寻。

郑獬

郑獬　松竹

锄兰种松竹，意嫌兰易衰。

土气不变恶，物性先自欺。

劲竹见破节，直松生曲枝。

嗟嗟松与竹，空使幽兰悲。

郑獬

郑獬　松滋褚都督义门

贞观得奇士，子孙宅荆土。

一家五百口，六世同所处。

郑獬

郑獬　送蔡同年守四明

尚书蔡公在廊庙，器业文章第一人。

绣墩赐坐议大政，天子称之社稷臣。

渥洼遗种出骥子，才生七日超其群。

蔚如长松倚绝壁，洒落不杂人间尘。

东风共醉杏花下，沧波浩荡天地春。

近者诸公荐御史，宰相未识真麒麟。

却借朱袍下南国，画船醉眠官不嗔。

吾徒对酒共叹息，破车快犊诚杂驯。

陈蕃高才虽少对，辟书聊慰汝南民。

溪山见君亦须喜，飞云遮路迎车轮。

朱云风采久寂寞，岂宜远处沧海滨。

郑獬

郑獬　送曹比部赴袁州

船头猎猎两旗翻，六月江风洒面寒。

一日却称新太守，十年曾是旧郎官。

中间忧患诚为甚，向老风情亦未阑。

紫背蛤蜊白醪酒，开樽长解忆长安。

郑獬

郑獬　送禅雅归姑苏

秋风江上白云飞，江气飘萧欲洒衣。

正是荷花满吴国，诗人灵彻故山归。

郑獬

郑獬　送陈睦赴河中幕

紫皇初放第三榜，中有英豪绝世无。

天厩本生骐骥子，云霄又得凤凰雏。

不须虎闹终全赵，自是龙骧首破吴。

虽作莲花帐前客，丹台到了姓名歴　。

郑獬

郑獬　送程公辟给事出守会稽兼集贤殿修撰

越州太守何潇洒，应为能吟住集仙。

雪急紫蒙催玉勒，日长青琐听薰弦。

一时冠盖倾离席，半醉珠玑落彩笺。

自恨君恩浑未报，五湖终负钓鱼船。

郑獬

郑獬　送方元忠

京师恶尘土，两足没至踝。

狂风暴然作，塞天赤如赭。

事牵或出门，复又无驴跨。

垢汗黏透衣，留迟固不遐。

走归扫一室，凉泉急倾洒。

琢琢客扣门，置帽懒出迓。

呼童揖客进，客语惊邻舍。

自夸已得计，归舟即日驾。

风尘久厌苦，喜此脱去乍。

淮影贮苍山，飞峰皆倒挂。

霜月秋晖明，乾坤曝图画。

往往穷谷间，贤豪伏其下。

去而从之游，精粗得陶冶。

剖发露光铓，爬罗无缝罅。

豨膏滑两轴，直纵飞黄靶。

庶以卒吾业，孰能筹周舍。

余云子语健，决去不可且。

伊昔同壮游，清樽固屡把。

病酒常至午，醉归每及夜。

朋辈俱饮豪，斗酒快一写。

穷甚或见怜，怪极亦遭骂。

尔来五六年，退缩但嗟讶。

老意渐相期，欢心早已谢。

买得东皋田，束衣即归稼。

箪笥苟非道，万石安能藉。

期子在高秋，行当秣吾马。

郑獬

郑獬　送公辟给事自青州致政归吴中

青琐仙人解玉符，秋风一夜满江湖。

曾歌郢水非凡曲，未扫旄头负壮图。

终日望君天欲尽，平生知我世应无。

扁舟应约元宫保，潇洒莲泾二丈夫。

郑獬

郑獬　送郭元之东下

梢梢十幅健帆风，大醉长歌下浙东。

甲乙未能求将相，诗书多是误英雄。

百年尽寄閒心外，万事都抛冷笑中。

白面书生少奇策，不知谁建太平功。

郑獬

郑獬　送惠思归杭州

湖上秋风满，归怀岂易宽。

身随秦树老，梦入浙江寒。

为客久应厌，到家贫亦安。

石房旧书在，重拂绿尘看。

郑獬

郑獬　送李处士南归

驾车跨马声嘈嘈，长剑阔佩横满朝。

尘埃走趋颜发老，先生久客得无劳。

夜来气味有秋色，归心闹与秋风高。

揭竿跨浪好归去，扁舟烂醉眠云涛。

大小不能荐天子，遗诗有意徒哓哓。

郑獬

郑獬　送吕稚卿郎中奉使江西

赤蛟卧浅水，头角不可藏。

天公果见之，叱起南山傍。

吴侯蓄奇才，投刃谁能当。

百吏如群鸦，簿领埋屋梁。

据案即时决，眸子愈精光。

不试巨鳌足，包裹百炼钢。

如何若漫浪，华省亦为郎。

日署百十字，支颐对修篁。

酒醒晚意闷，睡美春味长。

閒甚却索寞，相遇必壶觞。

平子亦疏放，尔我两相忘。

昨日凤凰下，诏书五色行。

特赐黄金鱼，付以十州强。

江山亦畏威，指顾随低昂。

乃知飞龙厩，放出真乘黄。

一秣一万里，争路看腾骧。

此行况秋色，碧江襟袖凉。

啄黍黄雀肥，鲥鱼如截肪。

愿加数匕饭，以慰长相望。

郑獬

郑獬　送岷山杨道士游庐山

独鹤志万里，不肯安故林。

排翮下岷山，浩荡穷幽寻。

初来识京师，魏阙郁萧森。

讲书勤万乘，赐服照华簪。

群公作诗赠，却转清淮浔。

振策寄灵隐，采芝宿孤岑。

明月落西湖，澒洞万顷金。

遂断浙江潮，喷薄白日阴。

芙蓉满越国，耶溪秋水深。

欲追二老迹，赤城窈嵚崯。

海月入长啸，山风吹醉襟。

回桡姑孰溪，相逢慰予心。

绿发颀而长，萧洒见球琳。

共飞秋浦帆，飘若云间禽。

舍我入庐阜，烟萝极登临。

瀑布泻天来，飞雪寒涔涔。

手攀青桂枝，侧听白猿吟。

倚石读周易，临流挥素琴。

於此可忘老，身世随浮沉。

若见荆州客，为传金玉音。

郑獬

郑獬　送人东上

骐骥太俊不得驭，尘埃尚走高阳翁。

奇文泣下鬼神血，高议凿开天地聋。

平明仗剑背我去，老蛟奋鬣归江东。

郑獬

郑獬　送盛寺丞

萧相关中守，元瑜邺下豪。

秋风嘶白马，路草照青袍。

地入参旗近，河连积石高。

当年兵战处，尊酒属吾曹。

郑獬

郑獬　送石中允致仕归新昌

凤凰山下网罗疏，翠翮摇空去有馀。

陶令已抛彭泽印，谢敷今作会稽居。

碧峰四向晚吟处，啼鸟数声春醉初。

更放鱼舠鉴湖上，芙蓉香里卧看书。

郑獬

郑獬　送宋屯田之湖南转运判官

绿绶郎官笑白头，更携龙节领诸侯。

抟风初击三千水，投刃方排十二牛。

行色未抛京洛地，先声已压洞庭秋。

汉家刺部官虽小，一鉴寒冰照八州。

郑獬

郑獬　送隋孝廉之官桐庐

万乘君王曾降诏，敝裘瘦马入咸秦。

太平策略三千字，天下英豪二十人。

自合乘时攀日月，如何随众走风尘。

桐庐主簿官虽小，百里之间亦有民。

郑獬

郑獬　送王殿直

玉尺新裁白紵衣，杨花纷泊满衫飞。

少年不怕风尘恶，污却鄣泥走马归。

郑獬

郑獬　送吴中复镇长沙

初登西汉文章府，便领吴王第一州。

绕郭白云衡岳近，满帆明月洞庭秋。

郑獬

郑獬　送晓容

庞眉苍面已衰翁，犹踏天衢尘土中。

收得閒名好归去，鲜鱼白酒醉秋风。

郑獬

郑獬　送颍川使君韩司门

喜君又佩鱼符去，驷马雍容朱两辬。

自昔诸侯颍阴国，太平宰相魏公孙。

水边日落旌旗暗，花外风高鼓角喧。

到部行春应未晚，绿村正是杏梢繁。

郑獬

郑獬　送元待制知福州

常公廊庙姿，龙节殿南区。

凿开文章源，儒学比蜀都。

仪仪天章老，秀色发东吴。

相望三百载，还拥朱辬车。

风帆入天境，云际如飞凫。

到郡省风俗，少住使君旟。

邦人爱文字，小吏亦诗书。

欧生死北土，仙山失璠玙。

魁怪遂横行，圣人恶夺朱。

愿公正礼法，引之君子涂。

騤騤万马群，必有真龙驹。

它时杨得意，自可荐相如。

郑獬

郑獬　送张景山知康州

遂溪张太守，恳意乞南州。

家在白云下，郡当沧海头。

旌旗泷水晚，风雨瘴山秋。

解却淮西印，轻为万里游。

郑獬

郑獬　送赵书记赴阙

草头烟霏霏，草影摇斜晖。

残花犹缀枝，故人何日归。

不惜残花飞，惟惜故人稀。

酒到君莫辞，淋漓从满衣。

郑獬

郑獬　送仲巽归阙下

老骥不妄行，苍鹰不虚击。

高车折轴弃路旁，茧栗犊儿负其力。

指麾万事自有理，不须破海惊霹雳。

君不见张侯白头郎，仗节雍容在南国。

事如倒山落面来，谈笑当之不遗策。

往时夸者欲惊俗，揭浪翻风一千尺。

屡成大狱沸如糜，六月飞霜触白日。

张侯不矜亦不倚，老骥苍鹰称其德。

洞庭之北十二州，吏民帖帖甘眠食。

有诏夺归不得留，正值风雨花狼籍。

离思浩荡入青春，楚泽荆山淡无色。

此行况是赤县官，贤者宜令天子识。

公虽已老心尚存，今不急用真可惜。

但用河南张汉阳，何必东山谢安石。

郑獬

郑獬　送周密学知真定府

白发汉中郎，旌旗下建章。

雪通沙路润，春入塞云黄。

地势井陉口，天文大昴旁。

平时卷金甲，壮略寄壶觞。

郑獬

郑獬　苏刑部自湖北移漕淮南

先公道义交，晚得苏公佐。

俾予往拜之，兄事安敢堕。

漂忽十五年，日月如旋磨。

近佩荆州符，吏牍方自课。

苏侯乃外台，庶几容谬懦。

若获巨木阴，似翳桑下饿。

相约待秋深，事隙得高卧。

风洒渚宫凉，碧溪绝尘涴。

穿林或倦行，拂石还分坐。

夙怀讵彷佛，幽事信坎坷。

除书走马来，换节长淮左。

嗟予踽踽游，有唱期谁和。

楚老遮郭门，扳留知不可。

别酒虽无欢，归帆幸少垛。

苏侯贤大夫，历数今谁过。

议论抵庙堂，有力莫能破。

挺如白玉圭，棱角不可挫。

大匠斲明堂，宜居左右个。

犹驰使者车，挟策均万货。

淮人久焦枯，苏息在欬唾。

倾酒吐长言，遥为淮人贺。

郑獬

郑獬　素风堂

颍水纤纤清露石，仙翁於此买烟村。

唐朝三百盛冠盖，丞相几家馀子孙。

耀世文章虽已远，传家清白至今存。

由来人物能相继，又见芝兰秀一番。

郑獬

郑獬　宿白雪驿

春酒味浓殊不解，绕廊倚柱独徘徊。

苍山碧树共沈寂，明月断云相往来。

细雨忽飘溪外去，好风却傍竹间回。

朝来已有西归燕，为问庭花几日开。

郑獬

郑獬　探花

粉蓓团梢相并开，醉中走马探花回。

春衫不惜露痕污，直入闹花深处来。

郑獬

郑獬　题处士居

高卧太湖石，自嫌名利腥。

网罗当道路，鸿鹄出青冥。

气贮秋琴淡，心蟠古剑灵。

我来閒剧论，山鬼不须听。

郑獬

郑獬　题垂虹桥寄同年叔楙秘校

三百栏干锁画桥，行人波上踏灵鳌。

插天蟚蝬玉腰阔，跨海鲸鲵金背高。

路险截开元气白，影寒压破大江豪。

此中自与银河接，不必仙槎八月涛。

郑獬

郑獬　题关彦长孤山四照阁

湖山天下之绝境，群山绕湖千百重。

碧笋四插明镜外，此阁正落明镜中。

绿波一穗扫沙尾，拥门尽是红芙蓉。

清香断处接苍霭，绿萝攀树登高峰。

当轩不置窗与槛，湖光山翠还相通。

侧耳似闻天上语，接手便欲翻长空。

忽疑跃入画屏上，但觉毛发生清风。

光景动荡失天地，直与颢气争雌雄。

君何容易得此处，著意鑱凿由天公。

西湖虽然多佳境，游人到此景遂穷。

昔日郎官退居此，足踏藤履手携筇。

时陪金壶宴亲旧，船飞两楫如归鸿。

溪鱼鲜白玉膏脆，林果红熟燕脂浓。

挥弄清泉倚苍石，当时即是神仙翁。

又况诸子尽奋发，绿袍照烂时相从。

我来登览但叹息，有家不得居江东。

至今此景常入梦，尚有清气留心胸。

屡蒙书尾追拙唱，强临纸札诚难工。

湖山有灵必见笑，便与弃掷无留踪。

直须收拾买邻舍，兄乎异日能相容。

郑獬

郑獬　题杭郡阁

雨影横残虹，秋容映阴日。

寒江带暮流，晓角穿云出。

峰藏翠如织，宿鸟去无迹。

封书寄所怀，聊托金门翼。

郑獬

郑獬　题淮阴侯庙

汉高不得淮阴将，天下雌雄未可知。

力劝君王回蜀道，便携诸将破秦师。

故人斩首诚非策，女子阴谋遂见欺。

终使英雄鉴成败，未图功业自先疑。

郑獬

郑獬　题名碑石琢之已成求章伯益先生篆额

老匠隳山斩苍石，偃然巨璞长於席。

锐凿飞椎日鑱击，金錿嘲轰满虚室。

白沙礲就大禹圭，绀滑自同青玉色。

两螭攫拿相闹立，欲求大篆冠其额。

先生绝妙不须言，引墨为我一落笔，

蟠屈玉箸入石壁。吾曹名氏遂辉赫，

异物不复容侵蚀。

郑獬

郑獬　题僧文莹所居壁

西湖频送客，绿波舟楫轻。

春入萝径静，浪花翻远晴。

郑獬

郑獬　题招提院静照堂

招提去山远，还似在山家。

晚日惟归鸟，春风自落花。

空谈销剑火，醉墨洒天葩。

更欲拿舟去，清溪月正华。

郑獬

郑獬　题正夫小斋栽新竹

斲开俗境栽新竹，满地冰圆映玉肤。

高梢争出翠凤尾，孤根对植苍龙须。

雨声曾洗越溪石，风影写成湘水图。

独有素娥留夜月，与君相对倒金壶。

郑獬

郑獬　田家

数亩低田流水浑，一树高花明远村。

云阴拂暑风光好，却将微雨送黄昏。

郑獬

郑獬　听泉

为爱飞泉洒雪凉，无缘移近曲栏旁。

直须买断清溪住，引取寒声绕卧床。

郑獬

郑獬　通州雨夜寄孙中叔

黑雨喷薄阴云驱，昏林号风秋声粗。

海气熏煮怒不泄，彭彭十月推雷车。

湿衣悯默瞠无睡，起对樽酒谁为娱。

此心岂复有双羽，一夜飞去不可拘。

昔与子同入京师，借屋共寄西城庐。

爱我议论有可采，携草就我夸染濡。

炼出五色补天漏，拈笔蘸墨纵横涂。

子云朋友当如是，脱然意快如狞驹。

京师天子之所宅，楼殿堆叠骑天衢。

瓦光流碧滑欲走，缋画颠倒横相舁。

东风薰浓一千里，黄蜂蝴蝶飞蘧蘧。

高楼张旗闹煮酒，沉香满榼金真珠。

玉盆一饮醉不醒，落花满衫行相扶。

未几子去游西洛，嗟我出门独骑驴。

晚落尘埃两袖泪，望子不见风吹裾。

三月殿前试不中，青冥失计游五湖。

抚剑东南看沧海，大江正值秋风初。

我疑海神怒天热，直欲上薄东日乌。

乾坤顿撼壮人意，揭竿便欲寻狂奴。

九月归来已霜蚤，肥膏紫蟹溶金酥。

南窗灯火夜可喜，箧中卷册聊铺舒。

读倦抱膝一吐气，契阔各在天一隅。

相别於今二百日，飞雁南来无北书。

游从欢喜似旧否，洛下为学安稳无。

虽然贫窘少倚赖，空肠慎勿多悲吁。

圣贤独立以待用，提出日月还唐虞。

天地当中贯一柱，孟子所谓大丈夫。

躁儿跳跃不足数，插翅强欲飞蟾蜍。

纵子不遇乃至死，勉之学为荀杨徒。

郑獬

郑獬　同贾运使章职方王推官赏梅

花前留客解金鞍，拣遍繁梢尽折残。

翠帽插来无处著，玉盘收取与人看。

无言有意空相对，欲去重来更绕栏。

把酒殷勤须会取，风头只待作春寒。

郑獬

郑獬　同彦范谒仲巽饮之甚乐仲巽且有北归之期情见卒章辄用写呈

明珠堆满赤金盘，未买花前笑倚栏。

特地寻春难约伴，等閒携酒却成欢。

人生试把从头算，世事何烦著眼看。

莫怪夜深犹换烛，它时相望在长安。

郑獬

郑獬　酴醾

清香无物敌，粉叶自成围。

白玉珑璁髻，珍珠缨络衣。

郑獬

郑獬　挽程中书令三首

社稷方为系，乾坤岂不容。

庙堂遗剑履，风雨失蛟龙。

汉将莲花幕，周人马鬣封。

小羌犹慢礼，先折太阿锋。

郑獬

郑獬　挽程中书令三首

旧爱霓裳曲，翻闻薤露歌。

贤人今已矣，天道竟如何。

泉下一抔尽，人间万事多。

空馀幕中客，写泪剧悬河。

郑獬

郑獬　挽程中书令三首

湖上千条柳，山翁旧日栽。

自从春水绿，不见相车来。

明月何须好，馀花忽更开。

平生歌舞地，零落湿苍苔。

郑獬

郑獬　挽仁宗皇帝辞五首

恭俭同尧舜，忧勤固损年。

悲风来万国，白日下中天。

薄葬遵周室，初陵兆洛川。

至仁推庙号，百世不能迁。

郑獬

郑獬　挽仁宗皇帝辞五首

四海一明鉴，舟车万里通。

名王花赐绶，战士锦韬弓。

孝武曾疲战，明皇亦召戎。

争如四十载，终始太平中。

郑獬

郑獬　挽仁宗皇帝辞五首

付托神灵器，子孙千万年。

果为天下福，遂得圣人传。

已定无疆业，方成顾命篇。

明朝无一事，脱屣或登仙。

郑獬

郑獬　挽仁宗皇帝辞五首

歌舞西陵望，衣冠渭北游。

应从天上乐，不为世间留。

龙去鼎湖晚，雁飞汾水秋。

群臣泪横臆，空拜翠云裘。

郑獬

郑獬　挽仁宗皇帝辞五首

曾从西池幸，宫花落未稀。

日随黄繖转，云绕赭袍飞。

临水楼台在，伤心歌管非。

都门旧行处，却望寿山归。

郑獬

郑獬　挽吴宜徽

平生负高节，至死寸心丹。

明主虽容进，孤臣岂易安。

神归嵩岳黑，人哭洛川寒。

不识平津面，临风亦涕汍。

郑獬

郑獬　挽吴宜徽

大策三千字，朝廷耳目醒。

高名动牛斗，直气破雷霆。

美行皆成法，閒谈尽可铭。

悲哉真玉树，风雨一飘零。

郑獬

郑獬　晚发关山

烛前行客卷征衣，路转平林入翠微。

家在白云乡里住，人从明月岭边归。

来时未见梨花破，别后方惊燕子飞。

绿树连阴十三驿，从今归梦到家稀。







卷534

郑獬

郑獬　晚闷

晚闷牢难破，秋怀勇未降。

何人归楚国，竟日忆涢江。

鼠迹排书簏，虫丝网酒缸。

江都章未报，枕手卧南窗。

郑獬

郑獬　晚晴

人间久厌雨，最快是初晴。

骤见碧林影，喜闻归雁声。

乾坤一苏醒，耳目两聪明。

寄语浮云意，休来污太清。

郑獬

郑獬　晚晴

渐觉沙头碧草乾，开帘更把晚云看。

波光月色俱清绝，应有新花怯夜寒。

郑獬

郑獬　汪正夫为人撰墓志有中金之赠因以二绝戏之

飘然才思是真仙，凤字仍留碧玉镌。

换得黄金满书箧，可能独具买山钱。

郑獬

郑獬　汪正夫为人撰墓志有中金之赠因以二绝戏之

宝字奇文刻夜台，黄金论价未当才。

诸生可是无豪气，不就韩公乞取来。

郑獬

郑獬　汪正夫云已厌游湖上顾予犹未数往遂成长篇寄之

君已厌折湖上花，我犹驱迫坐两衙。

须知乐事属閒客，日日携觞不在家。

况君才力自少对，取次落笔成天葩。

春风湖上与之敌，豪放丽绝无以加。

幽岩绝壁无不到，欲缘云汉寻天槎。

顷属胜游不得往，犹如野马绊在车。

眼看红英零落尽，长条已被绿叶遮。

春芳虽晚犹得在，山丹正好红相夸。

终当摆去百事役，与君共蹑南山霞。

虽老犹能沃金叶，卞娘送以双琵琶。

已教楼下排花舫，醉到碧山春日斜。

郑獬

郑獬　王氏园

车马少行迹，邻僧为掩门。

飞泉鸣似雨，老竹瘦於孙。

幽鸟静相语，晚花寒亦繁。

主人双绶重，游客倒金樽。

郑獬

郑獬　往年与刘元忠诸公寻春夜归今兹卧病感而成篇

已醒又醉倦游客，乍雨却晴寒食天。

共系紫骝芳树下，却随红烛落花前。

层城已报黄金锁，外苑犹贪碧草眠。

明月春风依旧好，竹溪散尽酒中仙。

郑獬

郑獬　为题小灵隐修广师法喜堂

浮屠藏家多在山，飞舟跨海烦往还。

不如广师开此堂，清旷不减山中间。

前有怪石天所鑱，莓苔模糊苍鬼颜。

我时跨马来扣关，访师对石终日閒。

郑獬

郑獬　闻南阳吕谏议长逝

子文三仕去何频，一卧南阳竟没身。

明主自应容直道，皇天何事杀忠臣。

拄天力屈空留草，贯日心存不化尘。

黄壤不知人世事，为君恸哭楚江滨。

郑獬

郑獬　乌龙老栽松既以诗三首

高标不畏雪霜侵，枉斸孤根出旧林。

但恐长安无地种，人家桃李自成阴。

郑獬

郑獬　乌龙老栽松既以诗三首

北山山下翠重重，禅老栽成夹道松。

蛇子蛇孙长鳞鬣，乌龙幻出万苍龙。

郑獬

郑獬　乌龙老栽松既以诗三首

栽松初不为茯苓，自要禅关门径深。

禅老一朝飞锡去，不妨留下海潮音。

郑獬

郑獬　吴比部致仕归蕲阳

蘧公四十已知非，长揖公卿卧翠微。

结绶才还双阙下，上书便乞故乡归。

伏辕赤骥相随老，出网冥鸿自在飞。

应向黄梅访逋客，白云飘洒紫荷衣。

郑獬

郑獬　五松山

天上仙人谪世间，醉中偏爱五松山。

锦袍已跨鲸鱼去，惟有山僧自往还。

郑獬

郑獬　昔日

昔日挥毫多壮思，半天拂下凤凰儿。

夜来雪洒松窗急，开卷先逢白发诗。

郑獬

郑獬　昔游

小旗短棹西池上，青杏煮酒寒食头。

绿杨阴里穿小巷，闹花深处藏高楼。

紫丝络马客欲起，锦袖挽衣人相留。

逢春倚醉不自醒，明朝始对春风羞。

郑獬

郑獬　喜吴几道迁右正言知谏院

精金喜入陶熔手，玉鉴直须明主知。

志士本来能许国，古人所恨不逢时。

汉成不用朱云剑，舜帝尝闻大禹辞。

莫道孤居无感激，挼挲两耳听京师。

郑獬

郑獬　戏酬正夫

汪子怪我不作诗，意欲窘我荒唐辞。

自顾拙兵苦顿弱，安敢犯子之鼓鼙。

子之文章既劲敏，屡从大敌相摩治。

左立风后右立牧，黄帝秉钺来指麾。

蚩尤跳梁从风雨，电师雷鬼相奔驰。

顷之截首挂大旆，两肩冢葬高峨危。

如何韬伏不自发，欲用古术先致师。

遗之巾帼武侯策，司马岂是寻常儿。

应须敌气已衰竭，然后铁骑来相追。

回戈坐致穷庞伏，得非欲学韩退之。

嗟我岂敢与子校，唯图自守坚城陴。

况兹忧窘久废绝，空馀衰老扶疮痍。

开卷旧字或不识，岂能有意争雄雌。

朝来据鞍试矍铄，是翁独足相撑支。

检勒稍稍就部伍，亦欲一望将军旗。

曹公东壁不羞走，周郎未得相凌欺。

便须持此邀一战，非我无以发子奇。

郑獬

郑獬　戏学张水部赠河南少尹

河南少尹鬓如丝，甪里先生是吏师。

花下放衙因试酒，竹间留客为寻棋。

年劳只许钞书数，月俸长留买药资。

已说开春须上表，终南山下乞分司。

郑獬

郑獬　戏言寄霅溪使君唐司勋

水精宫殿从来小，寂寞蓬莱不可游。

十万人家明镜里，神仙都会是杭州。

郑獬

郑獬　虾蟆

积雨腐万物，吾庐亦颓压。

虾蟆何无厌，短腹犹呼渴。

吾欲携两股，掷之沧海阔。

惧其渴太甚，跳去食明月。

郑獬

郑獬　下第后与孙仲叔饮

万里青云失意深，画楼酒美共登临。

不羞独落众人后，却是重辜亲老心。

一缺不完非折剑，至刚无屈是精金。

男儿三十年方壮，何必尊前泪满襟。

郑獬

郑獬　下第游金明池

骑杀青都白玉麟，归来狂醉后池春。

人间得丧寻常事，不避郎君走马尘。

郑獬

郑獬　夏

避暑恨无双羽翰，银河亦恐浪花乾。

坐来已倦还临水，卧去无眠复倚栏。

拟截白云铺玉簟，好收明月贮金盘。

如何一见张公子，清论如冰洒座寒。

郑獬

郑獬　夏夜淮上寄随子直

天面玻璃滑欲流，淮光浮动浩难收。

夜凉明月都如水，雨后清风却似秋。

几日重来还把酒，一回相忆却登楼。

穷愁著得新书就，好寄双鱼碧海头。

郑獬

郑獬　小轩

凿见碧天影，秋光注小轩。

消閒惟蠹简，破闷有金尊。

怪石中边透，老松须鬣繁。

人生有佳尚，尘土暗朱门。

郑獬

郑獬　晓凉

银河垂角斗星稀，晓簟微凉梦破迟。

落月半庭人未起，好风摇动碧桐枝。

郑獬

郑獬　谢病

自缘谢病惭朝绂，渐有心期访旧庐。

为问桃花岩下客，有田肯贳子真无。

郑獬

郑獬　谢赐飞白书

伏髍驰天阙，飞文下玉除。

奎成苍颉字，龙受伏羲书。

功业升平外，文章妙绝初。

形声秦隶拙，点画蔡邕疏。

轴动星辰转，笔停风雨馀。

珍藏传万世，安敢比琼琚。

郑獬

郑獬　新春词

春色应随步辇还，珠旒玉几照龙颜。

紫云殿下朝元罢，便领东风到世间。

郑獬

郑獬　新春词

春风细拂绿波长，初过层城渡建章。

草色未迎雕辇翠，柳梢先学赭衣黄。

郑獬

郑獬　新春词

晴晖散入凤凰楼，一桁朱帘不下钩。

汉殿闹簪双彩燕，并和春色上钗头。

郑獬

郑獬　新春词

小池春破玉玲珑，声触帘钩渐好风。

閒绕栏干掐花树，春痕已著半梢红。

郑獬

郑獬　行次汉水寄荆南漕唐司勋

汉水渺渺东南流，萧萧雨打杏花洲。

欲托双鱼寄书札，不知几日到荆州。

荆州故人日渐远，到时绿草满沙头。

争得报章来阙下，凤林北去不通流。

郑獬

郑獬　行旅

卷衣上马去駸駸，檐雨飘零楚客心。

归路渐惊红叶老，旧山已落白云深。

庄鹏聊欲辞沧海，越鸟终须忆故林。

初启松阡青未合，岭头一望一沾襟。

郑獬

郑獬　雪里梅

武皇未识长卿才，多向吴王故国来。

谁见江南佳赏处，月中词客雪中梅。

郑獬

郑獬　雪晴

一抹明霞暗淡红，瓦沟已见雪花溶。

前山未放晓寒散，犹锁白云三两峰。

郑獬

郑獬　雪中梅

腊雪欺梅飘玉尘，早梅闹巧雪中春。

更无俗艳能相杂，惟有清香可辨真。

姑射仙人冰作体，秦家公主粉为身。

素娥已自称佳丽，更作广寒宫里人。

郑獬

郑獬　巽亭小饮

花开花落何须问，劝尔东风酒一杯。

世事正如沧海水，早潮才去晚潮来。

郑獬

郑獬　野步

留著云扉尽晚关，穿林踏破紫苔斑。

虹霓渴雨欲下涧，魍魉避人还入山。

石觜露烟孤历刺，溪腰缠草绿湾环。

野僧有意待明月，独倚一筇松竹间。

郑獬

郑獬　夜半

夜半群动息，高车始停轮。

白日苦不没，役死天下人。

黄金埋九地，家家恶贱贫。

安得充所欲，不蹈通衢尘。

郑獬

郑獬　夜寒

阑干徙倚未能眠，云破初开碧玉天。

满地雪花寒不扫，恨无明月对婵娟。

郑獬

郑獬　夜怀

独倚青桐听鼓声，参旗历落上三更。

凉风卷雨忽中断，明月背云还倒行。

赖有清吟消意马，岂无美酒破愁城。

是非人世何须校，方外曾师阮步兵。

郑獬

郑獬　夜宿秘阁

金马藏书大帝家，绕檐鸣玉滴冰牙。

晚云不动寒风断，残雪时飞三两花。

郑獬

郑獬　夜意

卧北斗柄直，插西月角横。

风吹病骨醒，秋入壮心惊。

骐骥老方健，太阿灵有声。

山河寄功业，樽酒识平生。

豺虎须探穴，朝廷可息兵。

山西少劲气，天外纵长庚。

自古输成算，谁人解请缨。

干戈五十万，何日到燕城。

郑獬

郑獬　夜坐寄正夫

月落如玉虹，飞过梧桐枝。

开怀待归风，如与佳人期。

白云娇娞嫷，绿树凉参差。

安得饵琼华，慰此终夕饥。

郑獬

郑獬　夷陵张仲孚以荆州无山为戏辄书二绝

使君终日倚朱栏，绿树高楼掩映间。

自有碧江无限好，荆州佳境不须山。

郑獬

郑獬　夷陵张仲孚以荆州无山为戏辄书二绝

雨后飞云冉冉回，碧天都似镜初开。

只应峡口多山处，不见秋光万里来。

郑獬

郑獬　忆泛西湖

四面青山紫绣围，平湖万顷碧罗衣。

风摇酒面金鳞活，月弄波光玉篆飞。

醉客半眠红烛下，画船行唱采莲归。

十年衣袖遮尘土，惆怅飞云满翠微。

郑獬

郑獬　忆南中兄弟

河上青青榆叶稀，湘童何日报南归。

可嗟不及衡阳雁，兄弟相将作队飞。

郑獬

郑獬　忆陪诸公会张侯之第

姚黄左紫虽绝品，不言不笑空夭斜。

不如共访张公子，自有三枝解语花。

主人耳热更促席，坐客眼乱忘归家。

扁舟一夕若风雨，怅望落日沉寒沙。

郑獬

郑獬　忆在晋阳

忆在晋阳日，曾为痛饮家。

披衣投宿酒，把烛觅残花。

莫解玉骢马，且留金钿车。

壮游今不复，愁卧鬓将华。

郑獬

郑獬　饮醉

小钟连罚十玻璃，醉倒南轩烂似泥。

睡起不知人已散，斜阳犹在杏花西。

郑獬

郑獬　咏史

汉地龙蛇始遘迍，曹公崛起定经纶。

阴谋用尽得天下，谁道彼雏解笑人。

郑獬

郑獬　咏史

魏生被责灌将军，股栗如何不自陈。

若使当时有英气，肯为丞相扫门人。

郑獬

郑獬　咏史

汉家行赏尽论功，祸福於人岂易穷。

解把旧恩酬项伯，独将大义斩丁公。

郑獬

郑獬　咏竹寄元忠

寄卧丞相庐，东轩富修竹。

如对古贤人，高标镇浮俗。

露气沃人清，烟色沾衣绿。

丹凤何时来，瘦损琅玕玉。

郑獬

郑獬　游金明池

万座笙歌醉复醒，绕池罗幕翠烟生。

云藏宫殿九重碧，春入乾坤五色明。

波底画桥天上动，岸边游客鉴中行。

金舆时幸龙舟宴，花外风飘万岁声。

郑獬

郑獬　游清凉寺

野思不可收，瞥若孤云生。

船头插芳草，閒踏飞花行。

春江摇夕阳，绿波鳞鳞明。

更欲待潮归，高城闻鼓声。

郑獬

郑獬　雨后江上

船泊碧鉴里，清风晚思长。

江皋过微雨，秋色满斜阳。

浮野山光动，侵衣水气凉。

好寻紫溪叟，共醉碧荷香。

郑獬

郑獬　雨雪杂下

雨闹雪声相杂下，飘萧密势洒空来。

北风有意待寒腊，只放飞花一半开。

郑獬

郑獬　雨雪杂下

楚江云暖冻未得，雪粒飘来著地稀。

恰似小园寒食后，梨花零乱雨中飞。

郑獬

郑獬　雨夜怀唐安

归心日夜逆江流，官柳三千忆蜀州。

小阁帘栊频梦蝶，平湖烟水已盟鸥。

萤依湿草同为旅，雨滴空阶别是愁。

堪笑邦人不解事，区区犹借陆君留。

郑獬

郑獬　雨馀

飞雨淙淙万弩奔，雨馀气象变朝曛。

长虹挂雨出青嶂，落日翻光烧赤云。

得水跳蛙惟召闹，投林栖雀自求群。

欲寻方外无穷乐，更满梨花四五分。

郑獬

郑獬　月波楼

古壕凿出明月背，楼角飞来兔影中。

野色更无山隔断，天光直与水相通。

溪藏画舫青纹接，人住荷花碧玉丛。

谁把金鱼破清暑，晚云深处待归风。

郑獬

郑獬　云中忆归

何日燕南去，平生此别稀。

定知花已发，不及雁先归。

寒日连云惨，惊沙带雪飞。

云中风土恶，换尽别家衣。

郑獬

郑獬　郧阳道中

白马春风绿草长，行人踏破碧溪光。

隔山啼鸟自相应，临水幽花应更香。

垅上惊飞青尾雉，桑间閒立茜裙娘。

白头关吏还相问，不信相如是故乡。

郑獬

郑獬　杂兴三首

女娲炼五石，上补天之缺。

如锢黄金液，万古无由裂。

尧舜首制度，巨防高巠嵲。

后世日破穿，通为万鼠穴。

譬彼果蓏虫，熟烂恣攻啮。

岂无良工手，一起为施设。

非若天之难，前辈有夔卨。

苟或不关心，女娲亦为拙。

郑獬

郑獬　杂兴三首

块泥封两耳，师旷亦为聋。

离朱捏两目，触面不得通。

折弓断其臂，安得为逢蒙。

白日照六合，光耀当天中。

苟为物所蚀，齯齿犹成童。

君子诚其意，默通大化工。

所以虞舜明，不在双重瞳。

郑獬

郑獬　杂兴三首

秦皇按长剑，杀人如刈草。

何独李斯辈，竟以丞相老。

汉元服儒衣，收谏如蓄宝。

何独萧望之，诛鉯恨不早。

沧海飞天波，枯泽淤行潦。

刘累婴其喉，蛟龙不为暴。

鲁士固多贤，亲师仲尼道。

至於出处间，惟有颜生到。

郑獬

郑獬　再赋如山

小堂草草屋三间，暇日徜徉养寿閒。

揭榜如山还自笑，何人不老似青山。

郑獬

郑獬　再和

海棠乱插满琱盘，为爱繁梢更绕栏。

顾我有情还惜别，闻君未去且留欢。

锦裵只就花边卧，细袖偏宜烛下看。

若背荆州容易去，故人於义未为安。

郑獬

郑獬　再和

使君携酒送馀春，缥缈高怀倚白云。

新曲旋教花下按，好题只就席间分。

阮公醉帽玉山倒，谢女舞衣沈水薰。

自笑尘埃满朱绂，良辰乐事两输君。

郑獬

郑獬　再至会稽

自怜多病趁朝稀，合引朱辬东路归。

名姓未通丹陛下，梦魂已过浙江飞。

人生如意即为乐，世事惊心渐觉非。

正是春风催酒熟，蝤蛑霜饱蛤蜊肥。

郑獬

郑獬　早朝

花鬣斑虬驾早朝，玉栏宫殿压云涛。

九州画地中原壮，万象横天紫极高。

日月辉明留阙角，龙蛇蟠结动旌旄。

群仙遥望蓬莱拜，五色非烟绕赭袍。

郑獬

郑獬　早朝马上口占

赤城横绝六鳌头，夹道栏干覆御沟。

残月画楼双阙晓，凉风绿树万家秋。

联飞群鹄愧豪彦，醉卧落花思旧游。

御史临班望天陛，紫云飞绕翠云裘。

郑獬

郑獬　早起

头疼宿酒未能解，独怕晓寒帘卷迟。

懊恨桃花爱飘荡，夜来压折海棠枝。

郑獬

郑獬　赠冲雅师

姑孰上人溪上居，碧松摇雨晚凉初。

谁将六角竹枝扇，来问羲之觅草书。

郑獬

郑獬　赠任某

寂寞任夫子，穷山秋气寒。

尘埃双鬓白，金石寸心丹。

不悔穷经老，所嗟行道难。

太阿终亦断，宁久匣中蟠。

郑獬

郑獬　赠徐登先生

鬓发如黳眼正青，炼来玉骨已通灵。

我来欲问金丹诀，三日林间醉不醒。

郑獬

郑獬　赠仪真密禅师

浑沦老学佛，到处说支郎。

断臂求诸法，浮杯遍十方。

自栽双柏树，独坐一绳床。

惟有林间客，时来扣竹房。

郑獬

郑獬　赠朱省郎

萧洒不羁性，本自出尘埃。

弃去万物累，健翅天地回。

白发朱省郎，巠巌称高才。

春风如故人，昨日天涯来。

置酒画堂晚，劝我白玉杯。

调笑脱俗态，高谈若风雷。

归来碧窗静，残照寒徘徊。

岂知丈夫志，力劈青云开。

孤坐泪横臆，慷慨无良媒。

世事如转蓬，竟日千万回。

捩翅凌赤霄，欲拉高山摧。

谁可料前途，使我孤心哀。

郑獬

郑獬　乍凉

云涌海潮黑，轩窗凉气侵。

清风醒病骨，快雨破烦心。

喷薄紫荷盖，飘飖青桂林。

作诗招醉友，方外一相寻。

郑獬

郑獬　张李二君获荐喜而成篇兼简岑令蒋掾

榜帖初传见姓名，喜来把读绕栏行。

长风又送二龙去，明月已看双桂生。

群玉聚来俱是宝，真金炼出始为精。

虽知自是文章得，须待秦台宝鉴明。

郑獬

郑獬　张寺丞见讶久不致书兼惠佳篇辄用奉答

数日看花生怕迟，杭州更有乱花围。

为贪携酒寻春去，不及修书趁雁归。

且击壮怀期篆鼎，莫缘华发便沾衣。

谁知寂寞寒山外，万里苍鹰正苦饥。

郑獬

郑獬　獐猿

翠树不从青嶂出，蟠根却向屏中生。

黄獐引脰探绿叶，老猿护雏枝上惊。

獝然相顾见异态，谁言野物能忘情。

我来赏激绕屏下，亦疑此身林中行。

自古画工无画者，今得绝笔方传名。

吾庐昔在郧溪上，满溪桃花春水明。

郑獬

郑獬　招同僚赏双头荷花

为爱荷花并蒂开，便将荷叶作金杯。

桃根桃叶俱殊色，且看相携渡水来。

郑獬

郑獬　招余补之

赤泥圆印木兰酒，欲饮无人共把杯。

只隔春江一潮信，可有閒访故人来。

郑獬

郑獬　正夫草卷已就余例亦奏牍今得绝笔

琳琅之宝出荆山，合作珪璋与佩环。

楚泽白茅最微陋，何缘亦在贡书间。

郑獬

郑獬　正夫饮遐举家留佳什仆酷爱其金斗玉泉之句辄次高韵

相逢渐向白头年，世路谙来尽付天。

六印虽多终是客，一壶才倒即为仙。

穿天入月捉诗句，搥鼓插旗飞酒船。

长愿醉眠浑不醒，虚名安用俗儿传。

郑獬

郑獬　直宿省中

娟娟海棠花，小蕊春来瘦。

斑斑青竹枝，疏叶未生就。

碧砌画栏干，雨断黄昏后。

厌酒未能眠，时拾残花嗅。

郑獬

郑獬　致政李祠部

画省仙翁绿鬓斑，林间高挂两朱辬。

更无归计买泉石，欲以清名遗子孙。

閒作好诗消白日，都将生事付清尊。

嗟予忧病为疏阔，不得携筇奉笑言。

郑獬

郑獬　致政李祠部

尊酒还成世外名，二千石印一毫轻。

骥虽老去壮心伏，鹤自病来仙骨清。

林下已能忘岁月，人间何必仕公卿。

淮扬尘土无佳赏，每见山翁眼乍明。

郑獬

郑獬　滞客

五月不雨至六月，河流一尺清泥浑。

舟人系鼓挽舟去，牛头刺地挽不行。

我舟系岸已七日，疑与绿树同生根。

忽惊黑云涌西北，风号万窍秋涛奔。

截断两脚不到地，半夜霹雳空杀人。

须臾云破见星斗，老农叹息如衔冤。

高田已槁下田瘦，我为滞客何足言。

郑獬

郑獬　稚卿约郭外之游

举世尚刻饰，趋时独放达。

醉眼挂飞云，孤心贮明月。

大匠坐高堂，群材就剞劂。

榝楠即赤霄，容此蟠根屈。

平明万马趋，玉锁开双阙。

晴云暖不收，飞绕龙旗阔。

尧眼八采眉，下烛天光发。

鸾鹄出阊门，稳路平沙滑。

帘额见春辉，竹阴摇省闼。

万事搅乾坤，纷纷卷巾发。

安得黄金篦，静把尘相刮。

屈指待春游，烟沸喉咽渴。

拥树雪花消，中庭润於泼。

腊酒寒未压，玉醅犹可拨。

东风自爱花，已入香梢活。

醉友好相寻，烟郊绿如抹。

无为世网牵，直把名缰脱。

白浪漂山来，意在秋毫末。

险径虽可通，骅骝中一跋。

两耳厌俗论，乍喜春泉聒。

跃马携金樽，风雨不可夺。

郑獬

郑獬　稚子

稚子谁怜衰病馀，戏残闹草绕庭除。

朝来竟学黄家画，画破新传几本书。

郑獬

郑獬　槜李亭

閒抱琴书檇李游，仙坛古屋一筇留。

驿桥通市人沽酒，湖水依城客放舟。

葵扇桃笙聊却暑，苹花枫叶已知秋。

坡翁仙去诗声在，寂寞林塘卧白鸥。

郑獬

郑獬　重到城东有感三首

曾访花翁醉玉壶，重来花下尽平芜。

东风绕袖应相识，记得当年旧酒徒。

郑獬

郑獬　重到城东有感三首

好春初满杏园花，十里曾携载酒车。

今日黄云衰草地，不堪更送贾长沙。

郑獬

郑獬　重到城东有感三首

仙桃移在玉栏初，红抹胭脂嫩点酥。

闻道飘零落人世，清香得似旧时无。

郑獬

郑獬　重九后见新菊

年年时节菊初开，满插花枝倒酒杯。

今日秋风欺病客，惟将白发上头来。

郑獬

郑獬　舟泊

鸣橹解双缆，寒蒸江气昏。

春云兼雨重，晚水带潮浑。

小市鱼虾集，空亭燕雀喧。

一尊得浓睡，行计不须论。

郑獬

郑獬　舟次芜湖却寄维扬刁学士

柳叶初黄未解飞，东风还与赏心违。

纵逢春处花期少，自过江来酒病稀。

平子解酬青玉案，秋娘能唱缕金衣。

扬州二十四桥月，长忆醉乘明月归。

郑獬

郑獬　舟行次南都遇雨

雨声飘断忽南去，云势旋生从北流。

料得凉风消息近，萧萧只在柳梢头。

郑獬

郑獬　舟行次南都遇雨

老火烧空未拟收，忽惊快雨破新秋。

晚云浓淡落日下，已似楚江南岸头。

郑獬

郑獬　舟中睡起

铜盘绿水浸红蕖，风卷纱幮睡足初。

金殿故人如借问，为言病酒懒修书。

郑獬

郑獬　骤寒

四拥苍云拂浪惊，北风飞下海涛声。

水摇冰骨冻未得，雨作雪花开不成。

玉匣宝力锋欲折，铁衣战骑力还生。

杏梢柳叶无聊赖，为祝鸣鸠探晚晴。

郑獬

郑獬　竹

经时不到紫云溪，新笋烂斑青玉枝。

生怪南山恶风雨，夜来长得碧龙儿。

郑獬

郑獬　竹

冰骨清疏绿玉君，连环高节粉花纹。

截来好作仙翁帚，独倚扶桑扫白云。

郑獬

郑獬　竹

鸾节朝元昨日归，玲珑玉佩解云衣。

几多碧玉凤凰尾，闹向秋烟不肯飞。

郑獬

郑獬　庄鹍辞海

归路渐惊红叶老，旧山已落白云深。

庄鹍聊欲辞沧海，越鸟终须忆故林。

郑獬

郑獬　紫花砚

耕得紫玻璃，凿成天马蹄。

润应通月窟，洗合就云溪。

郑獬

郑獬　自嘲

乐府休翻白苎歌，樽前已怯卷红螺。

壮心虽欲未伏老，争奈秋来白发何。

郑獬

郑獬　自灵隐回谒孤山勤上人

猎猎长松十里风，归时路与北山通。

陶潜今日无馀事，更过虎溪寻远公。

郑獬

郑獬　自天竺遇雨却回灵隐

月桂峰前快雨飞，林间避雨亦沾衣。

才晴便出西山路，却共断云相趁归。

郑獬

郑獬　自贻

乌巾筇杖白云夫，寄谢黄公旧酒垆。

懒性惟看高士传，归心空展旧山图。

病来瘦骨支离在，老去欢情积渐无。

啼鸟落花应怪问，绿尘何事满金壶。

郑獬

郑獬　阻风游铜陵护法寺

白浪浮江打白沙，江头绿竹对僧家。

春风也似玉京好，一树残红山杏花。

郑性之

郑性之　落梅

夜来几阵隔窗风，便恐明朝已扫空。

点在青苔真可惜，不如吹入酒杯中。

郑性之

郑性之　梅花

先生多在山中宿，为爱横斜影上窗。

茁发僧从深涧徙，趙肩奴过别峰扛。

和羹宰相调金鼎，止渴将军拥碧幢。

空谷不知如许艳，沽来村酒且开缸。

郑性之

郑性之　南枝开北枝未开

山北云衣裹萼红，山南莫恨雪乘风。

眼前开谢人心别，醉裹吟哦我辈同。

春意收香归鼎实，月梢留影印阶空。

诸君行试调羹手，来岁花边独钓翁。

郑许

郑许　池州

嶂没千重雾，江涵万里天。

湘潭送波浪，吴楚会风烟。

郑炎

郑炎　赠张俞秀才游金华山

凌晨别我将何适，鹤态飘然振霜翮。

指点金华欲去游，骑驴直造烟霞宅。

一片岚光凝不飞，数里松阴翠如滴。

背腊山寒雪未消，迎春地暖花争拆。

水潺潺兮风索索，帘卷虚堂正岑寂。

高歌应有鬼神听，状物潜驱鸿化力。

繄我浮生系郡符，安得乘闲访灵迹。

吟成一首送君诗，倩僧勒上岩边石。

郑寅

郑寅　夹漷草堂

地隔一区石，山高两漷深。

弓旌已陈迹，泉石高余音。

若不登兹境，何由见古心。

遗编湮没久，思与共追寻。

郑应开

郑应开　游鼓山

两峰峻上半天开，一水争奔急雪来。

眺远直疑沧海近，洞灵曲坳涌泉回。

慨思南北江山异，更陟嵯峨宇宙恢。

眇眇愁余歌石鼓，漫磨枯墨洒苍苔。

郑瀛

郑瀛　丹崖

丹崖之山丹气浮，葛洪老仙居上头。

丹成一去几千载，至今猿鹤生清愁。

丹井有泉石有拇，流芳直与天地久。

我来问山山不知，坐费山僧一杯酒。

郑瀛

郑瀛　伏虎崖

西崖有虎凭其威，凛然百兽不敢窥。

众山厌倒势莫敌，磅礴万古谁能驱。

乡人好利不知计，翦毛伐骨何太厉。

安知此虎不汝欺，长作吾家一屏蔽。

郑瀛

郑瀛　葛井涵秋

吾乡葛氏真好奇，凿开石井山之湄。

寒波清冽不受暑，主人爱取沁诗脾。

百年兴废事非昔，莓苔剥落土花碧。

我来拂拭已忘言，落叶西风秋析析。

郑瀛

郑瀛　官塘竞渡

长江百里浓于醅，天风吹作云涛堆。

吾乡好事重佳节，龙舟两两争喧貀。

今人不识灵均意，祗作龙舟多竞渡。

汨罗旧事付苍烟，空有遗歌写哀些。

郑瀛

郑瀛　南野暮鎔

村南野老亦多伎，两鬓鬸松状如鬼。

嬴颠秦蹶了不闻，一心只向红炉裹。

风鞴在手金在鎔，等閒变化天无工。

日暮欢呼走妻子，买鱼沽酒歌春风。

郑瀛

郑瀛　四泽晓罾

泽水回环六七里，中流拥出一廛市。

桃花吹流鳜鱼肥，红蓼翻风蟹螯美。

渔郎业渔相忌猜，欲晓未晓红上来。

举罾交错不知倦，歡乃又入云涛堆。

郑猷

郑猷　咏生子安应试新亭二诗

一簪华发一庄书，尽日新亭适意无。

莫道长安天样远，长安自不厌江湖。

郑猷

郑猷　咏生子安应试新亭二诗

前年谏猎出长杨，乞得新亭作醉乡。

好把青衫送酒媪，从教人识御眯香。

郑有年

郑有年　青霞谷

少室隐居空索价，北山俗驾费移文。

道人笑破世间事，去住身心如白云。

郑域

郑域　槟榔

海角人烟百万家，蛮风未变事堪嗟。

果堆羊豕乌青榄，菜饤丁香紫白茄。

杨枣实酸薄纳子，山荼无叶木棉花。

一般气味真难学，日啖槟榔当啜茶。

郑域

郑域　句

旅程一见错欢喜，仿佛吾乡茉莉花。

郑域

郑域　句

九里花田地。

郑域

郑域　句

果子庵摩勒。

郑域

郑域　句

槟榔共聘幣。

郑域

郑域　茉莉花

风韵传天竺，随经入汉京。

香飘山麝馥，露染雪衣轻。

玉瑳莲子作尖丸，龙脑熏香簇满冠。

好是莹无红一点，苦教红却不堪看。

郑域

郑域　山丹花

团栾蜂蕊簇枝间，铅鼎成丹七返还。

乞与幽人伴幽壑，不妨相对两朱颜。

郑域

郑域　素馨花

妙香真色得之天，羞御铅华学女妍。

只向温柔乡里活，怕寒不许上林传。

郑域

郑域　题法相岩

法相具诸相，宝方无定方。

突兀虎豹立，嵌空蛟龙藏。

入地转轮远，透天圆窦光。

何人鉴混沌，掷弃官路傍。

郑域

郑域　题灵惠

高山如逸民，不肯近人迹。

孤悄尺五天，空洞容数百。

不招龙自来，其下为窟宅。

天下待霖雨，胡为耽睡癖。

我今唤飞廉，驾汝上空碧。

吾鞭不亡施，慎勿惮劳瘠。

郑域

郑域　游黄杨岩

暮秋访幽阴，谢屐凌崩空。

行到山顶间，还与平地同。

举手抉层云，下视无高峰。

疏藤挂赤蚢，粘苔糁青茸，

面首三神山，缥缈沧海东。

指点笑语高，吹声半天中。

安得大鹏背，载我游无穷。

郑域

郑域　玉蕊花

维扬后土庙琼花，安业唐昌宫玉蕊。

判然二物本不同，唤作一般良未是。

琼花雪白轻压枝，大率形模八仙耳。

山溪野路多见之，樵夫摧残如猘藄。

比之玉蕊似实非，金粟冰丝那有此。

花须中有碧胆瓶，别出珑总高半指。

清馨静夜冲九天，招隐瑶台女仙子。

乘风跃马汗漫游，偷折繁香分月姊。

紫茎柘叶荼釄条，少到寻常人眼底。

翰林内苑集贤阁，雨露承天近尺咫。

后生不识天上花，又把山礬轻比拟。

叶酸而涩供染黄，不著霜缣偏入纸。

江乡老少知此名，郑{左木右希布换右}瑒半无正字。

方言土谚胡舌讹，乌马成焉固应尔。

郑域

郑域　者提花

此花移种自招提，借佛为名识者希。

优缽曼陀是要何似，并参香问因依。

郑裕

郑裕　一经堂

莆之甲姓，实维大方。

紫囊锦帐，阀阅膏粱。

有子盈之，乃其最良。

心志乎道，视之如忘。

博究六艺，并包五常。

东家尼父，北窗羲皇。

日相讨论，兼收并藏。

五经在笥，一经名堂。

谦以自牧，虽晦而光。

实浮于名，虽抑而扬。

伊昔孟氏，排墨与杨。

斯文羽翼，吾道栋梁。

岂特诗书，独称其长。

诸儒之说，于孟何伤。

吾子命名，既择而详。

通而贯之，辉涵汪茫。

剖破藩篱，无门无旁。

默契韶护，能宫能商。

正蒙析滞，起废鎝肓。

以一知万，名实乳彰。

人知同好，絺句绘章。

玄酒太羹，子独先尝。

经术之间，骥骋康庄。

典谟之文，凤鸣朝阳。

学报天子，业缵星郎。

以经名家，非子谁当。

郑钺

郑钺　哭陈丞相

大厦将倾一木支，登陴恸哭志难移。

螳螂怒臂当车日，精卫衔沙塞海时。

梦里忽惊元主朔，军中犹卓宋家旗。

孤臣万死原无恨，独怪山翁总不知。

郑爚

郑爚　句

月似故人能赴约，鹭如小友可忘年。

郑云林

郑云林　海棠

贪诗闲费珠生心，水际云崖到处寻。

可惜春花吾老矣，海棠烟雨闭门深。

郑云林

郑云林　芍药

与春相识亦多年，今岁春胡不到园。

一任阶前无芍药，免教蜂蝶两争喧。

郑郧

郑郧　游洋州崇法院

晓色熹微麦陇间，杖藜徐步扣禅关。

两浇水足东西堰，一抹云收南北田。

仕路驰驱惊岁晚，僧寮燕坐觉身閒。

故园早办归来计，莫待星霜满鬓斑。

郑蕴

郑蕴　题玉岩次韵

乱山环绕疑无路，却望人家岭上村。

古寺性耽泉石趣，孤城不见水烟昏。

早行携杖雪初起，夜诵挑灯景尚暄。

遥问隐居何处是，满岩松竹至今存。

世路从来疏散甚，江山好处且归休。

饭馀正好远寻景，棋罢何妨间倚楼。

岭外梅疏初破腊，若前松老不知秋。

晚风落日催归兴，更约闲时取次游。

郑瓒

郑瓒　句

一水玻璃似苕霅，群山俎豆胜方壶。

郑宅

郑宅　题朱文公唐石坟庵

云谷高风挽不留，尚余书泽贲松楸。

山瞻泰华岩岩耸，水接濂伊混混流。

千古为渠开日月，百年知我有春秋。

自怜晚学无仙骨，空把遗编记话头。

郑芝秀

郑芝秀　芙蓉峰

芙蓉峰插最高峰，上有仙台近碧空。

不惮攀萝登绝顶，俯盾尘世一樊笼。

郑仲熊

郑仲熊　岩桂花

天公怜我太岑寂，每岁殷勤两度开。

收拾落英将底用，博山香裹荐清杯。

郑周卿

郑周卿　句

鹤归空有恨，云散本无心。

郑滋

郑滋　游五官谷

大厦将颠仆，一木安能支。

唐室既颓齧，有才何所施。

表圣隐王官，出处适其宜。

藩镇方跋扈，拥兵相雄雌。

尾大不可掉，网纪日凌夷。

虽云务姑息，要求无定期。

当此谁为援，欲进速祝基。

优游向泉石，琴酒聊自恣。

休休复莫莫，终永忘所规。

著史以见志，迂阔从人嗤。

风驭去不返，幽谷空遗祠。

名与前峰高，挺挺为表仪。

洁与飞瀑并，浊流应忸怩。

方今重完节，褒封来非迟。

发扬在守土，抗章无愧辞。

庶几慰精爽，光辉于盛时。

郑子思

郑子思　三贤祠

飞凤屹立万仞壁，下有深渊不可测。

问讯深潘有何物，骄然杰骜护巢穴。

寻常任意自出没，砥柱中流喷涛雪。

舟人偶有毫厘失，挫手婴鳞即粉骨。

每到王正上七日，昂头掉尾见金脊。

霁严收怒了无迹，共与邦人供踏迹。

滩头鸡卜人得吉，鼓吹秋千总春色。

但见五采文焕发，尽是前贤醉鸦墨。

今来古往几风月，要之勿用果何益。

莫邪尚不终磨灭，筇杖一跃肯踨蹐。

我龙会见乘霹雳，起作甘霖沛天泽。

郑子覃

郑子覃　题苕溪道观壁

纷纷红雨入苍苔，密荫新成莺友来。

拟逐幽人梦蓬岛，一声裂竹故警回。

郑子信

郑子信　句

古人随水去不返，此字与山留无穷。

郑作肃

郑作肃　中秋登青原台

去年中秋节，郑州正弄兵。

羽檄方四驰，酒觞难一倾。

今年当此日，往事久已平。

不但櫜弓矢，又复见丰登。

桂魄十分满，暮容千里晴。

节物向人好，江山入眼明。

群峰翠霭郁，静练秋光澄。

霜竹裂石响，焦桐号钟清。

页页高台上，飘飘欲云凌。

矫首宇宙宽，韀影尘滓轻。

今夕定何夕，此身非幻身。

谓言坐中客，不饮若为情。
