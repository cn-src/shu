李云龙诗词全集 - (明清)
　五言律诗
　　立秋夜
　　秋日
　　小楼
　　古洞
　　客次逢乡人
　　旅怀
　　送李伯开
　　客子
　　送某护军解官归罗浮奉母塞上送友人归养
　　柬伯起
　　梁明府席上咏锦竹
　　送罗澄白
　　溪上
　　还山
　　　其一
　　　其二
　　春江泛舟同韩孟郁赋
　　雨后泊桃花溪
　　赠某小史
　　古意
　　闺怨
　　怀张约之
　　度小湘
　　寻梅
　　归至澜石留别梁璘叔
　　同马伯超黎君献彭伯时访罗集虚溪上分得七阳韵
　　泊峡口
　　入峡
　　咏水中新月
　　春风
　　游星岩
　　紫竹洞
　　玉虚宫
　　访友不值（一作释通岸诗）
　　山中寄怀杜远侯诸子
　　访朱季美环谷庄居
　　题罗右良泊如斋
　　晚渡增江（一作释通岸诗）
　　寄答梁明叔
　　怀马伯起
　　怀罗集虚
　　发油田
　　溪竹
　　湖上作
　　赠伯燮陈子
　　过黄逢一
　　赠良公
　　水西别业新成
　　园居
　　早春偕唐美卿游桃花坞
　　书怀
　　送客游秣陵
　　柬罗集虚
　　怀王元卿
　　柬黎孺旬
　　怀仙诗寄唐美卿于三山
　　僧林
　　送梁无畸
　　答黎美璋
　　同黄元卿张约之梁日良游月溪留宿
　　怀朱季美
　　归雁
　　村居
　　　其一
　　　其二
　　　其三
　　解嘲
　　　其一
　　　其二
　　赠袁尔昌
　　波罗庙
　　北山绝顶
　　赠汪伯耳
　　　其一
　　　其二
　　暮雨
　　江亭晓望怀幼良罗子
　　过王元卿山居
　　上巳东山社集
　　茅堂
　　独坐
　　雨过
　　紫竹洞
　　晚晴
　　送黄元卿
　　送李嗣良
　　寄陈来献
　　怀罗季作
　　舟过安远喜钟彦辅徐慈明李伯脩出送
　　怀刘思约
　　入关留别袁大司马
　　留别梁非馨
　　湖上同邝公路家定夫作
　　送安仲
　　寿韩寅仲
　　送吴子远次韵
　　同阮集之泛舟游三山遇杜退思上公车过访
　　午日阮集之招同计无不璩山甫叶开美潘次鲁徐介白林六长方圣羽徐介夫集警园次韵
　　赋得高杨拂地垂
　　漓江
　　南野
　　罗季作饯别
　　题徐氏园
　　送黎孺旬之官闽中
　　闰八月十四夕待月钟氏映日池馆遇雨
　　访袁道生新居
　　酬王子翼先
　　端阳赠陈伯燮新婚
　　咏朋泉
　　　其一
　　　其二
　　严子陵祠
　　泛舟桃花溪同刘萧郎
　　送汪子
　　不是庵
　　录别
　　　其一
　　　其二
　　哭周昆彦
　　　其一
　　　其二
　　徐孟孺招游新筑还集景文堂
　　　其一
　　　其二
　　梅花和邝湛若
　　寄袁道生
　　　其一
　　　其二
　　答陈彦升兼以为别
　　哭袁大玉符卿
　　　其一
　　　其二
　　　其三
　　　其四
　　　其五
　　答刘茂生寄怀
　　梅花六咏
　　　其一
　　　其二
　　　其三
　　　其四
　　　其五
　　　其六
　　青楼曲
　　　其一
　　　其二
　　　其三
　　游湛抡卿水亭
　　道中寄张孟奇太守
　　见日庵忆谭永明山人
　　玉女峰
　　罗浮道中四首
　　　其一
　　　其二
　　　其三
　　　其四
　　梅花村
　　彩云轩
　　端溪
　　发韶州
　　浮丘山居十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　佳人年十五为潘乾父赋
　　　其一
　　　其二
　　浮丘社集同张孟奇黎是因欧嘉可黄逢永张子台分得鱼字
　　送陈来献游武夷
　　寿王侍御
　　人日喜晴
　　并蒂兰为梁幼宁先生赋
　　赠李赞夫
　　鸡洲阻雨同卢一清韩孟郁赋
　　访冯稚谟文赏斋次一清韵
　　寿潘母
　　韩孟郁招同黄宫谕刘宪副高太守梁韩二明府暨苏梁诸公集浮丘步寅仲韵
　　　其一
　　　其二
　　　其三
　　　其四
　　　其五
　　送盛德生
　　　其一
　　　其二
　　送卢一清西游
　　送李果卿之官楚中
　　送潘乾父游罗浮
　　咏梁幼宁先生庭前菖蒲花
　　送龙门令内召
　　镜园和邓玄度步韵
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　　其十一
　　　其十二
　　　其十三
　　　其十四
　　　其十五
　　送李木仙
　　　其一
　　　其二
　　送孙稚明
　　　其一
　　　其二
　　　其三
　　雨后阮集之招同林六长徐介白程荩臣集咏怀堂分得八庚
　　　其一
　　　其二
　　沥湖渔棹为张道尊赋
　　　其一
　　　其二
　　吴充符招同集之游修竹庵
　　　其一
　　　其二
　　送黎君选之官兴业
　　　其一
　　　其二
　　过姑熟访曹元甫光禄
　　　其一
　　　其二
　　阮宝夫将游朗宁过访啸楼止宿有赠次其韵
　　　其一
　　　其二
　　送李美发
　　　其一
　　　其二
　　塞上答沈璧父
　　斐园席上咏物限韵二首
　　　其一 古宣炉
　　　其二 古松雪砚
　　寿潮阳莫郡丞
　　和李宫詹过桃源有感示家明府鸣周次韵
　　以桃杯及西帨寿李伯襄各系以诗
　　　其一
　　　其二
　　泊园为杨元孺都督赋
　　　其一
　　　其二
　　　其三
　　咏素馨花灯
　　夕阳
　　送无公
　　林叔宝将归莆中时余方东游作此为别
　　送吴济之游吴
　　题朱惟四小青林
　　游朱惟乐瑶林园还因过惟卓北郭草堂
　　咏钓竿
　　南园
　　过黄居士山居
　　　其一
　　　其二
　　送刘冲倩拥妾游罗浮
　　题梁元珍修远居
　　送徐山人
　　送刘广文宰祁阳
　　送刘郡丞之任庆阳
　　送张提盐入觐
　　和邓玄度少参归兴十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　学博陈冲师奏最
　　答韩寅仲诗扇见寄
　　答袁朗生
　　寿东官周令公
　　秋夜
　　怀陈子
　　感秋柬黎马龙诸子
　　春水
　　春郊
　七言律诗
　　赠王羽卿大将军
　　冬日黎氏北园社集
　　行经罗浮
　　客中寄梁伯遐
　　送潘子上兼寄其伯氏
　　送汪伯耳
　　灵芝为魏少参赋
　　送王大将军
　　元夕赋得䌽花树
　　李伯襄太史招同马伯起赵裕子载酒访余丹丘各赋二律
　　　其一
　　　其二
　　送张垣孺
　　赠潘子明
　　花影
　　无题为刘师浩作
　　送方士昭还漳州
　　韩宾仲专壑山房分得春字
　　宿冲虚观
　　罗浮山中四首
　　　其一
　　　其二
　　　其三
　　　其四
　　登瑶石台怀黎惟敬先生兼赠君献
　　寄李伯起李伯襄诸子
　　寓袁仲符署中黄与东来访
　　袁司李约同游湘山不果赴
　　归舟作
　　酌酒与客效唐伯虎
　　访邓玄度先生于濠上客舍别后以诗见寄次韵
　　为玄度寿母
　　　其一
　　　其二
　　寄答欧子建
　　梁幼宁明府招赏红梅
　　和邓玄度少参楼居诗次韵
　　　其一
　　　其二
　　　其三
　　　其四
　　梁幼宁明府同杜远侯过集浮丘分得梁字
　　送兵宪罗公入觐
　　　其一
　　　其二
　　入西樵同李伯襄戴公纶彭伯时伍国开有作
　　西樵晓发
　　出西樵留别李太史
　　花朝
　　赠阳春钱明府
　　同韩孟郁卢一清访李太史宿建霞楼
　　访李太史因赠
　　题孟郁朵云山房
　　送傅贞父
　　赠苍梧陈太守
　　罗浮山下别韩绪仲太史
　　邓玄度招同张孟奇韩孟郁诸公游旗峰
　　寄李伯襄编修
　　送麦子中之官荔浦
　　梁幼宁先生过访南渚留赠用韵赋答
　　送何大将军
　　岁寒桃实为叶盛温赋
　　次韵答汪士元参军时士元方奉檄备舟江北以济援辽之师
　　送袁元约出关兼寄袁自如监军
　　秋夕王潜父李参寰见过
　　冈州遇侄仲良因赠
　　燕郎酬李无核
　　　其一
　　　其二
　　闻警答李无核
　　陈抑之宪副招集东皋
　　何龙友太史招游西樵不果诗以寄之
　　　其一
　　　其二
　　漓江军中柬袁仲符兵部
　　午日泗上过韩宗伯出掌南院招饮舟中同李宫詹赵裕子
　　过邓太素刺史沁园留酌分得花字
　　野泊
　　黎有道拥丽人入幕筑别院居之戏赠
　　曲中
　　　其一
　　　其二
　　同董弱红夜泊静慈寺有怀马明府
　　社中诸子再饯别限韵
　　楼居答黎美周
　　斐园观梅有赠
　　七夕何文玉招同诸子载妓清泛时文玉新得佳人
　　送熊振予西还兼寄萧广生
　　无题戏拟王君奉（君奉所欢名青青）
　　梅关道中①
　　　其一
　　　其二
　　花朝过蕉溪
　　丁卯感秋
　　丁卯九日集何太史斋中（时大行皇帝初升遐）
　　出关次横浦
　　　其一
　　　其二
　　金陵春日
　　酬何龙友太史
　　寓虎丘李如谷观察过访
　　塞下曲（锦州秋日作）
　　送郭圣襄大行使楚
　　归至南昌罗季作郡丞出访
　　送叶少府参楚黄军事暂还粤中
　　送温觉斯游金陵
　　寄张太史
　　游燕矶同李公詹
　　九日集李公詹别署（公有长歌送予出塞）
　　闻今上驻跸端州恭纪
　　　其一 原作
　　　其二 改一
　　　其三 改二
　　弘光恭纪
　　初春偕诸子游峒山
　　往行在赋赠
　　　其一
　　　其二
　　乙酉元夕辞弋何赏灯步韵
　　和弋何更名作
　　苏元易贻湛用喈彩树牡丹招赏因赋
　　寿瑶台翁八十一
　　峡寺
　五言绝句
　　水西寓目同梁幼宁明府赋
　　　其一
　　　其二
　　　其三
　　　其四
　　山居
　　　其一
　　　其二
　　梁明府茅冈杂咏
　　　其一 香茅宇
　　　其二 列岫亭
　　　其三 桔槔庑
　　　其四 华平沼
　　　其五 采菱渡
　　　其六 扶荔湾
　　　其七 红梅径
　　　其八 蟀蟋坪
　　菰渚
　　蕉林
　　山居杂咏
　　　其一
　　　其二
　　七夕有怀
　　怀人
　　送客
　　题柿送刘少参入贺
　　桃源洞
　　见日庵
　　锦云岩
　　麻姑峰
　　白云洞
　　分绿桥
　　听莺步
　　斐园杂咏十一首
　　　其一 恬远楼
　　　其二 桐君阁
　　　其三 北望台
　　　其四 写叶山房
　　　其五 问景台
　　　其六 青鸟轩
　　　其七 曲引
　　　其八 馀轩
　　　其九 云门
　　　其十 琅玕沜
　　　其十一 清浣
　七言绝句
　　少年行
　　　其一
　　　其二
　　明妃曲
　　送客游广陵
　　送客还楚
　　送客西游
　　清溪
　　都督王公阅兵海上歌
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　游仙曲
　　　其一
　　　其二
　　怀仙引和黎君献
　　　其一
　　　其二
　　　其三
　　　其四
　　元夕曲
　　　其一
　　　其二
　　　其三
　　哭崔季嘿
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　闻征黎官军奏捷寄王都督
　　　其一
　　　其二
　　　其三
　　寿萧少宰
　　　其一
　　　其二
　　　其三
　　题玉兰送刘少参入贺
　　咏牡丹
　　听乙姬弹琴
　　黄逢一席上戏赠诸侍子二首
　　　其一
　　　其二
　　月夜闻啸
　　杂记八首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　戏为木客解嘲
　　戏和梁幼宁明府城西步月即事之作
　　　其一
　　　其二
　　广州元夜歌
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　为伯修挥使寿母
　　无题和韩孟郁
　　　其一
　　　其二
　　　其三
　　　其四
　　建霞楼观奕
　　题画
　　题碧桃为新婚
　　送匡云上人归卢山
　　畹兰二章和黄逢永（有引）
　　　其一
　　　其二
　　塞上曲
　　陈治父送至峡山留别
　　厓门吊古
　　送冯别驾赴周府
　　湖上作
　　　其一
　　　其二
　　木棉花歌
　　　其一
　　　其二
　　　其三
　　　其四
　　　其五
　　初夏口占
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　五言排律
　　咏水灯
　　送幻公
　　渡羚羊峡
　　自题水西别业
　　送方仲玉还莆
　　净社分赋得千佛塔限三肴
　　杨元孺都督移镇狼山招集海珠寺即席赠别①
　　白云纪游同陈冲师郑蟾林万伯文用壁间韵
　七言排律　送袁元素中丞乞终制南还
　古风
　　短歌行
　　远将归
　　寄远曲
　　乌夜啼
　　白马篇
　　珠江曲
　　　其一
　　　其二
　　　其三
　　　其四
　　美人独睡歌
　　新婚乐赠刘萧郎
　　青楼曲戏代酉校书寄徐元度
　　咏怀十首
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　　其九
　　　其十
　　寄陈来献
　　送李伯襄
　　　其一
　　　其二
　　送张桓孺
　　送黄逢永
　　送卢玄明
　　西行
　　　其一
　　　其二
　　陟巘
　　寄邓玄度少参楚中
　　题蓼水居赠黎缜之
　　立秋日欧子建崔季嚜过集
　　送欧子建
　　集卢玄明赡鹤楼分赋
　　峡口望月
　　秋夜听邻舟美人琵琶
　　梁明府席上咏文木盘二首
　　　其一
　　　其二
　　送郡侯罗老师入觐
　　过罗幼良溪上草堂留题
　　咏水灯
　　咏红梅
　　雁声篇
　　秋日作
　　忆旧游寄张约之
　　山中寄答马伯超
　　题黄与东鹪鹩园
　　走哭欧子建尊人
　　寿陈参戎
　　云间康季脩素豪于饮王大将军曾为作康山人拜酒歌顷从余饮乃不任涓滴戏有此赠
　　送汪仲嘉还新都
　　送韩绪仲太史还朝
　　送朱季美
　　为韩宾仲悼亡
　　赠董参戎
　　塞上曲
　　邓玄度观察席上分赋得宝剑篇
　　送方士昭
　　赠卢无献
　　题飞节淩霄图
　　月华诗为郭明府赋
　　至日同邓玄度林垂之陈来献梁伯阇袁楚生诸公集周彦昆龙洲草堂
　　咏竹寿邓玄度
　　钟太守举子
　　宝剑篇送梁非馨
　　会冢行美侍郎田公及义士王潜父也
　　题李伯开小像
　　留别梁君南
　　春草
　　山厨
　　无题
　　　其一
　　　其二
　　游罗浮留别诸同好
　　赋得江清月近人
　　明霞篇
　　登书云台怀韩寅仲兼赠禹宝
　　始渡罗阳水历诸峰①
　　过朱明洞
　　秋夜冲虚观听羽人奏乐
　　过青霞谷
　　登麻姑台
　　过石洞临洗耳泉
　　石洞山居二首
　　　其一
　　　其二
　　怀仙吟
　　由黄龙洞越大小石楼登飞云顶
　　飞云顶观日出作
　　菖蒲涧
　　水帘洞
　　游仙诗三首
　　　其一
　　　其二
　　　其三
　　杂兴
　　　其一
　　　其二
　　　其三
　　　其四
　　　其五
　　　其六
　　　其七
　　　其八
　　清溪
　　神湖
　　白莲池
　　赠同游张桓孺张美之韩煦重韩禹贤
　　赠唐长卿
　　寄梁子
　　寄答新都汪仲嘉
　　清溪雨后作
　　罗溪田家作
　　孤鸿篇寄黎马龙罗集虚
　　出山识感
　　上龙门滩同卢原父
　　苍梧舟中遇霞丽人戏赠
　　溯府江而西山青水碧应接不暇得诗四首
　　　其一
　　　其二
　　　其三
　　　其四
　　下雷霹滩
　　过厂
　　艳曲为卢一清作
　　龙头生
　　白纻四时歌
　　　其一
　　　其二
　　　其三
　　　其四
　　结客少年场
　　赠朱惟四读书峡山青歌楼
　　送方伯谏还闽
　　秧马歌
　　从军行
　　李伯襄招同诸子春泛
　　题福清八景寿叶师相（取二首）
　　　其一 三山列翠
　　　其二 鳌顶云峰
　　作霖灵石
　　驾海仙坛
　　送马孝廉
　　送区启图
　　送李伯襄
　　送黄逢永读书玉溪
　　题绮绚堂
　　送陈道生北游
　　题笑忙园
　　石楼老人歌寿梁明府
　　赋得分影剑为区母寿
　　送黄仕明宫谕
　　赠九英校书
　　寿梁无畸尊人少鸾先生
　　城西水亭放歌送别熊羽人
　　送何伯良
　　书所感
　　送韩孟郁
　　题群仙拱寿图赠卢封君
　　送韩寅仲
　　闻杨都督父子死播事甚烈诗以挽之
　　哭侄仲良
　　友人区启图黎孺旬黄逢永黎美周邝湛若诸子念予远行日过握别酬谢二章
　　　其一
　　　其二
　　留别陆叔度二章
　　　其一
　　　其二
　　经漂母祠及淮阴祠
　　清明述怀二首
　　　其一
　　　其二
　　望湖亭怀马龙
　　九日临淮侯李玄素招同阮集之朱白石江遗民吴栗仲田卫公何丕承方圣羽王禹开方尔止方密之梁非馨集松筠阁同用远之
　　登石头城同李伯襄宫詹
　　汪士衡中秘招同阮光禄黄符卿诸公集寤园
　　听邻舟美人琵琶
　　啸楼诗自选后集怀陈燮伯却寄
　　吊武烈女①
　　赠新都孙子真
　　友人黄逢永尝言晚下清溪遥望西崖诸峰如青纱帐中十数美人探头窥客予酷爱其语壬戌冬溯漓江而西适与此景会为赋是诗
　　观射呈袁仲符给谏
　　妾薄命戏似陈伯燮
　　留别卢原父
　　题峡江楼赠林六长
　　燕子楼
　　舟夜听李文炳弹琵琶
　　题芝园赠吴尔达通参
　　初发珠江
　　江上望陈集生放还不值却寄
　　古意
　　　其一
　　　其二
　　柬罗幼良
　　送张山人归始安兼寄汪伯耳
　　送黎遂球公车北上
　词　采莲曲四首
　　　其一
　　　其二
　　　其三
　　　其四
　六言诗
　　水西春日
　　　其一
　　　其二
　　　其三
　　　其四
　　水西秋日
　　　其一
　　　其二
　　题徐元祥清槐居
　　　其一
　　　其二






ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






李云龙诗词全集 - (明清)






已收录作品：716首


人物简介

全粤诗·卷七○二
李云龙，字烟客。番禺人。少补诸生，负奇气，一时名士多严事之。绌于遇，以赀游国学，卒无成。走塞上，客东莞袁崇焕所。时崇焕总制三边，威名大震，云龙在幕参其谋。既而崇焕死，遂为僧，称二严和尚。明亡，不知所终。著有《雁水堂集》、《啸楼前后集》、《遗稿》、《别稿》行世。清同治《番禺县志》卷四二、清陈伯陶编《胜朝粤东遗民录》卷四有传。李云龙诗，以广东省立中山图书馆所藏民国手抄本《啸楼诗集》为底本，参校以广东省地方文献馆民国铅印本《啸楼集》及清温汝能《粤东诗海》。




五言律诗




立秋夜


片雨过孤城，虚堂坐听更。
客心已多恨，是夜闻秋声。
短剑黯无色，敝裘空自惊。
寄书浮峤鹤，吾欲谢尘缨。



秋日


促织啼寒月，柴门终夕闲。
晨兴坐高馆，木落见前山。
耳听清猿啸，心随倦鸟还。
方期泉石侣，相待水云间。



小楼


小楼秋水上，一榻俯南天。
九月闻边雁，千林带暮蝉。
云流古堞外，木落苍波前。
幽客一何事，长谣向紫烟。



古洞


古洞竹参差，幽深人未知。
闲随流水去，独与白云期。
起舞招黄鹤，行歌拾紫芝。
前山秋更好，双屐任吾之。



客次逢乡人


逆旅馀春梦，江枫今又飞。
相逢故乡客，同忆旧山薇。
嗟予未能去，问子何时归。
凭将尺书寄，先为报庭闱。



旅怀


西风吹旅梦，夜夜度江飞。
鬓飒先霜落，乡遥后雁归。
年华嗟又变，书札去仍违。
谁念长途上，秋寒未授衣。



送李伯开


河桥一尊酒，与子暂相依。
万里西江水，孤帆他夜归。
秋山行处远，云树望中微。
漫忆前期在，相逢知是非。



客子


严霜薄高树，客子寒无衣。
落日秋江上，孤吟倚棹归。
溪寒水舂寂，林暝炊烟微。
已自山田薄，今年岁事非。



送某护军解官归罗浮奉母塞上送友人归养


秋风吹木叶，天外白云飞。
徐庶辞刘去，王阳回驭归。
笛中闻折柳，马上换征衣。
迢递还山梦，相随度翠微。



柬伯起


凉风日以发，水树尽迎秋。
古堞寒云积，平池暮雨流。
虫吟读书舍，雁下钓鱼舟。
无限思君意，城东明月楼。



梁明府席上咏锦竹


孤根自发荣，写月一枝横。
疑是琼田草，托君庭树生。
花源分艳色，淇澳借嘉名。
何当持寸节，跨作赤龙行。



送罗澄白


飞帆将落木，并度粤江秋。
共此一沟水，分为两地流。
离人望烟渚，征雁叫汀洲。
后夜看明月，能忘故国楼。



溪上


凉风吹雨过，溪上气萧森。
两岸芙蓉水，孤舟杨柳阴。
鸥来争坐席，鱼出听鸣琴。
渔父时相问，知予江海心。



还山

其一


寒山纵短节，隐隐闻疏钟。
遥见云中鹤，归栖石上松。
飞泉挂绝壁，孤寺隐高峰。
旧识烟霞叟，依然谷口逢。

其二

山色遥相待，丘中旧结茆。
亦知非石隐，终是恋云巢。
曲槛清溪绕，孤亭碧树交。
夜阑灵籁起，凉月下花梢。



春江泛舟同韩孟郁赋


柳色漾春流，黄鹂上钓舟。
偶乘浮海兴，因作采芳游。
杨叶藏孤岛，桃花夹小洲。
歌声听不尽，多在水边楼。



雨后泊桃花溪


溪雨晚初歇，水亭春气流。
数峰出芦岸，新月照花洲。
海鹤窥鱼下，沙鸥傍母游。
桃源人借问，家在木兰舟。



赠某小史


青童白玉姿，谪降自瑶池。
一接芳兰体，如披琼树枝。
见（一本作“依”）人偏袅袅，闻唤故迟迟。
何处看联碧，花前倚小儿。



古意


佳人捲珠帘，散步玉楼前。
柳叶生眉上，桃花开脸边。
窗临浣纱石，门系采莲船。
夫婿归宜早，春华易弃捐。



闺怨


背烛卧秋雨，忆君临别言。
虽知归信误，犹望故心存。
捣练临溪水，裁衣寄塞垣。
要知常泪落，开箧看啼痕。





怀张约之


北雁飞又至，不见一书来。
欲寄江春去，梅花未肯开。
何时发扬子，几日到燕台。
昨夜怀君梦，分明度岭回。



度小湘


春水平于席，舟行若在虚。
江晴舞独鹤，沙静拜群鱼。
柳桥樵客饭，芦岸蛋民居。
沿月过湘去，榜歌闻夜渔。



寻梅


闻道梅花发，寻芳到水滨。
初疑满溪月，并作一林春。
瘦影窥难见，幽香辨始真。
愿持贞白意，归赠素心人。



归至澜石留别梁璘叔


阳气满江滨，江梅树树新。
共怜湘水棹，归及故园春。
山店云迎客，溪桥月送人。
瓦盘不惜醉，珍重慰情亲。



同马伯超黎君献彭伯时访罗集虚溪上分得七阳韵


相思水一方，长忆共飞觞。
及此梅花发，登君白玉堂。
云林一倍胜，溪月两重光。
别有兰舟系，方待泛回塘。



泊峡口


羚羊古峡口，西望见崧台。
人家背山住，城门临水开。
渔归云即合，鸡鸣潮不来。
坐看明月上，客思渺悠哉。



入峡


晴川望转微，沙树晚依依。
鱼拨浮萍戏，鸥惊去棹飞。
水如一匹练，山似数重帏。
日暮歌声起，渔船几个归。



咏水中新月


江干带露华，新月印平沙。
水织金梭动，鱼戏玉钩斜。
箭波疑射兔，弓影异惊蛇。
少妇将眉画，临流时叹嗟。



春风


东风昨夜至，吹我罗帏开。
不知几花发，只是闻香来。
渡水拂垂柳，穿林动落梅。
此时空闺妇，楼上有馀哀。



游星岩


百折苍崖道，邅回望不分。
岩扉遥隔水，石罅半流云。
龙井潮相应，灵宫日易曛。
仙源知不远，鸡犬静中闻。



紫竹洞


振策欲飞度，登崖始觉遥。
侧身穿石窦，连手步岩桥。
花将梵宇掩，云共磬声飘。
多少比丘辈，时来听海潮。



玉虚宫


丹台临绝壁，钟磬出云间。
下视见飞鸟，平看无对山。
僧徒跨石住，羽客采芝还。
为问烟霞路，琪林尚许攀。



访友不值（一作释通岸诗）


隔花闻犬吠，童子启柴扉。
上客来何处，主人出未归。
暝烟笼竹树，凉露湿苔矶。
临发题门去，重来愿不违。



山中寄怀杜远侯诸子


鼯啼山雨至，竹院夜凉生。
今夕孤城里，何人候月明。
云林徒极目，水石不同盟。
何日杖藜至，相携采药行。



访朱季美环谷庄居


寻君谷口路，杖策入孤村。
径转方知处，山开忽到门。
阴崖苍树合，幽磴野花繁。
向夕凉风起，高斋闻夜猿。



题罗右良泊如斋


闻学尚京子，为斋号泊如。
云霞晓窗思，灯火暮钟书。
经雨井虫闹，入秋庭草疏。
索居君自爱，吾道在蓬庐。



晚渡增江（一作释通岸诗）


乱山上岚气，孤棹尚东征。
溪树临村口，江云漫县城。
沙寒水鹤叫，月出海潮平。
幸有南风雁，相随到永清。



寄答梁明叔


与子一相见，片言心便投。
相知方恨晚，一别忽经秋。
我去平湖阁，常怀望海楼。
遥怜花月下，有梦到循州。



怀马伯起


忆昔天霜日，相逢辱赠诗。
悯时情具见，经世事相期。
一别更年序，三秋劳梦思。
从人论风雅，深恨得君迟。



怀罗集虚


归期全未定，归梦更无凭。
为客情良苦，怀人恨转增。
暮虫吟旅店，疏雨照孤灯。
尚有南飞雁，书来定未曾。




发油田


猿声远近应，出户尽烟峦。
地僻日光薄，林交山气寒。
芋田数亩在，茅屋几家残。
独有罗山色，遥从雪里看。



溪竹


清溪望不极，烟水绕长林。
已过芦花港，还经杨柳阴。
鸟啼（又作归）沙树暝，猿啸海云沉。
借问采菱女，前村几许深。



湖上作


春水漾微涟，桃花开两边。
唱歌出浣女，吹笛钓鱼船。
鸟掠前村雨，猿啼岛树烟。
云山遥在望，客思坐悠然。



赠伯燮陈子


湖海称豪士，君家喜再看。
常悬苍玉佩，新着碧云冠。
渥水来神骏，青霄振彩鸾。
何须耀裘马，知是谢庭兰。



过黄逢一


秋尽菊犹芳，主人开草堂。
我来云日暮，霜压薜萝墙。
小设花间席，频飞竹下觞。
醉来疏礼法，当恕阮生狂。



赠良公


背囊行卖药，来往在人群。
灌顶有甘露，慈心如大云。
杏花妆宝树，药碗贮经文。
已證医王法，自他谁任分。



水西别业新成


结庐依薜荔，一径入桑麻。
庭院无多处，林塘自一家。
云深时护竹，水气晚蒸花。
已择芦林待，秋风理钓槎。



园居


东林初日上，竹里紫荆开。
摘果鸟飞去，折花蜂逐来。
閒云留作幔，承露取当杯。
醉托游仙梦，流莺唤不回。



早春偕唐美卿游桃花坞


河柳叶已大，黄鹂声渐高。
望花寻古道，倚树听春涛。
落锦随归棹，明霞覆钓舠。
还携阮郎去，洞里觅仙曹。



书怀


三江鼓棹前，五岳杖藜边。
何苦投尘网，频年负胜缘。
忘机惟鹿豕，适意是林泉。
不见浮丘伯，乘鸾向紫烟。



送客游秣陵


秣陵佳丽地，自古擅豪华。
今日乌衣巷，已无王谢家。
钟山当殿落，淮水绕城斜。
君到秋江上，菰芦正着花。



柬罗集虚


我家寒塘曲，秋水方潺湲。
枫叶映窗户，芦花隐钓船。
观鱼坐磐石，洗药向清泉。
何以遗君子，芙蓉正可搴。



怀王元卿


江干黄叶落，玉露晓犹飞。
遥想吴门外，鲈鱼秋正肥。
风尘书不达，云树意相依。
借问南飞雁，今年归未归。



柬黎孺旬


黄鹂鸣已急，柳絮落纷纷。
竹屋飘寒雨，绳床冷白云。
夜虫违伏枕，芳草怨离群。
独有梧桐月，清光如待君。



怀仙诗寄唐美卿于三山


曾随鹤驭去，云外挟飞仙。
玉袂一为别，金镳遂杳然。
青鸾书不达，弱水棹难前。
空结游仙梦，三山何处边。



僧林


梵宇幽寻处，僧林日暮时。
寒泉过石急，清磬出花迟。
问竹猿先觉，穿松鹤自随。
白云莫飞去，长共尔为期。



送梁无畸


士当微贱日，谁不愿知名。
及自都通显，何曾有令声。
浮沉非尔意，穷达见人情。
慎惜前途辙，毋令负平生。



答黎美璋


竹窗窗外月，流影入帷寒。
尚忆清秋夜，同君倚槛看。
相思劳梦寐，遥望隔林峦。
伫立闻飞鸟，因声报羽翰。



同黄元卿张约之梁日良游月溪留宿


天寒山狖叫，石涧水淙淙。
野径入秋草，柴门临古松。
林行惊宿鸟，云卧对诸峰。
明日寻仙去，同鞭白玉龙。



怀朱季美


忆尔离家日，萧条雁鹜天。
风尘闽海道，烟雨楚江船。
别路馀千里，归期尚隔年。
巢云堂上月，春到为谁圆。




归雁


汀洲春草绿，沙雁起双双。
细柳怀边塞，青枫望楚江。
羁人忆北极，幽客倚南窗。
少妇缄书在，何时到受降。



村居

其一


朝来片雨过，几树带清晖。
偶与山翁出，閒看水鹤飞。
苔生采药路，水没钓鱼矶。
隔岸闻人语，前溪罢网归。

其二

山暝见归鸦，陂塘急暮蛙。
雨肥卢橘子，风落荔支花。
野食分樵爨，清歌过钓槎。
閒随渔父去，溪上醉流霞。

其三

东风动幽兴，杖策出柴门。
偶值烟霞叟，相邀农圃言。
新荷浮后沼，脩竹荫前园。
早晚荔枝熟，还来醉瓦盘。



解嘲

其一


天地思自奋，岂不畏搉残。
与我周旋久，随时俯仰难。
青山将毋隐，白眼向人看。
卿自用卿法，寒松本耐寒。

其二

放逐前贤事，飘零勿复言。
葵虽能卫足，兰本忌当门。
落日掩蓬户，秋风卧竹园。
山妻笑相视，今日舌犹存。



赠袁尔昌


我有龙泉剑，三年置匣中。
未曾试锋刃，无与辨雌雄。
子抱四方志，人称烈士风。
今朝脱相赠，风雨吼晴空。



波罗庙


古庙沧江上，平沙一径穿。
幢幡会真馆，箫鼓进香船。
绿树浮佳气，青峰绕瑞烟。
回看荡舟处，千里水云连。



北山绝顶


秋山閒引望，但觉与云齐。
及到高峰上，方知众壑低。
松间下笙鹤，云里听天鸡。
因忆从前路，烟霞几处迷。



赠汪伯耳

其一


少年奋长剑，跃马向边州。
射猎阴山下，追胡瀚海头。
自言负远略，唾手取封侯。
宁知时不遇，流落向炎陬。

其二

去国八千里，离家十六年。
身馀片舌在，诗有万人传。
啸咏能终日，升沉莫问天。
独怜行乐处，不在五湖船。



暮雨


东风吹暮雨，萧飒动江城。
一夜池流急，满庭春草生。
乱丝摇竹影，飞瀑带书声。
独有怀人处，应伤离别情。



江亭晓望怀幼良罗子


一上江亭望，微茫水国分。
残潮荡晓月，村火照春云。
浦溆凝龙气，沙洲起雁群。
归帆遥莫辨，心折为思君。



过王元卿山居


昨入林峦去，初怜磴道赊。
主人开竹牖，留客饭松花。
野径草争发，山厨云半遮。
坐看长夏晚，山郭起秋霞。



上巳东山社集


竹里啭黄鹂，花间卧鹿麋。
过桥携鹤去，坐石看云移。
山醉浮杯斝，池流清梦思。
毋辞一祓濯，歌唱答芳时。



茅堂


茅堂占西岭，门对乱峰开。
时有岩花落，香从樵路来。
松阴宜散帙，山月每当杯。
十载风尘客，劳劳梦乍回。



独坐


独坐翠微中，遥遥闻暮钟。
此时洞口月，正照溪边松。
鹤唳答清啸，花蹊持短筇。
终当谢尘鞅，买断云边峰。



雨过


门前凉雨过，洗出数峰新。
散步溪桥上，松风来袭人。
山童扫落叶，野老荐芳蘋。
不信幽源里，桃花别有津。



紫竹洞


灵岩跨石桥，无竹亦萧萧。
特借洛伽胜，还为水月标。
花将梵宇掩，云共磬声飘。
虽自非南海，心空闻海潮。



晚晴


宿雨尚含滋，松梢月上时。
寒泉过石急，清磬出花迟。
野竹抽新笋，归禽觅故枝。
明朝采兰杜，忆与美人期。




送黄元卿


野径竹交加，山厨云半遮。
主人开草阁，留客饭松花。
榻静鸟窥帙，檐喧蜂放衙。
鹿门妻子在，应许共移家。



送李嗣良


海内推狂客，风流又四明。
雄心穷不挫，白眼醉尝横。
时自仰天笑，伊谁解此情。
何当向秋暮，黯黯别愁生。



寄陈来献


东风门巷寂，杨柳数株斜。
一夜闻寒雨，开帘见落花。
感时念离索，之子卧烟霞。
愿托青松树，山中阅岁华。



怀罗季作


东风吹淑气，一夜动江关。
芳草共愁长，流莺唤梦还。
美人在天末，相望隔春山。
日暮长堤上，垂杨徒自扳。



舟过安远喜钟彦辅徐慈明李伯脩出送


两乡虽接壤，一水恨盈盈。
何必今朝别，方为万里程。
路难君莫问，酒尽我当行。
不用勤相送，天涯共此情。



怀刘思约


旧游回首处，侠者忆刘生。
锦瑟佳人倚，金罍上客倾。
为人解纷难，不自爱身名。
宝剑持相赠，知予远道情。



入关留别袁大司马


寒风生大漠，一夜堕关榆。
绝塞胡鹰击，南枝粤鸟呼。
短衣驱去马，长楫就归途。
侯吏相逢笑，依然旧日繻。



留别梁非馨


江花频入梦，心在岭云端。
但忆归去好，要知行路难。
长缨君合请，短剑我羞看。
砍向醉中别，天寒酒已阑。



湖上同邝公路家定夫作


画桥栖息处，绕屋尽烟林。
向夕山雨歇，出门湖水深。
疏花含晚照，垂柳结春阴。
箫鼓人归尽，遥闻啼暮禽。



送安仲


猿啼洞庭树，人在木兰舟。
抚卷爱斯语，临风怀胜游。
君浮湘水棹，言断楚江秋。
昔日依刘客，江边尚有楼。



寿韩寅仲


一士不得意，归来今白头。
人疑旧仙吏，地是古丹丘。
晚饭进珠黍，新诗题石楼。
不须求大药，君已擅千秋。



送吴子远次韵


悠悠山水调，千古托知心。
以我意中事，发君膝上琴。
涉江采兰沚，分手隔枫林。
别鹤毋劳怨，前期幸可寻。



同阮集之泛舟游三山遇杜退思上公车过访


三山待逋客，双桨泛平川。
何意莺花伴，来寻虾菜船。
飘萍虽暂合，惊雁不成联。
明发燕吴隔，枫林有梦悬。



午日阮集之招同计无不璩山甫叶开美潘次鲁徐介白林六长方圣羽徐介夫集警园次韵


高斋饶水石，长夏亦冰壶。
一雨忽如沐，好风仍与俱。
竹凉侵簟玉，荷响答歌珠。
别有千秋缕，都誇五色殊。



赋得高杨拂地垂


千枝复万枝，濯濯卉春晖。
踠地藏歌鸟，当筵斗舞衣。
雨馀芳欲滴，风静翠成围。
却忆柴桑老，门前舆醉归。



漓江


云气晚霏霏，高林送落晖。
悠然江上水，遥望戍烟归。
岸树如人立，江鱼作鸟飞。
角声飘客梦，遥绕故园扉。



南野


索居南野上，左右带林峦。
九月风霜起，孤斋日夜寒。
挥弦鸿在目，挹露菊堪餐。
独有蒹葭水，伊人欲见难。



罗季作饯别


春城花满林，绮席敝花阴。
不践古人意，其如远客心。
归鸿催去棹，别鹤怨瑶琴。
明发江河路，江湖信几深。



题徐氏园


君家好园馆，当户众山陈。
问树因知世，有云难赠人。
一星还着膝，三凤日相亲。
不是归心切，千金愿买邻。



送黎孺旬之官闽中


如何左迁去，捧檄尚为欢。
知子有老母，不遑卑小官。
风尘闽海远，雨雪大江寒。
一叶萧条甚，堪嗟廉吏难。




闰八月十四夕待月钟氏映日池馆遇雨


孤斋池水上，待月拟南楼。
不谓今宵雨，翻多一度秋。
湿衣寒不见，盈手赠难投。
来夕还相望，清光为倍酬。



访袁道生新居


去人今渐远，门巷对清溪。
綦子已丧我，维摩自有妻。
采芳时进艇，听鸟独扶藜。
却忆杜子美，草堂瀼水西。



酬王子翼先


十年不相见，相见感弥深。
借问千秋事，依然一片心。
清溪邀步履，流水入鸣琴。
何用展言宴，瑶华有好音。



端阳赠陈伯燮新婚


凉雨晓初歇，江天云作峰。
闻君理兰枻，涉水采芙蓉。
蒲叶带罗碧，榴花裙茜浓。
今年竞渡早，应为客乘龙。



咏朋泉

其一


石窦忽涓涓，双垂是乳泉。
溪回行若逊，坎习势尝联。
过雨闻声应，蒸云得气先。
愿将流水引，还为佐虞弦。

其二

滋兰九畹润，洗药一泓深。
雨泽此相丽，幽源许共寻。
吹风飘古雪，激石响空林。
恬淡长如此，因知君子心。



严子陵祠


咄咄徒相讶，冥鸿已早知。
欲臣老子耳，安用故人为。
处士千秋气，桐江一钓丝。
翻嫌渭滨叟，偏与后车期。



泛舟桃花溪同刘萧郎


黄鸟呼人去，扁舟共采芳。
沿溪信孤棹，隔水见红妆。
映日霞千片，吹风锦一行。
天台诸女伴，持此媚刘郎。



送汪子


生平一片气，慷慨此谋身。
万里寻知己，长安无主人。
悲歌发易水，长啸入西秦。
笑彼悠悠者，知非心所亲。



不是庵


是庵即不是，亦不是非庵。
北垞转更北，南塘还复南。
閒乘一叶去，如泛百花潭。
烟水无多处，何劳五十三。



录别

其一


泪痕犹在臂，何忍遽临歧。
扶荔眼中血，垂杨心里丝。
难凭归马疾，愿得去帆迟。
且自回愁面，今宵有底悲。

其二

青丝非不惜，愿得系君怀。
尚有愁千结，并刀剪不开。
迢遥紫塞道，绵邈黄金台。
谁道兵戈阻，看侬飞梦来。



哭周昆彦

其一


龙鳞松下树，垂老此徘徊。
一夜猿声怨，孤山鸾使催。
墨池成黯淡，笔冢共崔嵬。
欲拟九招赋，魂兮招不来。

其二

有来即有去，幻质孰能存。
在世本逆旅，送君归故园。
因声袁尚玺，兼谢邓黄门。
死视生谁胜，还当了此言。



徐孟孺招游新筑还集景文堂

其一


凿翠开罗嶂，平看列岫分。
高林不受暑，幽磴半流云。
戛叶闻蝉唱，衔花过鹿群。
此中尘鞅绝，那得不寻君。

其二

司寇菟裘地，翳然林水间。
一从辞北阙，四海仰东山。
君接夔龙武，曾随鹓鹭班。
韦贤旧业在，莫漾白鸥閒。



梅花和邝湛若


梅花千万树，得与此花俱。
弱态若不任，孤芳尝有馀。
佳人原独立，君子自温如。
醉映寒芭坐，支颐读道书。



寄袁道生

其一


酒场苦消渴，忆底慰持螯。
郁水宝山路，青虾白石蚝。
何时宜水节，十月渐风高。
定拟拿舟去，从君倒浊醪。

其二

不惜报书晚，将为握手期。
人今仍未见，书亦寄无时。
习懒予成癖，寸心君所知。
暮云回首处，持此慰相思。



答陈彦升兼以为别


长歌入塞曲，把别五云间。
豪气元龙海，酡颜叔夜山。
故人吴会客，待我穆陵关。
若问琼枝树，何年许共扳。




哭袁大玉符卿

其一


频年风雨里，高卧掩柴荆。
袖却经纶手，都无儿女情。
聊因逃物役，不为博高名。
便共梅花落，冰魂到底清。

其二

以嗔为佛事，棒喝是慈悲。
未去已先辨，重来不可知。
中郎空有女，伯道竟无儿。
地下应含笑，荣名无尽期。

其三

牢落人间世，那堪不忆君。
芳兰与草伍，野鸟在鸡群。
不问人家产，甘脩地下文。
春禽恨无主，啼噪暮纷纷。

其四

嫉俗存孤愤，未衰凋壮颜。
只因恋慈母，未必弃人间。
化鹤缘何事，骑鲸遂不还。
伤心琼树质，摇落不堪扳。

其五

冥漠何须问，萧条非自今。
一官如脱屣，四十已抽簪。
不死妇人手，长留烈士心。
东风吹雨泪，班驳百花林。



答刘茂生寄怀


昨夜入我梦，今朝得尔书。
彽徊一水上，凄断八行馀。
欲去愁江永，期归在岁除。
不知堤畔柳，春信近何如。



梅花六咏

其一


呼鸾道左有寒梅一树，不知何代物，虬枝蜿蜒，埋没荒烟野草中，类士之不遇而老于空谷者。邝子凭而吊之，募置山亭，自云为梅花市骏。无几何，含葩结蕊，欣欣向荣，若不胜知己之感焉。邝子巡檐索笑，喜而赋诗，予为之嗣响。
摇落空山里，频年懒着花。
因君有幽赏，聊为报瑶华。
枯寂已成性，清虚愿托家。
无心布疏影，不用赋横斜。

其二

濯魄盈盈立，无花亦自香。
更从向暖处，先为逗春光。
瘦影浮僧舍，疏枝亚女墙。
好呼山上月，还为奏霓裳。

其三

托根临古道，阅世几经春。
笑指莓苔色，都为桃李尘。
仙山劳远梦，香国忆前身。
不作缟衣舞，妖娆学美人。

其四

寻芳閒过此，素手忽相招。
仙子来何处，玉京初放朝。
根从片石倚，香共白云飘。
翻厌骑驴去，灞陵风满桥。

其五

美人怨迟暮，今日喜逢君。
巧笑不待索，幽香时复闻。
龙鳞新浴雪，虬爪欲拿云。
愿作孤山鹤，清阴尝共分。

其六

亭畔兼山畔，松边与竹边。
独存千古质，不受俗人怜。
只道淩宵惯，谁知得气先。
堪嗟汉宫女，憔悴坐花田。



青楼曲

其一


十五青楼女，盈盈自不凡。
鸦雏栖晓鬓，杏子染春衫。
绣带同心结，香车百宝嵌。
与郎说盟誓，同上献花岩。

其二

何物送春怀，凤头金缕鞋。
相呼出绣阁，连臂下香阶。
砌草承罗荐，檐花拂宝钗。
不妨阿母在，佯醉倒人怀。

其三

亦知须一别，无那两情深。
却将昔欢笑，变作今沉吟。
进君琥珀枕，赠妾芙蓉衿。
重逢未有日，梦去或能寻。



游湛抡卿水亭


晓山横翠色，隔岸闻嶙峋。
不觉市廛近，还疑烟水滨。
游鱼閒戏藻，驯鹤喜依人。
谁识榕阴下，壶中别有春。



道中寄张孟奇太守


三峰天半出，苍翠望中遥。
石路紫烟积，山泉秋雨飘。
梅花频入梦，琪树远相邀。
愿托双飞燕，从君度铁桥。



见日庵忆谭永明山人


北阙书未上，君曾老是乡。
白云连古洞，秋树闭瑶房。
南岭人何处，西州泪数行。
纵令闻铁笛，不异在山阳。



玉女峰


玉女峰头望，秋林带夕曛。
几时来化石，何处去为云。
宝靥山花掩，碧箫松籁分。
人传环佩响，时自月中闻。



罗浮道中四首

其一


秋林露气清，双屐踏花行。
野竹山都笑，深松木客迎。
瑶台临洞口，茅屋隔溪声。
借问神仙侣，谁今大药成。




其二


迢递寻丹阙，逍遥傍翠微。
松高黄鹤卧，花暖碧鸡飞。
秋草随龙杖，山云湿羽衣。
前溪过真侣，知是采苓归。

其三

隔水望花宫，逶迤竹径通。
古松为道士，翠羽作芝童。
铁笛邀明月，金軿御晚风。
何当受真诀，长啸紫烟中。

其四

中峰已奇绝，上界更迢遥。
瑶草经秋长，閒云满地飘。
石林开紫府，磴道上清霄。
羽客长松下，邀予度铁桥。



梅花村


村径秋初暮，梅花寒未开。
徒闻翠羽叫，不见美人来。
玉蕊几时发，东风为早催。
仙娥宜素质，不愧傍瑶台。



彩云轩


璇房胜概兼，当户一峰尖。
野竹秋分径，残霞晚抱檐。
石张云母几，泉挂水晶帘。
更听钧天乐，因怀白玉蟾。



端溪


江雨添新涨，舟行傍翠微。
烧林朱实艳，出穴白鱼肥。
流水浮村过，青山涌塔飞。
白云问行客，西去几时归。



发韶州


腊月韶州道，蛮烟尽日遮。
风高欲杀草，雪少不成花。
地僻人稀侣，天寒客忆家。
殷勤谢流水，急为送归槎。



浮丘山居十首

其一


丹丘遥带郭，一径入云长。
花亚珊瑚井，莺啼薜荔墙。
松房跨幽石，竹户对寒塘。
月出拿舟去，虹桥烟水乡。

其二

菌阁三城望，花蹊十亩馀。
我寻仙子宅，来就羽人居。
浥露耕瑶草，焚香检玉书。
夜阑灵籁起，人在白云庐。

其三

花宫行欲尽，片石出林端。
晴日登临处，烟村远近看。
孤亭苍藓合，古木白云寒。
挹袖人何在，听笙独倚阑。

其四

尚忆神仙令，飘飘振羽衣。
著书探妙诀，抱璞契玄机。
玉局名犹在，仙山路不违。
如何千岁后，空有白云归。

其五

溪边红药院，堤畔木兰舟。
下榻来山鸟，钩帘散白鸥。
风恬看花去，日出采芳游。
羽客溪桥上，相逢说十洲。

其六

瑶池新水涨，一夜与桥平。
逆雨鱼苗长，吹风荇带生。
时流仙梵去，半染落花明。
为问骑鲸客，何年下玉京。

其七

夜宿丹台上，萧然物外踪。
梦随芳草合，门付白云封。
月黑禽争树，天寒犬吠钟。
怪来爽气洽，清露在岩松。

其八

向晓开帘望，烟林杳未分。
寒虫答蕉雨，清磬逗松云。
草阁鹿双卧，芝田鹤几群。
瑶坛花树下，遥礼玉宸君。

其九

相国南迁日，行吟经几春。
暂为香案吏，还作玉堂宾。
琪树藏仙籍，桃花隐去津。
安知松际鹤，不有姓丁人。

其十

正喜长林下，玿珰为扫除。
谁知陵谷变，忽到水云居。
芜没真人迹，苔荒太史书。
仙家亦消歇，尘世复何如。



佳人年十五为潘乾父赋

其一


佳人年十五，绿发委香肩。
弱质初含蕙，芳心半吐莲。
剪花金屋里，斗草玉楼前。
三五秋宵永，人将月共圆。

其二

佳人年十五，生长越城南。
度曲声犹湿，迎欢意未酣。
胸前翡翠带，头上凤凰簪。
莫遣罗衣重，轻躯恐不堪。



浮丘社集同张孟奇黎是因欧嘉可黄逢永张子台分得鱼字


葛令丹成后，寥寥千岁馀。
还逢双燕舄，来访列仙居。
布席投青霭，行歌步紫虚。
更寻碧山趾，因忆旧焚鱼。




送陈来献游武夷


浮峤千峰暮，东江去路分。
言寻偃月子，因访武夷君。
渺渺芙蓉水，飘飘鸾鹤群。
他宵倘相忆，堪赠幔亭云。



寿王侍御


罗浮春色早，春水满沧溟。
忽见三花发，遥依别柏青。
神羊在乌府，鸣凤集彤庭。
不用占南极，西台自有星。



人日喜晴


阶蓂传七叶，紫气席边明。
共说今年好，因占此日晴。
含桃照水发，弱柳带烟生。
要识春多少，花间问早莺。



并蒂兰为梁幼宁先生赋


闻君九畹里，别作一枝春。
弱质如相倚，芳心时共陈。
同人新结契，大士又分身。
莫惜纫为佩，花前赠所亲。



赠李赞夫


高门方奕奕，之子爱林泉。
听雨卧溪阁，搴芳荡画船。
琼枝影木接，春梦玉堂悬。
谁识戴安道，幽栖乐事偏。



鸡洲阻雨同卢一清韩孟郁赋


凉风动天末，水树共飕飕。
海气蒸云起，潮声带雨流。
雁行低远浦，渔火暗芳洲。
相对空江晚，孤篷飒似秋。



访冯稚谟文赏斋次一清韵


偶鼓山阴棹，来寻水竹居。
短檐芳树合，幽径白云馀。
留客听啼鸟，呼童唤买鱼。
溪山随处好，吟眺及春初。



寿潘母


桃花一万树，遥映紫霞裾。
课鹤耕瑶草，呼鸾寄玉书。
丹随掷米就，黍是鍊珠馀。
不用誇龙驭，潘家自有舆。



韩孟郁招同黄宫谕刘宪副高太守梁韩二明府暨苏梁诸公集浮丘步寅仲韵

其一


仙山在人境，出郭惬幽寻。
花雨散瑶席，松云结暮阴。
胜情欣有托，酒政雪能禁。
借问三青鸟，何时有报音。

其二

扳林窥宝井，就架检丹书。
抱石白云懒，出花清磬疏。
归来华表鹤，好住武陵渔。
羽客瑶坛上，相携奏步虚。

其三

水石幽深地，风流贤主人。
琴尊随处布，鱼鸟自来亲。
相对但行乐，兹游当采真。
柴车任投辖，今夕不须巾。

其四

为欢方未已，暮雨更相留。
柳絮入诗料，花枝当酒筹。
谈深抽秘检，醉后梦神洲。
莫怪心俱远，萧然自一丘。

其五

凉风生户牖，一径白云迷。
草阁闻虫语，琪林见鸟栖。
长谣出紫府，缓步下丹梯。
遥望严城上，参横河汉低。



送盛德生

其一


白首江湖客，人称盛德生。
有方驱二竖，无过付三彭。
卖药不论价，支颐多远情。
赖君医癞癖，何事又长征。

其二

归客为行客，他乡是故乡。
有家悬两地，临路忆何方。
行李剑三尺，生涯药一囊。
送君秋色里，心折雁南翔。



送卢一清西游


君寻西去路，此地我曾经。
一水戛寒玉，两山环翠屏。
人家依瘴岭，蛮语隔烟汀。
别后迟鸿雁，秋江正杳冥。



送李果卿之官楚中


临路劝加餐，风尘一笑看。
为丹求作令，借马去之官。
楚岫劳朝谒，湘江入夜弹。
行边尚相忆，应为折芳兰。



送潘乾父游罗浮


罗浮千万仞，回合紫烟深。
我昨寻仙去，题诗珠树林。
送君临海曲，计月到山阴。
为问泉源上，青松又几寻。



咏梁幼宁先生庭前菖蒲花


忽见尧时韭，春生百草先。
萧疏依锦石，朝暮漱寒泉。
九节削绿玉，三花淩紫烟。
载歌新野乐，长奉九疑仙。



送龙门令内召


迢递罗山外，官闲但听猿。
几年嗟凤枳，一日跃龙门。
梅岭回孤骑，兰台侍至尊。
犹馀旧桃李，满县向春繁。




镜园和邓玄度步韵

其一


极目平芜外，秋山重复重。
苍茫没飞鸟，风雨长髯龙。
云壑流朝爽，烟村急暮舂。
因悲途路客，虚作石田农。

其二

鸟啼残梦破，窗影正西移。
草色侵衣带，花枝照研池。
遥瞻云外岫，因得画中诗。
浣女来何处，沿溪唱竹枝。

其三

一壑虽云僻，九州尝共居。
纵教宦海窄，自觉一舟虚。
芳草已忘怨，幽兰不受锄。
因闻南鹤泪，莫断寄来书。

其四

日暮长林下，霜清落木齐。
寒流驱木马，衰草闹沙鸡。
练影摇高岸，歌声出大堤。
诗成欲有赠，红叶正堪题。

其五

笑指金光草，閒披玉蕳文。
妙香浮水出，疏磬隔花闻。
独木横清涧，高松挂白云。
芝田药畦上，鸾鹤自为群。

其六

大地标形胜，诸天锁泬寥。
且拚面壁坐，不用隔江招。
明镜悬秋月，梵音来暮潮。
谁浮苦海上，甘作半篷飘。

其七

海内推词伯，文章仆命骚。
琴瑟原自别，竿混莫能逃。
脩月斧堪试，穿阳弓暂韬。
毋将济川楫，长汎武陵桃。

其八

断岸收残雨，清溪染落花。
呼童扫芳径，手自掣流霞。
报午林中狖，嘶风枥下騧。
逍遥因有得，滴露注南华。

其九

忆昨清秋日，相随杖履行。
水光凉欲沁，霜气拂横生。
黄菊犹含笑，丹枫未解醒。
胜情徒自惬，幽意莫能名。

其十

胜概一丘兼，归来自养恬。
入春花事好，经雨药苗甜。
明月时窥户，东风为捲帘。
一泓镜园水，应照戟如髯。

其十一

何用语呢喃，谗夫枉自谗。
宜人有丘壑，毋恙是归帆。
治地延修竹，为庵倚翠岩。
龙阿知我者，不必咏长镵。

其十二

山雨蹴溪来，林烟昼不开。
砌芳铺碎锦，阶木挺群才。
挈篚收松子，编篱护竹胎。
桃花流水里，人拟是天台。

其十三

瘴岭归来日，端居独怆神。
历穷边地苦，援绝帝乡亲。
直谏馀焚草，先几是徙薪。
君王忧社稷，能不念孤臣。

其十四

垂杨覆溪水，长系木兰船。
啸咏有馀地，升沉莫问天。
桑麻原上业，鸡犬洞中仙。
笑问海东石，何人先着鞭。

其十五

鸱鸮群引类，蝼蚁亦称王。
且自为雌伏，要能与雁行。
采蘋当玉食，呼酒换金章。
独有囊中草，犹馀鸡舌香。



送李木仙

其一


何因浮海至，为觅返魂香。
别鹤声多怨，孤鸿影自伤。
烟花迷夜梦，风雨远归装。
千古钟情辈，荀郎又李郎。

其二

远怀穷碧落，幽恨彻重泉。
无路逢金母，何心證木仙。
湘江添泪竹，鄂渚结愁烟。
好向三生石，还寻再世缘。



送孙稚明

其一


我自离乡国，三年怀此都。
閒谈击剑术，空对和歌徒。
京邸少投剌，关门曾弃襦。
烦君驻徵骑，为问酒家胡。

其二

献策长安后，回翔已十年。
身为万夫长，家有十三篇。
忧国惟双涕，治装无一钱。
相逢湖水上，同调转相怜。

其三

湖水明于玉，春风好泛舟。
如何杨柳色，忽挂别离愁。
少妇空多恨，萧郎梦远游。
情知匹马道，萧飒蓟门秋。




雨后阮集之招同林六长徐介白程荩臣集咏怀堂分得八庚

其一


芳林带馀润，满院绿阴生。
为听流莺啭，弥深求友情。
烧灯过午夜，把酒话生平。
醉向歌儿道，毋轻唱渭城。

其二

雨好晴亦好，悠然心赏生。
楼台乘晚霁，枕簟有馀清。
留客听啼鸟，呼童扫落英。
别有千金笑，不醉若为情。



沥湖渔棹为张道尊赋

其一


一片沥湖水，烟波十里平。
白云长就涤，惊浪不曾生。
问渡桃花远，浮舟莲叶轻。
还闻父老道，不及使君清。

其二

见一丈夫钓，临渊羡有馀。
还应佐天网，岂待饵凡鱼。
斗柄日在手，湖光尝满裾。
仍期汎河汉，不羡武陵渔。



吴充符招同集之游修竹庵

其一


绿玉削寒丛，萧萧古寺中。
破烟楼半出，披霭路初通。
捲幔临飞雉，挥弦送远鸿。
萧然凉籁起，仙梵满花宫。

其二

正自厌嚣尘，相携就此君。
清风飘翠色，衣袂有馀芬。
静听数声鸟，閒分半席云。
暮钟催客去，归梦尚氤氲。



送黎君选之官兴业

其一


南园文酒会，与子分尤亲。
宝剑赠烈士，幽兰遗美人。
向来依北阙，亦得共芳晨。
犹忆联镳去，香街踏玉尘。

其二

苍梧西去近，不用怅蛮烟。
此地邻勾漏，前贤有稚川。
君饶红玉质，自协丹砂缘。
何必占朝谒，方知令是仙。



过姑熟访曹元甫光禄

其一


迢递天门外，清江一带环。
遥乘谪仙月，来访谢公山。
胜地谁为主，伊人在此间。
相闻牛渚咏，应为一开颜。

其二

君如稀有鸟，千仞览清晖。
六月久已息，三年令待飞。
洪流沧海远，天路白云微。
斥鴳莫相笑，榆枋非所依。



阮宝夫将游朗宁过访啸楼止宿有赠次其韵

其一


小楼春水上，客到梦俱澄。
笑指东方白，遥看旭日升。
在家能出世，有发亦为僧。
但自空诸有，何从得未曾。

其二

西江杨柳绿，孤棹去搴芳。
都峤千峰秀，蛮滩一水长。
榻知悬郡阁，梦定到池塘。
不厌南枝小，还随越鸟翔。



送李美发

其一


结束藤花箧，长谣去海滨。
千山初跃马，万里独依人。
是事犹存舌，随场且见身。
为君谢长剑，今日有风尘。

其二

与居尝对奕，曾说似长安。
试以周旋我，看他笑骂官。
金台虽已杳，易水尚馀寒。
为向酒人度，知予梦寐阑。



塞上答沈璧父


无事莲花府，因君破寂寥。
胡笳催进酒，汉月引鸣镳。
说剑已逢敌，从军直渡辽。
无将笛中柳，瘦入沈郎腰。



斐园席上咏物限韵二首

其一 古宣炉


遥思成鼎日，彷佛见龙髯。
物以先朝重，香从侍女添。
金光浮曲几，烟篆透疏帘。
几度摩挲看，为君长夜淹。

其二 古松雪砚

山骨何年刘，玄云片片黏。
相传赵氏璧，曾给汉官缣。
水注兔朝饮，池寒龙夜潜。
侍郎频捧出，遥映玉纤纤。



寿潮阳莫郡丞


悬弧壮志遂，佐郡诵声传。
莫问骖鸾事，先看下凤年。
金山挂笏外，春树捲帘边。
早晚东防海，应逢采药船。



和李宫詹过桃源有感示家明府鸣周次韵


浪说桃源县，偏饶潘令花。
有村皆吠犬，无处可栖鸦。
水浊谁知石，蓬孤幸植麻。
仍怜折腰苦，无梦暇还家。



以桃杯及西帨寿李伯襄各系以诗

其一


本为天上种，新自广东来。
愿以千年实，长承万寿杯。
频浮霞彩动，欲渡云和催。
留取君遗核，君王甲帐开。




其二


岂是蛟人织，言从番舶将。
龙鳞裁海雾，鹤氅葺秋霜。
袖处云千叠，披来月一方。
愿君勤拂拭，持补舜衣裳。



泊园为杨元孺都督赋

其一


为卜盟鸥地，遥随倦鸟还。
架桥通草阁，隔水望春山。
脩竹流清啸，疏花照醉颜。
松门凡几处，都付薜萝关。

其二

翛然林水里，别是洞中天。
为守老氏黑，因知扬子玄。
枕流殊下濑，舞鹤异飞鸢。
近识南塘路，时来问钓船。

其三

朱阑春雨过，曲曲漾涟漪。
柳色绿于水，花枝光匝池。
开筵藉碧草，把酒听黄鹂。
回首阳关笛，那堪马上吹。



咏素馨花灯


九微当夕炽，素影出琼田。
四照壁如拱，夜光珠复联。
初疑花吐焰，忽讶火生莲。
香国清风杳，一灯今为传。



夕阳


夕阳在西岭，浦溆带馀晖。
古渡听蝉罢，扁舟载鹤归。
沉云菰米熟，浥露蕨苗肥。
适得溪翁信，相期明月扉。



送无公


孤云飞不定，又去粤江滨。
芳草伴行脚，青山现法身。
咒龙临黑水，留偈与鲛人。
麻麦随缘饭，贫僧也不贫。



林叔宝将归莆中时余方东游作此为别


尔有还家梦，余今负剑游。
明朝临远水，各自上孤舟。
鹏岭行逢雪，芦溪已过秋。
不知鱼与雁，他雨若为投。



送吴济之游吴


草色日夜变，江城春已迟。
杨花铺绿水，非是冶游时。
尔入吴都去，应多怨别诗。
莫贪淮上月，飘泊负归期。



题朱惟四小青林


城上山色好，主人城下居。
入门芳树合，知是白云庐。
匣有龙精剑，床馀鸟迹书。
时时琴酒侣，花下过篮舆。



游朱惟乐瑶林园还因过惟卓北郭草堂


已罢山园酌，看山复此行。
亭回列障出，溪迫万花明。
对客披鹤氅，呯童吹凤笙。
酒阑思引杖，松月夜相迎。



咏钓竿


淇园霜干好，攀折日临流。
系以虹霓缕，兼之明月钩。
烟波东海上，雨雪大江秋。
直拂珊瑚树，鱼龙不自谋。



南园


南园栖隐处，竹户对林峦。
九月风霜起，孤斋日夜寒。
虫声薄幽砌，雁影度空坛。
松月遥相待，流霞且自餐。



过黄居士山居

其一


居士禅栖处，烟霞入望新。
晴窗云作幔，幽磴树宜春。
流水常清意，青山不染身。
毋劳天女降，别有散花人。

其二

松竹遗清荫，峰峦敞画图。
嘉蔬折绿笋，香饭煮青菰。
鹿女衔花献，莺儿隔叶呼。
知余禅悦味，此谷任名愚。



送刘冲倩拥妾游罗浮


葛公蝉蜕地，自昔会群真。
尔挈吹箫伴，同为采药人。
双飞鸾迭舞，并驾鹤相亲。
不作梅花梦，刘郎别有春。



题梁元珍修远居


远游非不好，归计在渔樵。
家住清溪曲，门临白板桥。
兰舟弄秋水，竹屋听春潮。
自有烟波趣，毋烦猿鹤招。



送徐山人


江城春色尽，归棹逐飞花。
野鹤栖无定，青山到是家。
海风吹袂转，沙树背人斜。
何物持将去，罗浮一片霞。



送刘广文宰祁阳


闻君西省彦，藜阁旧知名。
昔拥一毡至，今乘双舄行。
听猿度湘水，随雁入芝城。
但愿讼庭上，常如斋阁清。



送刘郡丞之任庆阳


江乡政已成，边鄙藉贤声。
言下双凫去，遥从五马行。
野凫川绕郭，白豹寨临城。
转挽应烦虑，秋防正勒兵。




送张提盐入觐


万里飞龙马，风云迅不如。
自宜依䌽杖，何事服盐车。
奋鬣循金埒，长鸣向玉除。
天闲方待尔，行矣莫踟躇。



和邓玄度少参归兴十首

其一


风雨潇潇暮，扁舟下郢门。
言辞紫薇省，归卧梅花村。
山好仍当户，溪深别作源。
不知芳径竹，几处长龙孙。

其二

空门亦自可，且听演三车。
尘世风中絮，浮名水上霞。
一丛贞士菊，五色故侯瓜。
自足一丘赏，何论八月槎。

其三

会心不在远，鱼鸟自相亲。
进此杯中物，挥他扇底尘。
松云随杖屦，竹露湿衣巾。
好觅烟霞伴，青山不负人。

其四

自是逢时拙，非关值数奇。
独行持素履，孤调写朱丝。
白昼啼青兕，晴天掣赤螭。
楚江回首望，心折彼遗黎。

其五

园菜初抽甲，林花正缀须。
寻芳引藜杖，得句付奚奴。
是处馀三径，何天问五湖。
仍闻歌楚调，真自托狂夫。

其六

罗浮苍翠里，原是列仙乡。
向夕开帘望，钟声到上方。
行吟古洞口，坐卧清溪傍。
水石看如此，风尘底事忙。

其七

幽期复何在，竹下与花边。
携鹤坐芳草，呼童种秫田。
门多问字客，箧有卖文钱。
莫漫论芳轨，风流是昔贤。

其八

浩荡南暝外，逍遥任此身。
湖山如往日，烟月待归人。
野老能分布，沙鸥不厌贫。
纷纷车马客，赢得鬓如银。

其九

烟水渺无际，孤舟枫树林。
溪声来枕畔，渔唱隔江阴。
白鸟为幽侣，清流见素心。
向来击楫意，惆怅海云深。

其十

一自辞簪绂，归耕陇上桑。
宦情流水澹，清梦白云长。
节旧持秋宪，书曾拜夕郎。
谁知罢官日，不辨宿舂粮。



学博陈冲师奏最


夙擅阳春调，曾登作者坛。
家徒四壁立，物有一毡寒。
马瘦桃花落（“桃”，民国本作“梅”。），盘空苜蓿残。
不知公府去，奏最是何官。



答韩寅仲诗扇见寄


闻君初试宰，忽已返柴荆。
不习折腰态，惟留强项名。
仁风来扇底，白雪入歌声。
何日罗浮去，云松共结盟。



答袁朗生


思君属秋日，惆怅望枫林。
鸿雁暮天远，芙蓉秋水深。
有怀劳梦寐，欲往隔江浔。
牛渚闻高咏，因风报好音。



寿东官周令公


罗浮东望处，苍翠结秋阴。
闻道桃花县，遥依琼树林。
云霞留舄影，山水答琴音。
知是丹成日，朱明紫气深。



秋夜


凉露湿芳草，高林秋已凝。
幽人坐深夜，落叶洒孤灯。
瘦影见栖鹤，梵声闻静僧。
前山明日望，知在白云层。



怀陈子


城南千树竹，与子旧相依。
何意双栖鸟，今为两地飞。
欲去不得去，曰归何日归。
传书话心绪，仍恐别来非。



感秋柬黎马龙诸子


凉籁薄庭樾，江城秋渐生。
孤斋今夜月，独听断猿鸣。
露滴荷声苦，风飘竹叶清。
芙蓉尚可采，无限故人情。



春水


春江春可怜，含雨复含烟。
遥见碧波底，别有桃花然。
荡日摇金液，萦风织锦泉。
独愁东下去，容易送郎船。



春郊


千千柳条堕，万万夭桃然。
游女搴珠箔，都人鸣玉鞭。
酒旗遮柳出，社鼓隔花传。
踏絮欲归去，紫骝骄不前（以上清温汝能《粤东诗海》卷五一）。
按：李君明整理







七言律诗




赠王羽卿大将军


何年仗钺出神京，海外遥开骠骑营。
幕府半倾当世士，楼船兼护五家兵。
千金骏马人皆羡，三尺龙泉手自横。
昨夜鸣笳移小队，虎门东去射长鲸。



冬日黎氏北园社集


北山霜冷暮猿悲，客子寻幽杖履随。
芳草不知经几变，白云何意更相期。
山楼月出人吹角，水榭春归柳向池。
莫问平台旧宾客，邹枚今已不同时。



行经罗浮


层峦如障踞循州，天外三峰翠欲流。
钟磬半沉萧寺月，烟霞深锁汉宫秋。
瑶台花发临溪水，琪树鸾栖对石楼。
一望仙源心便往，几时携鹤住丹丘。



客中寄梁伯遐


西风习习生庭树，衰草黄花照病颜。
沧海雁南空怅望，白云家在未能还。
身如倦鸟常思止，门对寒流独掩关。
遥羡君为尘外客，醉扶藜杖向秋山。



送潘子上兼寄其伯氏


三城杨柳带愁生，归客临江问去程。
芳草不堪随作别，青山无那送将行。
津楼过雨闻归雁，水树迎春唤早莺。
为问君家康乐道，西堂频夜若为情。



送汪伯耳


十年漂泊向湘流，垂老仍为汗漫游。
杨柳烟江分别袂，桃花春水送行舟。
江湖未许从初服，风雨谁能念敝裘。
归去建陵莫留滞，故乡原不是并州。



灵芝为魏少参赋


薇垣春暖木欣欣，中有灵根更不群。
秀结月精饶瑞色，气钟云母吐清氛。
三重青盖朝迎日，九曲琼枝夜照云。
已借金光被南土，好将承露奉明君。



送王大将军


珠崖一战解征衣，回首沧江忆钓矶。
长剑夜悬南斗去，扁舟秋泛五湖归。
霜天漠漠猿啼断，云海冥冥雁去微。
西北只今烽火在，何时还向玉关飞。



元夕赋得䌽花树


十二雕栏帖绛纱，都人夜夜斗香车。
芬芳不借东风力，结绽能先上苑花。
云里䌽楼千树出，月中灯市万枝斜。
可怜处处春如海，不见芜城帝子家。



李伯襄太史招同马伯起赵裕子载酒访余丹丘各赋二律

其一


看山谁遣鹤书招，仙侣翩翩羽盖飘。
瑶草石坛如有待，白云珠树递相邀。
雨滋岸柳烟迷席，风约池萍水荡桥。
黄石赤松他日事，暂随鸾驭听吹箫。

其二

丹台寂历锁青氛，几处花蹊起鹤群。
访道偶逢香案吏，焚香同礼玉晨君。
花间听鸟斟琼液，石上题诗染白云。
兴剧不知归路晚，孤亭萝月坐氤氲。



送张垣孺


少年多难与时违，笑指丹丘去路微。
访道独携青竹杖，寻师频礼白云扉。
身如野鹤飞无定，心在青山去是归。
独有睢阳天万里，倚门人望老莱衣。



赠潘子明


栎园归去赋閒居，修竹长楸共结庐。
芳草不知三径处，白云常护一床书。
桥通白板行携鹤，门近青溪卧看鱼。
借问柴桑陶处士，几回花下过篮舆。



花影


布叶分条不属春，水边林下暗相亲。
花神未必齐空色，香国何因见幻身。
紫陌昼游遥簇马，玉墀宵卧冷侵茵。
隔墙莫放东风入，动误西厢待月人（“动”，民国本作“恐”。）。



无题为刘师浩作


铃铎无声月在途，背人偷下碧纱幮。
杨公岂合留红拂，卫尉终难恋绿珠。
兰火迎归翠羽帐，花枝摇动绣罗襦（“摇”，民国本作“拂”。）。
从郎白马西归去，得及春风未老无。



送方士昭还漳州


津亭横笛促归槎，一片蒲帆带暮霞。
江上疏钟生远寺，天边寒树接平沙。
蒹葭雁下人初别，杨柳莺啼客到家。
闻道清漳烟水阔，相思何处寄梅花。



韩宾仲专壑山房分得春字


丹丘清寂与谁邻，云半三峰入望新。
访道未逢餐玉客，寻仙先问住山人。
烟深古木常飞雨，秋老岩花未变春。
为报罗浮泉石侣，暂留非是恋红尘。



宿冲虚观


瑶阶千折跨层峦，犹有仙人旧结坛。
山口月来秋树白，花宫云近夜床寒。
孤亭玉简留天语，古殿铜龙借客看。
十载劳劳何所就，愿从仙令学金丹。



罗浮山中四首

其一


雨过层峦翠作堆，天风吹袂上蓬莱。
瑞烟直接观源洞，佳气常依礼斗台。
瑶草一溪和露冷，琪花千树向秋开。
相传勾曲云林近，曾见三茅跨鹤来。

其二

珠宫琳阙结为邻，长日云林学采真。
丹灶半沉惟有碣，桃源虽在却迷津。
梅花开处空劳梦，蝴蝶飞来不着身。
频向羽流相借问，相逢谁是姓黄人。




其三


采药西林薄暮回，柴门遥对乱峰开。
鹤归几阵松云重，猿啸一声山雨来。
风径茏葱吹作管，石池清浅汎为杯。
却愁秋老荷衣薄，一片流霞手自裁。

其四

洞门萝月敞秋阴，策杖寻僧过宝林。
满地松云幡影乱，一帘夜雨磬声沉。
空怜幽梵香台寂，欲渡玄津法海深。
何日金绳开觉路，愿随罗什学吞针。



登瑶石台怀黎惟敬先生兼赠君献


孤峰天半白云连，瑶石山人此学仙。
书就玉楼知有日，归来华表定何年。
秋高木叶千崖下，雨过溪声万壑传。
怪道石山藏便发，凤毛今日正翩翩。



寄李伯起李伯襄诸子


凤笙曾向隔溪闻，此日仙源路已分。
藜杖乍移花底月，荷衣犹带洞中云。
探来秘检堪遗俗，佩有灵符可赠君。
自笑尘缘销未得，却教猿鹤怨离群（以上《啸楼诗二集》）。



寓袁仲符署中黄与东来访


几载分携叹路岐，两江迢递隔相思。
何期千里回车日，正值高斋下榻时。
若问经纶觞有政，倘论心事剑相知。
此时此夜不同醉，留取心情付阿谁。



袁司李约同游湘山不果赴


仲冬风物肃阴阴，飞梦时时绕故林。
遂使烟霞归吏隐，翻令山水负幽寻。
同瞻石室浮云近，西望漓江去路深。
临发因声更相谢，天涯珍重故人心。



归舟作


柳叶杨枝刺眼新，天涯归客又逢春。
风尘扰扰此何世，江海悠悠一倦人。
有口但宜饮美酒，无才不必役閒身。
孤舟明月桃花水，欲逐渔郎去问津。



酌酒与客效唐伯虎


枇杷花下一樽开，劝子无归但举杯。
白日即看又西逝，大江那得更东回。
半生徵逐徒为尔，千古英雄安在哉。
何似曲生风味好，送侬愁去送欢来。



访邓玄度先生于濠上客舍别后以诗见寄次韵


几载想思烟水长，何来孤棹碧溪旁。
论交心恨覆翻手，玩世游兼内外方。
醉后风雷生短剑，诗成云汉在行囊。
却怜白雁尊前度，悽断江城此夜霜。



为玄度寿母

其一


铢衣摇曳紫烟新，笑指桃花又一春。
子是玉皇香案吏，身为金母贝宫人。
书传南岳云中鹤，脯擘西垠野外鳞。
曾共麻姑话沧海，扳舆先避洛阳尘。

其二

浮峤千峰郁翠盘，北堂开处对巑岏。
囊馀鲍氏珍珠黍，地有何姑云母丹。
琪树舞风回色鸟，玉笙吹月下文鸾。
遥知邓岳多仙侣，碧海觞飞玉露漙。



寄答欧子建


水上茅堂竹树遮，美人相遇赠瑶华。
朱弦不作里中曲，彩笔曾生梦里花。
一别屋梁惟落月，几回江口泛孤槎。
问君诗卷相携后，染得春山几片霞。



梁幼宁明府招赏红梅


昨夜南枝浥露华，满丛红蕊映窗纱。
林间客卧嵰山雪，湖上人归赤水霞。
拂槛乍低隋苑树，当杯时泛武陵花。
罗浮女伴休相笑，得傍柴桑处士家。



和邓玄度少参楼居诗次韵

其一


风尘未了宰官缘，归隐于今亦偶然。
漫道投閒容寄傲，暂凭飞梦托游仙。
荒郊落日啼秋雁，几处孤城带暮烟。
若使一枝栖便稳，东山何事不安眠。

其二

竹里茅堂一径赊，半池新水浸鸣蛙。
清尊时酌云边路，野服初裁岭上霞。
斜日庭除双舞鹤，晚风门巷半飞花。
看山满载篮舆去，人拟柴桑处士家。

其三

萧斋清似玉壶冰，望去常惊紫气蒸。
卖药频停采芝侣，摘蔬时供折芦僧。
探来金检知无数，梦到瑶台定几层。
最羡罗浮青入目，名山长向席边登。

其四

身世悠悠可自知，人间堪笑有情痴。
阴阳往复双过鸟，今古兴亡一局棋。
春去名花浑入梦，暖回病草又逢医。
衰荣无定皆如此，且把新声付雪儿。



梁幼宁明府同杜远侯过集浮丘分得梁字


满树淇花浥露香，洞门留客共飞觞。
仙人勾漏曾为令，高士西江旧姓梁。
九转丹成轻绂冕，五噫歌罢叹沧桑。
珊瑚井畔多明月，莫问蓬莱水一方。



送兵宪罗公入觐

其一


东方千骑古诸侯，共喜夫君在上头。
京国朝天驱去马，津亭吹笛戒行舟。
珠江一水芙蓉色，粤峤千峰鸿雁秋。
惭愧未能酬国士，心随飞旆共悠悠。

其二

蓬莱金阙五云连，万树宫花媚远天。
端笏晓随仙仗入，鸣珂春到玉墀边。
百蛮尽奉王正月，九域同歌帝万年。
开府重臣公第一，好承清问向甘泉。




入西樵同李伯襄戴公纶彭伯时伍国开有作


青溪一路茗花寒，石作町畦左右盘。
捣药鸟啼山雨落，采茶人起谷烟残。
中天削壁浮苍霭，绝磴飞桥驾碧湍。
此日招携紫霄客，共从云路向云端。



西樵晓发


野鹤閒云少定踪，又扶残醉下孤峰。
溪声送客出林远，山色留人当面浓。
脚踏罡风临下界，心随宝月挂长松。
他时纵托游仙梦，知在霜林几夜钟。



出西樵留别李太史


霜天仙梵夜沉沉，一笑相辞古洞阴。
收拾烟霞归竹簏，招邀明月出花林。
松间野鹤窥行迹，竹里清溪伴醉吟。
君自还山我自去，白云出入本无心。



花朝


酒旗千丈布青郊，竹下人家半结茅。
騕袅乱嘶芳草路，鞦韆遥在百花梢。
行歌宛转清溪答，步障逶迤碧树交。
独有浮丘衰柳在，不堪重赋孟城坳。



赠阳春钱明府


层峦疏树接天涯，一鹤南来度海霞。
官舍帘开临射木，吏人公暇种桃花。
云飘仙舄流丹壑，水入瑶琴散晚衙。
若以宰官身说法，阿獠应复嗣南华。



同韩孟郁卢一清访李太史宿建霞楼


扁舟乘兴到溪桥，溪上高楼倚碧霄。
一榻占云春漠漠，四天如水夜萧萧。
行看山色心俱远，卧听潮声梦亦遥。
向晓霞光纷入户，相看疑在赤城标。



访李太史因赠


几年曾待金门诏，此日初辞玉笋班。
座上琴尊倾北海，吟边风物傲东山。
雨馀草阁摊书坐，花发清溪鼓棹还。
莫是开元李供奉，扬州烟月不曾閒。



题孟郁朵云山房


逶迤村径带烟汀，半亩閒云一草亭。
花下藜床春占月，壁间龙剑夜干星。
当阶古木团青盖，绕屋苍山列翠屏。
一息只今将六月，抟风何日起南溟。



送傅贞父


穿就荷衣着葛巾，扁舟随意趁芳春。
云林烟水无穷处，南北东西不定人。
两岸灯花迎去棹，一挑风雨半閒身。
知君非乏青鸾翮，龙性由来不可驯。



赠苍梧陈太守


瘴烟多处是苍梧，卧里何年剖汉符。
凫舄满庭趋属吏，花裙遮道拜蛮奴。
风生官阁摇斑竹，日落江城怨鹧鸪。
帝曰吾今召君矣，莫辞叱驭效驰驱。



罗浮山下别韩绪仲太史


五岭仙灵此独钟，芙蓉千片削高峰。
九天日月开新主，万里风云起卧龙。
琪树即看朱凤下，瑶台聊倩紫烟封。
山中猿鹤应无恙，留待他年伴赤松。



邓玄度招同张孟奇韩孟郁诸公游旗峰


浮峤西头访薜萝，一峰如黛郁嵯峨。
登高作赋推能手，望远伤心发浩歌。
谁向天门扶日月，暂因风景恋山河。
北来寒气知多少，落木萧萧白雁过。



寄李伯襄编修


叹息遗弓泪满巾，幸逢苑树发新春。
万方共戴吾君子，多士谁为少主臣。
草野愧无酬国略，金门赖有报恩身。
莫言笔札穷能事，君是先王简拔人。



送麦子中之官荔浦


汉家司牧重循良，琴鹤随君入瘴乡。
春水迸来滩百折，暮云低处树千行。
居人竹屋沿山郭，蛮女花裙拜道傍。
到日双凫应北向，太平天子正当阳。



梁幼宁先生过访南渚留赠用韵赋答


夕阳古渡一峰晴，剡曲遥怜远道情。
帆带白云来岛寺，楼闻碧落瞰江城。
风归浦树闻花语，水入陂塘学佩声。
兰沚漫劳公子思，君家原自有芳蘅。



送何大将军


何年投笔佩吴钩，故国今看衣锦游。
三竺芙蓉朝倚剑，六桥笳鼓夜维舟。
乡园柳影连宫月，江浦潮生万马秋。
料得里中人讶道，书生原解觅封侯。



岁寒桃实为叶盛温赋


闻说君家十二阑，夭桃如锦雪中看。
朱唇吐出丹砂粒，青鸟衔登赤玉盘。
漫向绥山誇一得，已同方朔获三餐。
请观叶底春如许，可道梅花独耐寒。



次韵答汪士元参军时士元方奉檄备舟江北以济援辽之师


凤毛天畔信孤翩，曾听娵隅一语传。
赤羽近徵辽海戍，碧幢新护汉楼船。
明霞夜发奚囊草，白雪春生相府莲。
行矣从今作舟楫，不须仍赠绕朝鞭。



送袁元约出关兼寄袁自如监军


君王东顾廑夷氛，义切同仇世莫闻。
不谓书生能脱剑，远携荡子去从军。
心飞辽海千山月，气结胡天万里云。
到日定传淝水捷，谢家兄弟不如君。



秋夕王潜父李参寰见过


露薄高梧秋气清，悲歌相对夜云惊。
嵚崎可笑者王子，天下有心人李生。
长策互从囊里探，宝刀时向膝前横。
角声吹落城头月，北望关山无限情。




冈州遇侄仲良因赠


春烟着柳翠成围，江国相逢趣典衣。
天下一人知己足，世间万事转头非。
五湖风景吾将老，千里家山君未归。
醉后共呼长剑舞，满天风雨二龙飞。



燕郎酬李无核

其一


浪迹长安问酒旗，相看成喜又成悲。
丈夫落落本如此，世路悠悠那得知。
不惜王孙委漂母，却愁公子辱屠儿。
问君两眼英雄泪，付与西风洒向谁。

其二

手杯挥尽不成醺，促膝寒窗辨剑文。
离合漫论当日事，英雄谁就此中分。
空阶露滴闻虫语，绝塞风高过雁群。
欲向郊原哭秋草，与君同吊望诸君。



闻警答李无核


渔阳突骑正纷纷，一片笳声结阵云。
三辅莫遮南牧马，九门空布内家军。
荒阶露冷闻虫语，绝塞风高过雁群。
欲向金台哭秋草，与君同吊望诸君。



陈抑之宪副招集东皋


龙鳞松下拥书城，地接东皋水石清。
飞阁跨云收岭翠，寒塘边涧引溪声。
梦回竹院时闻鹤，诗就桃园正啭莺。
林下一人君始见，暂凭尊酒话平生。



何龙友太史招游西樵不果诗以寄之

其一


幽探曾扣白云扉，此日因君忆翠微。
捣药尚馀啼鸟在，采苓应见羽人归。
泉飘洞口珠千斛，花簇云端锦一围。
珍重握中筇竹杖，恐惊风雨化龙飞。

其二

茗园秋后气萧然，几处疏林带紫烟。
访道空逢偃月子，采真还赋白云篇。
岩间空翠千重滴，树杪飞流百尺悬。
呼吸定知通帝座，好携诗句问青天。



漓江军中柬袁仲符兵部


月落行营晓角残，楼船无恙渡前滩。
要从虎穴探奇去，时把龙泉倚醉看。
鹅鹳一呼江水立，旌旗双引白云寒。
知君击楫心原壮，不信军中行路难。



午日泗上过韩宗伯出掌南院招饮舟中同李宫詹赵裕子


一别关河阻复深，扁舟何意此相寻。
泛蒲撷艾同幽赏，缉芰纫兰见素心。
日落蘼芜千里绿，风恬杨柳一江阴。
金门亦是优游地，莫向尊前忆故林。



过邓太素刺史沁园留酌分得花字


春风涟水散朝衙，归傍柴桑处士家。
玩世一官如电影，为园三径足烟霞。
竹窗客到收玄草，水榭莺啼度落花。
见说时危须共济，期君携手在京华。



野泊


潇潇风雨满关河，远客扁舟万里过。
草色尚迷吴苑在，春花不似故园多。
诸峰夹水流飞翠，一雁冲寒下夕波。
闻说豪华零落尽，天涯行乐意如何。



黎有道拥丽人入幕筑别院居之戏赠


铃阁西偏绣柱斜，药炉诗卷伴琵琶。
黄金不惜为华屋，碧玉何妨自小家。
本是鸳鸯池上鸟，岂同桃李路傍花。
不须戎服排门去，窥户人今隔绛纱。



曲中

其一


秦淮东畔是儿家，芳草墙阴吠小猧。
杨柳生成维马树，海棠原是可人花。
春衫掩笑相迎近，曲几扶娇小立斜。
留取白门一片月，与郎今夜听啼鸦。

其二

湘兰旧畹有清芬，身是巫峰一片云。
纤手削圭春笋嫩，双蛾凝黛远山分。
他生再世难逢妾，百媚千娇配以君。
不见鸳鸯淮水上，夭桃花下日为群。



同董弱红夜泊静慈寺有怀马明府


水晶宫殿夜沉沉，明月飞来祇树林。
断岸正当山睡处，碧溪遥送海潮音。
凭将翠袖挥尘鞅，却傍红颜长道心。
记得秦淮听歌地，碧桃花下一庵深。



社中诸子再饯别限韵


残红飘尽暮莺娇，如练澄湖入望遥。
画舫客来歌互答，绣帘人醉目相挑。
重逢洛浦怜捐佩，欲别秦楼懒听箫。
莫向杨花问离绪，请君看取短长条。



楼居答黎美周


小桥流水接花关，水上楼成倦鸟还。
凉雨孤灯千里雁，白云秋树满城山。
惊回骇鹿三生梦，分得群鸥半席閒。
却道壮怀无恙在，因君聊为破酡颜。



斐园观梅有赠


玉堂门户记儿家，学得宫妆歛鬓斜。
小立自怜迷素影，新诗谁为赠瑶华。
窗前种作相思树，檐外生成共笑花。
莫惜缟衣频入梦，陇西明月是天涯。



七夕何文玉招同诸子载妓清泛时文玉新得佳人


木兰轻舸载琵琶，共指垂杨问狭斜。
乌鹊河桥仙子会，碧纱窗户美人家。
云边买酒还邀月，洞口回舡更泛花。
却忆盈盈楼上女，独搴珠箔望星华。



送熊振予西还兼寄萧广生


苍梧西下是龚阳，一水盈盈限两乡。
江上湿云如客梦，笔端秋草发奚囊。
半天鸿雁流凉籁，几树芙蓉斗晚妆。
为问故交应好在，有人长夜忆萧郎。




无题戏拟王君奉（君奉所欢名青青）


当年舞榭识惊鸿，魂断横波一睇中。
犹忆峡云来梦寐，谁教沟水遽西东。
竹枝夜月空流怨，桃叶春江已莫同。
勿问青青今在否，杨花无力易随风。



梅关道中①

其一


① 岭上有来雁亭及挂角寺，相传飞来峰所遗云云
万峰回合碧成围，峰畔烟岚生客衣。
关路直随秦戍出，江天遥望楚云飞。
孤亭背岭迟来雁，古寺含风涌翠微。
却忆汉家通使日，山花如锦陆郎归。

其二

石林飞磴郁千盘，直上青霄立马看。
古木数丛苍霭合，春山一路白云寒。
居人每叹长安远，过客时歌蜀道难。
临发邮亭回首望，故乡从此隔烟峦。



花朝过蕉溪


垂杨风急雁归频，草色萋萋映去津。
川上已晴初见日，堤边花老不成春。
孤峰隔水寒呼狖，小艇横江晚渡人。
莫讶风光今岁别，不知原是客中身。



丁卯感秋


中丞鹊丘旧登坛，一剑霜飞绝漠寒。
汉帅岂堪蕃将代，军容争遣内臣观。
居人夜傍长榆泣，胡马秋嘶白草残。
道是令公今远窜，凭谁免胄阵前看。



丁卯九日集何太史斋中（时大行皇帝初升遐）


鸣珂初下玉宸班，昨夜飞霜入汉关。
红树却如先客醉，黄花真似称官閒。
风前听雁思南国，篱下班荆话故山。
莫上高台望天末，鼎湖龙去不堪扳。



出关次横浦

其一


翠屏千仞锁烟鬟，鸟道中通虎豹关。
五岭封疆枢键处，东南天地莽苍间。
未芳先向梅花国，梦远初逢玉枕山。
早晚芙蓉渡边去，莫因芳草有离颜。

其二

匹马风前踏落梅，倚天长啸万峰开。
度关曾忆弃繻去，出塞何辞仗剑来。
春水渡边帆影乱，夕阳城上角声催。
当杯又听关山曲，目送飞鸿万里回。



金陵春日


龙蟠虎踞帝王州，春色先归十二楼。
花气夜随香雾合，莺声朝带彩云流。
乌衣子弟青丝骑，桃叶佳人翠翰舟。
最是江南佳丽地，酒旗歌板易淹留。



酬何龙友太史


卑栖何敢望高梧，暂挂云帆问五湖。
溪路独行芳草远，江干长啸碧天高。
荷花越榜邀明月，杨柳吴门听夜乌。
漫道烟霞可娇语，玉堂君自有蓬壶。



寓虎丘李如谷观察过访


三尺匡床千顷云，捲帘终日坐氤氲。
欲扳琼树方劳梦，正对梅苍忽遇君。
解带青山浮翠近，和歌啼鸟隔林闻。
知从汉水新停节，携得芳兰满袖芬。



塞下曲（锦州秋日作）


边霜遥逐角声吹，马上征夫最早知。
出塞正当寒剧地，望乡惟见雁南时。
汉关秦月年年戍，羌笛胡笳处处悲。
杨叶楼中天万里，玉人何夜梦归期。



送郭圣襄大行使楚


紫坭恩诏重维藩，四牡翩翩望郢门。
桐叶重开唐叔国，竹枝因向孝王园。
湘江水阔兰方茂，衡岳天高雁正翻。
回首岭云亲舍在，莫教芳草怨王孙。



归至南昌罗季作郡丞出访


归舟摇漾斗牛墟，为忆美人清问馀。
郡阁未登高士榻，城隅忽枉使君车。
披襟先问新为政，忆别频询旧寄书。
自笑莫耶今锈涩，休论剑气近何如。



送叶少府参楚黄军事暂还粤中


沥湖官舍白云阿，几度看松向此过。
乡路暂时随粤鸟，楚江何处吊湘娥。
苏公台在生寒碧，王子楼高涌月波。
想到莲花公府暇，隔帘惟听竹枝歌。



送温觉斯游金陵


萋萋芳草戒晨征，吹笛津亭又送行。
压酒暂留杨柳店，看花先问凤凰城。
江天霁雪初回雁，水树凝春正啭莺。
若次秦淮君但渡，不妨桃叶自来迎。



寄张太史


洞庭何事久悬车，欲就彭咸与世疏。
湖水东边横木渡，梅花多处作楼居。
珊瑚高架徐陵笔，玳瑁新装逸少书。
闻道女媭相怨骂，兰皋回马意何如。



游燕矶同李公詹


玲珑金刹倚江滨，江北江南路乍分。
岩际花飞四天雨，寺门松锁一溪云。
香台噀雾来龙女，渔笛吹风起雁群。
欲发夷犹还倚棹，春山临水正氤氲。



九日集李公詹别署（公有长歌送予出塞）


瀛洲官阁帝城东，一望燕山感慨同。
易水寒生人别处，渔阳秋在雁声中。
胡笳怨彻长榆月，画角吹残落木风。
我自感君歌出塞，相过非为菊花丛。



闻今上驻跸端州恭纪

其一 原作


铜柱珠崖日月光，弯弓东望尽扶桑。
风云本不遗屠钓，天地何曾外犬羊。
失在东隅非汉过，至于南海是周疆。
两都父老还跂望，愿得威加归故乡。




其二 改一


水上黄龙出负舟，七星环拱待宸游。
短衣各自羞从虏，左袒何人不为刘。
失在东隅何损汉，至于南海实兴周。
东方千骑如云簇，诸将承恩新拜侯。

其三 改二

铜柱珠崖氛祲开，扶胥东望水潆洄。
风云一旦生屠钓，天地从新辟草莱。
永日复明羲叔宅，南风重播九成台。
两都父老齐回首，愿上君王万寿杯。



弘光恭纪


杨柳啼鸦旧白门，高皇弓剑此犹存。
凤凰城阙临三辅，龙虎山河壮九阍。
白水真王新应兆，苍梧帝子未归魂。
经纶草昧今伊始，一代风云岂易言。



初春偕诸子游峒山


四郊无处不关愁，犹有祇园物外幽。
问竹不辞芳草远，看山聊为白云留。
清溪过雨泉相应，古木逢春翠欲流。
不信东风限南北，又闻归雁渡沧洲。



往行在赋赠

其一


崧台西望五云俱，石室巍峨剑佩趋。
旋转乾坤劳圣主，折冲尊俎赖名儒。
会稽君子能兴越，采石书生解破胡。
千古凌烟高阁在，龙旗何日指燕都。

其二

赋就凌云是子虚，时来应诏上公车。
江都自挟天人策，宣室应收痛哭书。
照夜旧誇南海月，抟风今化北溟鱼。
经纶草昧君能事，避世金门乐有馀。



乙酉元夕辞弋何赏灯步韵


绿林处处播烽烟，火树何堪照绮筵。
半壁山河劳鞅掌，一挑风月懒横肩。
花飞已悟春如梦，漏永翻怜夜似年。
十二玉楼歌吹寂，银蟾无语下西偏。



和弋何更名作


结阵曾闻傍武威，冥冥今喜遂高飞。
云逵有路为仪好，烟水无争致慕稀。
字写碧霄成露布，书成雪窟出重围。
知君万里来宾意，不为芦花一钓矶。



苏元易贻湛用喈彩树牡丹招赏因赋


彩胜贻来自美人，名花宁独擅芳晨。
雕阑绣幕千金夜，魏紫姚黄一树春。
隋苑豪华嗟已故，汉宫灯火喜重新。
赋诗知有清平调，好向君王笛里陈。



寿瑶台翁八十一


归去来兮事若何，扶胥江上足烟波。
两都作宰贤声著，四世同堂乐事多。
佳气重瞻关外紫，春风新长鬓边皤。
渭滨正入飞熊梦，蓬岛无劳青鸟过。



峡寺


玲珑金刹翠微边，云际迢迢磴道悬。
遗殿尚留梁日月，空门长对汉山川。
松风到枕闻归鹤，竹树沿流泊客船。
闻说瑶坛丹灶在，愿随仙令学延年（以上民国铅印本《啸楼诗集》）。








五言绝句



水西寓目同梁幼宁明府赋

其一


柳条将荇带，隔水故相牵。
欲采芙蓉赠，仍愁不见莲。

其二

藁砧原自在，不是野鸳鸯。
纵有忆君意，其如水一方。

其三

含笑掩罗襦，佯羞入深竹。
漫劳赠妾辞，不解迎郎曲。

其四

东家亦有施，西家亦有施。
不知花阿那，空自颦娥眉。



山居

其一


洞口花冥冥，鸟啼不知处。
风吹石上泉，散作岩前雨。

其二

长林鸟归尽，露下庭草湿。
钟磬寂无声，虚窗白云入。



梁明府茅冈杂咏

其一 香茅宇


茆屋临清溪，中有小桥度。
遥望知君家，门前五柳树。

其二 列岫亭

朝看亭上山，暮看亭上山。
问君心何似，白云相与閒。

其三 桔槔庑

篱落紫烟明，东风动新绿。
不用费机心，今年春雨足。




其四 华平沼


寒塘凉雨过，一夜新水长。
初日照芙蓉，坐看灵蔡上。

其五 采菱渡

溪风生夕凉，古渡流寒玉。
时有采菱人，来唱采菱曲。

其六 扶荔湾

矶头丹荔熟，入手异香闻。
日暮红绡退，玉肌持媚君。

其七 红梅径

东风动南枝，冉冉残霞坠。
不是竞新妆，美人今夜醉。

其八 蟀蟋坪

山中饶薜萝，底事频促织。
借问黄金笼，如何秋草色。



菰渚


芳渚生夕波，寒潭映脩竹。
幽人罢钓还，菰米饭初熟。



蕉林


西风吹蕉林，秋雨正萧飒。
淅沥空阶前，寒虫互相答。



山居杂咏

其一


山风飘白云，油然满庭户。
呼童下筠帘，白云飞不去。

其二

山头凉雨过，一夜溪声急。
向晓下藤床，开门飞泉入。



七夕有怀


瑟瑟西风起，松房夜掩关。
月华凉似水，河汉在人间。



怀人


芦花秋水涨，不见客帆归。
惟有云边雁，翩翩南向飞。



送客


送客芦花水，水寒花乱开。
西风知别恨，频为打船回。



题柿送刘少参入贺


朱实临风生，有似君心赤。
好从叶上书，为纪万年历。



桃源洞


洞府跨仙源，溪流绕山去。
莫放桃花红，时人恐知处。



见日庵


紫气苍茫起，遥瞻若木东。
红轮夜半出，摇动金银宫。



锦云岩


迢递锦云道，琼花间朱草。
时闻远近香，不知秋已老。



麻姑峰


孤飘插云汉，秀色凌朝霞。
安知洞府里，不有蔡经家。



白云洞


洞口松萝密，白云压枝湿。
莫往披白云，恐有蛟龙蛰。



分绿桥


柳外赤兰桥，遥接南塘路。
迷人采芳来，徘徊未足度。



听莺步


濯濯柳枝齐，黄莺飞复栖。
春风正浩荡，为君尽意啼。




斐园杂咏十一首

其一 恬远楼


凉籁晚飕飕，烟云一飒收。
纵予万里目，登君百尺楼。

其二 桐君阁

子期不复作，雅曲谁与耳。
借君膝上琴，发我山水志。

其三 北望台

长安不可见，但见暮云浮。
因君北望处，动我江湖忧。

其四 写叶山房

凉飙袭庭越，如闻金石响。
知君有新句，题在木叶上。

其五 问景台

蛇蚹与蜩翼，觉有待为烦。
吾爱柴桑老，能为神释言。

其六 青鸟轩

翩翩青鸟使，来往寄瑶华。
传书问西母，桃作几时花。

其七 曲引

凉雨蹴春波，曲曲随堤转。
时泛桃花来，不知源近远。

其八 馀轩

调高尝寡和，境绝每无邻。
持留一席地，安顿世间人。

其九 云门

籓篱不复设，门户洞然开。
闲窗无俗物，应只有云来。

其十 琅玕沜

森森万条玉，袅袅一溪烟。
赠君谢客句，绿筱媚清涟。

其十一 清浣

寒塘已自清，凉雨昨夜洗。
晓看岸上花，尽插碧波底（以上《啸楼诗后集》）。








七言绝句



少年行

其一


万里辞家出塞垣，五原兄弟竞交欢。
吴钩上有仇人血，解向尊前笑共看。

其二

虎头猿臂捷如飞，三陷胡兵三突围。
冒雪夜驰沙碛外，长缨亲系左贤归。



明妃曲


汉使南还未及春，单于别部寇西秦。
将军不用临河战，犹有长门玉貌人。



送客游广陵


虎门枫叶雁群飘，君去江淮秋水遥。
莫向官河歌九曲，吴宫台下草萧萧。



送客还楚


雁翅城边猿夜啼，郁桐江上蓼花飞。
湘沅西去三千里，一路秋山送客归。



送客西游


崧台西走是梧州，地接湘滩秋水流。
九派云山疑未定，送君何处吊珠丘。



清溪


清溪溪上雁群飞，两岸枫林叶渐稀。
何处江楼夜吹笛，一时行客尽思归。



都督王公阅兵海上歌

其一


东风吹动碧油幢，帝遣嫖姚视海邦。
猎猎云旗过郁水，嘈嘈雷鼓动珠江。

其二

列舰如城望不分，角声吹彻大江云。
武士各依云鸟阵，元戎亲领水犀军。




其三


百尺华楼玉帐开，坐看飞舸蹴天回。
老蛟起舞天吴拜，江上长风万里来。

其四

虎门诸部捷如飞，日暮横江试铁衣。
弦响乍闻侦候报，前锋川口射鲸归。

其五

北风萧萧吹江关，白波几度流雪山。
将军倚剑飞艎上，却似当年下濑还。

其六

金戈指日日华生，玉弩临江江水平。
横海楼船得似此，汉家何处校昆明。

其七

雨过连营月满篷，一声清啸倚秋风。
惊波不动江如练，东望扶桑欲挂弓。

其八

鹳鹅飞尽阵云稀，杨柳风前小队归。
一曲南征吹不散，又随明月过江飞。



游仙曲

其一


芙蓉城上住金镳，手酌玉浆酬子乔。
夜半月明环佩起，九天飞下董娇娆。

其二

青牛道士住碧峰，手把一枝青芙蓉。
閒寻天女投壶去，赢却仙坛白玉龙。



怀仙引和黎君献

其一


蓬山东去水无波，玉舄金軿两度过。
犹记瑶池旧仙子，碧桃花下奏云和。

其二

珠官芸局竟难留，一谪人间二十秋。
当日灵姿何处在，白云无尽水悠悠。

其三

水府春风兰杜香，流霞不断树苍苍。
前溪谁唱游仙曲，不是刘郎是阮郎。

其四

紫府青娥白玉肌，手攀琼树待幽期。
五云隔断蓝桥路，不是裴航谁得知。



元夕曲

其一


香风袅袅透纱幮，云母窗前月吐珠。
谁挟青娥踏歌去，隔花飘过绣罗襦。

其二

绿杨垂影覆雕檐，铃铎无声玉漏添。
满院月光春似海，六街齐上水晶帘。

其三

琼楼高阁锦云边，越女如花照绮筵。
舞罢石榴裙带缓，侍儿扶过玉阶前。



哭崔季嘿

其一


一夜飞霜下井桐，忽闻玉树委秋风。
早知难觅延年药，悔向南樵访古公。

其二

斗下当年紫气微，曾惊神物吐光辉。
不知出狱还何意，飞去延津竟不归。

其三

水西亭院锁垂藤，水榭山楼昔共登。
今日花开君不见，满窗风雨独悬灯。

其四

手提三尺是龙泉，走马边城及少年。
侠气至今销不得，散为烟雨蔽江天。

其五

城北城南雨满途，莺花无主月明孤。
目中尽是山河恨，不独黄公旧酒垆。




其六


曾共云山采药来，鹤舒台上竹窗开。
松间昨夜闻清啸，人见亲骑白鹤回。

其七

粤江枫落晓霜微，郁水连天秋雁飞。
独忆与君行乐日，扁舟乘月访僧归。

其八

忆君清泪洒西州，经岁西园罢宴游。
何事邻人调玉笛，夜来吹落满城秋。



闻征黎官军奏捷寄王都督

其一


鹳鹅声合阵云霾，一夜蛮兵列藁街。
何事汉王誇好武，却无馀力到珠崖。

其二

琼海冥冥玉帐移，瘴云如墨拥军麾。
大铜江上南征曲，几向门生笛里吹。

其三

漫道功成指顾馀，瘴乡风雨费驰驱。
封侯亦是寻常事，莫把云台易五湖。



寿萧少宰

其一


十年金马侍龙颜，曳杖初辞玉笋班。
试向上台占气象，岁星原自在人间。

其二

城上春风春昼长，桃花初发万年芳。
飞来碧海三青鸟，曾见前身侍玉皇。

其三

玉堂清切傍龙楼，曾沐铜盘掌上秋。
莫问赤松旧游处，酂侯原不是留侯（朗宁有赤松子游迹）。



题玉兰送刘少参入贺


上林佳气霭氤氲，一树琪花夜照云。
锦石雕兰春似海，千秋长奉玉宸君。



咏牡丹


笑倚东风十二阑，沉香亭畔试春寒。
笛声吹送清平调，长奉君王万岁欢。



听乙姬弹琴


香烟袅袅玉楼中，一曲离鸾度晚风。
不是人前弄纤手，欲将幽恨托丝桐。



黄逢一席上戏赠诸侍子二首

其一


轻绡裁就碧云裾，奉拂焚香竹下居。
怪底隔花呼不转，玉窗西畔检残书。

其二

慧性修能迥自怜，人前玉立故翩翩。
当筵昨夜司觞政，醉杀风流李谪仙（以上《啸楼诗初集》）。



月夜闻啸


山寺啼猿送暮钟，琪林远近隔云松。
仙翁自啸瑶坛月，知在罗山第几峰。



杂记八首

其一


茅斋近接野人庐，竹径松阴十亩馀。
巢鹤数声清梦晓，碧桃花下检丹书。

其二

会仙桥西多酒家，日浇溪水酿松花。
山深客少无人贳，共酌茅堂对月华。

其三

宿雨山中睡起迟，看花偶过白莲池。
朱明道士迎余笑，昨夜南岩长紫芝。

其四

石楼西望霭氤氲，几处青山带白云。
手挹茏葱吹夜月，碧溪飞起凤凰群。

其五

铁桥西去是蓬莱，千树万树琪花开。
遥隔彩云闻笑语，王家兄妹踏歌来。





其六


水帘千尺挂晴空，沸日冲云半带风。
五月严霜吹不散，却疑身在水晶宫。

其七

日暮天池洗药回，手扳芝草下瑶台。
黄龙洞口香风起，隐隐箫声鹤背来。

其八

洞门霜落鸟群稀，山路无人枫叶飞。
童子遥歌紫芝曲，白云村里钓鱼归。



戏为木客解嘲


胜事山家难具论，莫将灵迹混风尘。
碧溪亦解醒凡梦，朱凤何缘识贵人。



戏和梁幼宁明府城西步月即事之作

其一


青骢蹀躞度城阴，油壁香车珠箔深。
又是钱塘苏小小，西陵松下结同心。

其二

西北高楼月影孤，美人花下解罗襦。
使君不用踟蹰立，闻道罗敷自有夫。



广州元夜歌

其一


粤秀春山锦绣文，烧香士女日纷纷。
游人背指呼鸾道，十尺飞楼插白云。

其二

穗石春明古洞开，䌽花千树布香街。
绿油轿子看灯去，半揭珠帘露绣鞋。

其三

十五儿郎满面春，爱餐荖叶染朱唇。
越罗衫袖笼瓜子，玉齿分明度与人。

其四

高鼻胡奴族类殊，东西两处占营居。
鞦韆戏罢呼群去，行拨琵琶唱木鱼。

其五

雁翅城边宝月升，星桥百道䌽云凭。
六榕古寺香烟起，女伴相携礼塔灯。

其六

谁家年少醉春杯，两朵桃花向脸开。
侧踏毡鞋双足热，钟楼西畔打球来。

其七

楼下歌儿惯刺人，分行迭唱笑声频。
就中一老推歌伯，摺扇斜遮鸭舌唇。

其八

永夜花丛百戏张，家家儿女为春忙。
数家更约相持去，城里新开内教场。

其九

琪林西去是诃林，祇树阴阴古殿深。
游客醉来相枕卧，新诗齐作楚人吟。

其十

东家姊妹惜春风，每倩旁人为理容。
待到夜深车马散，鼓楼偷去拜先锋。



为伯修挥使寿母


青鸟东来海路长，犹传烽火满辽阳。
斑衣不是将军事，要取胡头作羽觞。



无题和韩孟郁

其一


台上箫声怨落晖，天边孤凤欲何依。
自怜一别萧郎去，嫁与山鸡作对飞。

其二

含颦含笑漫多姿，过眼芳华不可期。
莫向东风论往事，碧桃花谢已多时。

其三

万树垂杨蔽渚宫，襄王曾此醉春风。
巫山西望行云杳，始觉当年是梦中。




其四


红楼冷落䌽云缄，又抱琵琶逐客帆。
却笑多情白司马，为渠犹自湿青衫。



建霞楼观奕


竹楼时听戛琅玕，月转西林局未残。
我自对君无下意，厌闻人说似长安。



题画


山中烟岚午未开，石桥东下水潆洄。
幽人独占清溪住，卧听泉声木杪来。



题碧桃为新婚


风前初试白霓裳，疑在罗浮见淡妆。
不似天台千万树，空将颜色媚刘郎。



送匡云上人归卢山


无心偶出楚江濆，荫注人天实赖君。
归去东林任舒卷，有谁知是故山云。



畹兰二章和黄逢永（有引）

其一


予读小游仙，而知人生于情，死于情也，方永之素缣反掷也。延陵剑已心许徐君矣。乔命与吾兰亭将收去，复以死邀之也。情之牵系人乃至是。虽然，吾以为二人者得死所矣。惜花者以其方发遭风雨耳，春尽飘零，谁复顾之。世间鸡皮鹤发，岂足动秋风长簟之悲哉。李夫人回面向床，遂令刘郎思之不置，既竭少君之术，犹讶其姗姗来迟。弥子瑕不幸而留色衰爱弛之身，不觉矫驾食馀，二罪俱发矣。不然，孝哉，爱我哉，犹将十世宥也。云淙先生闻此，得无展然而一笑乎。却怪石佣，幸自无事，替人向牡丹亭寻梦也。
小队红云逐落花，美人何处把瑶华。
香魂不昧三生石，可是墙东旧宋家。

其二

雕兰十二曲相维，无那花枝不自持。
不见酒旗歌舞地，年年风雨葬西施。



塞上曲


毡帐前头系五花，胡姬团坐奏琵琶。
将军起舞向东笑，边月于今照汉家。



陈治父送至峡山留别


深碧轩边水荡云，振衣亭外大江分。
对君正羡山居乐，何事看山又别君。



厓门吊古


慈元宫殿已飞灰，千古胥涛隐怒雷。
犹忆二杭风景好，钱塘江上看潮来（吊古另是一格。）。



送冯别驾赴周府


扁舟春发粤江皋，水远山长旅梦劳。
犹是梁园后车客，莫言身负吕虔刀。



湖上作

其一


西冷渡头多酒家，香风十里散琵琶。
游人不断踏歌去，爱杀当炉面似花。

其二

山横眉黛酒横波，处处垂杨曳薄罗。
怪道欲归归不得，西湖春色不胜多。



木棉花歌

其一


千灯一坐放光明，帝网交罗互不争。
谁与春风露消息，珊瑚枝上唤流莺。

其二

俯视东邻桃李尘，婆罗高不问由旬。
扳枝只为低垂手，肯傍人间栏槛春。

其三

青天削出金芙蓉，每爱青莲作句工。
今日对花聊举似，嫣然一笑领春风。

其四

旧苑昌华吸紫氛，宫娃曾斗石榴裙。
枝头犹是英雄血，无奈流花不待君。

其五

长林风起絮飞多，昨日朱颜鬓已皤。
尽去尊前舞红袖，好风容易醉中过。



初夏口占

其一


多难频仍漫自伤，兵戈从古致凶荒。
此身本合填沟壑，不见前贤卧首阳。

其二

乡闾十室九空囷，百里宁辞负米频。
菽水未能供一饱，车锥深羡去年贫。




其三


数亩荒田岁入微，笔耕不救腹中饥。
嗷嗷八口难为计，未过春寒尽典衣。

其四

山川涤涤野如焚，几处忧惶望作云。
富室未须欣独饱，盖藏难献犬羊群。

其五

拂衣归卧白云庐，牛角前头挂汉书。
欲向田园谋食力，岂能枵腹事耕锄。

其六

空囊羞涩莫为欢，漫道明霞高可餐。
却羡当年杜工部，犹然留得一钱看。

其七

痴儿索饭妇无裈，支枕翛然自闭门。
不是安贫学高士，谁能推食与王孙。

其八

萧然瓮牖与绳枢，曳屣高歌乐不殊。
栗里先生知此意，行行那复为饥驱。

其九

南薰吹雨到寒窗，一洗妖氛复旧邦。
却叹沟中诸饿莩，枯鱼不及待西江。

其十

东征士女慰来苏，大度神功与祖符。
引领王师徒望雨，好将何物备箪壶（以上《啸楼诗别稿》）。
按：李君明整理








五言排律



咏水灯


如珠浮赤水，不叶开红莲。
川暗萤齐度，湖平星共联。
近能添岸火，远误逗江烟。
浦月光相借，溪云赤欲然。
鱼眼时交射，龙宫夜并悬。
因知普照处，俱是一灯传。



送幻公


放杯南海去，秋水照袈裟。
红蓼溪桥晚，青枫江路斜。
望灯寻水寺，乞食向渔家。
彼岸行应达，慈航望转赊。
灯悬华顶月，衲补赤城霞。
为问北宗学，今开第几花。



渡羚羊峡


清流凡几曲，两岸尽蒹葭。
但见山形合，宁知溪路斜。
峰阴时作雨，水气晚蒸霞。
古树飘霜叶，惊涛溅雪花。
密竹藏樵路，垂萝系钓槎。
倘因渔父去，还见有人家。



自题水西别业


小筑东林下，花深地转偏。
楼前一泓泻，城上众山连。
水漾晓峰翠，鸟啼东岸烟。
野葵留客饭，石榻借僧眠。
落叶承趺坐，浮花学钓船。
因知会心处，不必五湖前。



送方仲玉还莆


有美莆中彦，名区秀气钟。
共誇毛是凤，不愧种为龙。
腰下虹三尺，眉端彩数重。
春花作诗骨，秋草伴行踪。
漳水移孤棹，樵山纵短筇。
素心欣有托，白社喜相逢。
命酌凭觞政，分题试笔锋。
醉常连夜月，坐或到晨钟。
正尔交情洽，那堪乡思浓。
盟心指松柏，携手赠芙蓉。
别曲云中雁，离怀江上峰。
今宵烟水里，应有梦相从。



净社分赋得千佛塔限三肴


四天扶愿力，百鬼役芳郊。
宝剑遥相倚，风铃夜自敲。
霞端千佛现，冢畔一僧巢。
舒指从西竺，藏锋似大茅。
石棱栖布谷，幡影舞潜蛟。
碑阴欲有纪，才尽为三肴。



杨元孺都督移镇狼山招集海珠寺即席赠别①


① 民国本题作“某元戎招集海珠寺即席赠别”，诗句多歧，云：“玉帐迎春发，翩翩向海东。桃花初跃马，杨叶待弯弓。两岸牙旗影，中流画角风。息徒双树下，揖客一尊同。绿水明金甲，长天倚玉虹。雅歌回雁阵，清啸彻鲛宫。鹅鹳呼天外，鼋鼍拜浪中。沧溟从此去，鹏路正无穷。”
玉帐迎春发，翩翩向海东。
桃花初跃马，杨叶待弯弓。
两岸牙旗影，中流画角风。
息徒双树下，揖客一尊同。
剑喜雌雄合，诗誇竞病工。
停筝伫素月，把酒送归鸿。
淮海长天外，沧溟一望通。
先声播狼岛，清啸彻蛟宫。
鹅鹳呼天外，鼋鼍拜浪中。
沧溟从此去，鹏路正无穷。



白云纪游同陈冲师郑蟾林万伯文用壁间韵


何处寻幽好，春山高入云。
石岩飞磴接，濑道小桥分。
度壑龙为杖，穿萝鹤共群。
禅房掩苍翠，人语带氤氲。
问法随真侣，观空息众纷。
鸟啼如有意，花落自成文。
凉籁传清梵，香台送夕矄。
空林孤磬寂，归路一猿闻。
烟树浮清霭，霞天织锦文。
时时回首望，行欲谢尘氛。





七言排律　送袁元素中丞乞终制南还

当年匹马赴东陲，军府重将荆棘披。
跋涉两河经百战，提携三卫整偏师。
单于仅挟六骡遁，飞将谁将百骑驰。
一剑独当宁远戍，孤军曾解锦州危。
坛前鹊绕中丞印，帐外龙蟠大将旗。
出塞共惊新破虏，守门仍是旧降夷。
长驱绝漠无遗策，直抵黄龙是夙期。
七载勋名与众共，孤臣心事有天知。
墨缞久为临戎借，舟旐恒怀陟屺悲。
未灭匈奴家暇问，愧为人子泪频垂。
五湖自可容长往，三揖何能当一辞。
故国松楸行入望，北门锁钥好谁遗。
胡儿洒酒欢相庆，父老牵衣笑莫随。
名在毁来无定异，功成身退亦其时。
独怜一曲丁都护，夜夜关山笛里吹。









古风


短歌行

江头树，花落随流去。
水流日夜东，落花安能归故丛。



远将归

媳妇初入门，日夕不离夫。
夫戍交河北，媳妇惟依姑。
北来一书飞故里，拭泪登堂报姑喜。



寄远曲

自君出门去，东风几换庭前草。
欲向春宵梦见君，生平不识关山道。
愿君回车归故乡，妾身无子姑嫜老。





乌夜啼

栖乌哑哑近南陌，绣户重扃声不隔。
情知无梦到关西，坐对孤灯忆行客。
问尔撩人夜夜啼，何不自家头莫白。



白马篇

边城八九月，北风号枯枝。
白马谁家子，往来阴山陲。
左右佩双鞬，出入拥龙旗。
策名壮士籍，曾受天子知。
羽书昨夜至，虏骑犯金微。
驱马出塞门，一军生光辉。
一战摧前锋，再战破重围。
日暮休我兵，胡笳惨以悲。
男儿赴国难，何以身家为。
不断单于臂，宁裹马革归。



珠江曲

其一

江边杨柳绿，江上藕花肥。
玉溆鸳鸯戏，金塘翡翠飞。
时闻采莲曲，唱入荔枝矶。

其二

溪桥箫鼓闹，江路锦云铺。
彩鹢双双并，游龙两两俱。
齐乘潮水涨，来戏海中珠。

其三

小姑撑小艇，来往越江滨。
溪月裁眉出，川云学鬓分。
微风柳下起，吹动石榴裙。

其四

佳人青雀舫，公子木兰舟。
游戏青枫浦，沿泗绿水洲。
向晚江风起，齐归花渡头。



美人独睡歌

秋槐叶落兰阶上，西风吹冷芙蓉帐。
美人背烛立踟蹰，手持罗帕拂龙须。
半欲上床无意绪，侍儿为解绣罗襦。
银屏掩却双飞翠，玉搔落枕香云坠。
独雁羁雌苦夜寒，回身自引鸳鸯被。
漏板声沉霜满院，关西征人梦中见。



新婚乐赠刘萧郎

黄金初作屋，乌鹊正填桥。
香车宛转月中发，欲行不行白马骄。
花衢柳市銮声到，玉轴金镳度芳草。
鹤驭才离月殿中，鸾舆初下瑶池道。
仙郎相见笑颜开，同携玉手步兰阶。
已展锦茵迎凤舄，更将罗袂拂金钗。
帘前侍女纷如玉，手把琼箫理新曲。
一声吹入碧云端，天上凤皇飞相逐。
须臾碧月下瑶台，鸳鸯栖向掌中杯。
茱萸翠带为君解，芙蓉绣帐为君开。
玉搔落枕闻娇语，金笼夜半调鹦鹉。
明珰琼佩寂无声，洞房深锁桃花雨。



青楼曲戏代酉校书寄徐元度

柳眉花面日萧然，两角鸦青慵委肩。
琥珀枕边千点泪，不能滴滴向君前。
忆君初度妾家时，爱妾不异琼树枝。
水晶帘下看妆立，自点青螺为画眉。
鸳鸯飞入青绫被，此时与君翼相比。
君有幽盟在妾心，妾有誓言在君耳。
自从分散连理枝，梦里灯前空自疑。
芙蓉褥冷无心坐，翡翠衾寒睡起迟。
妾身虽是章台柳，一片青松心耐守。
鸾镜如今尚在怀，玉钗肯落他人手。
五陵年少事冶游，隔花抛过锦缠头。
妾心匪石安能转，院锁梨花空自愁。
关山迢迢不可越，锦字慇勤为君说。
君看水上桃花红，是妾此时眼中血。



咏怀十首

其一

三河有壮士，立志常慨慷。
出身赴国难，气欲吞渔阳。
龙旂飐边风，金甲耀日光。
弯弓射旄头，倚剑天山旁。
白刃起如林，意气方扬扬。
讯言乡曲士，宁知侠骨香。

其二

妾本燕赵女，羞颜未常开。
养成兰蕙质，晦迹待良媒。
芳华易衰谢，常恐春风催。
坐见繁花落，凄然动中怀。
含睇下妆楼，顾影深自哀。
焉得偶君子，携手步兰阶。

其三

落落零秋树，日夕发春条。
夭夭艳阳花，忽逐严风飘。
盛衰理若斯，成与败非遥。
无荣亦无辱，顺逆惟所遭。
贫贱何足叹，富贵何足骄。
较计得失间，无乃非贤豪。

其四

西方有美人，独立青云端。
举袂扬妙香，非礼不可干。
遗我锦绣段，相许在岁寒。
浮云蔽白日，忽间双飞鸾。
岂不怀佳期，欲往途路难。
延颈望音容，遥夜起长叹。

其五

清晨戒我车，意欲远游行。
出门四顾望，但见浮云生。
荆棘周道傍，豺虎正纵横。
平林有铩翮，朱凤戢其形。
为害苟不顾，何以保令名。
改辙理方舟，去去俟河清。

其六

平生寡尘情，意复与时乖。
入门对妻子，刺促徒伤怀。
拂袖舍之去，去上瑶石台。
长啸倚天风，浮云为徘徊。
拍手招青鸾，缄书寄蓬莱。
吾欲涉弱水，一酌流霞杯。

其七

北山有老人，自称安期生。
脚踏双玉舄，飘飘乘风行。
遗我九节蒲，服之令身轻。
转盼忽飞去，迅若孤云征。
念欲往从之，道高难遽成。
何当谢尘鞅，脱舄阜乡亭。

其八

弱龄怀远图，高视淩九霄。
手提万金剑，跃马向青郊。
招邀六郡雄，共逐五陵豪。
豪雄者谁子，意气秋天高。
白日忽以迈，春芳辞秋条。
嗟哉命运徂，魂去不可招。
俯仰天地间，斯人竟寥寥。
一为薤露歌，恻怛令魂销。

其九

阴风厉宵旦，平陆飞海水。
洪潦溢交衢，滔滔未云已。
冯夷扇其波，直欲倾南纪。
沙汀杳莫辨，鸿雁哀鸣起。
各在沸鼎中，沦濡谁为理。
凝睇向衡阳，我思玄夷使。

其十

昔余游罗浮，曾过奉宸桥。
是时九月中，万里凉风飘。
遗殿锁秋烟，黄龙不可招。
还顾望瑶池，仙侣何逍遥。
遗荣长自贵，浮艳不终朝。
如何道旁子，鞍马恒自骄。



寄陈来献

余本紫霞人，误落在尘土。
八风日相吹，五气几无主。
入井遇四蛇，上树逢二鼠。
遮雀固所歆，牧牛良独苦。
之子抱奇尚，相从得真侣。
玉诀口能传，金书手自补。
丈夫抗青冥，肯同草木腐。
而我一玄珠，欲觅无处所。
渺渺飞云巅，遥遥通紫府。
愿子振修翎，迟余共遐举。




送李伯襄

其一

北风日凛冽，寒霜凋平芜。
君子事行役，负剑游帝都。
弦歌未终宴，仆夫已戒途。
问子无所适，去入承明庐。
问子何所将，手握灵鼍珠。
丈夫志四方，安能守区区。
何况我生辰，遭世本唐虞。
愿子崇令德，善爱千金躯。

其二

昔与子行乐，秋月照城闉。
今与子为别，朔风扬飞尘。
子奋垂天翼，高飞薄苍旻。
而我羁樊笼，有志不获伸。
子往燕山北，我留粤海滨。
我为道旁璧，子为席上珍。
升沉方异路，安问参与辰。
龙剑匣中鸣，叹息此焉分。



送张桓孺

黄鹄乘天风，转盼忽已失。
丈夫骋高步，尘网谁能窒。
奈何乡曲士，伊吾老一室。
牢落穷檐中，万事倏已毕。
我友挺异姿，性情本超逸。
束发事远游，九州不遗一。
趋时裾可绝，在险驭能叱。
时复托云松，灵编手自述。
我闻不死乡，万岁如一日。
去矣云间鸿，永谢裈中虱。



送黄逢永

孟冬寒气至，北风撼南极。
修翮无停飞，行云去不息。
我友志万里，高举淩霄翼。
丈夫赴功名，离别何足惜。
而我尚屈伏，飞潜异南北。
出门送我友，惙惙歧路侧。
富贵不足忧，所宝在明德。
无恙双龙在，愿子勤拂拭。
毋为顽石捐，负此千金值。



送卢玄明

峨峨南山松，一生自孤洁。
上枝拂青云，下枝荫丹穴。
惊飙荡其间，挺然不可折。
东风洛阳道，桃李竞春月。
而此独落落，无人知苦节。
天实老其材，不与众芳列。
凛凛岁将寒，谅君终自别。



西行

其一

仆夫戒晨迈，朋好为相谋。
枳棘寡栖凤，江浅希潜虬。
曰予秉薄劣，二纪负兹游。
冲波有飞楫，急坂无停辀。
抚己况多歉，释此将焉求。
高步诚可追，大力势难侔。
以兹激孤往，飘然去故丘。
穷猿不择木，困羽但望秋。
贱子谅有持，长者毋相尤。

其二

昏发杨柳沙，晓渡芦花港。
红日光杲杲，江枫露犹响。
云歛山势遥，潦积水面广。
秋风复西来，寒潮不能上。
沙汀白浩浩，鸿雁飞两两。
疏树相蔽亏，连岩互阴朗。
缅渺芦中人，兰桡竞来往。
安静道自存，沿泗理非枉。
复闻沧浪歌，悠然契心赏。



陟巘

舍舟意不惬，命驾陟遥巘。
磴绝每独扳，苔滑仍自践。
维时孟秋初，山翠净如洗。
凝睇既清峻，引步更幽缅。
□□古岩下，欹侧一径转。
云房日不到，水帘风自卷。
聿想采真人，星纨若在眼。
延赏意莫置，视眺恨已晚。
松风生暮寒，竹露忽复凉。
馀霞袭茵阁，新月照兰坂。
命酌歌紫芝，悠悠而心展。



寄邓玄度少参楚中

楚江流浩浩，客心飞不绝。
晓盼云际树，暝睇波上月。
崇山郁嵯峨，明霞相焕发。
美人把瑶草，笑倚黄金阙。
遗我琼瑶音，经岁字不灭。
佳期欲有致，天道苦难越。
鸿雁杳莫即，幽兰不可结。
坐看碧云生，徒令思忡惙。



题蓼水居赠黎缜之

枳棘非凤楼，江湖羡龙迈。
垂钓万里流，延览三山外。
用以浅深妙，道与渊源会。
严霜薄枫林，秋风吹荇带。
娟娟翠竹净，湛湛清涟媚。
隔水望佳人，临流弄烟瀣。
乘桴圣者叹，蹈海豪士态。
请咏濯缨歌，永持洗耳介。
余亦五湖人，相期溯脩濑。



立秋日欧子建崔季嚜过集

江城凉雨歇，秋气渐悲哉。
池流穿屋过，山云度水回。
土陷候虫变，草阁鸣蝉哀。
流霞既可酌，承露况当杯。
元亮舆篮至，伯伦荷锸来。
或坐流云阁，或眠绿雨台。
犹言欢不足，还待菊花开。



送欧子建

方同梅花节，独上木兰舟。
问子今何适，苍梧访古游。
火山寒矗矗，湘水绿悠悠。
仙人馀宝洞，帝子有珠丘。
清晖子行乐，白云我心愁。
若见斑斑竹，知人别泪流。



集卢玄明赡鹤楼分赋

长啸向春山，山光遥带郭。
停策入松门，扳萝陟岩阁。
连峰翠削成，叠嶂绣相错。
林间有驯鹿，华表无归鹤。
悲风吹白杨，哀云翳长薄。
莞花开寂寂，松露当尽落。
缅渺泉中人，千秋付冥漠。
逝者已如斯，焉知来者乐。
抗手别故欢，吾将慕寥廓。



峡口望月

石台朝返策，峡口暮言旋。
峰峦各一色，山鸟啼两边。
芦林露浣石，柳枝维渔船。
滩头落日黄，几处生寒烟。
正愁大刀折，忽看破镜悬。
玉钩搭残霞，蛾眉照长川。
镜湖疑喷玉，箭波如离弦。
岸遥光历历，沙净寒涓涓。
猿饮臂相接，雁惊阵不联。
孤帆未可去，且随鸥鹭眠。



秋夜听邻舟美人琵琶

江干露气新，芳洲月半轮。
佳人命兰棹，沿漾绿杨津。
只怜弦解语，不见袜生尘。
情长留响远，调促送声频。
定知垂玉手，倘亦掩罗巾。
今夜秋江上，能无断肠人。



梁明府席上咏文木盘二首

其一

嘉木生南海，蟠结郁成文。
幸托良工手，华堂得奉君。
初疑绮席上，捧出一盘云。
愿承罗袖拭，为君荐微芹。

其二

结根依僻壤，埋采托远林。
一经匠石顾，为君吐锦心。
分明赤玉碗，中有墨花沉。
总为烟霞染，残云疑至今。



送郡侯罗老师入觐

萧萧凉籁发，飒飒江风黄。
翩翩五骅骝，迢迢赴帝乡。
双旌俨前导，父老挟扶将。
天子秉百度，作新大明堂。
日夕下明诏，抡才自殊方。
我公负明德，夙昔称栋梁。
及兹风云会，愿佐日月光。
贱子欲眄睐，恩遇实非常。
如彼穷秋树，雨露滋其芳。
恨无双飞翼，相随淩风翔。
伫立望行尘，含毫中斯章。



过罗幼良溪上草堂留题

蘼芜叶暗江云暖，杨柳阴浓湖日晚。
桃花两岸笑迎人，坐溯溪流不知远。
溪上柴门临水开，水鹤夜语溪风回。
寂寂竹窗人不到，溪声时过小桥来。



咏水灯

流星历乱波光紫，帝遣祝融烧海水。
淩波仙子笑相逢，各踏一朵金芙蓉。
芙蓉渐开潮渐满，大海合作琉璃碗。
群龙睡起相叫呼，自疑失却颔下珠。
珠光射入鲛人室，照见鲛人夜深织。
冯夷起舞老蛟怒，生忧然着珊瑚树。




咏红梅

冰姿飘尽高楼笛，霜条夜染榴裙色。
火珠历乱缀芳丛，红绡步障围春风。
流莺相向如啼血，王母桃花羞不发。
罗浮美人朱颜开，竞将红袖送春杯。
珠帘半捲胭脂雨，紫燕飞来不知处。



雁声篇

天涯一夜西风起，雁声吹落秋旻里。
忽听哀传玉塞云，俄闻响度金河水。
金河玉塞路逶迤，鸿雁嗷嗷飞复栖。
露下已先孤鹤警，月明还接断猿啼。
潇湘洞庭秋万里，苦竹蒹葭烟雨里。
过客维舟夜夜闻，渔人吹笛纷纷起。
白云飘尽越天开，千里相呼一夕回。
晓风芦荻溪边过，暮雨芙蓉滩上来。
芙蓉芦荻秋相向，滩雨溪风逗清响。
侧耳不知何处边，举头忽在西楼上。
城南怨妇思寥寂，每听一声泪沾臆。
共言鸿雁解传书，雁声听尽无消息。
秋江枫林连水生，水上罗网共林横。
好向云霄却飞去，弋人不解爱能鸣。



秋日作

我昔云山结灵友，春风日解松花酒。
乍可狂歌在世中，何因落魄居人后。
人间红尘万丈馀，一日十避无宁居。
大人莫笑裈中虱，神骏曾为辕下驹。
朅来卧病寒塘上，门径萧萧秋草长。
洛阳二顷无心求，成都四壁还相向。
匣中神物是龙泉，虽复沉埋光在天。
壮夫不洒穷途泪，且自垂钓秋江前。



忆旧游寄张约之

忆昔东园杨柳春风吹，是时与君初相随。
黄莺紫燕佐歌啸，行乐不离越水涯。
水边二月春阴结，桃花乱洒胭脂雪。
画堂高宴张玳筵，绛帐团圞锦云热。
醉来相携卧落花，妖童侧坐弹琵琶。
繁弦逸响听不尽，东风吹梦到仙家。
楼头一夜飞霜白，此时羽翼当乖隔。
我携杖屦入罗浮，君向君门献长策。
岭云燕月两悠悠，叶落猿啼又一秋。
回飙吹散枫江雨，总是当年离别愁。
明年我罢三花采，君亦南归度沧海。
昌华院西寻旧游，白云无恙还相待。
苑西西畔有人家，小桥流水系孤槎。
绿杨枝上蝉声早，十里香飘菡萏花。
采莲女儿色如玉，解佩同游越江曲。
血色榴裙翻彩霞，点破晴江千尺绿。
日暮蘼芜露湿衣，芙蓉溪畔踏歌归。
歌声吹入清溪树，溪上行云皆倒飞。
冶游不可屡，欲买长林住。
一肩明月一肩云，相携又入青山去。
庞眉老衲踞长松，相逢为指最高峰。
高峰去天不盈尺，下视苍崖翠巘几千重。
其中凿壁开兰若，昙花宝树无春冬。
石泉淙淙落檐端，似是珠帘欲捲难。
水花散霰争吹面，五月不耐秋风寒。
柴门日入群峰拱，钟磬无声松云重。
悬灯方丈夜谈禅，珊瑚舌上莲花涌。
东风日出行采芝，芒鞋竹杖荷叶衣。
烟霞隔断红尘路，大可逍遥违□□。
宁知别路终无极，出山又作分飞翼。
浮云落木共飘摇，回首诸峰空黛色。
诸峰黛色日缤纷，每见浮云长忆君。
吴江楚水八千里，梦飞不到燕山云。
苍苔黄叶水西路，亦是当时行乐处。
荆扉松户今寂寥，独背孤灯卧秋雨。
秋雨秋风翠色分，南征鸿雁不堪闻。
思君喜酌松花酒，酒后诗成因寄君。



山中寄答马伯超

我生无俗韵，喜与猿鹤群。
白云山头一片石，高卧几经秋复春。
只愁贫欲弃我去，不愿富贵来逼臣。
盛世亦知轻贱士，野人终是爱閒身。
白眉夫子晚相识，众中与我心莫逆。
连床促席动经时，写愫披衷无不悉。
赠我新诗满案头，至今犹带烟霞色。
我生与我周旋久，懒向人前事奔走。
爱君声气两相投，不惜倾情与君友。
我在天坛扫落花，与君相望隔云霞。
清风明月不同赏，使我独立兴长嗟。
我有清溪万丈流，我有松林五月秋。
芒鞋竹杖倘相过，与君笑咏消离忧。



题黄与东鹪鹩园

花榭茅堂幽意足，清池一鉴飘寒玉。
主人散帙坐前楹，飒飒轻风动疏竹。
竹外高楼倚碧天，连峰如黛捲帘前。
客至不知青嶂隔，人閒时引白云眠。
梧桐杨柳春风早，满地绿云闲不扫。
屋后啼莺傍女墙，门前芳草临官道。
日暮閒亭绮席开，美人长袖送春杯。
砌竹声沉玉簪折，笑看明月天边来。
锦茵玉簟窗阴倒，蝴蝶飞来梦中舞。
风铃漏板寂无声，鸟掠帘前杏花雨。
劝君花下且安眠，枳栖雌伏亦暂然。
上林一日全枝借，会见鹪鹩幽谷迁。



走哭欧子建尊人

八年曾过清溪曲，一渡溪桥泪相续。
风吹澹圃柴门开，芳径无人鸟啼竹。
忆昔曾随杖履入，枫叶芦花秋可即。
长公觞客我公笑，醉归同卧茅堂侧。
读书堂前月满帘，犹记当年奉颜色。
方瞳鹤发今何在，冥漠游魂招不得。
溪花乱落溪水东，夜台自此无消息。
我今三年父不见，绵绵此恨方无极。
孤儿惟下吊孤儿，泪眼相看天为黑。



寿陈参戎

将军能武兼能文，一朝投笔事明君。
道傍杨叶时穿箭，匣里莲花夜照云。
郎川昔日风烟起，偏师直抵乌江水。
九溪官长拜旌旗，十万貔貅橐弓矢。
君王西顾念殊勋，玉帐旋开僰道云。
缓带夕驱虓虎阵，建牙朝列水犀军。
天南铜柱燕山石，绝域功名誇自昔。
丈夫非薄赤松游，要取胡头酌金液。
剑门昨夜将星辉，大树苍苍势欲飞。
为君遥奏南山曲，好向门生笛里吹。



云间康季脩素豪于饮王大将军曾为作康山人拜酒歌顷从余饮乃不任涓滴戏有此赠

君且尽金叵罗，我请为君歌。
君不见粤王城南江瀰瀰，荡汉漂秦不知几。
又不见呼銮道上风萧萧，春芳忽已辞秋条。
人生欢会不常有，要使一卮长在手。
闻君年少雅好奇，云间士龙人共知。
凤凰桥上芳草合，半醉蹀躞黄金羁。
朅来伏剑游帝都，驼背侧坐锦模糊。
閒邀击筑发悲歌，饮停调笑陌上姝。
当时志气淩青云，辕门长揖大将军。
从征西缚乌蛮长，倚马曾宣露布文。
生平习识军中乐，又逐楼船下南国。
时清不用鲁连矢，日晏犹眠郗超幕。
我本高阳旧酒徒，三时醉卧黄公垆。
逢君一语酒中趣，袒跣大笑歌呜呜。
珠江秋绿葡萄开，流霞飘入掌中杯。
正须暂醉一千日，何为却惜玉山颓。
对君寸心欲具陈，一言告君君莫嗔。
君今有酒不肯饮，枉作当年拜酒人。



送汪仲嘉还新都

刺促复刺促，为君歌别曲。
君家司马号能文，当时雁行淹与君。
二仲之名满人耳，世间文士徒纷纷。
新安山水天下奇，白榆社裹共题诗。
不独士龙称小陆，惠连本自异常儿。
西日东流不相待，词场赤帜须臾改。
我从海外数英雄，惟君犹有典刑在。
榕城正月鸟啼春，一片蒲帆薄海滨。
相逢大笑开怀抱，乃是平生托慕人。
花前握手欢何极，倒意倾情无所惜。
正好过从细论文，宁知遂作分飞翼。
粤王城南一送君，郁铜江口遂离群。
孤帆转眼不可接，愁看江树连江云。
由来君是湖海士，第五之名等骠骑。
愿君更奋鲁阳戈，横行直扫妖魔垒。
吴山越水从此分，去住俱成泪满巾。
披云峰畔多明月，倘向秋风忆故人。



送韩绪仲太史还朝

我昨策绿玉，访道游罗浮。
采药黄龙洞，曾上双石楼。
楼东之下多奇气，君从此地钟灵异。
吸露餐风谁与邻，玉皇仙吏前身是。
前年九重谒圣人，携就罗浮五色云。
黄金台上多豪士，不愿封侯愿识君。
银台门外骑官马，玉笋班中初侍驾。
御前起草词源流，三峡飞泉笔端泻。
朝游天禄暮承明，宫妓亲将华烛迎。
书斋远映禁城柳，芸阁啼过御苑莺。
虽云陟岵方多恨，此身宁合青山隐。
罗浮已惬归庐愿，阊阖敢忘承轩问。
送君此去觐明光，弄笔还依紫禁傍。
承恩定宿金鸾殿，赐食应颁七宝床。
雁翅城边折杨柳，斗酒相期为君寿。
与君从此隔云林，明日思君望山斗。



送朱季美

郁铜江边柳压城，郁铜江上啼暮莺。
绿波碧草伤心色，何事春风欲送行。
奉君离觞君不御，罢酒为君赋长句。
忆君早岁起三城，海内争传朱季名。
龙蛇落低古不过，锦绣出口人皆惊。
紫陌探春驱马去，红妆扶醉踏花行。
竹下时时偕逸侣，蓬门日日走公卿。
自从蹶足红尘道，流落空山卧烟草。
问君生事复何如，虹冈草堂何浩浩。
丈夫生世不逢时，穷途寥落皆如斯。
为虎为鼠非由我，呼马呼牛但听之。
吴江楚水明当发，万里风波从此越。
愿君到处但看云，惟有青山容傲骨。



为韩宾仲悼亡

潇潇风雨蔽江津，闻尔归舟泪满巾。
却悟当年笔彩落，都缘无复画眉人。
忆初帘下牵衣别，犹见朱颜垂绿发。
岂期婺女遽还星，岂谓嫦娥遂奔月。
旧曾游处试相寻，飞尽繁花空绿阴。
妆阁尘生鸾镜掩，翠楼月落凤箫沉。
君家虽近朱明洞，从今空托梅花梦。
云母餐来事已虚，黍珠炼就成何用。
忆君挟策干明主，只道香闺聊暂处。
谁知未遂鸿鹄志，一旦先摧凤皇侣。
罗浮山下觅泉门，闻有孤鸾夜夜翻。
紫玉定怜韩重在，名香谁为返芳魂。



赠董参戎

将军学剑兼学书，轻裘缓带如鸿儒。
不独白猿传妙术，亦曾黄石授阴符。
当时射策黄金殿，明光宫中曾引见。
猛士如云拜下风，至尊含笑群公羡。
黄金横带虎为符，再拥蝥狐下粤都。
粤江旧是鼋鼍窟，赤手直探骊龙珠。
妖氛不动鲸波灭，刁斗无声雅歌发。
白马朝嘶浮峤云，雕弓夜挂丰湖月。
横海楼船漫诧勋，南人惟说伏波军。
君王若问安边略，个是麒麟阁上人。



塞上曲

汉家有诏伐不庭，昨日榆林大会兵。
猿臂将军擐甲出，虎头都护荷戈行。
别有少年游侠子，各跨飞龙渡洮水。
千旗并展云蔽天，万鼓齐挝雷动地。
胡天冥冥杀气迷，单于已阵阴山西。
三军大呼雪海涌，宝刀乱落胡头飞。
左贤一矢不及发，右校急奔金兜脱。
可怜一旦沙漠间，不见胡尘见胡血。
单于单骑远遁逃，将士归来雪洗刀。
至今白草黄云外，秋雨潇潇胡鬼号。



邓玄度观察席上分赋得宝剑篇

昆吾溪边赤烟起，飞出秋江三尺水。
风胡结作青莲花，置在琉璃玉匣里。
为云为雾杳无端，晴窗但见蛟螭盘。
划江顿使沧溟倒，指日能令天地寒。
当时不遇英雄人，流落丰城春复春。
夜夜阴房吼风雨，不知何处有烟尘。
闻君作人多远期，几回望气遥相思。
华阴土拭鹈膏淬，神物出见今其时。
雪花莹莹光四注，一朵芙蓉为君吐。
愿君珍重善提携，会见为龙撇波去。



送方士昭

新柳啭黄鹂，送君临路岐。
岐路多芳草，君行向何道。
君将献策金銮殿，圣朝久不论卑贱。
天门九重虎豹守，草野何由得引见。
君将游说大人前，五侯七贵方自专。
短剌徒令字漫灭，长裾欲曳何王门。
期君游侠邯郸道，慷慨悲歌春易老。
卖浆屠狗非无人，空有豪怀寄烟草。
期君走马向边城，虏骑于今日又横。
纵使平居能说剑，封侯原不属书生。
君莫誇雄辩，纵有雕龙难自见。
君莫恃多才，万言不值水一杯。
我有一妙诀，今朝为君说。
楚山吴山多白云，天下可人惟此君。



赠卢无献

卢生昂藏七尺躯，少薄章句不为儒。
南来淬剑沧溟上，拂袖欲探骊龙珠。
自信虎头非食肉，共知猿臂有雄图。
有时走马出东郭，玉靶横穿金仆姑。
琼崖昨日兵戈接，尽道黎人一鼓灭。
岂意丛林隐祻机，几阵官军尽流血。
幕府尚欲成前功，白羽南来飞不绝。
卢生此时奋臂起，奉檄徵兵向吴越。
我闻黎姓本跳梁，鸱张豕突固其常。
圣朝但当置度外，岂必悉甲事穷荒。
韬弓卧戟彼何世，穷兵黩武得无伤。
君不见前年征交南，生民膏血成寒潭。
交人含怒思一逞，至今虎视方耽耽。
贪功挑衅覆辙在，兵连祸结复何堪。
鄙人之忧在桑梓，不觉喋喋言至此。
方今羯卢在疆场，九边烽火正相望。
丈夫倘有报国志，岂无卫霍足相方。
况生勇略世莫当，万石之弩不轻张，愿生善用其所长。



题飞节淩霄图

孤根本自依遥岛，翠盖苍条云浩浩。
何人图此置君堂，满院绿阴寒不扫。
霜皮露甲偃秋风，宛转似是双蛟龙。
寒涛隐隐发虚牖，对此宛坐徂徕峰。
徂徕峰高暮天紫，雾鬓烟鬟照溪水。
直节贞心谁与论，羡君为人亦如此。
虚堂暝色欲生云，静看此图如对君。
地下凝脂倘堪采，与君长啸出风尘。



月华诗为郭明府赋

河阳夜静秋如水，鸣琴人在冰壶里。
遥看万顷琉璃田，玉城峨峨正相倚。
此时天门瑞气新，望舒弭节拥重轮。
七宝合成修月户，五色炼就补天人。
古来三珥誇灵变，得似重华光满院。
影娥池里漫追欢，眺蟾台上曾经见。
列宿光芒接上台，也泛兔魄经天来。
好及南楼清啸处，为君赓唱紫云回。





至日同邓玄度林垂之陈来献梁伯阇袁楚生诸公集周彦昆龙洲草堂

阳和脉脉动寒源，主人邀客开层轩。
已教云物遥相待，却与春风齐到门。
是时寒林净如拭，梅花亚檐光可即。
鲸吸流霞倒玉尊，羽觞犹恨飞无力。
周郎醇醪翻自醉，曲误几回顾不得。
蘧蘧蝴蝶拂筵飞，一调华胥遥送客。



咏竹寿邓玄度

淇园春暖龙孙长，抽出仙人绿玉杖。
遥天一夕风雨来，森森碧干排云上。
挹露笼烟翠万重，琅玕戛戛紫苔封。
迎来曾作并州马，飞去应为葛水龙。
忆昨淩霜楚江曲，劲骨萧疏削寒玉。
柏台薇省借清阴，孤芳占尽潇湘绿。
柔条弱草徒纷纷，何可一日无此君。
凭将百尺青鸾尾，为扫江湖万顷云。



钟太守举子

玉燕连翩飞，明珠掌上出。
着膝动星文，试啼知英物。
惟岳降神申甫生，兰闺小妇梦还成。
羡君五马多龙种，看取名驹接迹行。



宝剑篇送梁非馨

芒砀山中旧龙子，狱底千年睡不起。
一朝牛斗敛光华，化作芙蓉出秋水。
蛟腾螭掣杳莫穷，阴房夜夜吼回风。
雪花照天真宰泣，为怜天下无英雄。
扶风豪士邯郸族，不惜千金从彼鬻。
淬以银河千丈流，磨用昆山一片玉。
舞罢初辞剧孟家，携来还就专诸宿。
有时飞电出西方，白帝魂销鬼母哭。
自言此物真灵异，巨阙豪曹无与比。
醉来横向膝前看，每恨无从死知己。
郎宁西下乱山青，此日提携事远征。
腰间隐隐星辰动，匣里萧萧龙昼鸣。
为君拂拭莲花锷，水涉陆行肆挥霍。
神物由来自有神，莫效铅刀试一割。



会冢行美侍郎田公及义士王潜父也

平原黯黯云脚垂，白杨树底游魂归。
沧海已销精卫恨，青山无复杜鹃啼。
忆昨阴风暗南土，长林夜夜髑髅语。
苍苔古道无人行，燐燐鬼火烧秋雨。
枯骸朽骨乌鸢馀，总是当年琼树枝。
然腹引灯宁自照，漆头作器任人为。
江湖义士洪都客，泪洒尸陀林下石。
自怜无力效秦封，日扣公门请周泽。
绣衣使者乘骢来，玉鞭一指瘴烟开。
吹枯振朽百废举，顿起沟壑登春台。
粤王城头暮烟碧，处处秋山净如拭。
遥听牛背笛声来，不似前时惨澹色。
泉台岂是铭恩处，事不近名名乃著。
君不见宋陵松柏已萧条，行人犹忆冬青树。



题李伯开小像

玉清为老祖，金粟忆前身。
垒块有正骨，嵚寄可笑人。
自宜置丘壑，何事老风尘。
借问渠兼汝，终然谁是真。



留别梁君南

同居穗城内，犹恨少相逢。
又入青山去，青山千万重。
离怀烟水杳，别梦白云封。
莫忘寻仙约，罗浮秋正浓。



春草

蒙茸自满地，敢与花争春。
何苦玉阶下，年年傍锦茵。
舞蝶常留影，鸣虫不露身。
未知南浦上，多少断肠人。



山厨

山厨新烟火，帘日淡无晖。
曳屣衡门下，临风歌采薇。
原宪贫非病，袁安卧不违。
谁能共妻子，相对泣牛衣。



无题

其一

芍药牡丹婢，龙眼荔枝奴。
草木本无性，尊卑何太殊。
也知蛇鬼语，一任马牛呼。

其二

伏虎原为石，虾蟆本是茄。
杀人心未见，索命梦交加。
莫贴肚里榜，都无眼底花。



游罗浮留别诸同好

凉风萧瑟动，孤客发江滨。
徒念丹丘近，先成别故人。
远山寒历历，秋水暮邻邻。
浮云有蔽塞，江汉无通津。
穷猿不择木，衰草敢望春。
寄谢同心客，去矣泉石邻。



赋得江清月近人

大江风浪静，片月照孤芦。
龙女初临镜，鲛人正弄珠。
玉盘依远浦，金波荡平湖。
洲明渔火寂，沙白凫影孤。
舟疑泛银汉，魄似濯冰壶。
前路饶灵药，嫦娥愿与俱。



明霞篇

江干白露秋，明霞水上浮。
流光依浦溆，结绮傍汀洲。
汀洲遥遥日沉树，海气渐升霞渐举。
已讶长空驾䌽桥，俄惊古渡飘红雨。
飘红驾䌽百态呈，玉宇银河变紫清。
何年上界开丹阙，何处仙人住赤城。
日华云影交相射，又逐秋风散楼榭。
雁翅城边绛帐施，凤皇台上珠帘挂。
珠帘绛帐影沉沉，孤鹜齐飞度碧浔。
调脂乍映芙蓉水，织锦还依枫树林。
轻舒漫卷纷无已，望来疑是犹龙气。
地下宁无宝剑藏，关前应有真人至。
集真岛上路漫漫，赤水山前欲去难。
凭将鲍靓双飞燕，聊向飞云顶上看。



登书云台怀韩寅仲兼赠禹宝

维舟在秋浦，策杖凌寒崖。
峰峦互回薄，水石相因依。
言寻蒋生径，遂扣扬子扉。
修篁罗高馆，芙蓉发山篱。
噭噭清猿啸，习习西风吹。
美人游不还，毋由敦佳期。
幸有琼枝树，可以慰相思。
扪萝陟丹磴，听泉坐翠微。
飞鸟既投林，白云亦知归。
况乃秋易老，白露沾人衣。
挥手布心腹，相期浮山陲。
好为谢尘鞅，毋令赏心违。



始渡罗阳水历诸峰①

① 此诗民国本与底本多异，云：“夙龄慕名山，山远行未达。及此释尘鞅，清秋驾言发。问渡候回挠，临流停我策。隔水望云林，嵯峨一峰拔。垂萝下临溪，飞翠遥延屐。一往尽洄沿，群山坐飞越。花明逢洞口，木落见山骨。亚枝云浩浩，激石泉戛戛。灵蹊自可盘，况乃天路阔。晨餐岭上霞，夕弄松下月。尘襟日潇洒，坐见生绿发。寄谢赏心人，毋令蕙草歇。”
夙龄慕名山，心常恋仙阙。
及此释尘鞅，清秋驾言发。
沿溪行必尽，陟岭力务竭。
飞泉既汹涌，连峰复嵂崒。
槎枒石门邃，欹侧苔径滑。
花明逢洞口，木落见山骨。
谷静猿啸悲，云深飞鸟没。
优哉山水都，信矣仙灵窟。
餐彼岭上霞，弄此松下月。
灵襟日潇洒，坐见生绿发。
寄谢赏心人，毋令蕙草歇。



过朱明洞

晨策渡溪桥，迤逦寻古洞。
连冈行渐别，长林目遥送。
渐远绝人烟，稍近闻禅诵。
云护瑶台暖，鸟蹴琪花动。
曰予慕幽旷，夙托游仙梦。
逝彼岂无忧，尘网不我纵。
人惟知足足，物以无用用。
暂托水云游，谢彼役役众。



秋夜冲虚观听羽人奏乐

乐器凡四十本，相传仙人白玉蟾所授，每清夜一张，则猿鹤皆鸣，山鬼起舞。时与邑人张美之、韩煦仲、韩禹宝，中州张桓孺同宿观中，羽人为余一再奏之，彷若宴瑶池而听钧天也。为赋是诗。
花宫云敛金轮高，羽人向月张云璈。
寒潭水立群龙号，翩翩鸣鹤来九皋。
瑶阶石裂山泉叫，修篁高咏长松啸。
忽如玉斧削琅玕，又如黍珠撒金盘。
响入遥天杂风雨，老猿掷枝山鬼舞。
鲍靓长吟倚琼树，足下呢喃双舄语。



过青霞谷

背囊负丹经，花溪策绿玉。
既经琪林下，遂造仙山麓。
流水绕洞门，深松隐茅屋。
秋云寒不归，暮鸟飞相逐。
坐玩赤叶枫，行采黄花菊。
紫芝既可茹，秘检时自读。
渺矣丘中想，永怀霞外躅。



登麻姑台

结束紫霞衣，长啸出花关。
杖藜连步向何处，麻姑台上看秋山。
秋山历历翠相连，白玉楼台凌紫烟。
楼头琪花散空碧，片片吹落西风前。
我欲乘云扣仙阙，直上三峰弄明月。
长风飘落千丈泉，铁桥如烟鸟飞没。
回头还望白云衢，遥遥古木笑山都。
鲍公双燕还来否，葛令遗衣今在无。
我生本具烟霞骨，不见凌风生羽翼。
台前落日又西斜，俯拾落花长叹息。
长叹息，意迟迟，遥见麻姑彩云里。
手撚一株琼树枝，安得鸟爪搔我背，便受神鞭亦不辞。





过石洞临洗耳泉

逍遥长林下，倚杖秋山麓。
石室飘紫烟，茅堂带乔木。
山鸟时一鸣，溪流凡几曲。
飞泉散成珠，澄潭碧如玉。
黄猿接臂饮，翠羽联翩浴。
清涟写晴霞，惊湍沸深竹。
奇峰竖皆倒，白石煮欲熟。
愿将浇块垒，何但清心目。
恨无赤鲤骑，飞入湖中宿。



石洞山居二首

其一

长啸谢世氛，寻云事行乐。
松下问花宫，岩间望菌阁。
度形衣薜萝，量腹进藜藿。
何知愁已老，坐见木叶落。
请附鹤上人，终然务寥廓。

其二

山斋爽气饶，昨夜雨惊寝。
揽带下绳床，开窗望遥畛。
树色有浅深，山青无远近。
残云曳作衣，馀花落成锦。
行听谷鸟啼，去就山翁饮。



怀仙吟

秋风一夜生庭草，落日流霞望中好。
柴门倚杖听啼猿，坐见空山白云老。
蓬莱峰畔铁桥横，中有泉源近玉京。
愿骑哑虎云间去，长听仙人吹凤笙。



由黄龙洞越大小石楼登飞云顶

回车出古洞，振策登石楼。
丛林开复闭，曲径阻旦脩。
扳萝寻去路，藉草酌分流。
午始历翠壁，时复憩丹丘。
既登危峰顶，迥与青云浮。
长啸划霄汉，俯身摘斗牛。
群山既历历，远江亦悠悠。
览胜结遐想，观逝动烦忧。
不能保百龄，何用图千秋。
誓将申独往，乘云恣遨游。
美人倘我邀，大药幸可求。



飞云顶观日出作

山云海雾寒濛濛，赤乌飞起扶桑东。
长空百度金蛇战，嫦娥闭却广寒宫。
海波烨烨漾火轮，翠壑青崖半欲焚。
流光射入蛟龙窟，惊起蛟龙抱珠泣。
仙人长啸出云端，一袖拂转黄金盘。
西林溶溶露犹湿，皓鹤晒衣松上立。
愿得朝朝吞光华，骑鸾飞上太清家。



菖蒲涧

清溪一道接云霞，寒泉■㶁（左氵右虢）流金沙。
相传仙客曾游地，满涧菖蒲开紫花。
我欲相从吸光彩，长鲸吹波射东海。
童女相携去不归，无人知有仙山在。
朱颜绿发满黄泉，不闻天上葬神仙。
何人惠我神楼散，暂住罗浮一万年。



水帘洞

洞口石累累，泉声天半悲。
练花朝日映，玉屑秋风吹。
初疑银汉泻，忽讶珠帘垂。
飞湍驾木末，游鱼挂花枝。
悬崖结石髓，荡溪成瑶池。
清波锦云蘸，碧色瑶草滋。
寄言诸仙女，何当来照眉。



游仙诗三首

其一

一夕复一朝，一春复一秋。
昔日繁华子，零落归山丘。
谅无鲁阳戈，白日谁能留。
挥袂出门去，东游访十洲。
十洲杳何许，一岛水中浮。
云霞为宫阙，铁石为桥楼。
黄龙跃其间，丹凤鸣啾啾。
顾此非凡境，引领意悠悠。
倘有不死草，吾当复何求。

其二

泉源有福地，朱明有洞天。
琪花与珠树，远近相勾连。
阜乡遗舄人，曾此挹飞泉。
秦皇誇好道，汉武侈求仙。
不知蓬莱岛，乃在县寓间。
甲帐空零落，楼船竟不还。

其三

石楼何高高，上有餐霞人。
头戴远游冠，出入骑黄麟。
照影神湖上，濯足瑶池滨。
池畔多芝草，已秋犹如春。
麻姑戏其旁，粲然启朱唇。
笑彼蜉蝣辈，宁知金骨身。



杂兴

其一

浮山千万仞，上有珠树林。
云霞互亏蔽，鸾鹤巢其阴。
仄闻紫烟客，羽驾纷来临。
玉液有馀清，云璈多远音。
我无双飞燕，失路杳难寻。
安得如珠黍，聊用慰我心。

其二

潭中有浴鸟，相传是凤凰。
不饮复不啄，遍体生文章。
商风西北起，将举复回翔。
世无梧桐枝，尔当游何方。

其三

石洞何阴阴，中有千章木。
山风日夕吹，霜条森似玉。
苦节谅不移，肯受膏雨沐。
百卉在沃壤，芬芳徒过目。
志士处忧患，焉知不为福。

其四

翩翩五距鸟，游戏在层城。
相呼浴醴泉，群飞啄琼英。
抗翼青云端，不受虞罗惊。
奈何燕与雀，蒿艾托馀生。

其五

昔有虫沙主，黄龙咤真符。
遥遥翠微间，锄云建名都。
歌舞未及终，敌兵已在途。
五马朝洛京，身竟为死俘。

其六

凉风日夕至，吹我瑶石台。
严霜被野草，嗷嗷清猿哀。
俯视见流光，忽然动中怀。
寂寞天华宫，岂无歌舞来。
焉见安期生，羽衣变寒灰。

其七

夭夭桃李花，灼灼春山道。
西风一夕起，零落同衰草。
岂不恋芳华，嗟哉秋已老。
自非松与柏，憔悴谁能保。

其八

徘徊衡门下，独处无与邻。
登高望故原，倏已秋非春。
萧艾被崇冈，兰玉蔽荆榛。
岂不怀君子，欲往道无因。
天运既如此，已矣勿复陈。



清溪

清溪信灵境，九秋始起发。
澹潋织回风，疏林漏新月。
临流濯我缨，白露凉石发。
寄谢溪边人，春明复来谒。




神湖

西风吹残霞，明月照水树。
时见湖中人，骑鱼撇波去。



白莲池

平地开玉井，灼灼芙蓉吐。
中有千岁龟，时吸花上露。



赠同游张桓孺张美之韩煦重韩禹贤

相逢物外友，翩举颜如玉。
云卧既同趣，岩栖复比屋。
提携绿玉枝，出入恒相逐。
白石时共饭，灵编每使读。
何必拉浮丘，然后慰空谷。



赠唐长卿

去年云松曾共栖，今年幽壑仍相随。
朝葵暮藿君不厌，露宿风行君不辞。
白云黄叶秋山路，清溪照见君心素。
踏遍罗浮四百峰，与君别有相期处。



寄梁子

浮山高，罗水深。
深相望，无言伤别心。
手把琼枝欲相赠，白云隔断枫树林。
忆昨东风共携手，黄鹂恰恰啼高柳。
碧桃花下论襟期，琉璃匣里苍龙吼。
此时意气正纵横，指顾风云席上生。
高谈岂但屈馀子，唾手还堪取上卿。
宁知空负连城值，世人已老梧台侧。
按剑相看各自疑，璠玙一旦无颜色。
丈夫不登天子堂，即当长往水云乡。
安能不飞复不伏，垂翅曳尾向道傍。
君不见青松枝，剪伐一及不再披。
又不见淩风翼，一击不中即歛翮。
万石之弩既虚发，摧机折轴复何惜。
何况身操万古权，肯与众人竞晨夕。
尺书珍重为君题，去矣长林西复西。
白云流水行相伴，玉笈丹经手自携。
虽云牢落居人下，龙泉太阿知我者。
君看明月照岩松，是予长啸秋山夜。



寄答新都汪仲嘉

离心忽怅然，倚杖望霜天。
南飞北雁行将尽，不见黄山一字传。
忆昨垂杨古渡头，啼莺两岸送行舟。
别来几日黄叶落，白云衰草寒悠悠。
君期我奋天池翼，岂谓长林方偃息。
日长无事掩柴门，惟有青山见颜色。
忆君归卧白云庐，日闭筠帘看道书。
涓子玉颜知不改，向平佳兴近何如。
我从蹈郭餐金液，渐向秋风生八翮。
黄山白岳游有期，为余净扫松间石。



清溪雨后作

幽居寡营系，中情无所取。
出门见落花，方知夜来雨。
杖藜行采芝，偶过清溪渚。
绿野俏无人，秋风动禾黍。



罗溪田家作

罗山九月收禾黍，山下人家向田墅。
或逢椎髻梁鸿妻，或见平头王霸妇。
金房玉粒正离离，南陌西阡各分取。
老翁支颐有喜色，引行儿童驱鸟鼠。
日暮腰劆相命归，一声野鹤千山雨。



孤鸿篇寄黎马龙罗集虚

予行经罗溪，见孤鸿徘徊水次，为弋者所获。此鸟乘风而南，一举万里，一旦见羁，有翼莫展，士之失路，亦犹此矣。时友人黎马龙、罗集虚并落羽东林，爰赋是诗，兼寄示焉。
孤鸿海上来，照影秋池水。
本欲乘长风，为君腾万里。
君家罗网忽见羁，云天冥冥未可知。
生平空负淩霄翼，不飞不鸣人岂知。
上林苑里千花积，燕雀相呼戏其侧。
有鸟名鸾被彩衣，欲借一枝遭铩翮。
翰音登天凤在笯，鸿兮鸿兮将如何。



出山识感

寒山一望草离离，饥鸟下啄纸钱飞。
石人对立偷相笑，麦饭香花知为谁。
棠梨花落松呼叶，雨锁前溪不可涉。
秋林鬼哭葛公坟，不道黄泉葬蝴蝶。



上龙门滩同卢原父

西江流浩浩，日落水逾碧。
清溪与翠岫，上下同一色。
芦林闻雁声，石濑抛鱼尺。
过橹荡流文，龙鳞细如织。
行行到龙门，水落石罅窄。
疾风驱奔雷，飞湍□裂帛。
万弩射不回，缆绝篙无力。
我舟若怒马，蹄啮不受勒。
青山前揖人，欲往不可即。
幸有盈尊酒，与子消永夕。



苍梧舟中遇霞丽人戏赠

飘摇凤头舸，荡漾西江涯。
美人倚娇坐，半揭芙蓉帷。
相逢欲买笑，频唤过船迟。
见人佯不语，漫理绣罗衣。
揉花作芳骨，写月为娥眉。
一声春莺啭，倒捲江云飞。
缠绵过永夕，弱态醉不支。
临岐致别意，一半是娇啼。
却道斑斑竹，是侬泪所垂。



溯府江而西山青水碧应接不暇得诗四首

其一

飞濑荡遥空，洗出青山骨。
白波卷春雪，潋滟争流月。
鱼床枕绿渊，水马出复没。
古岸寂无人，溪风梳石发。

其二

晓峰如丽人，盈盈立天外。
树为翡翠帷，水作青罗带。
阳月天气清，我行与之会。
石濑戛西风，笙歌来一派。

其三

澄潭清彻底，日暮刺船过。
游鱼占花影，寒雁飞个个。
初疑镜中行，忽讶天上坐。
照影时自笑，不知谁是我。

其四

鼓棹溯西江，日夕江流上。
向晓泊昭潭，群峰露犹滉。
混沌杳未分，都无山水相。
援笔待有述，欲语已绝想。



下雷霹滩

老龙裂坤维，喷沫成长川。
川口多怪石，森若百兽蹲。
就中开鈌鏬，白昼霹雳喧。
雪狮千万头，狰狞出幽源。
我舟从西还，一往费回旋。
长年好身手，挺立试撑搴。
马齿啮鹢首，奔避犹转丸。
飞梭穿石窦，倏忽达江门。
青山逆船来，势如万马奔。
白云欲寄载，却恐浪花翻。
清波荡两涯，照见修竹魂。
高萝百馀尺，连臂垂饮猿。
童仆喜即安，斗酒为相欢。
顾见东来船，步步愁扳援。
寸进复尺退，辛勤难具论。
顺逆理如此，劝君勿为烦。



过厂

西江江路长，流水从天泻。
触石成滩泷，怒涛终日骂。
贾客从西还，十船九不下。
幸越鬼门关，免作瓮中鲊。
关津凡几处，虎吏沿江把。
国课敢不输，税尝倍其价。
一语不肯酬，动即遭絷打。
临流坐长叹，血泪随风洒。
旁人向客笑，客恨何为者。
不闻孟氏言，今之为关也。



艳曲为卢一清作

君家闾门下，妾家越城南。
特底结同心，凤凰玳瑁簪。
为欢日渐深，与郎相尔女。
不解学吴侬，教郎作乡语。
雕阑行采花，唤郎为正钗。
风吹石榴裙，露侬金缕鞋。
漫整绣罗襦，满袖氤氲香。
不识鸳鸯鸟，含娇笑问郎。



龙头生

怒髯倒卷金鳞紫，百尺酒泉睡初起。
若为头角独峥嵘，雷火夜来烧却尾。
曲风动地金罍开，倒引溟渤入酒杯。
豢龙主人不暇给，为生更筑糟丘台。
长鲸渴骥皆辟易，绣佛几回降不得。
五湖竭尽四海枯，骑君直向华胥国。
玉矼云扰香涛决，卓氏垆头龙脱骨。
平生偏与曲生亲，一入青州动经月。
瑶池琼浆深万丈，生也蜿蜒戏其上。
吹雷吸雨顷刻尽，座上玉山颓相向。
神物变化不可知，壁梭匣剑曾见奇。
风前一噀栾巴酒，却是西川雨下时。





白纻四时歌

其一

华堂日暖花气薰，舞衫初试春山云。
弦娇管催中欲焚，流盼将心送与君。
鸳鸯生在天池上，双宿双飞谁忍分。

其二

渐台阴阴云作峰，睡屏掩映红芙蓉。
枕郎右臂侧向东，鞋弓蹴荐理新腔。
梦回香汗沾罗袖，唤取桃红扇底风。

其三

西风鸣条暮山紫，露花夜落芙蓉死。
筵前烧烛照秋空，河汉茫茫天在水。
为君更唱舞罗衣，歌长酒多君莫归。

其四

雕帘绣幕流霜气，一片氍毹铺地底。
围炉炽炭烧肥羊，醉倒君怀娇不起。
与君愿托青松枝，百岁根株长不移。



结客少年场

长安侠少年，生来气如虎。
动即散千金，不曾轻一顾。
每恨生末俗，古人不我遇。
遨游燕赵中，独携寸心去。
大儿孔文举，少儿杨德祖。
得意一言间，七尺为君许。
长嫌礼法士，局促难与语。
岸然向世人，生乃与君伍。



赠朱惟四读书峡山青歌楼

江流宛转双崖束，一线清湍迸寒玉。
峰头古刹旧飞来，老衲题云倚修竹。
蛰龙一去灵泉枯，淙碧轩边空绿芜。
二禺帝子不可见，洞口猿啼吊大苏。
朱生早得丘中趣，复搆丹楼占云住。
飞岩绝磴阒无人，山鬼时窥读书处。
楼前夜静天风发，林响溪声互相答。
琉璃水面灵犀浮，金锁刮波寒戛戛。
朱生此时生远心，坐对澄江发朗吟。
披烟每向瑶坛上，步月还过珠树林。
白云隔断红尘路，欲往茫茫不知处。
却恐淩风羽翼成，与楼一夜还飞去。



送方伯谏还闽

方生手指幔亭霞，咳唾落地生莲花。
懒作豪门贵公子，欲从仙姥问丹砂。
风前落笔啼诗鬼，腰下常携三尺水。
二樵春暖牵□来，拾起琼芝满筐紫。
南中介胄竞邀欢，角巾长啸游军门。
一片玄云生盾鼻，坐令壁垒蛟螭盘。
营前杨柳吹烟缕，画角声中落花度。
流莺唤起故山情，袖却清风出门去。
吾闻武夷之峰青六六，青溪九曲飘寒玉。
归去凌泉洗白云，渐看华发生新绿。



秧马歌

春林渐白闻催耕，秧针出水绿烟横。
老农饱饭呼儿女，驾枣鞭榆布秧去。
奔雷掣电趁残春，经行步步生青云。
须臾万叶削鎗碧，宛似案辔临三军。
露畦蹴遍沧波裂，陇首酸风梳翠鬣。
不知何物是龙媒，日午频惊汗流血。
为君驱驰腹胁穿，炊黍还将骏骨然。
谁家公子黄金勒，日日骄嘶垂柳边。



从军行

辽天惨无光，血雨洗碛草。
欲问汉家军，漠漠黄云老。
道傍新鬼牵人哭，自言家本邯郸族。
提携长剑东出阙，欲为君王镇荒服。
沙场日落寇兵至，吹面腥风平刮地。
前驱长蛇后封豕，捲起辽阳半江水。
将军欲奋鼓先死，旌旆频挥云不起。
可怜六郡良家子，抛却头颅作胡鬼。
不惜抛头作胡鬼，牧马南侵何日已。



李伯襄招同诸子春泛

春雨夕流驶，清涟荡遥空。
鼓枻遵长渚，停桡憩深松。
两行天际树，一点云间峰。
既惬沧洲趣，遂侈烟波容。
布席理觞政，把酒恣谈锋。
溪花笑醉客，水鸟如歌童。
天寒渚风急，日落村烟浓。
回看来时路，已有白云封。
桥畔明渔火，柳阴闻草虫。
巨川方待济，一水何足穷。
迟子为舟楫，去去乘长风。



题福清八景寿叶师相（取二首）

其一 三山列翠

青鸾东归阿母老，三山飞入七闽道。
瀛洲仙客骑云还，长啸山头拾瑶草。
南极光芒接上台，帝师应谢赤松回。
凭将池上黄金液，先上君王万寿杯。

其二 鳌顶云峰

巨鳌自古誇神力，首戴坤维奠八极。
山无拔木海不波，九域同登安乐国。
谁云弱水隔三千，载得云峰海上悬。
金银宫关还谁在，铁笛时时弄紫烟。



作霖灵石

灵山苍苍千万仞，上有丈人陟其峻。
叱羊不但侈仙踪，化燕还能致灵闰。
衣云沐雨不知年，昔日炼之曾补天。
有客素书今已售，归来寻尔谷城边。



驾海仙坛

楼船童女无消息，滔滔鱼沫吹秦月。
谁将万丈黄金梁，直驾洪涛敞仙阙。
鲛绡帘幕珊瑚柱，中有一人若霞举。
曾驾苍虬骖白螭，飞去人间作霖雨。



送马孝廉

未识季常面，人言是白眉。
丈夫意气不在区区一杯酒，我且为君赋新诗。
闻君气陵三竺云，吐辞往往生氤氲。
醉来笔底龙蛇走，题遍佳人白练裙。
羊城正月流莺啭，青骢蹀躞桃花片。
珠江流水入春杯，二樵云气供朝膳。
天涯芳草唤归人，又挂云帆去海滨。
吴姬送君柳花店，别意难将流水论。
英雄飞腾自有日，且保取眼前无恙登山屐。
他时尚忆作诗人，予是罗浮李烟客。



送区启图

暖风吹转流莺舌，含桃半染猩猩血。
城南水店柳花香，我醉长歌送君发。
君家玉署五云高，少小趋庭试彩毫。
腾骧共许驹千里，文彩宁论凤一毛。
赋客近来好野战，惟君独把宗风扇。
春潮绕纸筵前飞，墨池流出桃花片。
笑看馀子各自屈，每恨古人不我见。
提携三尺是青蛇，秋水横腰莲吐花。
阴房夜夜风雷吼，紫气万丈蒸红霞。
忍将神物空捕鼠，其奈头巾仍打鸦。
朅来小展垂云翅，挟策长安谒天子。
长安冠盖若云屯，太史芳名满人耳。
青毡旧物幸无恙，要使金门誇济美。
君不见神龙蜿蜒泥途中，暂借寸波即奋起。



送李伯襄

读君留别诗，离亭日有祖。
人自送翰林，伯襄毋乃苦。
君是玉堂宾，君身原有主。
递作卿与相，终不易吾故。
权势易为名，君曾作是语。
亦有势愈高，其芳乃愈沮。
譬如丝在染，渐渐非其素。
我今与君别，豫意相期处。
还我旧伯襄，馀物一无取。



送黄逢永读书玉溪

黄生落落无他嗜，独把诗书作生计。
有似芸窗老蠹鱼，不知几食神仙字。
名家已自推清白，天与苍松作标格。
虽然体弱不胜衣，一寸心涵万山碧。
曾随计吏谒天子，风卑未展垂云翅。
醉从河伯吸西江，归装剩得一囊水。
自笑期期不能言，懒持手版向公门。
闻道玉溪风物好，柳边遥汎木兰船。
玉溪流水桃花绕，溪上茅堂占林杪。
夜犬时惊唤渡人，醉渔日伴忘机鸟。
黄生时到倚钓矶，鹤骨照耀青玻璃。
酒酣长啸明月上，万丈寒涛绕笔飞。
丈夫本合翔天路，时违暂作五湖主。
我寄閒心与白云，随君直入烟波去。



题绮绚堂

自从混沌死，入识互为贼。
飞才游想障虚空，自性茫茫收不得。
丈人结习固难忘，潘生又诧锦绣场。
世间饶舌米仲诏，更以绮绚名其堂。
墨池春暖桃花泛，赫蹄日丽馀霞散。
岂知无相即胜相，华言绮语徒为患。
我从我处登兹堂，毫端隐隐发金光。
诗成不解作何语，但闻舌本莲花香。



送陈道生北游

我有一腔血，欲洒北天云。
身骑石马行未得，今日临歧赠与君。
羡君作人气如虹，夜夜腰间啼古龙。
虬须怒捲长戟奋，要斫鲸鲵沧海东。
为君歌骊山石裂，悲风喑哑浮云决。
此时鼎湖双龙去正遥，遗弓空挂燕台月。
男儿落地七尺强，有手应须补天鈌。
酒阑日暮君当行，勉旃勿效儿女别。





题笑忙园

高僧取静万人市，大隐避世金马门。
但令喧寂不逐境，市朝无地非仙源。
罗侯口吐灵山云，提携两龙来海滨。
钩帘端坐桃花县，一洗当年案牍尘。
官斋别结烟霞局，公暇长谣倚修竹。
芳草当阶漾绿云，清池开镜飘寒玉。
二樵云气日氤氲，飞凫几度凌紫氛。
丹砂可遂为官愿，红玉长留报主身。



石楼老人歌寿梁明府

石楼老人金骨身，肩拖一片茅冈云。
掀髯长啸鸾鹤舞，九天飞下云中君。
自言山水心原远，四十悬车已为晚。
溪头栖老朝天凫，花底惊回吠月犬。
茅冈冈畔水粼粼，桃花有情笑迎君。
为君含蕊三千岁，青羡河阳旧日春。
此时老人思超越，一溪烟水千林月。
手提玉柄歌五噫，霜髯倒映猩猩发。
石楼山下是朱明，葛令当年大药成。
瑶坛丹灶今无恙，迟尔陵风跨鹤行。



赋得分影剑为区母寿

日为炉，月为冶，鞭风掣电蓬山下。
炼就匣中三尺剑，灼灼芙蓉秋满把。
削麟为脯，裁云作衣。
提携拂拭，来赴瑶池。
星文掩映连环月，霜锋半染桃花血。
弹来高唱白云谣，凤管鸾笙噤不发。
有时长吼吐虹霓，丰城神物失光辉。
宴罢瑶台归路杳，掷空跨作金龙飞。



送黄仕明宫谕

皇明荷天眷，神圣代相属。
皇祖弃万国，先帝秉乾轴。
励精事远图，万里寄遐瞩。
文命聿维新，九州方拭目。
嗟哉鼎湖龙，一旦飞相逐。
于赫吾君子，割哀缵旧服。
挺彼天授资，惠此苍生福。
楚楚玉堂彦，乘时策高足。
驱马去故园，驾言返天禄。
国事如奕棋，纷纷无定局。
嘉君叔度流，清浊不随俗。
大道骋骅骝，天池奋鸿鹄。
沐此高厚恩，谅不忧跼蹙。
善彼梦卜身，勉旃调玉烛。



赠九英校书

蛾眉宛转春风结，天遣梅花作芳骨。
筵前摇曳紫罗襦，有似嫦娥初下月。
芙蓉无力耐寒威，斜倚薰笼坐绛帷。
花间夜半新莺啭，天外行云住不飞。



寿梁无畸尊人少鸾先生

松扉半掩龙鳞老，手撚瑶编坐碧草。
千年桃树蒸红霞，一笑东风为君晓。
君家世代多名贤，昔称伯鸾今少鸾。
愿作素臣反初服，厌闻赤帝溺儒冠。
雁翅地边江淼淼，日醉云涛伴鸥鸟。
作人落落迈等伦，有子亭亭出物表。
龙蛇佳气自东流，瑶草琪花一夕抽。
歌罢紫芝春似海，倒骑青龙向罗浮。



城西水亭放歌送别熊羽人

春溪流嘶齧城墙，垂阳吹花冉冉香。
熊生彩鹢生双翮，季子御风来送将。
松胶赴吻如潮语，醉跨溪流挟飞雨。
虹霓绕笔席边生，手制归云题别绪。
诗成袒跣笑相呼，溪头对掷明月珠。
江花水鸟为歌舞，龙女天吴来有无。
丈夫有才不自试，袖吾补天手奚俟。
为蛟为螭任变化，尊前一别寻常事。
行矣熊生去莫迟，太平天子正龙飞。
金台突兀应无恙，为我先张万丈旗。



送何伯良

龙飞凤舞地，一片湖光白。
柳条牢系春，桃花笑迎客。
何生一寸心，汪汪千顷碧。
要与湖争胜，别我上汎宅。
桥月引游踪，竺云作诗格。
骢马油璧车，相逢笑莫逆。



书所感

魏国有田夫，野耕得宝玉。
怖其光照夜，弃之不敢畜。
燕石梧台下，偏投宋人欲。
时俗多谬误，不辨珉与琭。
徒取周客笑，为知卞和哭。



送韩孟郁

奉君一卮酒，临岐为君寿。
羡君逸气淩飞涛，作人快利如并刀。
鼓翅犹嫌沧海窄，抗声未觉青冥高。
弱龄挟策游畿甸，五侯七贵争看面。
筵前落笔云霞飞，老生咋舌宿儒战。
云逵海路信孤飞，拣遍梧桐未肯栖。
中山暂试谈天口，五岭旋悲陟屺归。
归来东郊数椽屋，同调相从课花竹。
分身说法不染尘，逢场作戏无拘束。
酒酣时时向我陈，丈夫昂藏七尺身。
生当封侯死庙食，州郡之职徒劳人。
辽海频年劳大众，抚膺东顾雄心动。
宝刀横向膝前看，自信大才终有用。
轻飔凉雨早秋天，一片满帆挂柳边。
何事中流频击楫，总为临风思着鞭。
谁言军旅未之学，一张一弛文武存。
威灵新建遗烈在，英雄何地无转旋。
伊予有志枭逆虏，亲在微躯未敢许。
老母近以天年终，此身将为知己死。
送君行，为我先，阃外今虚大将坛。
禁庭颇牧毋多让，要使军中有一韩。



题群仙拱寿图赠卢封君

丈人意气一何豪，自称身是卢家敖。
天与宫袍不肯着，白眼坐看秋山高。
西池烟煖桃初碧，青鸾使者传消息。
携将五岳杖头云，戏为诸仙布瑶席。
酒酣笑语鹤上人，谁知八千岁为春。
偷桃之儿尚乳臭，钱悭小年何足论。



送韩寅仲

几年袖却补天手，万里长悬捧日心。
垂杨千缕绾不住，飘如浮云去江浔。
莺舌喈喈作骊唱，桃花醉眼红相向。
丈夫结束事远图，且把离愁寄天上。
忆初辽海仍安流，上书曾献徙薪谋。
举朝泄泄不肯听，范老徒先天下忧。
蓬莱宫阙郁崔嵬，双凫一下旋飞回。
无心去作一官计，共信君非百里才。
河东年来没封豕，几个残兵哭辽水。
举国若狂事已非，四郊多垒谁之耻。
思君不幸而言中，当以境外累君矣。
送君行矣为君歌，知我龙泉与太阿。
愿君拂拭莲花萼，直斩长鲸净海波。



闻杨都督父子死播事甚烈诗以挽之

红旗飐阵火云开，填填战鼓殷春雷。
逆酋摩首不知处，壁垒如山一夕摧。
将军此时轻骑入，气激乌江江水立。
谁知五将尽失道，坐使骅骝受羁絷。
紫宵山连战血红，援兵缩首畏闻风。
白面监军不足道，骑猪南窜称元戎。
黑云沉沉（一作压垒）角声死，腰下玉龙呼不起。
双携爱子向黄泉，臣死终当为厉鬼。
战骨未朽贼垒空，莫将成败论英雄。
异日卫青终有幸，当年李广竟无功。
楚水萧萧连楚云，霸陵无复故将军。
至今寂寞乌江道，风雨啼猿不可闻。



哭侄仲良

自女有知来，及吾事女祖。
嬉笑一堂中，与语复与处。
及长弄柔翰，颇能作奇语。
既与吾此流，吾亦朋友女。
女喜我情欢，我悲女心苦。
臣叔实不痴，知者或女许。
方期各努力，与女共千古。
恶风一夕来，凋我琼枝树。
伯道尚无儿，奉倩竟殉妇。
痛绝堂上人，我兄兮女父。
盖棺事已定，头角总无据。
犹冀死有知，得见吾父母（以上《啸楼诗三集》）。



友人区启图黎孺旬黄逢永黎美周邝湛若诸子念予远行日过握别酬谢二章

其一

古人不同时，今日不同调。
嗟我二三子，携手共言笑。
彼捐缟带赠，此用琼瑶报。
不辍匠石斤，时动伯牙操。
岂伊形迹徇，声气实感召。
而我忍言迈，悠悠涉远道。
感彼双文龙，临风发长啸。

其二

高云试孤骞，长风响远音。
我身异飞鸟，安能恋故林。
持子香草佩，置我幽兰襟。
挥手自兹去，耻为游子吟。
松柏但自坚，焉保寒不侵。
两心诚相乖，万里岂自今。
爱子丈夫泪，歧路勿复临。



留别陆叔度二章

其一

鸿鹄将分飞，徘徊在中道。
岂为飞不前，念此离群故。
作客尝畏人，为士复不遇。
空馀一寸心，终鲜尘埃顾。
名美易为毁，容美易为妒。
愿子匣双龙，毋令吼烟雾。

其二

自我来燕市，无复向时人。
冠盖满城隅，要非心所亲。
中道逢吾子，抗手揖风尘。
相顾各含情，一言洽兰芬。
愿得共策足，子龙我作云。
聚散苦无端，为乐不及晨。
赖子素心在，万里若为邻。



经漂母祠及淮阴祠

文绣不被贱，梁肉不食贫。
何况共艰难，谁肯哀王孙。
所以万乘主，不能释戛羹。
何物老女子，乃识英雄人。
风云虽自致，奋激由一言。
高鸟既已尽，牝鸡实司晨。
遂令齐假王，难容跨下身。
一饭不忘报，肯负汉王恩。
至今相君面，握腕伤心魂。



清明述怀二首

其一

忆我婴孩日，及兹春雨际。
我祖尚书郎，江乡有遗隧。
族人重追远，每岁集坟次。
我从父兄后，先期理去枻。
父为缉衣裾，母为治果饵。
登陇力或疲，父时抚我憩。
事毕涉江还，母子欢相慰。
去此几何时，双亲淹然逝。
而我复远迈，不遑肃祀事。
渺渺松楸围，怜有归梦至。
感彼夜鸟啼，衔哀泪频坠。





其二

飘风不遑宁，白日忽已老。
既深仲子叹，转切皋鱼悼。
忆昔侍高堂，立身苦不早。
昔也愧菽水，今焉悲宿草。
建夷播妖氛，连岁勤天讨。
我及赴国难，义旗正东扫。
我非亲在身，酬知欲有报。
仗剑涉风涛，愁风复愁潦。
杳杳重泉下，宁廑门闾抱。
父书颇曾读，母德宁终稿。
回驭已莫及，但去勿复道。



望湖亭怀马龙

忽忽去故园，遥遥适楚甸。
夕汎尽沿洄，朝浮惊陵乱。
岂不惮脩阻，言子在山县。
弭棹向吴越，登台望庐巘。
苍茫空翠掩，浩渺云涛限。
无由辰芳讯，何况觌颜面。
与子为兄弟，兰心金可断。
一从羽翼乖，屡经流序换。
子多乡土梦，我怀歧路叹。
素衣定自化，玄发宁无变。
昨暝异前夕，明曙非今旦。
感彼归来歌，遥怜鸟飞倦。



九日临淮侯李玄素招同阮集之朱白石江遗民吴栗仲田卫公何丕承方圣羽王禹开方尔止方密之梁非馨集松筠阁同用远之

幕府拥旧畿，戟门接西苑。
主人暮开阁，上客初停幰。
维时秋九月，篱菊灿盈本。
承露已当杯，落英正堪饭。
蹑屐跨飞楼，开窗望遥巘。
北陆蝉声悲，南云雁声远。
嘉会不尝遘，况乃秋易晚。
请续未终曲，于焉尽缱绻。



登石头城同李伯襄宫詹

伊予志四方，颇轻万里别。
负剑去乡闾，挂帆下吴越。
晨扳白门柳，夕探清溪蕨。
俯仰怀旧京，徘徊望北阙。
天上逢故人，济我巨川楫。
江山申独往，风水成利涉。
共此云涛壮，各吐中怀烈。
背棹指石城，登舻盼燕月。
感念平生亲，遥遥在天末。
多谢关山云，早晚迟于发。



汪士衡中秘招同阮光禄黄符卿诸公集寤园

长堤带清流，迤逦未肯毕。
悠然纵远目，已觉幽意溢。
木末涌菌阁，琪林隐兰室。
飞桥接回廊，高下势不一。
疏溪引清冷，鞭石成崒嵂。
搴若遵濑道，攀萝践云术。
阻涧谓将绝，穿岩俄复出。
坠露添金尊，清商泛瑶瑟。
既惬山泉赏，永怀箕濮匹。
珍重桃花红，毋负重来日。



听邻舟美人琵琶

夷犹青雀舫，沿漾绿杨津。
佳人理铁拨，幽恨一时陈。
但觉情如诉，未知心所亲。
溪风为呜咽，江月亦含颦。
定知垂玉箸，几度掩罗巾。
今夜空江上，能无断肠人。



啸楼诗自选后集怀陈燮伯却寄

陈生萧条有远托，翩翩自是鸡群鹤。
引将沧海洗心魂，眉宇尝浮秋水绿。
好从幽谷采芳兰，少在人间多在山。
我昨传书托飞鸟，诗筒曾带白云还。
去年送我粤江侧，解衣为我壮行色。
酒酣弹剑发悲歌，长风怒号江水立。
只今年才二十馀，丰骨满面多虬须。
见人退逊噤不语，谁知袖有骊龙珠。
客途落落寡所遇，一片肝肠无处吐。
相思目断西江云，归梦夜迷南浦路。
江头杨柳黄金枝，又向天涯绾别离。
故园春色还何似，折得梅花持赠谁。



吊武烈女①

① 指环是夫家定婚者，女系衣带以殉，合葬于凤凰台
金陵有女兰闺彦，生来未识良人面。
春风正及桃夭期，岂谓双鸾遽分判。
姑嫜已殁鲜兄弟，归守空帏复谁为。
堂前掩泣别慈亲，一死相从宁再计。
落花泪血红斑斑，泉台化作望夫山。
郎乎郎乎应识妾，衣带犹馀双指环。
生不同襟死同穴，彤管编中有遗烈。
天边何物表贞心，万古千秋凤台月。
凤台山下鸳鸯飞，坟树生成连理枝。
世间背父忘君者，何用须眉尔许为。



赠新都孙子真

方瞳绿发天都客，天与梅花作诗骨。
披云峰畔卧烟霞，瑶草春风几回碧。
半身荷叶一枝藤，人言即是孙家登。
访道来寻偃月子，振衣长啸飞云层。
铁桥石洞秋烟晚，手把琪花下兰坂。
山精木客喜相迎，遥劝黍珠一杯饭。
朱明萝月坐氤氲，回首天都梦白云。
探得稚川丹诀去，因风持似紫阳君。



友人黄逢永尝言晚下清溪遥望西崖诸峰如青纱帐中十数美人探头窥客予酷爱其语壬戌冬溯漓江而西适与此景会为赋是诗

青峰绿树参差见，美人笑拥碧纱扇。
记得龙家画阁前，翡翠帷中窥半面。
澄潭千尺漾涟漪，美人临镜照蛾眉。
天长日暮行人尽，满地芙蓉欲赠谁。



观射呈袁仲符给谏

绣旗飐地彤云飘，健儿两翼捲春潮。
小麾传鼓催呈技，猿臂齐将白羽调。
沙场飒飒起风雨，怪石棱棱皆饮羽。
一声霹雳震江门，江涛敛怒翻身去。
使君技痒禁不得，五石雕弧一手擘。
垂杨叶尽雕翎风，不眩车轮眼中虱。
按方踌躇新月却，箙底忽归还跃跃。
抽向山阴猿母惊，累累九日天边落。



妾薄命戏似陈伯燮

妾家近住粤江滨，香云覆额绿初分。
折花几度门前剧，愁见东风莺燕群。
郎骑白马来何处，花下相逢私致语。
文君一夕欲相奔，宋玉三年犹未许。
寂寂寥寥翡翠帷，城南夜夜对鸟栖。
绿杨踠地愁扳折，红叶临风几自题。
银河隔在遥天上，幽期密约皆成诳。
东君不为惜芳菲，翻遣才人嫁厮养。
莺慵燕懒春蹉跎，落花一旦辞故柯。
行云去处谁知得，覆水难收可奈何。
郎乎郎乎听妾语，妾命自薄非郎似。
愿郎善爱千金躯，妾拚羁身为郎死。



留别卢原父

苍梧云影漓江碧，曾共浮舟探水石。
一从分秧十经秋，又向苏堤理游屐。
湖光峰翠日氤氲，笔底飞来三竺云。
都将两眼故山泪，拭向佳人簇蝶裙。
虽云丈夫志九域，九州未许誇言历。
不知从此各分飞，还得几回十载别。
绿惨红愁又一春，鹧鸪遥共子规论。
莫道五湖虾菜好，天涯愁杀倚门人。



题峡江楼赠林六长

无诸城边钓鳌客，吞尽五湖兼七泽。
手招江月坐冰壶，眉宇尝浮秋水碧。
自言家住在金崎，百尺高楼倚钓矶。
散帙翻嫌空翠湿，开帘閒放白云飞。
烟汀竹岛争回转，三点神山望中远。
问津时有泛花人，唤渡遥惊隔秋犬。
予亦曾营海上山，因君飞梦度江还。
何日一蓑烟雨里，与君长啸采芳兰。



燕子楼

雕阑露掩银河杳，漠漠巫云隔重峤。
回身背烛拥孤帏，怨雁哀虫夜相吊。
花落寒淮水乱流，越罗衫薄不胜秋。
宝枕香残玉钗折，梦魂先向九京游。
尚书高冢杳何许，闻道白杨堪作柱。
欲将瑶瑟奏孤鸾，有怨难通洛阳土。
妾自有心难具陈，绿珠非爱坠楼身。
牡丹春后看何似，多谢题诗白舍人。



舟夜听李文炳弹琵琶

江清月白花含烟，尊前夜奏鹍鸡弦。
垂杨两岸黯不语，水入檀槽散远天。
弦奔柱促声转急，顿觉满船风雨集。
断猿寒鸟一时啼，高云欲崩河水立。
转调当筵迭迭催，似怨如嗔不可推。
无端别意兼离恨，一夜惊回雨忽雷。
我从花前去乡土，犹忆美人将手语。
当时但度掌中杯，今日方知此调苦。
尚有伊州君莫弹，若弹定当摧肺腑。



题芝园赠吴尔达通参

自从鼎湖龙继飞，犬羊在野鸱枭啼。
银台孤臣叩阍叫，赤手欲障狂澜西。
谁知时事多不偶，引疾归来卧清昼。
一官宁肯易生平，两疏自堪垂不朽。
鳄溪溪畔凤城西，小种芝田共鹤栖。
兴到自挥流水引，诗成闲曳白云题。
烟萝似幔重重结，中有寒塘照心魄。
清流宛转曲通桥，芳径逶迤屡延屐。
方床曲几香氤氲，扇底无复玄规尘。
当门莫问锄兰手，去国已拼似叶身。
琼枝青盖春风早，紫雾金光满瑶岛。
采芝采芝歌且谣，安汉还凭茹芝老。



初发珠江

春水日夜绿，客兴正悠悠。
挥袂犹未已，已在江中流。
江云漠漠连江树，花落莺啼不知处。
舟子频催兰棹发，行人遥望梅榆关。
自叹孤云不系身，十年空守故园春。
从今水石烟霞外，拼作东西南北人。



江上望陈集生放还不值却寄

君从北极还，我别南天去。
江路相期借问君，月暝烟深不知处。
钟鼎诚足慕，山林亦可栖。
用之为虎不用鼠，何分雌伏与雄飞。
纵不有官还有我，谁能宜笑复宜啼。
开元供奉帝所眷，不闻久处在金闺。
我有罗浮万古宅，一溪流水千林月。
去日曾栽瑶草待，别来频梦琪花发。
因君谢怀鸾鹤群，借与云松养傲骨。
浮云回首是长安，莫向江湖忘魏阙（以上《啸楼诗自选后集》）。



古意

其一

火在熨斗中，气及熨斗柄。
解衣持覆郎，那得分煖冷。




其二

可怜连理枝，黄檗生里许。
外面虽合欢，中情其实苦。



柬罗幼良

卧病甘牢落，经年负胜游。
出门见柳色，始觉春非秋。
尔屋清溪上，门前溪水流。
桃花开遍未，吾欲命扁舟。



送张山人归始安兼寄汪伯耳

二月春江深，送君归故林。
绿波与碧草，一倍伤离心。
故人在天末，欲往隔湘阴。
相见烦相问，多愁年鬓侵。



送黎遂球公车北上

所之无远近，远近在心期。
譬如下种子，所得恒视之。
所以万石弩，不为鼠发机。
黎生负宿慧，早岁得皈依。
一心持戒律，焚修遍六时。
不离文字缘，便欲證菩提。
今晨理宝筏，先我去江湄。
遥瞻极乐国，乃在燕山陲。
吾闻有漏因，不了大修为。
一见宰官身，当作天人师（《明清广东法书》图三四）。
按：陈永正整理








词　采莲曲四首

其一

江风潇潇生白波，荷叶拍水飞鹭多。
兰棹莲舟自来去，女郎时唱采菱歌。

其二

柳塘风起荻花飘，竹坞烟消江水遥。
閒过隔船探女伴，鵁鶄飞上木兰桡。

其三

花前相见即相呼，日暮连舟渡碧湖。
含笑问郎何处住，西来能过妾家无。

其四

日暮期郎杨柳津，小姑相妒阿婆嗔。
扁舟欲去不得去，江水连天愁杀人。










六言诗


水西春日

其一

六言诗
绿杨两树三树，白鸟一双二双。
钓艇时横烟水，孤亭疑对春江。

其二

六言诗
夭桃临水自照，翠竹梢云半斜。
燕掠城头山色，莺啼东岸人家。

其三

六言诗
潇潇凉雨夜歇，冉冉晴云晓飞。
风林果实交堕，春水鱼虾正肥。

其四

六言诗
啸楼西畔一室，古树笼云蔽日。
但闻黄鸟唤声，不知白鹤飞出。



水西秋日

其一

六言诗
风吹翠竹不绝，露滴空林有声。
高岸古槐叶落，寒塘衰柳蝉鸣。

其二

六言诗
凉月乍窥松户，白云半掩荆扉。
深巷秋风犬吠，古城夜火人归。



题徐元祥清槐居

其一

六言诗
土阶虫语鹤语，草阁琴声磬声。
先世三槐处士，对门五柳先生。

其二

六言诗
帘捲翠云朝坠，窗开绿雨晴飞。
嘒嘒玄蝉秋唱，喈喈黄鸟春归。




