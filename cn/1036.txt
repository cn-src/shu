全宋诗：吕
　吕辨　句
　吕昌明　句
　吕存中　过宝应湖
　吕定
　　吕定　班师
　　吕定　登翠云台
　　吕定　登东岳山
　　吕定　登广城楼
　　吕定　登彭城楼
　　吕定　登越王台
　　吕定　调兵
　　吕定　度大庾岭
　　吕定　奉天门朝贺
　　吕定　赴京
　　吕定　过峡山寺
　　吕定　过小孤山
　　吕定　扈驾
　　吕定　怀古
　　吕定　金陵旅夜
　　吕定　望岱岳
　　吕定　望峄山
　　吕定　戏马台
　　吕定　雪夜
　　吕定　夜宿甓社湖
　　吕定　谒金华寺六祖法堂
　　吕定　游海珠寺
　　吕定　游匡庐山
　　吕定　浴日亭和苏学士韵
　　吕定　追和苏子瞻游峡山寺韵
　吕端
　　吕端　句
　　吕端　送英公大师归终南
　　吕端　赠李公
　吕谔　题阎立本北斋较书图
　吕公著
　　吕公著　二十二日晚步天津次日有诗
　　吕公著　分题得瘿林壶
　　吕公著　恭和
　　吕公著　归洛寄祖择之龙图
　　吕公著　和王安之六老诗
　　吕公著　和王常侍登郡楼望山
　　吕公著　和魏教授见赠
　　吕公著　寄吴传正寺丞
　　吕公著　留题龙门二首
　　吕公著　龙门石楼看伊川
　　吕公著　天津晚步
　　吕公著　王安之同赴王宣徽洛社秋会
　　吕公著　延福坊李太博乞园池诗
　　吕公著　杨郎中新居和尧夫先生韵
　吕皓
　　吕皓　别荆州诸友
　　吕皓　峨眉亭
　　吕皓　题青溪神女祠次东坡韵
　吕弘　题黄犊岭
　吕徽之
　　吕徽之　春景
　　吕徽之　冬景
　　吕徽之　红梅
　　吕徽之　壶蜂
　　吕徽之　绿萍
　　吕徽之　千松图
　　吕徽之　秋景
　　吕徽之　守犬
　　吕徽之　题画梅赠黄君
　　吕徽之　夏景
　　吕徽之　咏雪用滕字韵
　　吕徽之　又赋昙字韵
　吕诲
　　吕诲　和邵尧夫见寄
　　吕诲　寄尧夫三首
　　吕诲　句
　吕江
　　吕江　春晚二绝
　　吕江　姑苏怀古
　　吕江　栖白庵
　　吕江　秋思
　　吕江　石湖怀老仙
　　吕江　宿横金延庆寺
　　吕江　赠实际英上人
　　吕江　中秋前一日诸生携酒见过对月同赋
　吕梡　句
　吕良叔　斋宿南山堂
　吕量　题韩干马
　吕蒙正
　　吕蒙正　读书龙门山土室作
　　吕蒙正　句
　　吕蒙正　题阙里
　　吕蒙正　行经鸿沟
　　吕蒙正　尹洛日作
　　吕蒙正　岳阳楼望洞庭
　吕某　大涤洞
　吕耐轩　止酒
　吕钦问
　　吕钦问　初凉
　　吕钦问　无题
　吕溱
　　吕溱　饯光禄两张卿退居
　　吕溱　句
　吕人龙
　　吕人龙　春归
　　吕人龙　光风霁月亭
　　吕人龙　上融堂
　　吕人龙　宿建兴寺
　　吕人龙　题钓台
　吕三余　贺陈随隐以布衣除东宫掌书
　吕商隐　梅林分韵得作字
　吕生　偈
　吕声之
　　吕声之　春郊
　　吕声之　次新邑钱宰黄丞韵
　　吕声之　丹丘道中
　　吕声之　悼止斋陈先生
　　吕声之　芙蓉
　　吕声之　过杜潭题曾祖庆源庵
　　吕声之　过七里濑怀古
　　吕声之　和黄教授山堂招饮
　　吕声之　和王子宽韵
　　吕声之　和张主簿喜雪
　　吕声之　贺太常黄少卿
　　吕声之　贺叶司业兼中书舍人
　　吕声之　寄太湖黄县尉
　　吕声之　缙云道中
　　吕声之　九日登资福山呈胡宣教
　　吕声之　开禧丁卯重过龙门有怀方丈老子
　　吕声之　括苍山行
　　吕声之　山行
　　吕声之　舒城道中
　　吕声之　题陈岩庵寄诸兄弟
　　吕声之　题龙翔观
　　吕声之　题南岩寺
　　吕声之　西寺留题
　　吕声之　先春
　　吕声之　谢石主簿和章
　　吕声之　谢张漕荐剡
　　吕声之　咏桂花
　　吕声之　游石城山
　　吕声之　游石佛寺
　　吕声之　与丁抚干
　　吕声之　云锦
　　吕声之　重阳桐城道中
　　吕声之　紫霄亭
　吕胜之
　　吕胜之　题周草窗江村小景扇面
　　吕胜之　天台陈石居出乃祖梅隐先生遗稿其序中所载与友人冯使君入蜀之事可
　吕氏　句
　吕殊
　　吕殊　别荆州诸友
　　吕殊　蛾眉亭
　　吕殊　句
　　吕殊　题清溪神女祠
　吕璹　威惠庙
　吕天泽　题武夷
　吕同老　九锁山十咏
　　吕同老　九锁山十咏　翠蛟亭
　　吕同老　九锁山十咏　大涤洞
　　吕同老　九锁山十咏　丹泉
　　吕同老　九锁山十咏　来贤岩
　　吕同老　九锁山十咏　鸣凤洞
　　吕同老　九锁山十咏　栖真洞
　　吕同老　九锁山十咏　石壁
　　吕同老　九锁山十咏　蜕龙洞
　　吕同老　九锁山十咏　仙迹岩
　　吕同老　九锁山十咏　云根石
　　吕同老　龙泉寺纳凉
　　吕同老　题高房山夜山图
　吕渭老　伤世
　吕文老　春日田园杂兴
　吕文仲
　　吕文仲　禁林讌会之什
　　吕文仲　题义门胡氏华林书院
　吕午
　　吕午　大涤洞留题
　　吕午　凤凰台
　　吕午　和岳王庙壁上韵
　　吕午　句
　　吕午　开寿寺壁记
　　吕午　马城花窠
　　吕午　题仁义寺
　吕希纯
　　吕希纯　陈尊宿庵
　　吕希纯　承天思范轩
　　吕希纯　定川门
　　吕希纯　高峰庵
　　吕希纯　寄兄
　　吕希纯　见学院诸生作诗因和
　　吕希纯　江氏园
　　吕希纯　句
　　吕希纯　灵香阁
　　吕希纯　民表圆同庵
　　吕希纯　千峰榭
　　吕希纯　诗一首
　　吕希纯　王氏亭池
　　吕希纯　乌龙寺
　　吕希纯　潇洒亭
　　吕希纯　玉泉庵
　　吕希纯　元夕
　　吕希纯　赵清献赏春亭
　　吕希纯　朱氏园
　吕希哲
　　吕希哲　登单州城楼
　　吕希哲　和尧夫打乖吟
　　吕希哲　句
　　吕希哲　绝句
　　吕希哲　绝句二首
　吕夏卿
　　吕夏卿　春阴
　　吕夏卿　谒张相公祠
　吕信臣　漳州写怀
　吕行中　和刘右司淳于送牡丹病中赋
　吕延嗣　句
　吕言　寄九日山僧
　吕炎
　　吕炎　甘园
　　吕炎　闺思
　　吕炎　田园词
　　吕炎　渔父
　吕夷简
　　吕夷简　过灵岩寺
　　吕夷简　江南立春
　　吕夷简　句
　　吕夷简　送僧归护国寺
　　吕夷简　天花寺
　　吕夷简　无题
　　吕夷简　西溪看牡丹
　　吕夷简　忆越州
　　吕夷简　咏天宁院
　　吕夷简　郑州浮波亭
　　吕夷简　重游雁山
　吕宜之
　　吕宜之　梅林分韵得诗字
　　吕宜之　题文州安静堂
　吕由庚　句
　吕祐之
　　吕祐之　禁林讌会之什
　　吕祐之　题义门胡氏华林书院
　吕元锡　南山留题
　吕源
　　吕源　和张洵蒙亭诗韵
　　吕源　灵岩
　吕愿中
　　吕愿中　白雀洞
　　吕愿中　半汤泉
　　吕愿中　北牖洞
　　吕愿中　朝阳洞
　　吕愿中　访颜氏读书岩
　　吕愿中　华景洞
　　吕愿中　环珠洞
　　吕愿中　嘉莲洞
　　吕愿中　假守睢阳吕愿中叔恭机宜祥符刘襄子思通守鄱阳朱良弼国辅经属建安
　　吕愿中　假字吕叔恭游中隐岩无名洞坐客鄱阳朱国辅云此洞未有名因公而题欲
　　吕愿中　郡守吕叔恭以甲戌季春七日游中隐岩山水膏肓之兴未已后两日再拉机
　　吕愿中　刘仙岩
　　吕愿中　南华洞
　　吕愿中　题元岩
　　吕愿中　夕阳洞
　　吕愿中　游东观
　吕奫
　　吕奫　翠蛟
　　吕奫　大涤洞天留题
　吕造　刺桐城
　吕之鹏　憾金南伐
　吕祖俭
　　吕祖俭　晁景迂大观庚寅冬为四明船场后七十有余年某适以仓氏之职至此閒而
　　吕祖俭　慈溪龙虎轩偶成
　　吕祖俭　道上有感
　　吕祖俭　泛舟至竹洲
　　吕祖俭　和赵户曹游南湖之篇
　　吕祖俭　金沙台
　　吕祖俭　韶阳之迁道中呈汪时法
　　吕祖俭　诗一首
　　吕祖俭　送时法登舟
　　吕祖俭　送汪时法归金华
　　吕祖俭　题史子仁碧沚
　　吕祖俭　题听雨堂
　吕祖平　县学秋试
　吕祖谦
　　吕祖谦　陈能之少卿挽章二首
　　吕祖谦　陈庭坚聘君挽章二章
　　吕祖谦　城楼
　　吕祖谦　酬上饶徐季益学正
　　吕祖谦　春日七首
　　吕祖谦　次前韵答石秀才
　　吕祖谦　次韵叶丞相陈尚书游南园
　　吕祖谦　登八咏楼有感
　　吕祖谦　东阳郭彦明挽章
　　吕祖谦　端明汪公挽章二首
　　吕祖谦　方斋行
　　吕祖谦　富阳舟中夜雨
　　吕祖谦　恭和御制秋日幸秘书省近体诗
　　吕祖谦　巩采若府推母钱夫人挽章二首
　　吕祖谦　过九江赠同舍陈伯秀
　　吕祖谦　汉铜弩机歌
　　吕祖谦　何茂恭母王夫人挽章
　　吕祖谦　何叔京挽章二首
　　吕祖谦　和虞仲逸初夏怀黄岩村居
　　吕祖谦　贺车驾幸秘书省二首
　　吕祖谦　寄章冠之
　　吕祖谦　祭酒芮公既殁四年门人吕某始以十诗哭之
　　吕祖谦　蒋世修秘书父朝奉挽章
　　吕祖谦　李粹伯侍御母夫人挽章
　　吕祖谦　刘梧州挽章
　　吕祖谦　鲁少卿挽章
　　吕祖谦　明招杂诗四首
　　吕祖谦　清晓出郊
　　吕祖谦　秋日
　　吕祖谦　尚书汪公得请奉祠饯者十有四人分韵赋某得敢字
　　吕祖谦　送胡子远著作知汉州分韵得行字
　　吕祖谦　送柳严州解官趋朝
　　吕祖谦　送丘宗卿博士出守嘉禾以视民如伤为韵
　　吕祖谦　送宋子华通判长沙
　　吕祖谦　送喻叔奇通判会稽
　　吕祖谦　送朱叔赐赴闽中暮府二首
　　吕祖谦　苏仁仲计议挽章二首
　　吕祖谦　睢阳五老图赞
　　吕祖谦　题归萩
　　吕祖谦　题刘氏绿映亭二首
　　吕祖谦　题真觉僧房芦
　　吕祖谦　晚步溪上
　　吕祖谦　晚春二首
　　吕祖谦　晚望
　　吕祖谦　王龟龄詹事挽章二首
　　吕祖谦　王通直挽章
　　吕祖谦　魏元履国录挽章二首
　　吕祖谦　西兴道中二首
　　吕祖谦　夏日
　　吕祖谦　夏夜
　　吕祖谦　向运使挽章
　　吕祖谦　萧果卿祭酒挽章二首
　　吕祖谦　效进士作三年通一经
　　吕祖谦　许由
　　吕祖谦　许著作挽章
　　吕祖谦　宣城李君尝游东湖居士之门袖诗见过次韵以谢
　　吕祖谦　薛叔云左史母方夫人挽章二首
　　吕祖谦　杨信伯郎中挽章二首
　　吕祖谦　野步
　　吕祖谦　叶子山右史父宣义挽章二首
　　吕祖谦　夜宿浦城鱼梁徐删定子出示林谦之挽其父二诗时谦之方按刑广东有怀
　　吕祖谦　应春坊輓章
　　吕祖谦　游上天竺
　　吕祖谦　游丝
　　吕祖谦　又二首
　　吕祖谦　与同馆游张氏园分韵得日字
　　吕祖谦　再赋真觉僧房芦三首
　　吕祖谦　赵路分挽章二首
　　吕祖谦　郑武子删定挽章二首
　　吕祖谦　周表卿尚书挽章
　　吕祖谦　周尧夫主管挽章
　吕祖仁　题尉廨壁
　吕祖异
　　吕祖异　呈孙元素
　　吕祖异　重游洞庭













ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：吕




吕辨

吕辨　句

仰看宫殿浮天半，想见笙箫在月中。

上清宫

吕昌明

吕昌明　句

岂惟藏两蜀，亦自限三巴。

吕存中

吕存中　过宝应湖

半升浊酒试莼羹，贱买鱼虾已厌烹。

浅水衣蒲有船过，淡烟笼月更人行。

吕定

吕定　班师

紫塞回来雪正晴，王师百万拥连营。

马嘶大地山河壮，旗卷长空日月明。

龙虎台高千嶂耸，凤皇城近五云生。

圣颜有喜天心顺，中外欢闻奏凯歌。

吕定

吕定　登翠云台

一柱中流亦壮哉，分明世上有蓬莱。

帘开庐阜层层出，船汎岷山滚滚来。

夜冷神龙蟠水府，天青仙佩下瑶台。

閒将玉管吹明月，勾引翩翩彩凤回。

吕定

吕定　登东岳山

海内名山孰与齐，清风掖我上丹梯。

鹏程九万扶摇近，世界三千指顾低。

瀑挂天门惊霹雳，雨蒸日观出虹霓。

太平会见东封盛，玉简金书焕紫泥。

吕定

吕定　登广城楼

三尺龙泉事远游，越王台上望南州。

一天雨过千山晓，万里风来五月秋。

江郭楼台蛮客市，海门烟日蜑家舟。

临戎不有安边策，应愧常何荐马周。

吕定

吕定　登彭城楼

项王台上白云秋，亚夫坟前草树稠。

山色不随人事改，水声长近戍城流。

空余夜月龙神庙，无复春风燕子楼。

楚汉兴亡俱土壤，不须怀古重夷犹。

吕定

吕定　登越王台

海上荒台草树平，登临不尽古人情。

白云万里怀亲舍，红日中天望帝京。

百粤山咱秋历落，山城楼阁晚峥嵘。

醉来徙倚栏干曲。听彻西风画角声。

吕定

吕定　调兵

年少谈兵胆气豪，折冲千里岂辞劳。

旌旗影动秋风瑟，鼓角声回夜月高。

红锦裁鞍新试马，黄金装带旧悬刀。

临征自信军容盛，五色团花绣战袍。

吕定

吕定　度大庾岭

凿破鸿蒙一窍通，至今传说九龄功。

天垂瘴雨蛮烟外，路入炎荒火树中。

万里关河瞻北极，两行旌旆过南雄。

鹧鸪声里端阳近，榕树青青荔子红。

吕定

吕定　奉天门朝贺

晓日初临万岁山，宝幢华盖列朝班。

九重天上来仙乐，五色云中识圣颜。

深殿卷帘香雾袅，近臣传制佩声还。

嵩呼齐祝恩如海，散八阳和满世间。

吕定

吕定　赴京

太白楼前雨乍收，画船挝鼓上皇州。

肯因离别牵愁思，要把勋名事壮游。

千里关河旗带月，一天星斗剑横秋。

胸中賸有安边策，此去应当献冕旒。

吕定

吕定　过峡山寺

峡江江上峡山寺，落日峰峦翠作堆。

云拥半空楼殿出，天然一幅画图开。

仙人采药和光洞，释子翻经化乐台。

顾我红尘画马客，题诗无暇扫苍苔。

吕定

吕定　过小孤山

八月灵槎溯海门，翠云台上本谎樽。

峰头楼合相高下，水底鱼龙自吐吞。

万古青天留玉柱，五更红日涌金盆。

宦游不尽登临兴，欲洗苍苔颂圣恩。

吕定

吕定　扈驾

八月秋高战马肥，观兵郊外振天威。

一声凤吹迎鸾驭，五色龙文杂衮衣。

剑战横空金气肃，旌旗映日彩云飞。

令严星火诸军奋，直斩单于塞上归。

吕定

吕定　怀古

我昔游海上，东望三神山。

风波几万里，苍茫云霭间。

鱼龙自掀舞。天空日月閒。

神仙渺无迹，徐福去不还。

空余蓬莱阁，千载留人寰。

吕定

吕定　金陵旅夜

一雨皇都万象明，东风娇啭上林莺。

火烟亭馆春多少，钟鼓楼台夜几更。

枕上故园蝴蝶梦，枝头斜月杜鹃声。

银牋欲写长相忆，滚滚江流不尽情。

吕定

吕定　望岱岳

岱宗东望郁嵯峨，万丈侧桥鸟外过。

秦树千年空老大，汉碑终古不消磨。

天坛夜静乘星斗，石磴春深长薜萝。

记得旧游曾载酒，颓然峰顶放长歌。

吕定

吕定　望峄山

极目东山秀色浓，紫霄千叶醉芙蓉。

题诗尚记仙人洞，飞佩曾过玉女峰。

树老孤桐秋露下，碑残古篆暮云封。

何时再醉天门月，卧听清风万壑松。

吕定

吕定　戏马台

据鞍挥指八千兵，昔日中原几战争。

追鹿已无秦社稷，逝骓方叹楚歌声。

英雄事往人何在，寂寞台空草自生。

回首云山青矗矗，黄流依旧绕彭城。

吕定

吕定　雪夜

漠漠同云遍海涯，晓风寒逼绿窗纱。

飞扬鳞甲三午界，妆点楼台百万家。

何处妙歌金帐酒，谁人清对玉梅花。

便应石鼎融冰水，乌帽笼头自煮茶。

吕定

吕定　夜宿甓社湖

湖光如镜迥无山，耿耿银河路可攀。

万象不移天地外，一尘能到水云间。

月明孤屿森楼阁，夜静飞仙过佩环。

借问孟城何处是，微微灯火绿杨湾。

吕定

吕定　谒金华寺六祖法堂

坐阅人间几百年，双趺浑似后来禅。

空空明镜台前地，寂寂红尘境外天。

风动法林处虎过，云生咒钵解龙眠。

至今月到层楼上，应共祥光午夜圆。

吕定

吕定　游海珠寺

何年神物抱珠游，遗向沧浪第一洲。

五色化成金世界，六鳌擎出宝香楼。

光涵蛟室星辰动，影落龙宫日月浮。

万古团团天地里，磬声敲出海门秋。

吕定

吕定　游匡庐山

欲向匡庐观瀑布，便从鼓蠡骤楼船。

一声长啸来丹壑，千太飞流下碧天。

洞里楼台无岁月，云中鸡犬有神仙。

凭谁呼起巢松者，醉拥宫袍对酒眠。

吕定

吕定　浴日亭和苏学士韵

危亭突兀倚青山，坐对扶桑碧海湾。

紫雾欲生龙伯庙，洪涛先涌虎门关。

光摇宇宙花生眼，影动阑干酒上颜。

遥望蓬莱宫阙晓，一轮飞挂碧云间。

吕定

吕定　追和苏子瞻游峡山寺韵

山迥宝华阁，水绕金锁湾。

尘虑顿焉息，于兹开我颜。

痚钟日夕动，老僧林下还。

天风吹白云，悠悠满松关。

归猿有余悲，月明啸空山。

仙人自何来，翱翔八极间。

手把玉芙蓉，吟笑锵佩环。

歌罢忽飞去，千峰堆翠鬟。

吕端

吕端　句

愚臣钩直难堪用，宜用濠梁结网人。

吕端

吕端　送英公大师归终南

衡岳烟萝紫阁云，名高湖外晚游秦。

清词古学儒生业，圆笠方袍释子身。

竹杖拄归山里寺，篆书留与世间人。

我疑簪组成为缚，空仰吾师去路尘。

吕端

吕端　赠李公

忆昔僦居明德坊，官资俱是校书郎。

青衫共直昭文馆，白首同登政事堂。

佐国庙谟君已展，避贤荣路我犹妨。

主恩至重何时报，老眼相看泪两行。

吕谔

吕谔　题阎立本北斋较书图

由余入秦毁诗书，意在兵强黔首愚。

弊极煨烬几无馀，高齐风俗元自殊。

岂料乃喜知卷舒，况复是正丛冠裾。

公言所贬固不虚，我独谓其胜由余。

吕公著

吕公著　二十二日晚步天津次日有诗

溪翁昨晚步天津，步到天津伫立频。

洛水只闻煎去棹，西风唯解促行人。

山川惨淡笼寒雨，楼观参差锁暮云。

此景分明谁会得，欲霜时候雁来宾。

吕公著

吕公著　分题得瘿林壶

天地产众材，任材谓之智。

栋桷与楹杙，小大无有弃。

方者以矩度，圆者中规制。

嗟尔木之瘿，何异肉有赘。

生成拥肿姿，赋象难取类。

櫽括所不施，钩绳为尔废。

大匠睨而往，恻然乃有意。

孰非造化功，而终配不器。

刳剔虚其中，朱漆为之伪。

斟浆挹酒醴，施用惟其利。

犠象非不珍，金罍岂不贵。

设之于楹阶，十目肯注视。

幸因左右容，反见为奇异。

人之于才性，夫岂远于是。

性虽有不善，在教之揉励。

才亡不可用，由上所措置。

饰陋就其长，皆得为良士。

执一以废百，众功何由备。

是惟圣人心，能通天下志。

吕公著

吕公著　恭和

雪消春动气清微，夹道都人望帝晖。

法部已调丝竹管，御袍初进赭红衣。

康衢弥节严三卫，真馆焚香降六飞。

宴罢瑶池回跸晚，五云通夜拥端闱。

吕公著

吕公著　归洛寄祖择之龙图

恩深骨髓谓慈亲，义重邱山是故人。

归过嵩阳旧游地，□云收得薛萝身。

吕公著

吕公著　和王安之六老诗

六客同游一醉乡，又非流俗所言狂。

追游共喜清平久，唱和争寻警策忙。

荐酒月坡林果熟，发茶金石井泉香。

千年松下麾谈尘，襟袖无风亦自凉。

吕公著

吕公著　和王安之六老诗

六老播然鬓似霜，纵心年至又非狂。

园池共避何方胜，樽酒相欢未始忙。

杖屦烂游千载运，衣巾浓惹万花香。

过从见率添成七，况复秋来亦渐凉。

吕公著

吕公著　和王安之六老诗

林下狂歌不贴腔，贴腔安得谓之狂。

小车行处莺花闹，大笔落时神鬼忙。

门掩紫荆阛阓，墙开瓮牖薜萝香。

一般天下难寻物，洛浦清风拂面凉。

吕公著

吕公著　和王常侍登郡楼望山

四贤当日此盘桓，千百年人尚厚颜。

天下有名难避世，胸中无物漫居山。

事观今古兴亡后，道在君臣进退间。

若蕴奇才必奇用，不然须负一生閒。

吕公著

吕公著　和魏教授见赠

清世文章日月悬，无才惟幸乐丰年。

游山太室更少室，看水伊川又洛川。

古有孟轲难语觉，时无颜子易为贤。

读书每到天根处，长惧诸公问极前。

吕公著

吕公著　寄吴传正寺丞

敦笃情怀世所稀，昔年今日事难追。

雪霜未始寒无甚，□桂可尝色暂移。

洛邑士人虽我信，天津风月只君知。

梦魂不悟东都远，依旧过从似旧时。

吕公著

吕公著　留题龙门二首

融结成来不记秋，断崖苍壁锁烟愁。

中分洪造夏王力，横截大山伊水流。

八节滩声长在耳，一川风景尽归楼。

行人莫动凭栏兴，无限英雄浪白头。

吕公著

吕公著　留题龙门二首

谁将长剑斩长蛟，斩断长蛟剑复韬。

爪尾蜿蜒凝华岳，角牙狞恶结蒿高。

骨伤两处崭苍壁，血出东流汹巨涛。

此物犹难保身首，为言谗口莫嗷嗷。

吕公著

吕公著　龙门石楼看伊川

数朝从款走烟霞，纵意凭栏看物华。

百尺楼台通鸟道，一川烟雨属僧家。

直须心逸方为乐，始信官荣未足夸。

此景得游无事日，也宜知幸福无涯。

吕公著

吕公著　天津晚步

芝盖久稀疏，暮云空坱北。

千年旧都城，一片閒宫阙。

禁御尚连延，觚棱犹巠巐。

桥势横雌霓，堤形偃初月。

瀍涧岸已深，汉唐时既歇。

危亭独坐人，浪把兴亡阅。

吕公著

吕公著　王安之同赴王宣徽洛社秋会

后房深出会亲宾，乐按新声妙入神。

红烛盛时翻翠袖，画桡停处占青苹。

早年金殿旧游客，此日凤池将去人。

宅冠名都号蜗隐，邵尧夫敢作西邻。

吕公著

吕公著　延福坊李太博乞园池诗

宣威十九次高牙，栾叶功臣旧将家。

清世辞荣归里第，白头行乐过年华。

杯盈香醑浮春水，曲度新声出靓花。

如此园池如此寿，儿孙满眼庆无涯。

吕公著

吕公著　杨郎中新居和尧夫先生韵

高斋旷望极山川，却顾卑居不值钱。

二室峰峦凝画碧，万家楼阁带轻烟。

春浓缭绕环游骑，地胜依稀寓列仙。

唱发幽人丞相和，当时纸贵洛城传。

吕公著

吕公著　杨郎中新居和尧夫先生韵

碧瓦朱门将相居，见嵩临洛百家无。

登高此地还能赋，会老他年定入图。

花发四时排步障，鸟鸣终日劝提壶。

何人遇赏偏留赏，逸士清风激鄙夫。

吕皓

吕皓　别荆州诸友

荆州三度别，此别尤酸冷。

兼葭逐岸靡，烟雨隔林回。

去棹行且留，离觞醉还醒。

缅怀荆州士，鹄立霜毛整。

竞爽信何人，班班纷脱颖。

况是清峻流，魁然挈裘领。

相逢名教乐，殊忘旧机境。

草木臭味同，何庸强畦畛。

虎豹识避就，宁忍覆陷穽。

人情不相远，颇谅心耿耿。

眼里绝荆蓁，夙生何独幸。

时恨多旷远，赧容发面颈。

分袂复自兹，深渊惜断绠。

断绠无续期，分袂有时并，

但愿各自珍，时当动深省。

一篑会成山，九仞犹弃井。

要令百鍊金，青劳无留矿。

大哉乾坤内，吾道相与永。

吕皓

吕皓　峨眉亭

采石山头月正弦，捉月台边酒满船。

扰扰利名蚁慕膻，如公岂但酒称贤。

平生醉里诗三千，卷起长江作长笺。

悲哉人世隔天渊，一日乘风反自然。

死生在我不在天，欲死得死岂其冤。

欲罢长风大放颠，苍茫何处可拍肩。

吕皓

吕皓　题青溪神女祠次东坡韵

生居万山中，二年依泽国。

偶於僧曹暇，聊欲访禅默。

再拜神女祠，劈山定何术。

上有琳公岩，作论期破惑。

只今澄潭中，异影眩莫执。

宗源人幽窈，峨眉如可及。

吾闻大地下，出没水中日。

胡为二魶鱼，欲旭犹未得。

变化乘云雷，寻能系不食。

山深风窍号，天寒日车急。

寄语龙宫君，安隐藏故穴。

近来托怪多，勿遣容易测。

吕弘

吕弘　题黄犊岭

畴昔闻高隐，红尘隔远林。

间乘黄犊出，踏破白云深。

自得忘归乐，应多扣角吟。

如今秋草没，几约与僧寻。

吕徽之

吕徽之　春景

前溪冻解绿生波，好雨催花向晓过。

宿酒未醒眠未起，半窗红日鸟声多。

吕徽之

吕徽之　冬景

斗室萧萧日晏眠，疏狂惟与懒相便。

寻常甲子无心记，看到梅花又一年。

吕徽之

吕徽之　红梅

疏影离奇色更柔，谁将红粉点枝头。

牧童睡起朦胧眼，错认桃林欲放牛。

吕徽之

吕徽之　壶蜂

长日融和舞细腰，谁家庭院不相招。

江皋二月斜风急，拚逐飞花过短桥。

吕徽之

吕徽之　绿萍

密密绵绵满草堂，不容红日下沧浪。

却因风扫沾泥土，燕子衔来上画梁。

吕徽之

吕徽之　千松图

五百居东五百西，枝枝叶叶压云低。

自从老鹤归来后，不许閒禽杂乱啼。

吕徽之

吕徽之　秋景

商声早已到梧桐，夜气生凉湛碧空。

閒倚小窗待明月，紫箫吹彻木犀风。

吕徽之

吕徽之　守犬

风恬月朗眠花影，吏不敲门门恰静。

何事猛然吠一声，有人来汲门前井。

吕徽之

吕徽之　题画梅赠黄君

黄君画梅天下奇，枝枝笔底如龙飞。

干盘屈曲苍苔古，老树顷刻生光辉。

婆娑月下弄清影，更有幽香袭诗境。

地僻从无车马尘，间关翠禽啼梦冷。

吕徽之

吕徽之　夏景

竹几藤床石砚屏，薰风帘幕篆烟清。

空斋数点黄梅雨，添得芭蕉绿满庭。

吕徽之

吕徽之　咏雪用滕字韵

天上九龙施法水，人间二鼠齿枯藤。

鹜鹅声乱功收蔡，蝴蝶飞来妙过滕。

吕徽之

吕徽之　又赋昙字韵

万里关河冻欲含，浑如天地尚函三。

桥边驴子诗何恶，帐底羔儿酒正酣。

竹委长身寒郭索，松埋短发老瞿昙。

不如乘此擒元济，一洗江南草木惭。

吕诲

吕诲　和邵尧夫见寄

冥冥鸿羽在云天，邈阻风音已十年。

不谓圣朝求治理，尚容遗逸卧林泉。

羡君自有随时乐，顾我官閒饱昼眠。

应笑无成三黜后，病衰方始赋归田。

吕诲

吕诲　寄尧夫三首

江头五日舣轻舟，欲去迟迟更自留。

目断旌旗暮天阔，龙峰峰上倚层楼。

吕诲

吕诲　寄尧夫三首

去年同作南迁客，今日更持刺史权。

推挽试知民吏意，无因谈会向尊前。

吕诲

吕诲　寄尧夫三首

碧草茸茸照绿波，暮春归客兴如何。

沧浪应有清浑处，羞见渔人鼓枻歌。

吕诲

吕诲　句

我今从帝为司纠，更有何人植柏台。

吕诲

吕诲　句

料峭东风不易禁。

吕江

吕江　春晚二绝

春来脚不踏青青，梦里还家梦又醒。

一树垂杨楼外绿，莺声不似故园听。

吕江

吕江　春晚二绝

年华冉冉暗中移，倦客伤春只自知。

雨后桃花红未减，人情早自向荼醾。

吕江

吕江　姑苏怀古

台成知费几金槌，回首荒芜走鹿麛。

自是误君曲宰嚭，孰云亡国为西施。

春风蝶梦迷香径，秋水龙文冷剑池。

四顾湖山烟雨里，倚阑新恨入支颐。

吕江

吕江　栖白庵

门外竹千个，崖颠两径分。

奔泉流碎月，高树碍行云。

游客倦欲卧，道人言少文。

但云秦学士，曾此遇茅君。

吕江

吕江　秋思

一叶江头枫叶丹，秋容惨淡客悲酸。

蛩声雨后长门怨，雁影风前行路难。

无处著愁嫌地窄，有时舒眺见天宽。

最怜人道苏州月，三度中秋一度看。

吕江

吕江　石湖怀老仙

觅得宸奎扁，归寻农圃师。

湖山吴子国，花草范村诗。

步屦行春遍，纶巾带雨欹。

百年无此老，合配雪滩祠。

吕江

吕江　宿横金延庆寺

水路通城近，人家与寺连。

西风渔市鼓，落日野桥船。

尘土非吾事，湖山似去年。

今宵禅榻梦，定是到鸥边。

吕江

吕江　赠实际英上人

实际即为诚，中庸说著形。

晓来雷雨过，七十二峰青。

吕江

吕江　中秋前一日诸生携酒见过对月同赋

半生道路鬓双皤，又是中秋客里过。

别业可怜荒杜曲，羁怀最怕听商歌。

不知明月几时有，如此清风良夜何。

胜概无诗可收拾，九原唤起老东坡。

吕梡

吕梡　句

三山鼎峙多幽赏，千里瓯圆尽胜游。

吕良叔

吕良叔　斋宿南山堂

寒窗一穗篆烟斜，纸帐孤眠对月华。

信是道人风味别，枕边只欠着梅花。

吕量

吕量　题韩干马

何年供奉仙，写此真乘黄。

矫矫天骨起，烂烂隅目光。

岂无万里姿，御者非王良。

青衫老奚官，肉眼空伥伥。

饮秣不以时，羁馽无繇骧。

昂首思渥洼，浩荡充虚肠。

何来斗斛水，似是出尚方。

虽沾金井恩，未效和鸾锵。

蹭蹬十二闲，何异古道傍。

回首万驽骀，饱食驰康庄。

朝饮华清流，暮垂紫游韁。

此马独弃捐，物理良可伤。

君王倘惠养，请试苜蓿长。

吕蒙正

吕蒙正　读书龙门山土室作

八滩风急浪花飞，手把渔竿傍钓矶。

自是钓头香饵别，此心终待得鱼归。

吕蒙正

吕蒙正　句

挑尽寒灯梦不成。

吕蒙正

吕蒙正　句

怪得池塘春水满，夜来风雨起南山。

吕蒙正

吕蒙正　句

拨尽寒炉一夜灰。

吕蒙正

吕蒙正　题阙里

南沂西泗绕晴霞，北岱东蒙拥翠华。

万里冠裳王者会，千年邹鲁圣人家。

高从蔽日无巢鸟，古碣埋云半吐花。

瞻望宫殿空佝偻，敢从沧海问津涯。

吕蒙正

吕蒙正　行经鸿沟

沟中流水已成尘，沟畔荒凉起暮云。

大抵关河须一统，可能天地更平分。

烟横绿野山空在，树倚高原日渐曛。

方凭征鞍思往事，数声风笛马前闻。

吕蒙正

吕蒙正　尹洛日作

昔作儒生谒贡闱，今提相印出黄扉。

九重鵷鹭醉中别，万里烟霄达了归。

邻叟尽垂新鹤发，故人犹著旧麻衣。

洛阳谩道多才子，自叹遭逢似我稀。

吕蒙正

吕蒙正　岳阳楼望洞庭

八月寒涛溅碧空，片帆悠飏信秋风。

探珠直待骊龙睡，莫遣迷津浩渺中。

吕某

吕某　大涤洞

古桧沉沉万籁微，祥光萦绕锁瑶扉。

石间怪底泉涓滴，却是老龙行雨归。

吕耐轩

吕耐轩　止酒

终年不举酒，爱漱玉池津。

自谓醒时好，谁知醒者嗔。

贫交滋味薄，老眠是非真。

拚死成何事，刘伶辈误人。

吕钦问

吕钦问　初凉

西风吹木叶，庭户乍凉时。

夜有愁人叹，寒行病骨知。

吕钦问

吕钦问　无题

彭泽有琴尝无弦，大令旧物惟青毡。

我亦四壁对默坐，中有一床供昼眠。

吕溱

吕溱　饯光禄两张卿退居

壮尔尽忠力，耆年保素心。

东门脱圭组，南国傲云林。

水石排清景，簷楹入翠院。

杂花春莹酒，脆叶夜惊禽。

竹月歌欹枕，松风一解襟。

体清尘累去，天得道腴深。

坐有三公适，中无一芥侵。

大恩嗟未报，何日奉觞琴。

吕溱

吕溱　饯光禄两张卿退居

江上筑台遗世尘，堂上虚白见天真。

丹心许国平生事，皓道还家自在身。

水树芬馨怜茝蕙，雪轩颜色爱松筠。

清时解绂端荣佚，不独贤哉咏古人。

吕溱

吕溱　句

九霄离海峤，一息到天池。

吕人龙

吕人龙　春归

过却清明艳冶天，梨花飞雪柳森烟。

欲凭莺燕留春住，无奈东风信杜鹃。

吕人龙

吕人龙　光风霁月亭

江边回首见峥嵘，砥柱颓波气象狞。

三面好山俱觌面，一泓寒绿不闻声。

月从康节诗边吐，风向包羲易里生。

如此生涯天未老，更须著脚外间行。

吕人龙

吕人龙　上融堂

直道人间未可孤，朝廷有意用真儒。

故将能鉴烦司马，不使春秋欠董狐。

握节米猪高节不，盗名齐豹得名无。

若商败狄鏖秦事，先轸何尝是匹夫。

吕人龙

吕人龙　宿建兴寺

路入招提晚更深，万山秋老薄寒生。

芙容枝上无多雨，自把孤怀滴到明。

吕人龙

吕人龙　题钓台

钓台还是先生物，洛沬今非汉帝家。

过客不知兴废事，又驰车马入京华。

吕人龙

吕人龙　题钓台

万古寒潭数曲山，红尘不到白鸥閒。

先生自是生涯淡，却厌浮云满世间。

吕三余

吕三余　贺陈随隐以布衣除东宫掌书

青宫楼观近尧阶，班列屏风间坐开。

人羡杜閒生杜甫，天教苏飂继苏环。

马归禁苑行边柳，鹤伴平山隐处梅。

我恨长才斸黄独，兀年无计策衰颓。

吕商隐

吕商隐　梅林分韵得作字

一树知独秀，十里方出郭。

江流浩清冷，露气凝凄薄。

胡为此行色，疲马外踊跃。

玄冥正擅令，植物困摇落。

喜见南北枝，粲然秀冰壑。

千林色辉映，百库存香旁礴。

首破春风荒，独傲清雪虐。

坐令芳信传，芬菲到群萼。

如一君子信，茹连俱有托。

相期饮此意，浩荡放杯酌。

更应护攀折，嘉实须攀折，

嘉实须若若。终收调鼎功，

吕生

吕生　偈

六十年来此地居，灵台光耀胜冰壶。

一朝破屋遂倾倒，且喜家中事事无。

吕声之

吕声之　春郊

胜日游效外，岚光入眼新。

桃花开万树，又是一年人。

吕声之

吕声之　次新邑钱宰黄丞韵

一邑何期获二贤，花开满县总翩翩。

赋诗各出新机锦，裕国还饶内府钱。

槐竹两行公事辨，丝桐三弄政声傅。

作成和气农家好，多稼如云咏大田。

吕声之

吕声之　丹丘道中

夜宿溪头十里村，数星渔火照离门。

雁山峭绝经行处，犹带烟霞入梦魂。

吕声之

吕声之　悼止斋陈先生

万里长江发自岷，作兴一代有新人。

六经疑难言前解，千古兴亡笔下陈。

爱向田间看耜耒，肯留天上掌丝纶。

如公到处镌佳句，今日池塘草自春。

吕声之

吕声之　芙蓉

枫叶飘林竹隔墙，偏于冷淡逞浓妆。

天教不趁繁华月，要是秋来独耐霜。

吕声之

吕声之　过杜潭题曾祖庆源庵

横江灏气欲欺裘，木落千林水露洲。

偶为搜荒投陇亩，因而展省到松楸。

神驹已应当年兆，祥笋还为后裔留。

寄与老僧勤洒扫，庭前橘绿桂香浮。

吕声之

吕声之　过七里濑怀古

七里滩头访了陵，水光山色见生平。

欲为臣子定出处，知与君王分重轻。

一介草芭真自负，三公轩冕未为荣。

我来想像高风在，钓石岩前烟浪生。

吕声之

吕声之　和黄教授山堂招饮

鼎彝事业未渠休，鸥鹭寻盟暂与俦。

路入芝岩真绝地，客延蓬岛尽名流。

不辞一洗陶巾醉，更拟双飞谢屐游。

谁赏洪都高阁句，落霞孤鹜唱渔舟。

吕声之

吕声之　和王子宽韵

绿荫千重竹，清流一带溪。

子真耕谷口，杨震讲关西。

手摘星辰近，名登泰华齐。

古来公相业，谁不起锄犁。

吕声之

吕声之　和张主簿喜雪

夜续书窗未觉贫，朝看万瓦没鱼鳞。

飘来灞岸春风絮，演下瀛洲玉斛尘。

笑我冗怀多俗事，羡君清思犹凝神。

遥怜夜月山险道，还有扁舟乘兴人。

吕声之

吕声之　贺太常黄少卿

自从朝奏一封还，便整归装问故山。

剩得清名千载重，何妨晚节十年閒。

惯寻夜雪逵溪路，却谢春风汉殿班。

国史旧编加简对，春秋直笔任诗删。

吕声之

吕声之　贺叶司业兼中书舍人

英妙才华四十年，山林朝市姓名傅。

何妨万斛横江上，不碍千帆过目前。

我肯尾书干木纸，人饶首著祖生鞭。

金銮何日商风雅，伴直能呼孟浩然。

吕声之

吕声之　寄太湖黄县尉

立顷谈馀袂辄分，乖离数数异朋群。

君如天揭行空日，我亦风吹过岭云。

不许范张同饭黍，空惭李杜共论文。

睽达动涉经年里，棋壘诗坛要策勋。

吕声之

吕声之　缙云道中

缙云通道入皇都，花满京城水满湖。

借问今来丞相府，后园人有醉歌无。

吕声之

吕声之　九日登资福山呈胡宣教

飞屐来登最上峰，千山拥翠景无穷。

遥看云影参差外，静听泉声断续中。

今日黄花重九约，何时青眼一尊同。

好天风月閒相寄，早晚南来有过鸿。

吕声之

吕声之　开禧丁卯重过龙门有怀方丈老子

翠屋交空结夏阴，征鞍亭午喜阴临。

披开草棘千重路，洗出冰壶一片心。

祥老还寻江浙去，诗家谁作楚梁吟。

须知珠玉元无踪，不惜西风惠我音。

吕声之

吕声之　括苍山行

微风吹雨湿栏干，薄雾笼晴事浅寒。

一树红梅墙外发，谁家美丽倩人看。

吕声之

吕声之　山行

山花雨后红，野草风前绿。

浩歌归去来，不辱在知足。

吕声之

吕声之　舒城道中

还辕天作十分晴，演出秋光一派清。

走笔欲题人到迹，扬鞭不住马嘶声。

顷禾晚熟黄云色，篱菊朝含白露英。

得似渊明便归去，候门童稚出欢迎。

吕声之

吕声之　题陈岩庵寄诸兄弟

地接丹丘姥岭赊，山盘曲折状如蛇。

每因过此瞻双陇，何必从旁置万家。

孝弟本根时润泽，诗书种子日萌芽。

到来岂但春秋祀，酌水何妨一献花。

吕声之

吕声之　题龙翔观

曾到龙翔不记年，两峰巍压水中天。

潮生潮落青芜外，人去人来白鹭边。

四接远游僧万笠，重新旧观屋千椽。

东南送目秋无际，隔岸人家问钓船。

吕声之

吕声之　题南岩寺

谁把长竿钓巨鱼，至今蹲石倚空虚。

蜂房爱向山崖结，鸟迹疑从海岛居。

入座翠岚生昼寂，夹川红树照春馀。

任公此去三千载，为看芳碑一慨吁。

吕声之

吕声之　西寺留题

白石孤云自在閒，红尘一事不相关。

寺遮翠霭青萝外，人到落花流水间。

欲效锦囊收胜概，惭无玉带镇我山。

白莲喜结当年红，未厌朝来暮便还。

吕声之

吕声之　先春

不把春光较后先，清香自是压群妍。

微酸一点功成日，桃李从他逞少年。

吕声之

吕声之　谢石主簿和章

多君养就大椿年，便腹诗书昼欲眠。

绛阙当年名藕甚，白云他日迹飘然。

千军笔扫人谁敌，九转丹成世莫傅。

倦眼功名旁袖手，剩看月露出新篇。

吕声之

吕声之　谢张漕荐剡

谁人洗甲挽天河，玉宇无尘海不波。

汉使褰帷将命出，淮民挟纩被恩多。

流离岂但身安集，凋瘵亲曾手拊摩。

惠利才施催召亟，其如席未及温何。

吕声之

吕声之　咏桂花

独占三秋压众芳，何咏橘绿与橙黄。

自从分下月中种，果若飘来天际香。

清影不嫌秋露白，新业偏带晚烟苍。

高枝已折郄生手，万斛奇芬賏锦囊。

吕声之

吕声之　游石城山

祗因寻胜到林泉，四抱回峰万景连。

僧过不知山隐寺，客来方见洞开天。

浮图照水光相映，古木依崖影倒倒。

风露了非人世界，濯缨秋后玉壶天。

吕声之

吕声之　游石佛寺

金吾不必问行由，此去逍遥物外游。

半坞白云藏宿雾，一声横笛下归牛。

喜瞻杰阁三生像，藐视业林四海州。

为写濯缨疏拙句，谁言墨迹至今留。

吕声之

吕声之　与丁抚干

两年肥水喜相逢，托契门墙今已重。

士有弥衡心肯荐，侯如雍齿首先封。

更看谋略称筹幄，会见精神坐折冲。

败走苻坚兵百万，围棋别墅意从容。

吕声之

吕声之　云锦

拥盖难遮万脸红，烂然云锦直连空。

更看雨过新妆洗，百媚都含一笑中。

吕声之

吕声之　重阳桐城道中

万古长淮一带流，从来战地不容休。

间关千里军前饷，牢落重阳客里秋。

怅望白衣来送酒，了无黄菊与簪头。

何人早断楼兰首，试解君王宵旰尤。

吕声之

吕声之　紫霄亭

半空烟雨有无间，碧玉屏开四面山。

我欲紫霄亭上望，吹笙人去几时还。

吕声之

吕声之　紫霄亭

未把浮沤阅世间，蓬莱一水隔三山。

试穷千里登临日，望断青山白鸟还。

吕胜之

吕胜之　题周草窗江村小景扇面

飞鹭落凫渚，山花灿如绣。

爱闲人不来，柴门掩春昼。

吕胜之

吕胜之　天台陈石居出乃祖梅隐先生遗稿其序中所载与友人冯使君入蜀之事可

临文增太息，复见此人不。

义重千金诺，身轻万里游。

好诗今寡和，壮志古难酬。

一盏梅花露，年年荐陇头。

吕氏

吕氏　句

前身当是陶渊明，爱酒不入远公社。

吕殊

吕殊　别荆州诸友

荆州三度别，此别犹酸冷。

蒹葭逐岸靡，烟雨隔林迥。

去棹行且留，离觞醉还醒。

缅怀荆州士，秸立霜毛整。

爽信何由人，班班纷脱颖。

况是清俊流，魁然挈裘领。

相逢名教乐，殊忘旧机境。

草木臭味同，何庸绝畦町。

虎豹识避就，宁忍覆陷阱。

人情不尽远，颇谅心耿耿。

眼底绝荆榛，夙生独何幸。

时恨多旷违，赧容多而颈。

分袂复自兹，深渊惜断绠。

断绠无续期，分袂有时并。

但原各自珍，时当动深省。

一篑会成山，九仞犹弃井。

要令百炼金，清莹无留矿。

大哉乾坤内，吾道相与命。

吕殊

吕殊　蛾眉亭

采石江头月正弦，捉月台边酒满船。

扰扰利名蚁慕羶，如公岂但酒独贤。

平生醉里诗三千，卷起长江作长笺。

悲哉人世隔天渊，一日乘风反自然。

死生在我我则天，欲死得死岂其冤。

欲罢长风大放颠，苍茫何处可拍骑鲸肩。

吕殊

吕殊　句

游子惊车破，农人念稼伤。

吕殊

吕殊　题清溪神女祠

生居万山中，二年依泽国。

偶於坐曹暇，聊欲访禅默。

再拜神女祠，劈山定何术。

上有琳宫岩，作论期破惑。

只今澄潭中，异影眩莫执。

泉源入幽窈，蛾眉如可及。

吾闻大地下，出没水中日。

胡为二魶鱼，欲归犹未得。

变化乘云雷，那能系不食。

山深风竅号，天寒日车急。

寄语龙宫君，安稳藏故穴。

近来托怪多，勿遣容易测。

吕璹

吕璹　威惠庙

当年平贼立殊勳，时不旌贤事忍闻。

唐史无人修列传，漳江有庙祀将军。

吕天泽

吕天泽　题武夷

书林追慕紫阳翁，出入尝沾教雨中。

缅仰高山难企及，大开茅塞迳能通。

吕天泽

吕天泽　题武夷

乘兴来寻杜使君，乱山矗矗白云深。

武夷仙子能知已，谩写新诗诉此心。

吕天泽

吕天泽　题武夷

南北相看一岭分，长怀欲谒武夷君。

个中果隐神仙客，握手交谈迥不群。

吕同老　九锁山十咏

吕同老　九锁山十咏　翠蛟亭

洄洑古涧深，蜿蜒层湍壮。

长年蓄飞泉，一泀起豪宕。

高有百尺松，蓊郁蔽青障。

下有荇与萍，翠色映空旷。

恍如千丈虬，穷壑潜异状。

忽乘风云会，奋迅九天上。

尚想玉堂仙，妙思发雄放。

醉持白芙蕖，乘流动清唱。

吕同老

吕同老　九锁山十咏　大涤洞

巍巍元盖天，岩穴閟仙宅。

别户穿虚明，层辉荡空碧。

神鼓振玉音，丹崖落琼液。

深道潜龙井，外障隔凡石。

缅怀元同翁，於焉此栖息。

华阳与林屋，隧道从所适。

我来兹山中，偶值肥遁迹。

灵草未易逢，翩翩飞鼠白。

吕同老

吕同老　九锁山十咏　丹泉

觱沸槛外泉，远出天柱阳。

清音映空谷，潜波涣寒塘。

昔人养灵芝，长年此山旁。

金骨换玉髓，素虬朝紫皇。

尚余浴丹池，神光透扶桑。

蓬莱几扬尘，兹泉日泱泱。

我愿涤世纷，朗咏三元章。

手持北斗杓，下酌流霞浆。

吕同老

吕同老　九锁山十咏　来贤岩

昔贤所游地，道路行逶迤。

中分山腰半，倒插石脚危。

公生元佑时，名与日月垂。

至今草木间，英气光离离。

我行得遗迹，酾酒与遐思。

天风豁然至，吹落琼琚辞。

不惜古人远，但嗟我生迟。

安得五云表，一假黄鹤骑。

吕同老

吕同老　九锁山十咏　鸣凤洞

连峰路塸堮，幽洞摩苍穹。

石门松萝隘。伛偻趋儿童。

泠泠太古泉，环佩声丁东。

相传吴越年，威凤翔其中。

后来山中人，盛事夸无穷。

我疑王者瑞，岂预霸业雄。

元化有沦忽，世道多汙隆。

何时鸣朝阳，遥问山上桐。

吕同老

吕同老　九锁山十咏　栖真洞

殊庭天柱西，微迳罗荆棘。

驱车谷口亭，清气已迫人。

元销为我开，灵关岂无津。

棋枰俨遗局，乳盖垂空轮。

侧闻千载前，住此多隐沦。

冥翳不可识，抱朴终成真。

仙凡自有分，喧寂难并陈。

叹息取归路，吾犹湿嚣尘。

吕同老

吕同老　九锁山十咏　石壁

清飚吹衣裳，缥缈凌层巅。

玲珑峭壁下，杖策穷回旋。

名图谢模写，大巧无雕镌。

窅如晴云影，霭霭行青天。

飘如水风会，微澜起平川。

石崖前蔽亏，胜事惜未全。

吾将运真宰，疏凿成坦然。

结茅此山阿，长吟伴飞仙。

吕同老

吕同老　九锁山十咏　蜕龙洞

苍山下孱颜，中有神龙栖。

神龙眇何许，一水涵清溪。

深藏岩壑古，迥破风烟低。

当其未蜕时，幽隐漫尘泥。

既蜕头角成，霄汉参云霓。

回顾昔所蟠，陈迹亦已迷。

况我后来人，危磴重攀跻。

四顾但绝壁，丛筱风凄凄。

吕同老

吕同老　九锁山十咏　仙迹岩

嬴秦乱天纲，猛志凌海水。

长驱万山石，鞭策无远迩。

余威及兹地，夜半走百鬼。

仙人惜灵宫，一怒俱披靡。

巉然断崖上，遗迹俯清泚。

溪声助叱咤，野藓避冠履。

兹事三千年，孰泀非与是。

摩挲苍玉纹，挽仰求至理。

吕同老

吕同老　九锁山十咏　云根石

吾闻泰山云，触石无不至。

如何兹山中，有石象云气。

仙人事狡狯，幻化翻手易。

鳞鳞作荟蔚，冉冉涌苍翠，

清分涧水流，幽映林木邃。

已逃苍狗变，长见玉芝瑞。

吕同老

吕同老　龙泉寺纳凉

靡靡市廛尽，杳杳泉石闲。

灌木蔽榛莽，爽籁弥空山。

飞甍纳余辉，丹雘粲以繁。

巍然青莲宫，俯此碧玉阑。

化人淡无为，趺坐观尘寰。

支郎杳不逢，玄蝉噪其间。

昔贤憩游地，眢井潜龙蟠。

咏歌之所传，百世犹不刊。

我生悦超旷，危磴重跻攀。

归隐谅未能，溯风发长叹。

吕同老

吕同老　题高房山夜山图

我昔绝江看吴山，朝光正落山水间。

金波远自海门人，翠岚高插扶桑殷。

安和瓀楼有夜景，明月苍茫堕清影。

李侯胜赏高侯笔，展卷一时如梦醒。

吕渭老

吕渭老　伤世

尘断征车杳，云低毳帐深。

古今那有此，天地亦何心。

吕文老

吕文老　春日田园杂兴

月筩纪闰附青灯，民野陶然化日熙。

祀代枌榆祈稔岁，宴酣花柳乐清时。

洛中富贵斜阳恨，绵上动劳千古思。

浩与归来吟汪尺，陶诗和后和丰诗。

吕文仲

吕文仲　禁林讌会之什

青葱温树非尘境，鳌岫金銮近日边。

石壁天章垂雨露，璇题宸翰动云烟。

西垣贾马徵辞客，东观蓬瀛集列仙。

讌喜酡颜飞玉斝，铿锵奋藻擘花笺。

唐虞盛化高千古，葵藿倾心祝万年。

自顾薄才诚有媿，不知何心奉群贤。

吕文仲

吕文仲　题义门胡氏华林书院

世世趋庭列雁行，烟萝泉石绕书堂。

分题月下联书版，聚宴花前献寿觞。

旌表异恩逢圣代，隐居佳致接仙乡。

因知孝治垂风化，青史留名道允光。

吕文仲

吕文仲　题义门胡氏华林书院

簪裾几世住南昌，讲学旌闾曄日光。

旧里葛山同井邑，远方庐阜出门墙。

康成业自诗书显，卜世家由孝弟彰。

二隐昔惭联懿分，同将姓字列东堂。

吕文仲

吕文仲　题义门胡氏华林书院

君家高谊冠南州，旧辑书堂聚北流。

此饭未尝轻下客，名园不羡觅封侯。

挂冠令有陶彭泽，访道人希许远游。

他年濯缨江海去，终期此日挹浮邱。

吕午

吕午　大涤洞留题

武皇御宇好神仙，帝遣初开此洞天。

山转九回藏紫府，涧萦百折走寒泉。

栖真飞鼠□当日，大涤神龙似昔年。

解与名山传不朽，只今惟有大苏篇。

吕午

吕午　凤凰台

古台曾说少年游，弹指惊嗟岁月流。

山似三神浮碧海，城如一虎卧崇丘。

凤凰去后遗陈迹，白鹭来叶认旧洲。

但得风寒无罅隙，江河举目不须愁。

吕午

吕午　和岳王庙壁上韵

当年唯说岳家军，纪律森严孰与邻。

师过村村皆按堵，功成处处可镌珉。

威名千古更无敌，词翰数行俱绝尘。

拟取中原报明主，亦劳余刃到黄巾。

吕午

吕午　句

杏城西城翁幽居。

吕午

吕午　句

四时鸥鹭窥图画，千古鱼龙听管弦。

吕午

吕午　开寿寺壁记

四雇云山满目前，却从此地得牛眠。

问君此计何为早，且住人间五百年。

吕午

吕午　马城花窠

老子西城住，今逾十载期。

栽花成茂树，种柳长高枝。

移接从渠巧，夸传到处知。

担头挑卖去，一一是趋时。

吕午

吕午　题仁义寺

寺以仁义名，当求仁义实。

只在毫釐间，遂分儒与释。

千载几万言，未能合为一。

大笑出门去，莫问成陈迹。

吕希纯

吕希纯　陈尊宿庵

尊宿芳名盛，庵岩迹未颓。

织蒲随日用，儋版唤人回。

临济亲推出，云门手托开。

于今两禅派，俱自睦州来。

吕希纯

吕希纯　承天思范轩

范公当晶守江滨，本是西清献纳臣。

潇洒溪山潇洒郡，太平天子太平民。

棠郊遗爱今仍在，竹榭高吟迹忆陈。

还忆开元宋开府，相望彷佛见精神。

吕希纯

吕希纯　定川门

江如丁字凑城隈，长畏蛟龙鼓浪来。

门表奠川聊致祷，职当求瘼愧非才。

两滩涨定沙痕白，七里山晴雾雨开，

放出庚家楼上月，却留宾从少徘徊。

吕希纯

吕希纯　高峰庵

予尝登高峰，近瞰碧溪坞。

老松如卧龙，夹道忽腾翥。

危梯过百折，直下看云雨。

善导有遗踪，十佛从口吐。

岁久缺其三，尘埃谁复数。

佛寿倘能读，佛像谅可补。

绕山行道迹，会转坦无阻。

中休有磐石，蔽日多林莽。

安得德山流，来为此峰主。

结茅孤顶上，端坐诃佛祖。

吕希纯

吕希纯　寄兄

江南江北来，昨夜同枝宿。

平明一声起，回顾已极目。

吕希纯

吕希纯　见学院诸生作诗因和

骐骥方腾踏，蚊虻敢扑缘。

明年小期集，请看十庐鞭。

吕希纯

吕希纯　江氏园

北渚南津路不遥，呜驺喜过定川桥。

竹间水榭涵虚碧，林外山堂对泬漻。

地占上游真{左王右爽}垲。门通禅苑离。

吕希纯

吕希纯　句

何处孤城号秭归。久矣抠衣阙过庭。

吕希纯

吕希纯　灵香阁

昔闻僧道开，清净本求佛。

谈经悟教藏，施药蠲众疾。

临嶂起重阁，最上构禅室。

灵香邈可继，壮丽固已轶。

桐庐潇洒郡，兹阁更奇屈。

峰峦互掩映，松竹富蒙密。

我来一伏槛，紫翠竞森出。

尘襟与羁帻，中坐恥已失。

清风来甚远，冲气久弥逸。

东轩视蟠桃，仙路如彷佛。

吕希纯

吕希纯　民表圆同庵

翠竹庵前久不疑，雨花岩畔更忘机。

何人得似江居士，在定时多出定稀。

吕希纯

吕希纯　千峰榭

古郡千山裹，高台六月凉。

开轩背城市，伏槛即林塘。

白佛当平还，乌龙插昊苍。

水风生枕簟，岚翠仆衣裳。

欲雨高峰暗，新晴瀑布长。

稻塍分锦绣，松岭奏笙簧。

自昔多贤守，於今载雅章。

承流叨继踵，主诺粗提纲。

夙乐阿兰若，端居最上方。

南津有禅侣，默坐正相望。

吕希纯

吕希纯　诗一首

梦寐西山结草庐，逝将临水咏游鱼。

何人见卵求时夜，更著间言问紫姑。

吕希纯

吕希纯　王氏亭池

城外溪山知几重，独邻池馆占城中。

亭花不动波澜细，径石相连岛屿通。

床下击舟同醉傅，尊前垂钓似仙翁。

五家最数乌衣巷，莫废江南旧士风。

吕希纯

吕希纯　乌龙寺

秀岭奇峰接钓台，乌龙直冯更崔嵬。

万松合处虚亭敞，千佛光中梵宇开。

林外瀑泉飞朔雪，云间宝藏转春雷。

攀藤更入西庵路，一听支郎语劫灰。

吕希纯

吕希纯　潇洒亭

郡因贤守得佳名，水态山光会此亭。

云外僧归穿竹坞，日边鸥下集沙汀。

浮梁倒影横雌霓，宝塔张灯叠万星。

不独班春行田野，重缘香火叩禅扃。

吕希纯

吕希纯　玉泉庵

瀑布岩东转画旗，拂云穿石上霏微。

抱溪修竹通千个，夹道乔松过十围。

檐外一潭泓翠碧，窗间万斛溅珠玑。

使群不用笙歌拥，漱玉声中岸帻归。

吕希纯

吕希纯　元夕

何处元霄好，迎銮册府西。

箫声云外起，扇影日边低。

秘禁威容肃，名流步武齐。

舜瞳回左顾，真欲过金闺。

何处元霄邓，只林宴坐僧。

戒圆三五夜，心耀百千灯。

茅舍门常掩，绳床几谩凭。

世间娱乐事，一念不曾兴。

吕希纯

吕希纯　赵清献赏春亭

遗直兼遗爱，居今见古人。

殿中收白简，江上拥朱轮。

栋宇才函丈，琴尊喜对宾。

绕亭佳水在，长与物为春。

吕希纯

吕希纯　朱氏园

十里游山兴尽回，重留车骑款郊扉。

中桥驾石临清港，危榭开轩挹翠微。

夹道松风吹酒面，满庭花气袭人衣。

殷勤更谢华亭鹤，引吭高声送我归。

吕希哲

吕希哲　登单州城楼

断霞孤鹜欲寒天，无复青山碍目前。

世路崎岖饱经历，始知平地是神仙。

吕希哲

吕希哲　和尧夫打乖吟

先生不是闭关人，高趣逍遥混世尘。

得志须为天下雨，放怀聊占洛阳春。

家无檐石宾常满，论极锱铢意始新。

任使终身卧安乐，一毫何费养天真。

吕希哲

吕希哲　句

将谓清风全扫地，世间今复有虑鸿。

吕希哲

吕希哲　句

他日稍成毛义志，再求师友究渊源。

吕希哲

吕希哲　句

独抱遗经唐处士，差强人意汉将军。

吕希哲

吕希哲　句

除却借书沽酒外，更无一事扰公私。

吕希哲

吕希哲　绝句

礼仪三百复三千，酬酢天机理必然。

寒即加衣饥即食，孰为末节孰为先。

吕希哲

吕希哲　绝句

老读文收兴易阑，须知养病不如闲。

行林瓦枕虚堂上，卧看江南雨后山。

吕希哲

吕希哲　绝句二首

水晶宫殿玉花零，点缀空槐卧素屏。

特敕下帘延墨客，不因风雪废谈经。

吕希哲

吕希哲　绝句二首

强记师承道古先，无穷新意出陈编。

一言有补天颜动，全胜三军贺凯还。

吕夏卿

吕夏卿　春阴

海棠阴浅日黄昏，画阁轻寒绣被温。

春梦醒来能记否，卖花声过忽开门。

吕夏卿

吕夏卿　谒张相公祠

天以伊皋生百越，力回尧舜作开元。

波涛漏网鱼龙活，日月无光蟚蝬昏。

一自渔阳鼙鼓起，九重方忆老臣存。

吕信臣

吕信臣　漳州写怀

秦川西去远，不意过漳川。

归梦三千里，羁愁二十年。

谋生空白发，行路若青天。

馀事休

问，相留只醉眠。

吕行中

吕行中　和刘右司淳于送牡丹病中赋

天姿国艳灿芳柯，相亚红黄诧绮罗。

高拟营邱名冠绝，未饶伊洛品敏多。

敢邀使座开青眼，为叹英华坠绿莎。

亭|

亭|　主人芹意重，数枝折贡庆清和。

吕延嗣　句

拟向苍梧叫虞舜，更于橘井访苏仙。

吕言

吕言　寄九日山僧

目极闽匴　道，云山隔几层。

深秋城外寺，白日定中僧。

野蔓穿松甲，幽泉漱石稜。

遥思茶话夕，敲碎玉池冰。

吕炎

吕炎　甘园

曾入当年富贵家，东风几度换年华。

满园桃李不知主，独自开花自落花。

吕炎

吕炎　闺思

夜久香销翡翠卾，十分春恨上眉头。

荼醾谢了樱桃过，人影参差月半帘。

吕炎

吕炎　田园词

阴阴径底忽抽叶，莫莫篱边豆结花。

唳鹤清愁牵犬恨，料应不到菜园家。

吕炎

吕炎　渔父

万顷江天一叶舟，桃花春水蓼花秋。

翛然白鸟苍烟外，只有渔翁得自由。

吕夷简

吕夷简　过灵岩寺

净名萩下灵岩路，峻壁层崖倚半空。

我爱老僧年八二，一生长住翠微中。

吕夷简

吕夷简　江南立春

灰律何时应，江春昨夜来。

细风先动柳，残雪不藏梅。

馀冷迷清管，微和发冻醅。

闭门无客到，樽俎为谁开。

吕夷简

吕夷简　句

自恨卷帘人已老。

吕夷简

吕夷简　句

人为子推初禁火，花愁青女再飞霜。

吕夷简

吕夷简　句

人归北阙知何日，菊映东篱似去年。

吕夷简

吕夷简　句

梅无驿使飘零尽，草怨王孙取次生。

吕夷简

吕夷简　句

江涵帝子翚飞阁，山际真君鹤驭天。

吕夷简

吕夷简　送僧归护国寺

赤城千仞耸霞标，闻说精蓝近石桥。

久向天厨分净供，忽游人落赴嘉招。

逾年华馆留禅榻，几宿轻航兀夜潮。

深愧山阴许都讲，肯随支遁出尘嚣。

吕夷简

吕夷简　天花寺

贺家湖上天花寺，一一轩窗向水开。

不用闭门防俗客，爱间能有几人来。

吕夷简

吕夷简　无题

老读文书兴易阑，须知养病不如间。

竹床瓦枕虚堂上，卧见江南雨后山。

吕夷简

吕夷简　西溪看牡丹

异香秾豾厌群葩，何事栽培近海涯。

开向东风应有恨，凭谁移入五侯家。

吕夷简

吕夷简　忆越州

贺监湖边山斗高，水轩水坞频抽毫。

吟馀清兴杳无际，揭蓬听雨登渔舠。

云门雪窦阻清赏，恥然目想心如遗。

前溪后溪月上处，千山万山花发时。

吕夷简

吕夷简　咏天宁院

飘然吟魄到鳌山，好句空疏水石间。

眼界清虚心不息，浮生能有几人间。

吕夷简

吕夷简　郑州浮波亭

清波环绕地无尘，榜署嘉名得意新。

若问经纶康济术，亭中兼有钓璜人。

吕夷简

吕夷简　重游雁山

往年游海峤，上彻最高层。

云外疑无路，山中忽见僧。

虎蹲临涧石，猿挂半岩藤。

何日抛龟纽，孤峰上再登。

吕宜之

吕宜之　梅林分韵得诗字

寒梅如高人，冰雪凛风期。

霜威凌万木，孤芳缀疏枝。

古来岁寒心，肯与时节移。

家家浣溪南，横斜映笆篱。

老树更崛奇，矫矫蛟龙姿。

中有调鼎味，几年江之湄。

征衫十年寒，霜蹄快追随。

先生羊叔子，到处英名垂。

对花有妙语，豪气无百卮。

兴来属湛辈，同出舂容诗。

吕宜之

吕宜之　题文州安静堂

峡束秋空一线青，万山深处长官厅。

此常虚旷无馀物，面面为开碧玉屏。

吕由庚

吕由庚　句

地下若逢中执法，为言今日再升平。

吕祐之

吕祐之　禁林讌会之什

高会蓬瀛振德音，崇贤同庆湛恩深。

瑞融云露飞宸翰，荣下烟霄饰禁林。

凤藻环奇清击石，龙文模琢丽雕金。

辞臣喜适逢时愿，睿眷殊敦好士心。

华照北门张级绣，秘逾东序敌球琳。

玉堂宴罢尤知幸，御牓天章岂易寻。

吕祐之

吕祐之　题义门胡氏华林书院

几朝旌表映门闾，更赏林园入画图。

迁诏总宜名让水，树巢多恐是慈乌。

花迎客馆清香远，竹绕书堂气节殊。

我直紫垣无路到，乱云芳草隔洪都。

吕元锡

吕元锡　南山留题

龙穴潜幽通海潮，璇宫突兀插云霄。

三千世界诸天近，百二山河故国遥。

寥落偏城连谷口，荒凉古寺倚山腰。

溪南可款门修竹，何况丁宁已见招。

吕源

吕源　和张洵蒙亭诗韵

九溪漓水接潇湘，万壑千岸罗水旁。

七星高耸生辉光，连天一色皆苍苍。

倚江景物似钱塘，况有万户新醅香。

古洞相对举清觞，文渊遗迹徒悲凉。

安得石枕与藤床，梦想昔人风味长。

满车薏苡胜琳琅，流传千载事微芒。

男儿生即志四方，将军异代犹封王。

感时抚事心茫茫，顾我岂有筹策良。

报国志愿不敢忘，此身未暇归江乡。

吕源

吕源　灵岩

忆别老君洞，今逾二十年。

重来持汉节，又复冒蛮烟。

风物总仍旧，霜髯徒自怜。

不如归去好，趣办五湖船。

吕愿中

吕愿中　白雀洞

洞中石燕可长生，白雀何因浪得名。

无限好山难买得，世间奚用孔方兄。

吕愿中

吕愿中　半汤泉

郡境水多沸，陈村泉类汤。

人情尚冰炭，地脉亦炎凉。

吕愿中

吕愿中　北牖洞

南窗聊寄傲，北牖有凉风。

岩洞幽深处，结茅容老翁。

吕愿中

吕愿中　朝阳洞

半世观山鬓已皤，欲求钓艇老渔蓑。

杖藜又过烟霞洞，闻说当年烂斧柯。

吕愿中

吕愿中　访颜氏读书岩

洞口微云恣卷舒，石岩相对一蘧庐。

赋才晋宋多夷旷，好景古今难贮储。

茗碗已惊浮雪浪，斋厨俄听响鲸鱼。

子云识字终何用，且读人间未见书。

吕愿中

吕愿中　华景洞

斯洞名华景，累累乳石悬。

虚崖疑月窟，绝顶瞰江湍。

岩底金仙寺，峰头玉井莲。

地形居众外，气象伟无前。

徙仗观初日，归舆触暝烟。

蔽林排翠幄，封径簇花钿。

爽致资清赏，镌题记昔年。

猿啼声应谷，云破月侵筵。

策蹇追华驷，鸣髇指坠鸢。

谁人能画此，为倩老龙眠。

吕愿中

吕愿中　环珠洞

朝野乐升平，园林穷胜讨。

快雨洗尘埃，秋山净如埽。

游鱼聚江湾，饥乌集木杪。

群芳郁峥嵘，一水翠缭绕。

云头苍狗苍，龙蛇乱夭矫。

岩洞真奇崛，造物逞天巧。

近在堂奥间，超然类三岛。

暂舍簿书忙，何时脱纷拔。

静听黄鹂鸣，一声还复悄。

纚维去咫尺，涉步即幽窈。

新岸暗苍苔，乔木蔽萝茑。

山腹有遗祠，隐然见华表。

笋舆访崇台，空旷游遐眺。

八桂困樵苏，叹息心为愀。

任侯三蜀秀，冰壶湛春晓。

有芭驻朱颜，可以长不老。

雄篇顷刻成，举座悉称好。

戛玉副鸣球，士夫善传道。

五岭类观东，一览众山小。

吕岩何兴废，事固有前兆。

新诗刻翠珉，异日可稽考。

玩珠纪胜游，聊复醉清醥。

吕愿中

吕愿中　嘉莲洞

羃羃烟云锁洞关，旁开六户类连环。

芙蓉未是仙家瑞，更约同登太华山。

吕愿中

吕愿中　假守睢阳吕愿中叔恭机宜祥符刘襄子思通守鄱阳朱良弼国辅经属建安

坎止流行但信缘，峤南风景异山川。

偶因乘兴穿山腹，始悟壶中别有天。

吕愿中

吕愿中　假字吕叔恭游中隐岩无名洞坐客鄱阳朱国辅云此洞未有名因公而题欲

护田绿水转山樊，滴翠群峰列巨杉。

洞外僧蓝侵斗汉，涧边人迹隔仙凡。

深深云谷春常在，寂寂松扉夜不缄。

此处得名爰自我，要须题作吕公岩。

吕愿中

吕愿中　郡守吕叔恭以甲戌季春七日游中隐岩山水膏肓之兴未已后两日再拉机

爽垲虚明小洞天，巉岩垂乳类锋铦。

薰风习习来三面，夏雨萧萧欠一檐。

指顾群山劳应接，徘徊归骑纵观瞻。

门前绿水泓澄净，底处应须是谷帘。

吕愿中

吕愿中　刘仙岩

平明小队出郊墟，尽日登临据隼旟。

闻道仙人尸解去，尚应犹学世间书。

吕愿中

吕愿中　南华洞

乱崖深峭水淙幽，六夏来游俨似秋。

安得蘧蘧一觉梦，倚岩栩栩访庄周。

吕愿中

吕愿中　题元岩

崒嵂倚空蹲怪石，轮囷夹道卧长松。

白龙应已冲天去，岩窦岿然有故踪。

吕愿中

吕愿中　夕阳洞

怪底浮屠不宿桑，直搜岩窦意徜徉。

洞中日月未尝老，何事仙家有夕阳。

吕愿中

吕愿中　游东观

郊原同按辔，杖屦陟青冥。

山色混林樾，溪光照斗星。

螺峰高插戟，兔径曲穿庭。

□□一声远，千岩特地青。

吕奫

吕奫　翠蛟

远岫参横滃白云，一声雷震出天门。

恍然身在龙头上，笑引庄生五石樽。

吕奫

吕奫　翠蛟

我读坡诗醉眼开，翠蛟骑取借风雷。

直教大地沾霖雨，变作清凉不快哉。

吕奫

吕奫　大涤洞天留题

泠然风御远光尘，轩豁嵯峨插碧云。

空洞元来无一物，惟留飞鼠自成群。

九锁琼宫萃列仙，飘然别是一壶天。

时时云气生岩洞，日日松声助涧泉。

山茗已堪回短梦，金丹要可得长年。

是中着语真难事，今古舂容几大篇。

吕造

吕造　刺桐城

闽海云霞绕刺桐，往年城郭为谁封。

鹧鸪啼困悲前事，莣蔻香销减旧容。

吕之鹏

吕之鹏　憾金南伐

缝掖无由挂铁衣，剑花生涩马空肥。

灯前划就平南策，一夜江神涕泣归。

吕祖俭

吕祖俭　晁景迂大观庚寅冬为四明船场后七十有余年某适以仓氏之职至此閒而

鄞川旧有船司空，小亭晚望江之东。

父老犹能理前话，无钱无木人无功。

风流已往四十载，水仙木犀徒自红。

吾尝夜看司空集，元符上书入邪中。

岁月蹉跎今几许，俯仰一身随转蓬。

自尔怕道四明守，讵有律吕为始终。

易系后谱此时有，又得刚说来发蒙。

鲁人猎较亦猎较，复使妙句追飞鸿。

朼来海头四阅月，尘埃满袖生{左毛右蒙}{左毛右童}。

平生执鞭所欣慕，追寻故迹得数弓。

超然之名犹可想，海气微茫日未曨。

越中岂是不好事，别乘皆贤心已{左忄右充}。

场官缱绻真我友，欲来卜筑祠此翁。

大书特书景迂号，庶几遗躅常清通。

簿书期会目前耳，此意当令齐洛嵩。

丰公室外草苖苖，了斋却埽耳若聋。

当时二士相游从，夜阑太息非为躬。

年运而往将溟濛，后辈风□□□□。

薄材微宦犹未工，尸祝越俎自忡忡。

谁图遗像寘学宫，时与先儒相磨礲。

却归金华守吾宗，端坐水出固其穷。

吕祖俭

吕祖俭　慈溪龙虎轩偶成

苍然暮色已峥嵘，姑射山头卧玉鲸。

墨客强生龙虎想，我来犹自怯威名。

吕祖俭

吕祖俭　慈溪龙虎轩偶成

龙蟠虎踞秣陵城，甬上苍官亦强名。

独占高峰傲千古，夜深月照落潮声。

吕祖俭

吕祖俭　慈溪龙虎轩偶成

老松偃蹇卧江滨，风月烟云寄此身。

不羡参天二千尺，低徊欲对小峩岷。

吕祖俭

吕祖俭　慈溪龙虎轩偶成

仙都石笋似天成，凫水松龙是弟兄。

走遍游人与行客，未知谁可寄深情。

吕祖俭

吕祖俭　慈溪龙虎轩偶成

尚书风节映鄞川，人物萧然又几年。

世路逶迤虽已极，轩前龙虎尚依然。

吕祖俭

吕祖俭　慈溪龙虎轩偶成

年来世路转蹉跎，正大中庸论愈多。

出本无心归亦好，何须胸次自干戈。

吕祖俭

吕祖俭　道上有感

群书乱插架，荏苒忽忘年。

归来谁谓必，拂拭复茫然。

圣远道难继，事变如山连。

寒夜煨芋栗，炎天浮藕莲。

时与旧朋俦，曳杖访林泉。

忽来朝市中，岁月复推迁。

一朝忽南去，道里有余艰。

韶阳号善地，九龄亦称贤。

杜门省愆咎，夙夜问周旋。

异时归故里，拜扫明招阡。

目力傥未衰，庶几守遗编。

吕祖俭

吕祖俭　泛舟至竹洲

湖光拍天浮竹洲，隐然一面城之幽。

中有高士披素裘，我欲从之恐淹留。

探囊百金办扁舟，又烦我友著意修。

微风一动生波头，飞棹来往倦则休。

兀兀坐曹如系囚，吏余只有万斛愁。

一生安坐无几求，今日栖迟如置邮。

脱帽露顶固狂流，俯首折腰亦可羞。

誓将入海登之罘，弃置人閒绕指柔。

苍然暮色下羊牛，出处语默两悠悠。

九原可起柳柳州，燕坐相与未始游。

吕祖俭

吕祖俭　和赵户曹游南湖之篇

金华山下旧同游，甬水相逢又半秋。

明日初开青玉匣，彻云吹破白云头。

谁能共我同清赏，且得纵君散客愁。

深夜沉沉欲回棹，浩歌相送过青州。

吕祖俭

吕祖俭　金沙台

谪居无地寄幽怀，□有高台自汉开。

紫极晨光招我望，锦江春色逐谁来。

赓歌惟忆多炎裔，作赋应怜乏贾才。

人物若增山水胜，诗仙龙种两奇哉。

吕祖俭

吕祖俭　韶阳之迁道中呈汪时法

汪氏诸郎子独贤，相从过岭过韶川。

九龄风味犹存否，莫向南华却问禅。

吕祖俭

吕祖俭　韶阳之迁道中呈汪时法

南江一道水分明，寂寂扁舟不记程。

回望家山在云际，梦魂犹对短书檠。

吕祖俭

吕祖俭　韶阳之迁道中呈汪时法

一川风月下扁舟，荡漾金波泛白鸥。

此去韶江知几里，九成缥渺在云头。

吕祖俭

吕祖俭　诗一首

小斋标新名，清风自成响。

世累已破除，阳来道方长。

吕祖俭

吕祖俭　送时法登舟

四山寒雨送行舟，独掩柴扉泪未收。

归见故人应问我，为言卒岁敢优游。

吕祖俭

吕祖俭　送汪时法归金华

扁舟南去意茫然，襩被追随便欲前。

亲故道途相与语，但言高义薄云天。

吕祖俭

吕祖俭　送汪时法归金华

梅潦因仍不计旬，舟车屡易敢因循。

昭真观里泠泠水，岂解游人有怒瞋。

吕祖俭

吕祖俭　送汪时法归金华

霁虹解缆动江声，风不随人舟易横。

咫尺青泥含淡月，何时相对话平生。

吕祖俭

吕祖俭　送汪时法归金华

问途快阁得宽恩，舟转风移日未昏。

山月相忘期度岁，别怀祗觉暗销魂。

吕祖俭

吕祖俭　送汪时法归金华

人言追送不嫌远，我独衰残懒出门。

重教来时路旁候，犹留风月伴黄昏。

吕祖俭

吕祖俭　送汪时法归金华

归去儿曹欲与言，相思切处莫窥园。

吾宗事业无多子，守得箪瓢始见根。

吕祖俭

吕祖俭　送汪时法归金华

携手山桥第一轩，谁能结我梦中缘。

他年有意重过我，细细炉熏理旧编。

吕祖俭

吕祖俭　题史子仁碧沚

相家小有四明山，更葺桃源渺莽间。

四面楼台相映发，一川烟水自弯环。

吕祖俭

吕祖俭　题史子仁碧沚

中州累石势嵯峩，城外遥峰耸翠螺。

旧说夕阳无限好，此中更得夕阳多。

吕祖俭

吕祖俭　题听雨堂

王笋参参好弟兄，幽轩共对短灯檠。

抟风万里志将遂，听雨几年心独清。

戯彩奉觞欢正洽，对床欹枕梦初成。

此时细细檐花落，别是一觥风雨报。

吕祖平

吕祖平　县学秋试

细雨轻寒弄晓晴，纷纷鹄立拥书黉。

广庭賸欲先耆艾，小试聊烦唤弟兄。

韫椟此时增玉价，传家有子胜金粂。

鸡虫得失能多少，也听春蚕叶上声。

吕祖谦

吕祖谦　陈能之少卿挽章二首

往在西台日，调娱用力艰。

善人终有恃，公道亦徐还。

既去言方白，重来鬓已班。

清名配詹事，千载赤城山

吕祖谦

吕祖谦　陈能之少卿挽章二首

二父官曹接，诸郎砚席通。

流年何鼎鼎，见日每匆匆。

马走谁怜我，麟书近得公。

又成交臂失，楚些铎声中。

吕祖谦

吕祖谦　陈庭坚聘君挽章二章

沙尾三家市，人声半米盐。

悠然搔短发，忽此见长髯。

觞咏欢初合，溪山气已添。

丰城埋剑夜，太史定先占。

吕祖谦

吕祖谦　陈庭坚聘君挽章二章

大门三世旧，是邑两公同。

易策它年绝，诗筒去几空。

朱帘豹隐雨，白马虎豨风。

好在慈恩塔，亭亭翠霭中。

吕祖谦

吕祖谦　城楼

城峻先迎月，帘痚不隔风。

棋声传下界，雁影没长空。

岛屿秋光里，楼台海气中。

登临故待晚，雨外夕阳红。

吕祖谦

吕祖谦　酬上饶徐季益学正

吾家紫微翁，独守固穷节。

金銮罢直归，朝饭尚薇蕨。

峩峩李杜坛，总角便高蹑。

暮年自誓斋，铭几深刻责。

名章与俊语，扫去秋一叶。

冷淡静工夫，槁乾迂事业。

有来媚学子，随叩无不竭。

辞受去就间，告戒意尤切。

典刑自耆老，护持何敢阙。

嗟予生苦晚，名在诸孙列。

拊头虽逮事，提耳未亲接。

徐侯南州秀，少也尝鼓箧。

示我百篇诗，照坐光玉雪。

因之理前话，讲绎霏谈屑。

两都弟子员，家法严城堞。

取善则未周，守旧犹有说。

同门风雨散，孤学丝桐绝。

怀哉五马桥，寒迳寻遗屧。

吕祖谦

吕祖谦　春日七首

江梅已过杏花初，尚怯春寒著萼痚。

待得重来几枝在，半随蝶翅半蜂须。

吕祖谦

吕祖谦　春日七首

短短菰蒲绿未齐，汀洲水暖雁行低。

柳阴小艇无人管，自送流花下别溪。

吕祖谦

吕祖谦　春日七首

岸容山意两溶溶，便是东皇第一功。

春色平铺人不见，却将醉眼认繁红。

吕祖谦

吕祖谦　春日七首

春波无力未胜鸥，夹岸山光翠欲流。

若使画成惊顾陆，更教吟出压曹刘。

吕祖谦

吕祖谦　春日七首

络石寒毛涧底明，春来绿遍小峥嵘。

凭谁再续平泉记，为定芸兰孰弟兄。

吕祖谦

吕祖谦　春日七首

一川晓色鹭分去，两岸烟光莺带来。

径欲卜居从钓叟，绿杨缺处竹门开。

吕祖谦

吕祖谦　春日七首

檐铎无声鸟语稀，径深钟梵出花迟。

日长遍绕溪南寺，未信东风属酒旗。

吕祖谦

吕祖谦　次前韵答石秀才

幽轩返照可窗明，政用高谈答晚晴。

共听铜瓶秋雨急，不知石鼎晓云生。

清诗未读心先醉，别日无多梦已惊。

闻道乌衣盛文史，只愁异姓后宗盟。

吕祖谦

吕祖谦　次韵叶丞相陈尚书游南园

乐事良辰古所难，三分春色一分宽。

润花雨过红裙湿，倚竹风斜翠袖寒。

自有南堂谁举白，可无东绢为施丹。

两翁醉墨曾题品，便作平泉草木看。

吕祖谦

吕祖谦　登八咏楼有感

仲舒旧事无人记，家令风流一世倾。

天下何曾识真吏，古来几许尚虚名。

吕祖谦

吕祖谦　东阳郭彦明挽章

小试威名盖一乡，卷藏韬畧付农桑。

传家签轴书盈幄，择婿簪缨笏满床。

置邑万家开兆域，送车千两塞康庄。

正须今代如椽笔，尽发潜光著石章。

吕祖谦

吕祖谦　端明汪公挽章二首

异时忧世士，太息恨才难。

每见公身健，犹令我意宽。

彫零竟何极，回复岂无端。

此理终难解，天风大隧寒。

吕祖谦

吕祖谦　端明汪公挽章二首

四海膺门峻，亲承二纪中。

论交纵父祖，受教自儿童。

山岳千寻上，江河万折东。

微言藏肺腑，欲吐与谁同。

吕祖谦

吕祖谦　方斋行

世皆尚圆君独方，富贵可取君不忙。

闭门读书声琅琅，旧书重叠堆在床。

点勘同异分边旁，运精竭思心力强。

十年足不离僧房，荒山野路秋水长。

客虽欲至嫌路妨，幽兰无人为君芳。

采菊落英充餱粮，客即不来有余香。

吕祖谦

吕祖谦　富阳舟中夜雨

万顷烟波一叶舟，已将心事付溟鸥。

蓬笼夜半萧萧雨，探借幽人八月秋。

吕祖谦

吕祖谦　恭和御制秋日幸秘书省近体诗

麟阁龙旂日月章，中兴再见赭袍光。

仰观焜燿人文盛，始识扶持德意长。

功利从今卑管晏，浮华自昔陋卢王。

愿将实学酬天造，敢效明河织女襄。

吕祖谦

吕祖谦　巩采若府推母钱夫人挽章二首

内助功推冠，名成父子间。

中原遗俗尽，旧族素风还。

石窌天开邑，宫门日缀班。

光华竟何许，夕照在西山。

吕祖谦

吕祖谦　巩采若府推母钱夫人挽章二首

历历称觞地，悲凉骑省园。

风枝今日恨，露叶去年痕。

鸾翥昏遗镜，鱼枯泣旧轩。

曲湖春色满，不到北堂萱。

吕祖谦

吕祖谦　过九江赠同舍陈伯秀

异时夫子门，论交心独可。

晨窗并几案，莫檠共灯火。

同升大宗伯，道阻山硏硪。

淡墨湿栖鸦，天开棘闱锁。

高张三百丈，遍数不及我。

咫尺判飞沈，鹏抟笑鸢堕。

音尘两痚阔，岁月悉箭筩。

风吹樊口帆，雨系浔阳柁。

故人尚一尉，旌旗穿紫逻。

相逢话旧游，拨置朱墨夥。

握手忘寒温，屈指半農轲。

官居岸平湖，波涛日舂簸。

饱看五老面，此计殊未左。

山房旧闻名，欲往辄不果。

须君发其藏，万卷书绕坐。

吕祖谦

吕祖谦　汉铜弩机歌

甘泉宫中烽火催，武库掣鏁殷春雷。

山西都尉部千弩，意气欲压天山摧。

朔风惨惨随旗尾，角声满天日色死。

眼吞单于方发机，南风不竞羽倒飞。

血视空弮尚思战，边庭无竹可续箭。

断弦已作塞上尘，零落铜牙时一见。

土花蚀尽缪篆青，千年遗恨今未平。

雕鞍过尽不回首，落身几案依旧檠。

藓苔暗淡生古色，中有少卿千斛力。

从汉至今无大黄，妇耫儿嬉固其职。

长平箭头豪土怜，赤壁折戟传青篇。

古来慷慨共如此，脱畧形器求天全。

是机虽缺神凛然，想成风沙射雕天。

径欲匹马南山边，何必一臂三十絭。

吕祖谦

吕祖谦　何茂恭母王夫人挽章

南朝人物盛诸何，寿母皤然乐事多。

堂下无忧萱弄色，天边有信桂交柯。

黄金籯满经方重，白玉楼成恨未磨。

空诵空仁旧时赋，版舆零落故山阿。

吕祖谦

吕祖谦　何叔京挽章二首

濮州以谏死，何氏得其真。

天下中庸义，人间父子亲。

再传犹易简，小出复逡巡。

埋骨虽南土，倾心向北辰。

吕祖谦

吕祖谦　何叔京挽章二首

倾盖黄亭夜，翛然涧壑姿。

倚天唯直干，到地绝旁枝。

亹亹今何许，悠悠只自知。

寒碑卧风雨，千载有深期。

吕祖谦

吕祖谦　和虞仲逸初夏怀黄岩村居

几曲江村雨外明，钓矶渔屋入新晴。

参天乔木浅深绿，盖水圆荷先后生。

归梦每烦春鸟唤，故林可忍晓猿惊。

功成共祖东门道，不负溪山旧主盟。

吕祖谦

吕祖谦　贺车驾幸秘书省二首

麟台高柳识雕舆，共记中兴幸省初。

黄道再传天子跸，青编重入史臣书。

需云下际君恩盛，晨露高张乐节舒。

若写鸿猷参大雅，定非周鼓颂田渔。

吕祖谦

吕祖谦　贺车驾幸秘书省二首

紫清丹极与天邻，阖陃乾坤系笑嚬。

独为斯文回一顾，坐令吾道重千钧。

先王旧物参差见，列圣明谟次第陈。

墨客区区感荣遇，岂知深意在彝伦。

吕祖谦

吕祖谦　寄章冠之

章侯平生一诗囊，酬风酢月遍四方。

浩歌姑熟酒淋浪，醉呼太白同举觞。

遂登浮玉临渺茫，江涛挟笔益怒张。

沙头倚樯乐未央，兴阑忽上秋浦航。

门前槐花日夜黄，闭门琢诗声绕梁。

白袍纷纷渠自忙，飘然邂逅非所望。

自言久厌世锁韁，合眼已梦庐山苍。

君才甚硕气方刚，身虽欲隐文则彰。

江湖故人半朝行，左推右挽摩天翔。

而我戢翼甘摧藏，不能与俗相迎将，

径当行前扫山房。俟君功成还故乡，

却驾柴车迎路傍。

吕祖谦

吕祖谦　祭酒芮公既殁四年门人吕某始以十诗哭之

小醉初醒日半昏，森森赤棒绕篱门。

慨然投袂无难色，不识从来狱吏尊。

吕祖谦

吕祖谦　祭酒芮公既殁四年门人吕某始以十诗哭之

少年把笔便班扬，咳唾珠玑落四方。

岁晚寒窗浑忘却，瓦炉香细雨声长。

吕祖谦

吕祖谦　祭酒芮公既殁四年门人吕某始以十诗哭之

际野尘埃扑面来，万人蚁聚拨难开。

手中杓柄长多少，蛰尽饥肠十日雷。

吕祖谦

吕祖谦　祭酒芮公既殁四年门人吕某始以十诗哭之

交广归来里巷迎，破囊又比去时轻。

何须更酌廉泉水，夫子胸中万斛清。

吕祖谦

吕祖谦　祭酒芮公既殁四年门人吕某始以十诗哭之

殿前拜疏阅群公，献替从违各异同。

陛榡诸郎自相语，白头祭酒最由衷。

吕祖谦

吕祖谦　祭酒芮公既殁四年门人吕某始以十诗哭之

出祖津头六馆空，帽檐齐侧挂帆风。

吴兴盛事人能数，直自胡公到芮公。

吕祖谦

吕祖谦　祭酒芮公既殁四年门人吕某始以十诗哭之

闻人有善己伸眉，倒廪倾囷更不疑。

萫萫萋萋竟何许，卷阿空老凤皇枝。

吕祖谦

吕祖谦　祭酒芮公既殁四年门人吕某始以十诗哭之

胸怀北海与南溟，却要涓涓一勺清。

相对蹴然如重客，无人信道是门生。

吕祖谦

吕祖谦　祭酒芮公既殁四年门人吕某始以十诗哭之

璧水经年奉宴居，天和袭物自舒徐。

凭谁寄谢朱公掞，才向春风坐月余。

吕祖谦

吕祖谦　祭酒芮公既殁四年门人吕某始以十诗哭之

先生墓木绿成围，弟子摧颓昼掩扉。

大雪繁霜心已死，有时清梦尚抠衣。

吕祖谦

吕祖谦　蒋世修秘书父朝奉挽章

太一青藜子舍光，命书频岁到高堂。

深居物外风烟老，静看人间日月忙。

绕舍图书千载韵，映阶兰玉四时芳。

逝舟休叹东流水，余庆源流衮衮长。

吕祖谦

吕祖谦　李粹伯侍御母夫人挽章

对仗峩冠日，鲸牙汹九渊。

堂萱不改色，台柏故参天。

共识吾君圣。今知此母贤。

丁宁刘子□，□事一时编。

吕祖谦

吕祖谦　刘梧州挽章

驷马高车照路光，幡然改辙兴何长。

空山猿鹤惊无恙，同社鸡豚乐未央。

祗见岁华来冉冉，不知耆旧去堂堂。

北邙道上麒麟冢，谁得归休十载强。

吕祖谦

吕祖谦　鲁少卿挽章

庆源衮衮接天流，老桂传香次第秋。

人物西都九卿选，光华南国十州游。

翛然径下滕王阁，已矣长怀范蠡舟。

身后楚骚谁著录，灵光旧草合兼收。

吕祖谦

吕祖谦　明招杂诗四首

鸟声报僧眠，钟声报僧起。

静中轻白日，邈视东流水。

风月有逢迎，出门聊徙倚。

传遍南北村，松间横屐齿。

吕祖谦

吕祖谦　明招杂诗四首

前山雨退花，余芳栖老木。

卷藏万古春，归此一窗竹。

浮光泛轩槛，秀色若可掬。

丰腴当夕餐，大胜五鼎肉。

吕祖谦

吕祖谦　明招杂诗四首

墙竹生夏阴，风荷留宿露。

解衣一盘礴，此岂不足付。

吕祖谦

吕祖谦　明招杂诗四首

风檐袅茶烟，铜瓶语相泣。

清阴一痚箔，不碍飞花入。

吕祖谦

吕祖谦　清晓出郊

落月窥瓮牖，殷勤唤人醒。

蓐食治野装。行行向郊坰。

林端横宿霭，未放群山青。

藕花断复续，莫辨浦与汀。

初闻露花香，一洗廛市腥。

清景竟难挽，晨光著邮亭。

留眼数天际，尚余三四星。

车尘驾暑气，白汗如翻瓶。

凉燠一机耳，愠喜谁使令。

泠然解其会，冰壶在中扃。

吕祖谦

吕祖谦　秋日

堂下梧桐树，清阴欲满帘。

风前数叶落，枝外几山添。

世故真难犯，幽栖不用占。

新凉入书幌，好在邺侯签。

吕祖谦

吕祖谦　尚书汪公得请奉祠饯者十有四人分韵赋某得敢字

鼎食味苦浓，藿食味苦淡。

同生不同嗜，羊枣与昌歜。

孰能游其间。进退两无憾。

尚书古仙伯，雅尚本真澹。

禁涂履星辰，讲厦席毡毯。

将升閒槐枣，忽去乱葭萯。

太清奉虚皇，奎壁手可揽。

举以华其归，光耀极铅椠。

向来功名人，勇进忘坎窞。

听诵归来辞，掩耳谢不敢。

宁知达士胸，万牛眇难撼。

清风满后车，一洗世氛黕。

祖帐将军园，寒枝红缀糁。

公归宁久阔，别意不成惨。

金华访旧学，和羹待醯醓。

政恐牧笛清，终换街鼓紞。

吕祖谦

吕祖谦　送胡子远著作知汉州分韵得行字

定交不在蚤，意合盖已倾。

胡侯西南来，两载同书檠。

与人徐有味，於世初无营。

虚舟澹容与，未易宠辱惊。

鱼龙同一波，中有千丈清。

道气自深稳，名言常简明。

南宫接东观，天衢势方亨。

梦回得远信，窥檐渚鸿鸣。

开书见连环，归兴浩已盈。

子政方校录，令伯俄陈情。

都门日毂击，杂袭炎凉并。

谁知此麾盖，独为思亲行。

夹道皆叹息，始识真重轻。

古来聚散地，雪野天峥嵘。

别袖不可挽，宿昔洲渚生。

君臣有大义，忠孝相持衡。

勉哉楙明德，清庙须栋甍。

吕祖谦

吕祖谦　送柳严州解官趋朝

一叶初秋已超装，玺书屡下驻归艎。

少留北阙三年最，多借西州半岁强。

身外宠荣元自薄，眼前凋瘵故难忘。

书囊如有朝天草，不是中和乐职章。

吕祖谦

吕祖谦　送丘宗卿博士出守嘉禾以视民如伤为韵

槜李国西门，道里去天咫。

讼庭人摩肩，客馆舟衔尾。

凉燠变须臾，怵听复骇视。

心平理自见，周道本如砥。







卷245

吕祖谦

吕祖谦　送丘宗卿博士出守嘉禾以视民如伤为韵

堂下万休戚，堂上一笑嚬。

是心苟不存，对面越与秦。

豚鱼尚可孚，况此能言民。

君看津头柳，叶叶皆相亲。

吕祖谦

吕祖谦　送丘宗卿博士出守嘉禾以视民如伤为韵

奋髯疾抵几，解衣徐探雏。

古来多快士，气吞两轮朱。

簿书高没人，迎笔风摧枯。

自许岂不豪，岁晏终何发。

吕祖谦

吕祖谦　送丘宗卿博士出守嘉禾以视民如伤为韵

折肱称良医，识病由身伤。

开府事如麻，岂尽昔所尝。

平生老农语，易置复难忘。

麦黄要经雪，橘黄要经霜。

吕祖谦

吕祖谦　送宋子华通判长沙

骚人故悲秋，九辨播三楚。

宋公旧题壁，文采照潭府。

千载得君侯，遥遥接华绪。

还当初秋天，又进湖湘艣。

当家多胜事，此役可兼取。

江山日日新，似若相劳苦。

木脱献群峰，云生失前浦。

况持别乘权，光华动徒旅。

元戎下分庭，百吏群趋庑。

后车载仁风，习习被南土。

预知潢池盗，无复惊桴鼓。

政当劝卖剑，不必禁挟弩。

岭头镜面平，论赏骈圭组。

临分一杯酒，不为离愁举。

吕祖谦

吕祖谦　送喻叔奇通判会稽

鸣驺前日饯出使，椎鼓今日送作州。

会稽别驾官尚薄，道傍羡者何其稠。

版舆有亲余九十，东南之美供甘柔。

先春铸牙入午啜，破腊箭茁充晨羞。

况复诗坛执牛耳，所至风月相献酬。

千岩万壑遍题品，会有采者人名遒。

吕祖谦

吕祖谦　送朱叔赐赴闽中暮府二首

止戈堂上屐声閒，飞盖相追杳霭间。

君到定知难入眼，倚天灊霍是家山。

吕祖谦

吕祖谦　送朱叔赐赴闽中暮府二首

路逢十客九衿首，半是同窗旧弟兄。

最忆市桥灯火静，巷南巷北读书声。

吕祖谦

吕祖谦　苏仁仲计议挽章二首

幽栖略具便休官，帝遣蒲轮唤不还。

大似文元居道院，又如退傅过香山。

梦回帷幄青冥上，醉堕风波浩荡间。

向使胸中有荣辱，那能八十鬓毛班。

吕祖谦

吕祖谦　苏仁仲计议挽章二首

登门畴昔奉从容，婺越之间一水通。

今日江东无贺老，去年床下拜庞公。

旧来论议多遗落，新出传闻或异同。

已矣从谁判真赝，汗青连屋未施功。

吕祖谦

吕祖谦　睢阳五老图赞

同支派别胄遥遥，南渡衣冠尚北朝。

千载画图文献在，两朝开济政明昭。

公卿倡和遵皇运，嗣子传家念祖饶。

幸得庆源流自远，匡扶人世释尘嚣。

吕祖谦

吕祖谦　题归萩

云壁开苍峡，风林卷翠涛。

诸松皆老大，一嶂独孤高。

发兴虽公等，寻幽许我曹。

秋光端可赋，不是楚人骚。

吕祖谦

吕祖谦　题刘氏绿映亭二首

凉叶翻翻不受尘，芒鞋藤杖及清晨。

开窗小放前溪入，澄绿光中独岸巾。

吕祖谦

吕祖谦　题刘氏绿映亭二首

鹭浴鱼跳在镜屏，摇青浮碧太鲜明。

墙东种得阴成幄，隔叶看来却有情。

吕祖谦

吕祖谦　题真觉僧房芦

何人夜折苕溪雪，吹落山堂寄清绝。

梦回轩槛非人间，一岸扶痚碎残月。

秋风索索秋意晚，叶外参差明叠巘。

颇似江南短棹归，平沙雁落汀洲远。

苍涛绕窗碧玉寒，中有渔父千古闲。

知君胸次五湖阔，波声髣髴游杏坛。

少林之孙韵枮木，避世避人何用逐。

渭川谩复千亩多，江上由来一苇足。

吕祖谦

吕祖谦　晚步溪上

痚痚屐齿印平堤，露着乌纱客未知。

别浦归舟争占岸，横林宿鸟自分枝。

开张渔父胸中趣，漏泄骚人句外悲。

会与清溪约长夏，风帘水簟答涟漪。

吕祖谦

吕祖谦　晚春二首

卷地狂风殿晚春，落花盖水俗成云。

向人不改故时面，惟有苍官与此君。

吕祖谦

吕祖谦　晚春二首

风絮流花一任渠，北窗高卧绿阴初。

闭门春色閒中老，为谢平生董仲舒。

吕祖谦

吕祖谦　晚望

独立荒亭数过帆，横林痚处见沧湾。

故知不入豪华眼，送与凫鸥自在看。

吕祖谦

吕祖谦　王龟龄詹事挽章二首

诸老收声尽，佳城又到公。

苍天那可问，吾道竟成穷。

旌卷莆田雨，檐横霅浦风。

今年襟上泪，三哭万夫雄。

吕祖谦

吕祖谦　王龟龄詹事挽章二首

大使交旃日，元戎解甲秋。

先鸣惊众寐，孤愤压群咻。

羽翼新鸿鹄，声华旧斗牛。

断桥亡恙否，落月照寒流。

吕祖谦

吕祖谦　王通直挽章

近来南国家，半是北人坟。

异县谁怜我，同乡又失君。

深居传雅尚，坚坐挹清芬。

日落长安第，三槐拂暮云。

吕祖谦

吕祖谦　魏元履国录挽章二首

麻衣见天子，拜疏不知休。

落落山林气，拳拳畎亩忧。

极知千载遇，政用一身酬。

绕舍闽溪水，朝宗日夜流。

吕祖谦

吕祖谦　魏元履国录挽章二首

群公祖疏传，多士送阳城。

短棹非前约，长亭及此行。

深留移白日，共语只苍生。

会续山阳赋，邻人笛未横。

吕祖谦

吕祖谦　西兴道中二首

凫鹜迎船似有情，随波故起绿粼粼。

野花照水开无主，谁信春归已两旬。

吕祖谦

吕祖谦　西兴道中二首

桑麻张王不知春，帝恐莺花太断魂。

东岸红霞西岸绿，却将景色为平分。

吕祖谦

吕祖谦　夏日

阶前水乐元无谱，檐外风琴不用弦。

待唤青奴与黄嬭，为君极意作今年。

吕祖谦

吕祖谦　夏夜

晚市收声尽，虚堂一味凉。

炎蒸渠酷吏，閒静我羲皇。

露沐痚萤湿，风梳细草长。

典移无定在，随月转胡床。

吕祖谦

吕祖谦　向运使挽章

戟衣翻户映庭槐，使节州符未展才。

文献定知丞相似，渊源还自洛阳来。

异端惑世浓於酒，古学违时冷若灰。

从此湖人识丧礼，凛然治命手亲裁。

吕祖谦

吕祖谦　萧果卿祭酒挽章二首

虚心观世态，实行播乡评。

璧玉中边厚，冰壶表里清。

家声到萧传，人望似阳城。

殄瘁无穷恨，湘江日夜倾。

吕祖谦

吕祖谦　萧果卿祭酒挽章二首

摩揣诚斯薄，雕镌质自销。

平生但真朴，直上绝枝条。

氛雾终澄霁，丘山亦动摇。

朝阳旧时凤，声人舜箫韶。

吕祖谦

吕祖谦　效进士作三年通一经

岁月去如矢，横经徒慨然。

谁能通一艺，真不负三年。

用意窥园外，收功刻楮边。

幽光回蠹简，新意出陈编。

上相黄金重，诸儒白首鲜。

同声不同调，叹息伯牙弦。

吕祖谦

吕祖谦　许由

许由不耐事，逃尧独参寥。

行至箕山下，盈耳康衢谣。

谓此汙我耳，临流洗尘嚣。

水中见日驭，劳苦如尧朝。

尧天接山际，尧云抹山椒。

谁云能避世，处处悉逢尧。

吕祖谦

吕祖谦　许著作挽章

清文丽藻百川增，窘步追随愧不能。

麟趾差肩台岌岌，雁飞联翼塔层层。

莼鲈归兴都门酒，薤露悲歌大队灯。

独向梁间诵遗句，寒松衰菊绕崚嶒。

吕祖谦

吕祖谦　宣城李君尝游东湖居士之门袖诗见过次韵以谢

人生湖空古豫章，溪荪水荇换年芳。

闻风我是通家旧，觅句君犹弟子行。

须发苍浪休叹老，齿牙沆瀣尚生香。

宛陵自昔诗人国，今日谁升小谢堂。

吕祖谦

吕祖谦　薛叔云左史母方夫人挽章二首

彤管传遗范，形容欲付谁。

初年柏舟赋，晚岁艾轩诗。

□□□□□，□金□赤墀。

莆中称寿母，不独蔡三司。

吕祖谦

吕祖谦　薛叔云左史母方夫人挽章二首

往在西雍日，从容许拜亲。

杏花坛壝古，萱草户庭春。

曾是升堂客，应为执绋人。

壶公天一角，吹泪洒车尘。

吕祖谦

吕祖谦　杨信伯郎中挽章二首

象魏三千法，瀛洲十八人。

南宫占列宿，少海近生轮。

闻道清羸极，犹有职业亲。

榴皮余屋壁，零落独无神。

吕祖谦

吕祖谦　杨信伯郎中挽章二首

并舍游从旧，同朝分义深。

时时坠书札，得得到山林。

北去先移棹，南来后盍簪。

死生离合地，搔首一悲吟。

吕祖谦

吕祖谦　野步

石梁俯清流，苔发明可数。

茅檐春昼长，寂寂亭阴午。

鸟啼花径深，风絮浩无主。

幽人不可亲，棋声时出户。

吕祖谦

吕祖谦　叶子山右史父宣义挽章二首

经笥深无底，高谈一座倾。

置身初瀋落，有子晚光荣。

命服乡闾贺，安舆里巷迎。

风枝何不定，忽忽到佳城。

吕祖谦

吕祖谦　叶子山右史父宣义挽章二首

诸父乌衣集，公时预往还。

凉秋同出郭，胜日共寻山。

电掣流年速，舟移古岸閒。

又成丹旐去，衰涕不胜潸。

吕祖谦

吕祖谦　夜宿浦城鱼梁徐删定子出示林谦之挽其父二诗时谦之方按刑广东有怀

五年不说空山雨，今夜鱼梁著钓船。

为问故人今健否，桃榔叶暗瘴江边。

吕祖谦

吕祖谦　夜宿浦城鱼梁徐删定子出示林谦之挽其父二诗时谦之方按刑广东有怀

两章宛转复清哀，读到鱼梁首重回。

便使短笺无姓字，也应知自艾轩来。

吕祖谦

吕祖谦　应春坊輓章

铅椠青灯夜，韬钤紫塞秋。

请缨虽拜疏，投笔未封侯。

帏白风烟惨，旗丹雾雨愁。

从来桑梓接，助輓不成讴。

吕祖谦

吕祖谦　游上天竺

净域何虚寂，居然隔市喧。

僧来混不语，吾亦欲忘言。

至乐存箪食，浮名类触藩。

行行返初服，贲趾老邱樊。

吕祖谦

吕祖谦　游丝

游丝浩荡醉春光，倚赖微风故故长。

几度莺声留欲住，又随飞絮过东墙。

吕祖谦

吕祖谦　又二首

平生丈人行，每语尽箴规。

问字扬雄宅，谈经董相帷。

壶觞陪胜践，杖屦及深期。

谁料南归日，坟前宿草衰。

吕祖谦

吕祖谦　又二首

公未陪经幄，还应典奉常。

如何便沈没，不使少耴翔。

幽壤千年闭，名山万卷藏。

升堂多俊彦，筑室绕高冈。

吕祖谦

吕祖谦　与同馆游张氏园分韵得日字

出门厌嚣尘，入门倦拈毕。

驾言城北园，滞思顿觉失。

方池环修篁，广陌卫行栗。

先雪梅已苞，后霜草犹茁。

上跻极高明，旁穿复深密。

主人真喜事，秀句屡盈帙。

招呼文字饮，及此三余日。

山林与钟鼎，零茂本非匹。

斯游岂偶然，书板记甲乙。

吕祖谦

吕祖谦　再赋真觉僧房芦三首

湖山近减江湖趣，寂历颓垣仲蔚高。

纵有秋风何处著，绕篱无叶起苍涛。

吕祖谦

吕祖谦　再赋真觉僧房芦三首

屋角清渠濑浅沙，风斜雨重倒苍葭。

沙鸥不下投前浦，塞雁重来失旧花。

吕祖谦

吕祖谦　再赋真觉僧房芦三首

清晓霜钟唤客兴，余声知度几稜层。

烟霞深处无人到，时见凭栏一两僧。

吕祖谦

吕祖谦　赵路分挽章二首

鲁卫封虽近，原颜室自贫。

一家唯四壁，九族自三春。

子舍龙头贵，佳城马鬣新。

升堂如昨日，南望涕沾巾。

吕祖谦

吕祖谦　赵路分挽章二首

晨昏生死际，至性极民彝。

巨孝东都传，劬劳小雅诗。

固应为世表，何止秀天枝。

令子传遗绪，累然不自持。

吕祖谦

吕祖谦　郑武子删定挽章二首

博洽推诸老，胸中几石渠。

暮年终反约，精义本无余。

羲易忘言后，楞伽绝笔初。

长归应不憾，旧学尽成书。

吕祖谦

吕祖谦　郑武子删定挽章二首

古汴豪英海，追随不厌勤。

廛中识梅福，帘下得严君。

培养逢原学，堙沈济世勋。

定知千载后，下马董生坟。

吕祖谦

吕祖谦　周表卿尚书挽章

奏篇曾用牍三千，晚岁回翔日月边。

眼看四朝诸老尽，身兼五福几人全。

清台课历遗书在，昼寝凝香旧政传。

竹马馆前寒月白，当时辙迹故依然。

吕祖谦

吕祖谦　周尧夫主管挽章

五柳传觞地，风流魏晋前。

曾探孝先笥，惯坐广文毡。

身世浑如梦，功名莫问天。

从今风雪夜，不上剡溪船。

吕祖仁

吕祖仁　题尉廨壁

屈指未逾月，沿封十往还。

路危频驻马，力倦怯登山。

亲老难辞禄，时平懒养闲。

自怜清苦节，谁与达天颜。

吕祖异

吕祖异　呈孙元素

匹马先来破晓云，千章乔本翠缤纷。

山围道院窗窗见，泉出丹池处处分。

酒好便能浇磈磊，饭香何必御羶荤。

明朝又踏红尘去，多羡烟霞总属君。

吕祖异

吕祖异　重游洞庭

重来洞庭野，往事付行云。

乐奏思黄帝，珠寒讶鄂君。

朝廷用儒术，兵甲洗妖氛。

好在胸中策，堂堂整六军。

