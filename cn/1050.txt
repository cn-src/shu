全宋诗：顾
　顾逢
　　顾逢　{左氵右壑}耕云敬得方丈
　　顾逢　鳌山下灯市即事
　　顾逢　白发
　　顾逢　白菊花
　　顾逢　白莲花
　　顾逢　百舌
　　顾逢　碧磵同饮丽景楼分韵得花字
　　顾逢　碧澜堂即事
　　顾逢　病中怀邓觉非
　　顾逢　不买花
　　顾逢　登姑苏怀古
　　顾逢　邓觉非寓舍即事
　　顾逢　堤上
　　顾逢　东陵方丈纳凉
　　顾逢　冬夜闻蛩
　　顾逢　断碑
　　顾逢　多心茶花
　　顾逢　二色芙蓉花
　　顾逢　方竹杖
　　顾逢　芳所堂赏桂杨顺斋酒边赋
　　顾逢　访金荪壁山居
　　顾逢　访菊
　　顾逢　访明月堂
　　顾逢　访上文质西塾
　　顾逢　飞来峰猿
　　顾逢　甫游冷泉亭
　　顾逢　父子同赏杨寺月牡
　　顾逢　供花即事
　　顾逢　孤山梅后
　　顾逢　孤山问梅
　　顾逢　古圆镜
　　顾逢　观鬭蟠蟀有感
　　顾逢　观移碑石有感
　　顾逢　冠胜轩
　　顾逢　过杜北山老友旧居
　　顾逢　过净慈傅无文竹院退居
　　顾逢　过冷泉亭
　　顾逢　过林和靖祠
　　顾逢　过林石田湖上所居
　　顾逢　过林忠甫山房
　　顾逢　过僧房
　　顾逢　过沈东林所居
　　顾逢　过下竺清古源房
　　顾逢　过秀邸赐第
　　顾逢　过杨春磵所居
　　顾逢　过叶苔矶故居有感
　　顾逢　海东青
　　顾逢　寒食日湖上
　　顾逢　和林平山见寄韵
　　顾逢　和文本公先生赠许端甫
　　顾逢　和吴中友人见寄韵
　　顾逢　和移家春洲寄韵
　　顾逢　红梅
　　顾逢　候仙亭即事
　　顾逢　湖上
　　顾逢　湖上观钓
　　顾逢　湖舟
　　顾逢　湖舟即事
　　顾逢　花市
　　顾逢　怀寄碧澜赵右之
　　顾逢　怀寄周静得
　　顾逢　黄医谕求菊存诗
　　顾逢　慧山
　　顾逢　寄八十僧宝月溪
　　顾逢　寄白莲寺隆虚岩
　　顾逢　寄碧澜赵右之
　　顾逢　寄陈石窗林石田老友
　　顾逢　寄邓山房高士
　　顾逢　寄杜北山
　　顾逢　寄光福老磻古溪
　　顾逢　寄韩简斋
　　顾逢　寄韩简斋老友
　　顾逢　寄韩梅居
　　顾逢　寄宏叟恢上人
　　顾逢　寄黄鹤山吕雪村
　　顾逢　寄黄直斋别驾
　　顾逢　寄集庆寺闻碧溪
　　顾逢　寄蒋自庵
　　顾逢　寄金华方养晦
　　顾逢　寄金坛汤进卿
　　顾逢　寄径山首座
　　顾逢　寄林平山
　　顾逢　寄林石田老友
　　顾逢　寄卢进斋
　　顾逢　寄卢梅岩
　　顾逢　寄宁海诗社诸友
　　顾逢　寄秋江许端甫
　　顾逢　寄僧珦潜山
　　顾逢　寄僧钟山净珏
　　顾逢　寄申屠雪矶
　　顾逢　寄四明干月庭厉二友
　　顾逢　寄四明史雪汀
　　顾逢　寄四明赵秋汀
　　顾逢　寄损益川
　　顾逢　寄题翠侍轩
　　顾逢　寄田润斋道录
　　顾逢　寄童梅岩
　　顾逢　寄王巨卿御史
　　顾逢　寄王修竹
　　顾逢　寄谢李雪林
　　顾逢　寄徐雪江温日观老友
　　顾逢　寄徐雪江珦潜山老友
　　顾逢　寄一江薛梅坡
　　顾逢　寄俞半村
　　顾逢　寄张山居隐君
　　顾逢　寄赵碧澜
　　顾逢　寄赵碧澜右之
　　顾逢　寄赵西皋先生
　　顾逢　寄真觉庵
　　顾逢　九日对菊
　　顾逢　觉报和蒲溪方丈送友归
　　顾逢　嚼菜根
　　顾逢　嚼梅
　　顾逢　劳心
　　顾逢　老桂
　　顾逢　雷峰寺听琴
　　顾逢　冷泉亭即事
　　顾逢　厉杭云袖诗见访
　　顾逢　灵隐观风亭雪矶小酌
　　顾逢　刘萧云水阁
　　顾逢　留别干月亭
　　顾逢　卢进斋湖上韵
　　顾逢　绿阴
　　顾逢　落花
　　顾逢　落梅
　　顾逢　落叶
　　顾逢　梅影
　　顾逢　牟少卿夫妇七十求诗
　　顾逢　棋边和韵
　　顾逢　茜水道中
　　顾逢　墙外见梅
　　顾逢　琴书斋
　　顾逢　秋扇
　　顾逢　秋晚与许端甫山行
　　顾逢　秋夜宿僧房
　　顾逢　秋夜宿山寺
　　顾逢　儒巾
　　顾逢　儒学礼上公堂即事
　　顾逢　申屠雪矶见寄韵
　　顾逢　诗债
　　顾逢　石湖山居
　　顾逢　石湖行春桥
　　顾逢　石堂上人房夜坐
　　顾逢　史紫微徐容斋阎静轩过潘阆巷所居
　　顾逢　寿吕浩翁端明
　　顾逢　斯岩庵
　　顾逢　送徐阎二游洞霄
　　顾逢　太仓道中
　　顾逢　探梅
　　顾逢　汤婆子
　　顾逢　汤信卿新移书塾
　　顾逢　题方家峪刘寺山门
　　顾逢　题风雨楼
　　顾逢　题虎邱
　　顾逢　题可耕渔处
　　顾逢　题厉竹溪诗稿
　　顾逢　题良玉上人十老诗卷
　　顾逢　题山居图
　　顾逢　题善寺
　　顾逢　题诗境楼
　　顾逢　题徐容斋先生爱兰轩
　　顾逢　题赵蒙斋子山居诗集
　　顾逢　题直上天津
　　顾逢　天童寺
　　顾逢　天竺道中
　　顾逢　听雨轩
　　顾逢　听赵碧澜操琴
　　顾逢　同吴心云避暑
　　顾逢　王巨卿御史西塾
　　顾逢　王质观棋
　　顾逢　无弦琴
　　顾逢　无心
　　顾逢　西瓜
　　顾逢　西湖城边水阁即事
　　顾逢　西湖如画轩
　　顾逢　西湖书院重建三贤堂
　　顾逢　息心
　　顾逢　晞渊仲斋避暑
　　顾逢　下竺寺金鱼
　　顾逢　下竺寺堂前独坐
　　顾逢　夏菊
　　顾逢　闲居杂兴
　　顾逢　相严寺僧楼
　　顾逢　谢陆梅磵曹靖庵见和拙稿
　　顾逢　谢人惠米
　　顾逢　谢徐容斋见访
　　顾逢　谢徐容斋送米
　　顾逢　谢叶诚斋金丹
　　顾逢　谢远方诸友下访
　　顾逢　秀邸绿阴堂
　　顾逢　徐容斋庭下竹
　　顾逢　雪后寻梅
　　顾逢　雪后月夜登楼
　　顾逢　雪吉同郑所南访赵溪梅
　　顾逢　雪夜怀赵存我碧澜潜心三昆仲
　　顾逢　雪夜枕上
　　顾逢　严月涧同饮湖边
　　顾逢　阎静轩先生还吴
　　顾逢　雁影
　　顾逢　倚篷
　　顾逢　雨边对菊
　　顾逢　雨窗即事
　　顾逢　雨楼即事
　　顾逢　雨中赏蔷薇
　　顾逢　寓拥叶精舍
　　顾逢　鸳鸯梅
　　顾逢　圆池
　　顾逢　月宫沙戏
　　顾逢　月夜泛舟
　　顾逢　月夜怀徐冰壑
　　顾逢　云边偶成
　　顾逢　杂兴
　　顾逢　再过悟竹庭房
　　顾逢　早秋湖上
　　顾逢　赠白云
　　顾逢　赠笔上
　　顾逢　赠不食姑
　　顾逢　赠广淳破衣
　　顾逢　赠护国寺山上宏道者
　　顾逢　赠老僧
　　顾逢　赠林东之
　　顾逢　赠灵殿僧道宁一洲上人
　　顾逢　赠僧
　　顾逢　赠僧隆古
　　顾逢　赠僧庆云衲
　　顾逢　赠僧足庵
　　顾逢　赠四明月岩永昌上人
　　顾逢　赠天台徐秋岩
　　顾逢　赠吴门造笺
　　顾逢　赠吾世衍
　　顾逢　赠峡山胡半村
　　顾逢　赠薛野鹤子继野
　　顾逢　赠叶肖岩
　　顾逢　枕上
　　顾逢　枕上怀卢进斋
　　顾逢　正绣球花
　　顾逢　纸鸢
　　顾逢　舟中偶成
　　顾逢　舟中枕上
　　顾逢　竹石园堂酒边即事
　　顾逢　字耕
　顾逢友
　　顾逢友　顾君际号梅山
　　顾逢友　顾君际近集
　　顾逢友　史云麓先生席上赠顾梅山
　　顾逢友　题吴田园杂兴诗
　　顾逢友　御览所同顾君际检书
　顾冈　晓云峰
　顾禄　渊明祠
　顾梦日　夜游
　顾然　大涤洞
　顾时大　题丹徒漕渠
　顾士龙
　　顾士龙　经由天台刘阮洞以雨作不及游
　　顾士龙　西峰山
　顾松年　过练湖
　顾禧
　　顾禧　泊太湖寄内
　　顾禧　不寐
　　顾禧　採桑行
　　顾禧　採桑行
　　顾禧　答谭子钦惟寅
　　顾禧　登吴山作
　　顾禧　独酌
　　顾禧　过徐稚山居
　　顾禧　海棠秋
　　顾禧　洪善庆兴祖偕访升上人即景次韵
　　顾禧　寄怀阎安中
　　顾禧　九日登浮屠
　　顾禧　九日吴山
　　顾禧　客湖上
　　顾禧　林庇民保留宿夜话
　　顾禧　林庇民保以诗见赠次韵奉答
　　顾禧　偶作
　　顾禧　憩小峨嵋
　　顾禧　送翠微山看桃
　　顾禧　送任文荐归闽
　　顾禧　宿徐稚子斋中
　　顾禧　同人看梅
　　顾禧　小春词
　　顾禧　偕谭子钦惟寅游西樵
　　顾禧　徐稚山林出诗见示因书其后
　　顾禧　野眺
　　顾禧　饮谭子钦斋
　　顾禧　杂感
　　顾禧　赠洪善庆兴祖和壁閒沈□□韵
　　顾禧　赠蓼庵上人
　　顾禧　赠谭子钦惟寅
　　顾禧　赠行省任古
　　顾禧　震泽行
　　顾禧　苧邨烟雨











ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：顾




顾逢

顾逢　{左氵右壑}耕云敬得方丈

耕云老子久相期，同赋山中莺燕诗。

可惜我来迟数日，牡丹过了有花时。

顾逢

顾逢　鳌山下灯市即事

元夕牌灯大字题，高悬彩架果然奇。

鳌山山下人来往，只听笙歌不看诗。

顾逢

顾逢　白发

一茎白一茎，两鬓忽然更。

难把黄金买，从教青镜明。

染来不似旧，镊去又重生。

多少人无此，相看未可轻。

顾逢

顾逢　白菊花

渊明篱落发铅华，疑是西湖处士家。

一白自知非正色，此心只俗比梅花。

顾逢

顾逢　白莲花

种向东林得，此花真个希。

芳心能自洁，玉体静相依。

每讶鸥将浴，犹疑鹭不飞。

月明无处认，香气袭人衣。

顾逢

顾逢　百舌

得意春风里，山林异样鸣。

虽无三寸舌，解作百禽声。

巧处难求色，听时可辨名。

金笼容不得，应是愧流莺。

顾逢

顾逢　碧磵同饮丽景楼分韵得花字

醉倚歌楼上，归来帽欲斜。

山衔半规日，云间一棱霞。

砌雪胶庭草，檐冰坠瓦花。

明朝重有约，同访赵州茶。

顾逢

顾逢　碧澜堂即事

白苹洲暖漾晴波，雪点沙汀立鹭多。

几度月明窗下见，打渔入醉枕轻蓑。

顾逢

顾逢　病中怀邓觉非

卧病寂寥中，浮生悟得空。

半床清夜月，一枕破窗风。

旅思闻孤笛，秋声过断鸿。

可人常入梦，簪盍几时同。

顾逢

顾逢　不买花

清似咸平处士家，案头诗卷是生涯。

胆瓶莫讶无花插，过了梅花不买花。







卷104

顾逢

顾逢　登姑苏怀古

高台登眺处，凉思爽衰颜。

只此阑干外，不知多少山。

龙收残雨去，鹤带断云还。

一片兴亡恨，越来溪上閒。

顾逢

顾逢　邓觉非寓舍即事

老屋幽深静掩门，四围多有古碑存。

庭前黄叶无人归，留得秋风在树根。

顾逢

顾逢　堤上

堤上喧丝竹，风流几少年。

衣冠虽较别，山水只如前。

绿柳阴中马，斜阳影里船。

晚云眉一抹，横翠断霞边。

顾逢

顾逢　东陵方丈纳凉

爱入高明处，云扉策杖登。

暑威消宿雨，清话听高僧。

骤马风檐铁，残星晚殿灯。

山中凉可喜，涧水一泓冰。

顾逢

顾逢　冬夜闻蛩

尚有一蛩在，悲吟废草边。

想于深夜里，自忆早秋前。

胜负皆成梦，孤寒似可怜。

晚年飘泊老，此况亦同然。

顾逢

顾逢　断碑

此地何时立，相传岁月多。

仅留残刻在，免得后人磨。

剥处补苍藓，断痕穿细莎。

欲知前代事，几度读来讹。

顾逢

顾逢　多心茶花

此花别是山茶种，鹤顶丹红眩碧柯。

开出多心虽可爱，一心好处不须多。

顾逢

顾逢　二色芙蓉花

拒霜一树碧丛丛，两色花开迥不同。

疑是酒边西子在，半醒半醉立西风。

顾逢

顾逢　方竹杖

直节老犹坚，棱分四角全。

自缘生处别，不逐世情圆。

夜倚闲看月，春扶醉上船。

只愁规漆者，本体失天然。

顾逢

顾逢　芳所堂赏桂杨顺斋酒边赋

秋风芳所地，把酒又重来。

种有仙凡异，花分早晚开。

满簪乌帽去，如入月宫回。

莫说郄诜事，功名念已灰。

顾逢

顾逢　访金荪壁山居

徐行策瘦筇，不觉过层峰。

隐者在何处，白云知几重。

细泉鸣碎石，远籁起高松。

只恐南天竺，夕阳催暮钟。

顾逢

顾逢　访菊

白发萧萧映帽纱，相扶访菊到山家。

搀先一日东篱醉，要见人间未见花。

顾逢

顾逢　访明月堂

山路亦迢迢，殷勤访久要。

三门虽未入，一仆已相遨。

枕臂眠平石，扶筇过险桥。

诗翁归步醉，空费酒旗招。

顾逢

顾逢　访上文质西塾

独对梅花坐，枝头数点开。

画中无此景，雪里有僧来。

饥鹤窥流水，行龟落冻苔。

茶边清话处，一字共敲推。

顾逢

顾逢　飞来峰猿

天竺如巴峡，画图无此奇。

挂藤伸黑臂，剥果馁黄儿。

孤影池中夜，三声月一时。

倚阑僧不去，应是苦于诗。

顾逢

顾逢　甫游冷泉亭

万绿重重如泼翠，一泓泉水浸苍苔。

分明天地开图画，山自飞来猿自来。

顾逢

顾逢　父子同赏杨寺月牡

世上月丹无此种，倚栏不觉夕阳斜。

百年雨露春风力，高树一根三色花。

顾逢

顾逢　供花即事

满地盆花间样栽，四时长有好花开。

劝君莫惜供花费，只恐园丁不献来。

顾逢

顾逢　孤山梅后

晴雪白漫漫，山中几树残。

但知开处好，谁向落时看。

影不随流水，香犹在曲阑。

飞来如靖鹤，相对立前滩。

顾逢

顾逢　孤山问梅

欲扣陇头信，侵晨踏雪来。

不知今夜里，先放几花开。

地有孤根在，春从何处回。

向人如解语，约我办樽罍。

顾逢

顾逢　古圆镜

翠剥青铜面，年深入手轻。

似教藏美恶，不欲大分明。

细雨波心碎，浮云月底行。

便令无点翳，谁解照前生。

顾逢

顾逢　观鬭蟠蟀有感

徼虫亦可伤，何事苦争强。

百胜终归死，一秋空自忙。

吟残庭际月，冷怯草根霜。

不入儿童手，谁能较短长。

顾逢

顾逢　观移碑石有感

自古兴衰皆有数，移来旧碣作新碑。

少会会见重磨日，还忆今朝刻字时。

顾逢

顾逢　冠胜轩

六桥多少景，尽在倚栏中。

佳处无如此，看来总不同。

湖光四时别，山影半江空。

图尽天开出，人间笔未工。

顾逢

顾逢　过杜北山老友旧居

曲院犹存破屋斜，北山老子旧诗家。

往来多少人惆怅，只见山茶一树花。

顾逢

顾逢　过净慈傅无文竹院退居

李涉题诗处，轩窗一室明。

游人闲半日，老子乐余生。

碧落云无影，清风竹有声。

自言身后事，龛塔已圆成。

顾逢

顾逢　过冷泉亭

绿影浮阴玉一渊，吟翁同立石阑边。

池中石与诗中字，知是几年磨得圆。

顾逢

顾逢　过林和靖祠

入得梅村去，烟云锁废祠。

我来迟几日，花已过多时。

童鹤看如活，山川变不知。

游人休着句，不比暗香诗。

顾逢

顾逢　过林石田湖上所居

第一桥边住，柴扉傍钓矶。

天晴扶杖出，寺近与僧归。

粱燕穿帘去，沙鸥入屋飞。

几回吟苦处，独立对斜晖。

顾逢

顾逢　过林忠甫山房

虽是无猿鹤，何殊林麓间。

从教居近市，不必入深山。

白日窗如炙，清风门自关。

留连诗酒乐，坐久竟忘还。

顾逢

顾逢　过僧房

一饱听钟鱼，浮生百念痚。

不知门外事，长对案头书。

白日闲中过，青山深处居。

老天怜供薄，夜雨长园蔬。

顾逢

顾逢　过沈东林所居

屋破深山里，门无车马尘。

谁知青竹坞，中有白莲人。

坐上长留客，诗中不见贫。

池塘园圃乐，花木四时春。

顾逢

顾逢　过下竺清古源房

草堂人别久，今日特相过。

转觉交游少，徒增感慨多。

岩花香宿雨，春叶暗庭柯。

窗下破孤寂，幽禽啼翠萝。

顾逢

顾逢　过秀邸赐第

往年珠履客，独有老夫存。

触目景非昔，伤心事莫论。

楼台新白屋，瓦砾旧朱门。

却忆朝回日，山堂共酒樽。

顾逢

顾逢　过杨春磵所居

过门须忆老相知，日日长看掩竹扉。

只有画梁巢燕在，主人三载不曾归。

顾逢

顾逢　过叶苔矶故居有感

天井坊中过，令人忆故知。

几回上心处，诸老倚楼时。

犹记负暄稿，谁传咏史诗。

坐间年最小，今已白髭眉。

顾逢

顾逢　海东青

相传产海东，不与众禽同。

两翅飞腾去，层霄顷刻中。

转眸明似电，追马疾如风。

坠得天鹅落，人皆指远空。

顾逢

顾逢　寒食日湖上

寒食家家扫纸灰，道傍相吊总悲哀。

湖边多少诗人墓，不见儿孙酹酒来。

顾逢

顾逢　和林平山见寄韵

劳劳终日者，少见白头时。

过去事皆梦，未来人不知。

偷生贫是福，真病药难医。

学得巢由隐，无愁可上眉。

顾逢

顾逢　和文本公先生赠许端甫

世上无难事，难中独有诗。

看来都说易，吟到苦方知。

潭影三年句，蝉声一字师。

古人如此癖，刻烛未为奇。

顾逢

顾逢　和吴中友人见寄韵

孤踪水上萍，岂料过希龄。

药圣贫难疗，钱神祷不灵。

行云风断续，蜕叶雨飘零。

半世知心者，书灯一点青。

顾逢

顾逢　和移家春洲寄韵

家具与妻儿，知经几处移。

不堪多病日，顿忆少年时。

犬吠风行叶，鱼惊月在池。

人生俱是寓，无我重流离。

顾逢

顾逢　红梅

寿阳曾点额，脂粉带余馨。

晴雨看如醉，冰霜冻不醒。

溪清羞洁白，色艳易飘零。

桃杏休相忌，东君眼自青。

顾逢

顾逢　候仙亭即事

一峰飞到此，胜景幻幽林。

苍径望不尽，白云行渐深。

钟声传日午，笠影卸松阴。

候得神仙否，神仙不可寻。

顾逢

顾逢　湖上

湖边春已过，正是绿阴时。

独步无人处，微吟得意诗。

斜阳浮舴艋，远水立鸬鹚。

物命真堪惜，游鱼脱钓丝。

顾逢

顾逢　湖上观钓

每见湖堤畔，持竿立柳阴。

不多吞饵者，空起羡鱼心。

严濑山林石，磻溪岁月深。

何如池馆上，倚槛看浮沉。

顾逢

顾逢　湖舟

箫鼓别船鸣，吟边酒自倾。

远山多少意，幽鸟两三声。

风急浪争起，云开雨不成。

断桥归已晚，塔杪夕阳明。

顾逢

顾逢　湖舟即事

楼阁青山里，阑干几处凭。

乐同湖上酒，清在坐中僧。

水影飞双蝶，风声磨一鹰。

夕阳堪入画，金蚓走春冰。

顾逢

顾逢　花市

卖声喧市巷，红紫售东风。

只说春无价，谁知雨有功。

蝶随群檐出，莺恨故园空。

松柏何人爱，甘心岩壑中。

顾逢

顾逢　怀寄碧澜赵右之

以诗相寄表殷勤，君信如何竟不闻。

每向友朋门首过，有琴声处必思君。

顾逢

顾逢　怀寄周静得

老尽黄花梅又开，故人不见入城来。

武康县北三桥步，夜夜梦中行一回。

顾逢

顾逢　黄医谕求菊存诗

门前三径在，潇洒傍林塘。

何事惟栽菊，其家本姓黄。

严霜坚晚节，细雨润幽香。

指下谁能及，多收起死方。

顾逢

顾逢　慧山

空山尘不到，白昼定僧禅。

龙口一泓水，人间第二泉。

殿高云气湿，屋断树阴连。

张祜曾题品，唐碑尚俨然。

顾逢

顾逢　寄八十僧宝月溪

同庚同志又同师，湖海无人是旧知。

百念俱灰惟一癖，死为鬼后亦吟诗。

顾逢

顾逢　寄白莲寺隆虚岩

人自菁山出，先须问老师。

未痊张籍眼，不废贯休诗。

课佛轮珠滑，翻经破帽欹。

几年修净业，喜近白功池。

顾逢

顾逢　寄碧澜赵右之

交游岁月深，彼此各知音。

佳句不离口，可人长在心。

多愁悲白玉，一笑弃黄金。

流高同山乐，床头自有琴。

顾逢

顾逢　寄陈石窗林石田老友

典刑惟二老，利禄等鸿毛。

士行贫中见，诗名犯后高。

苦心亲笔砚，冷眼看儿曹。

肥马轻裘辈，多应笑弊袍。

顾逢

顾逢　寄邓山房高士

老来骨相清如鹤，炼就红炉一大丹。

只把古琴藏石匣，子期仙去不曾弹。

顾逢

顾逢　寄杜北山

住与老逋邻，空湖隔市尘。

布衣安破屋，白发守清贫。

引鹤风穿袖，听猿月满身。

五言吟得苦，一字不投人。

顾逢

顾逢　寄光福老磻古溪

藏一诸公相聚日，鬓毛尚黑齿牙坚。

伤心流落江湖上，不见溪翁四十年。

顾逢

顾逢　寄韩简斋

年来衰飒甚，伛偻较前增。

顾影如枯木，梳头似老僧。

酒杯辞满劝，山路怯先登。

仅免愁风雨，欢颜得少陵。

顾逢

顾逢　寄韩简斋老友

曾问梅花开未开，拟扶短策步苍苔。

可怜雨雪飘零尽，不得花边醉一回。

顾逢

顾逢　寄韩梅居

去载书来日，曾回一卷诗。

每当孤坐处，长忆共吟时。

春酒花朝曲，秋灯雨夜棋。

人间无聚散，安得有相思。

顾逢

顾逢　寄宏叟恢上人

留吴几两月，每见若亲知。

却恨临行日，相寻不见师。

黄花篱下酒，白发坐中诗。

别后频思忆，书成欲寄谁。

顾逢

顾逢　寄黄鹤山吕雪村

君从庐墓我西东，数载惭无一字通。

却喜梦游黄鹤寺，几番携手月明中。

顾逢

顾逢　寄黄直斋别驾

不道还吴去，知心有故人。

残灯时对榻，一室夜生春。

天下襟怀士，诗家骨肉亲。

槐阴多第宅，谁肯纳闲宾。

顾逢

顾逢　寄集庆寺闻碧溪

达者古来少，贪心竟莫医。

尘中何了日，梦里亦忙时。

富贵人无足，膏盲病不知。

黄金身外物，万事且随宜。

顾逢

顾逢　寄蒋自庵

破屋依萧寺，仅能容此身。

无心长自笑，一语不言贫。

议论思诸老，交游择好人。

名门谁解识，帽破与衣鹑。

顾逢

顾逢　寄金华方养晦

懒对青铜镜，羞看两鬓丝。

自怜垂老日，多有未刊诗。

短策山林里，孤灯雨雪时。

苦吟心欲呕，读着转伤悲。

顾逢

顾逢　寄金坛汤进卿

几度野窗下，看君所寄诗。

识韩虽未遂，说项已先知。

独鹤留晴影，残花怕雨时。

苦无千里远，每恨纳交迟。

顾逢

顾逢　寄径山首座

双径平分席，丛林总下风。

东西两班首，兄弟几人同。

地涌溪云白，潮推海日红。

不须思出世，只合老山中。

顾逢

顾逢　寄林平山

登高先一日，扶病强相辞。

几度怀君处，孤灯独坐时。

炉温余篆在，鸡唱和声随。

安得相同醉，狂歌别后诗。

顾逢

顾逢　寄林石田老友

西湖惟二老，乍别更伤情。

诗与何人说，酒无知己倾。

病躯添药债，夜影对灯檠。

喜有僧相访，门前日送迎。

顾逢

顾逢　寄卢进斋

酒边无日不团栾，独冷斋中忆旧欢。

窗外一株红杏树，三年不得与君看。

顾逢

顾逢　寄卢梅岩

梅边灯下别，又见石榴开。

人入多番梦，书无一字来。

背风花下落，冲雨燕双回。

却忆中秋来，杯余醉讲台。

顾逢

顾逢　寄宁海诗社诸友

旧有诗筒在，读来醒睡魂。

绿林多事后，白社几家存。

明月人千里，无山云一痕。

书成无便寄，心事若为论。

顾逢

顾逢　寄秋江许端甫

妙年亲雅道，诸老日从游。

师法林和靖，家声许郢州。

江湖千里志，风月一襟秋。

好句人传志，诗名不待求。

顾逢

顾逢　寄僧珦潜山

讲道未凋零，犹堪续祖灯。

谁知青嶂里，自有白头僧。

老貌松根石，闲心月下冰。

往来车马者。应笑倚枯藤。

顾逢

顾逢　寄僧钟山净珏

忘怀独有师，每恨会时稀。

作别不得见，相寻闻已归。

两鸡花下鬭，一蝶雨中飞。

想在陈湖寺，纫衣掩竹扉。

顾逢

顾逢　寄申屠雪矶

病起何由慰所思，几回重读寄来时。

定应闭户敲推处，雪满渔矶未必知。

顾逢

顾逢　寄四明干月庭厉二友

无言独倚楼，故人在心头。

几作宵中梦，多生别后愁。

溪声疏竹下，月色一庭秋。

此景皆诗料，何时共唱酬。

顾逢

顾逢　寄四明史雪汀

每见江湖友，相逢说项斯。

未能通去信，先得寄来诗。

汀上雪晴日，山中梅放时。

何当携手出，同谒老逋祠。

顾逢

顾逢　寄四明赵秋汀

作别逾三纪，瓢蓬更陆沉。

一汀秋夜月，千里故人心。

有梦长如昔，无书直至今。

传闻辞禄后，教子老山林。

顾逢

顾逢　寄损益川

休已灯难续，相传喜有师。

好诗谁共语，妙趣自能知。

步月频看影，听松无厌时。

山中名已出，莫悔出山迟。

顾逢

顾逢　寄题翠侍轩

华轩居地隐，尘世总相忘。

白发坐来久，青山立在旁。

两峰如拱手，一鹤自升堂。

唯诺疑相应，松琴奏羽商。

顾逢

顾逢　寄田润斋道录

锐志休官去，皆缘道法灵。

一符方落笔，万怪已潜形。

柳下犬迎客，花边鹤听经。

结交三十载，我醉独君醒。

顾逢

顾逢　寄童梅岩

数尽寒更六十点，钟声听了又鸡催。

枕间展转不得睡，底事故人犹未来。

顾逢

顾逢　寄王巨卿御史

虽然居宪府，只似在家时。

年老扶筇出，官清借马骑。

布袍安素分，白发结相知。

长日关门坐，弹琴与赋诗。

顾逢

顾逢　寄王修竹

小楼分袂后，别久忆君多。

逆境诗排遣，残躯病折磨。

静闻花落几，闲看蚁移窠。

几夜窗前梦，携筇竹下过。

顾逢

顾逢　寄谢李雪林

日本僧高谊，劳君序拙吟。

名虽传海外，价不及鸡林。

白发消豪气，青灯见苦心。

岂无钟子耳，但欠伯牙琴。

顾逢

顾逢　寄徐雪江温日观老友

诗画琴三绝，乾坤只一身。

生前长聚首，死后更无人。

材大身犹寿，名高分合贫。

自怜传五字，造物亦相嗔。

顾逢

顾逢　寄徐雪江珦潜山老友

雪江连雪巘，天目一般清。

三老真希有，几年能再生。

琴中弹自谱，讲外着诗声。

岂独笺庄老，犹于翰墨精。

顾逢

顾逢　寄一江薛梅坡

别君五十载春冬，遥想年来亦老容。

见说多番入城市，路中相觅不相逢。

顾逢

顾逢　寄俞半村

他无事役心，只是苦于吟。

结屋能终隐，入山何必深。

雨中看瀑布，月下听松琴。

有此幽居乐，须当一访寻。

顾逢

顾逢　寄张山居隐君

卖卜山中去，逃名竟不闻。

始终全一节，今古少如君。

拨火烧黄叶，枕书眠白云。

恨无薇可采，只食水中芹。

顾逢

顾逢　寄赵碧澜

窗下看书坐，挑灯庭欲分。

秋声鸣处无，落叶静中闻。

庭月一方雪，炉香数朵云。

寄来诗在几，读着又思君。

顾逢

顾逢　寄赵碧澜

琴诗山水乐，顿与世情疏。

每到相思际，还看所寄书。

春风肥野蕨，晓雨润园蔬。

此地能容我，同君一处居。

顾逢

顾逢　寄赵碧澜右之

二十年朋友，同吟五字诗。

琴精毛敏仲，字逼晋羲之。

多听诸公说，堪为后辈师。

苕溪深隐好，不欲仕明诗。

顾逢

顾逢　寄赵碧澜右之

移家归故第，只在霅溪边。

旧别无旬日，今回恰数年。

莺花晴暖际，风雨晦冥天。

总是思君处，孤吟每日怜。

顾逢

顾逢　寄赵西皋先生

居官但欲归，每恨去官迟。

天下苍生福，朝中宰相时。

龙蛇三寸笔，风月百篇诗。

此去除书至，难言以病辞。

顾逢

顾逢　寄真觉庵

百年如闪电，未可百年期。

少见回头者，能思瞑目时。

山林忙不歇，猿鹤冷相窥。

千里求名客，多应恶子规。

顾逢

顾逢　九日对菊

秋满南山菊满篱，卷帘相对坐多时。

琴中自得无弦趣，蝶与西风总不知。

顾逢

顾逢　觉报和蒲溪方丈送友归

汶阳诗板在，拂拭剑池前。

欲识无由得，相逢岂偶然。

溪蒲凉雨后，塞雁断云边。

又作家山计，巴陵有便船。

顾逢

顾逢　嚼菜根

口体累人终不免，菜根能嚼乐无空。

吾儒食惯知真味，谁信犹便几富翁。

顾逢

顾逢　嚼梅

冷灶无烟过午时，可怜童鹤望邻炊。

饥来细把梅花嚼，不信梅花不疗饥。

顾逢

顾逢　劳心

多少劳心者，青春已白髭。

百年皆醉日，一死是醒时。

天地蜉蝣化，江湖杜宇悲。

此身元自赘，况复有妻儿。

顾逢

顾逢　老桂

分得蟾宫种，凡葩岂足论。

古香吹不尽，生意至今存。

秋晚花三色，年深树半根。

更无攀折日，此恨向谁言。

顾逢

顾逢　雷峰寺听琴

尽日山窗下，松风细细吹。

喜于同坐处，乐在听琴时。

幽几静相对，斜阳过不知。

江湖襟谊好，临别问来期。

顾逢

顾逢　冷泉亭即事

亭上数僧俱不识，倚阑无语坐多时。

听谈五字中奇句，尽是山翁旧日诗。

顾逢

顾逢　厉杭云袖诗见访

此心无所著，閒散似神仙。

每日三餐饭，谁家一熟田。

健吟输少后，起思忆衰年。

安得同携手，徜徉泉石边。

顾逢

顾逢　灵隐观风亭雪矶小酌

林峦深密地，怪石紫苔存。

留得巉岩势，全无斧凿痕。

浮云沉水底，落叶走山根。

最喜倾杯处，高僧遇老温。

顾逢

顾逢　刘萧云水阁

亭台入画图，石怪树萧疏。

池上多佳致，城中无此居。

垂杨偏称鹤，宿鹭不惊鱼。

酒罢出门去，云棱月一梳。

顾逢

顾逢　留别干月亭

客中愁送别，临别转伤心。

最是情相得，犹教老不禁。

离怀空记忆，远信有浮沉。

争似长携手，山边水际吟。

顾逢

顾逢　卢进斋湖上韵

潦倒江湖上，光阴梦里过。

黄金消酒债，白发苦诗魔。

风细松琴慢，天晴柳絮多。

断桥斜阳里，一路听笙歌。

顾逢

顾逢　绿阴

夏木千重裹，春无迹可窥。

静如云聚处，动似雨来时。

坐对清相逼，行吟暑不知。

幽禽啼复歇，难认着巢枝。

顾逢

顾逢　落花

树底飞红雨，园林一望空。

寂寥春去路，狼籍晓来风。

乱影斜阳里，余香流水中。

可怜衰谢日，不与乍开同。

顾逢

顾逢　落梅

孤山花已老，片片受风吹。

莫叹凋残去。曾夸烂熳诗。

香痕留宿雨，春色恋空枝。

看取成青子，何尝生意衰。

顾逢

顾逢　落叶

秋林霜后红，恰与染来同。

风雨一番过，亭台几树空。

乱飘窗纸上，流出水沟中。

待看春三月，浓阴万绿丛。

顾逢

顾逢　梅影

最喜孤山夜，斜枝月下清。

透窗疑笔写，映地若天生。

鹤步踏不动，蜂腰时自横。

几回云聚散，晦后再分明。

顾逢

顾逢　牟少卿夫妇七十求诗

未当求致仕，知命已先归。

举案能同寿，如公者亦稀。

庞眉天下老，绿发镜中希。

吕望真堪笑，高年尚钓矶。

顾逢

顾逢　棋边和韵

子分黑白似精兵，相对沉吟手自停。

一着要须寻活路，旧曾险处莫重经。

顾逢

顾逢　茜水道中

半世客孤篷，惊心景不同。

路危人自恐，港涩橹无功。

折树龙眠水，长桥虹跨空。

潮来通海道，争趁一帆风。

顾逢

顾逢　墙外见梅

隔水园林剩有梅，重门扃钥少会开。

主翁只恐吹香出，不道花梢过屋来。

顾逢

顾逢　琴书斋

不道邺侯家，有人如伯牙。

七弦真得趣，万卷足生涯。

石鼎时添火，铜瓶日换花。

高山流水罢，笔下走龙蛇。

顾逢

顾逢　秋扇

明月藏尘箧，曾归掌握中。

得时思酷暑，袖手怯西风。

用舍人相似，炎凉心不同。

汗流沾背处，蔽日岂无功。

顾逢

顾逢　秋晚与许端甫山行

山行多妙处，妙在倚筇中。

到此兴难尽，吟成诗不同。

松涛鸣绝壑，叶雨下晴空。

钟鼓云边寺，应知有路通。

顾逢

顾逢　秋夜宿僧房

白云分半榻，正在磵声边。

一夜山中宿，三生石上缘。

听猿推枕坐，爱月近窗眠。

不觉天将晓，痚钟度瞑烟。

顾逢

顾逢　秋夜宿山寺

静夜留山寺，清谈对老庞。

树声如有雨，秋气欲无窗。

檐马随风走，楼钟带月撞。

何人呼渡急，隔水吠村厖。

顾逢

顾逢　儒巾

儒冠同昔日，吾道未尝衰。

毕竟犹存古，从教不入时。

簪花何足逊，漉酒尚堪为。

懒把青铜照，伤心两鬓丝。

顾逢

顾逢　儒学礼上公堂即事

明伦堂上横经日，列坐诸生酒半酣。

折得一枝梅在手，几多人笑学官贪。

顾逢

顾逢　申屠雪矶见寄韵

潘阆祠前在，天教得此邻。

百年传盛事，一巷两诗人。

老境差磻水，高风想富春。

但教樽有酒，不必更言贫。

顾逢

顾逢　诗债

诗债未能偿得尽，白头犹自耸吟肩。

如何黑发人先死，地下修文爱少年。

顾逢

顾逢　石湖山居

湖光终日对，且喜绝尘纷。

时事年来别，山中人不闻。

霜林晴滴雨，寒井晚云生。

门掩松风里，知心有范君。

顾逢

顾逢　石湖山居

幽居入翠微，乐似在松时。

野景俱成画，山行总是诗。

黠禽争浴水，戏鹊倒悬枝。

此意谁能识，徜徉只自知。

顾逢

顾逢　石湖山居

越来溪上望，雨涨一篙深。

折苇眠枯叶，老莲生苦心。

水连孤屿远，山入半湖阴。

喜近行春路，时于月下吟。

顾逢

顾逢　石湖行春桥

十里湖光漾碧霄，山云吞吐笔难描。

宜凉宜月犹宜雪，何独行春过此桥。

顾逢

顾逢　石堂上人房夜坐

秋夜坐来清，禅房静掩扃。

希贤思益语，爱国读忠经。

香篆行微蚓，灯花落小萤。

西风怜寂寞，一曲奏檐铃。

顾逢

顾逢　史紫微徐容斋阎静轩过潘阆巷所居

门外喧车马，欢声震四邻。

争疑来陋巷，不道访诗人。

枉驾屈三老，开樽愧一贫。

逍遥祠宇近，容邈亦精神。

顾逢

顾逢　寿吕浩翁端明

寿乐长生宴，欢声满座频。

华灯留五日，今夕庆千春。

且作山中相，直诚天上人。

儿孙列庭下，冰玉更相亲。

顾逢

顾逢　斯岩庵

舣棹水之涯，重来访可师。

磬声连古寺，僧语隔疏篱。

果熟时抛地，花繁欲堕枝。

三年前到此，不记旧题诗。

顾逢

顾逢　送徐阎二游洞霄

洞天三十六，大涤影犹希。

楼阁仙人宅，云霞羽士衣。

风号松虎啸，雨卷瀑龙飞。

捣药禽犹在，时闻出翠微。

顾逢

顾逢　太仓道中

露气侵衣月满船，梦回依约五更天。

枕间听得鸣鸡犬，知在谁家村上眠。

顾逢

顾逢　太仓道中

江烟漠漠暮天昏，且把扁舟系树根。

欲问村中沽酒处，家家风雨不开门。

顾逢

顾逢　探梅

探梅自策短筇来，是处溪山到一回。

岁岁见花人已老，几番花落又花开。

顾逢

顾逢　汤婆子

皤然一器微，有用在冬时。

永夜寒如许，孤衾暖不知。

少年皆见弃，老者最相宜。

却恨无情处，春来便别离。

顾逢

顾逢　汤信卿新移书塾

又见荣迁去，门多客往还。

别开新缝帐，重对旧青山。

孤塔秋风里，闲云远树间。

西窗堪夜坐，有月不须关。

顾逢

顾逢　题方家峪刘寺山门

洒墨起云端，神威耸众观。

直疑鲜甲动，相对骨毛寒。

瞠目真如活，腾空似不难。

传闻风雨夜，雷电绕阑干。

顾逢

顾逢　题风雨楼

湖上晴看好，雨中犹更奇。

无穷凭槛趣，正是卷帘时。

鸥鹭飞相失，山林晚不知。

烟云多变态，难画亦难诗。

顾逢

顾逢　题虎邱

此山虽小众山尊，半近吴城半近村。

一壑风烟龙窟宅，满堂巾盔佛儿孙。

生公说法台空在，陆羽煎茶井不存。

唤起幽人无限意，塔铃独语到黄昏。

顾逢

顾逢　题可耕渔处

自得田园趣，临溪屋数椽。

最堪犂钓处，只在水云边。

细雨归庄犊，斜阳晒网船。

烹鲜供一饱，垂老正相便。

顾逢

顾逢　题厉竹溪诗稿

觅句如禅定，君应入悟门。

淡中真有味，空处妙难言。

下字去花草，读书为本根。

莫疑知者少，清气入乾坤。

顾逢

顾逢　题良玉上人十老诗卷

展开此卷便开颜，十老诗无一字閒。

多少工夫难及处，几年吟得到其间。

顾逢

顾逢　题山居图

展卷拟曾到，柴门非一湾。

抱琴随白鹤，坐石看青山。

隐者有余乐，贵人无此閒。

更须添数笔，著我在其间。

顾逢

顾逢　题善寺

英台修读地，旧刻字犹存。

一阁出霄汉，万松连寺门。

洞深云气冷，池浅鹿行潭。

山下流来水，风雷日夜喧。

顾逢

顾逢　题诗境楼

白昼钩帘坐，湖山静里看。

分明吟世界，尽在此阑干。

妙处写不就，题来句转难。

几回风雪际，遥忆灞桥寒。

顾逢

顾逢　题徐容斋先生爱兰轩

入得善人室，尘凡一洗空。

三闾心上事，九畹国香中。

坐对清幽地，时来旎□风。

纷纷桃与李，不与此花同。

顾逢

顾逢　题赵蒙斋子山居诗集

用书全不觉，地步有余宽。

如此自然句，还须识者观。

空中圆未易，妙处到尤难。

草圣更奇特，龙蛇走一般。

顾逢

顾逢　题直上天津

欲向银河去，唐家有画船。

更无风浪险，竟到斗牛边。

笑傲琼楼上，歌吟玉宇前。

乘槎今有便，不必羡张骞。

顾逢

顾逢　天童寺

双峨聚首去年冬，知冬还归太白峰。

二十里松山色里，天晴时节一枝筇。

顾逢

顾逢　天竺道中

冲开秋色去，深入万松间。

风月无边乐，乾坤几个闲。

断云难掩日，急水不流山。

树杪忽然响，斜飞过白鹇。

顾逢

顾逢　听雨轩

此地偏于静夜宜，炉香相对一编诗。

几回闻得敲窗响，不是开门落叶时。

顾逢

顾逢　听赵碧澜操琴

弹来三尺桐，知用几年功。

听到希声处，凉生不语中。

断霞明似日，急雨过如风。

曲罢炉香在，还思敏仲翁。

顾逢

顾逢　同吴心云避暑

寺在深山里，轩窗面面嘉。

画图看水石，僧供款茶瓜。

台蚁搬生饭，池鱼喷落花。

何人溪上住，竹林两三家。

顾逢

顾逢　王巨卿御史西塾

乌台清要地，门户少曾开。

俗客无由入，诗人不惮来。

闲云行碧落，倦马卧苍苔。

再约中秋夜，同倾月不杯。

顾逢

顾逢　王质观棋

弈边忘日月，况复遇神仙。

石上无多著，人间几百年。

指枰如料敌，落子欲争先。

想尔腰柯烂，回头亦骇然。

顾逢

顾逢　无弦琴

三尺孤桐古，其中趣最优。

只须从意会，不必以声求。

袖手时横膝，忘言自点头。

孙登犹未悟，多却一丝留。

顾逢

顾逢　无心

世态真堪笑，机深祸亦深。

多谋还损己，有寿必无心。

呕肺因诗苦，开怀遇酒斟。

平生随造物，不暇问升沉。

顾逢

顾逢　西瓜

多处淮乡得，天然碧玉团。

破来肌体莹，嚼处齿牙寒。

清敌炎威退，凉生酒量宽。

东门无此种，雪片簇冰盘。

顾逢

顾逢　西湖城边水阁即事

水阁凉亭饮宴时，遥看葛岭亦伤悲。

歌童舞女今何在，一带枯椿立鹭鸶。

顾逢

顾逢　西湖如画轩

世间何处觅西湖，风月无边酒一壶。

尽道此中如画景，不知此景画中无。

顾逢

顾逢　西湖书院重建三贤堂

三贤堂废西湖上，文庙重营气宇新。

若得雪江相配享，方知创立是何人。

顾逢

顾逢　西湖书院重建三贤堂

堂上瞻三像，衣冠各俨然。

两朝贤太守，一代老诗仙。

棠影春风里，梅花夜月边。

西湖新学校，千载后同传。

顾逢

顾逢　息心

诗酒无穷乐，功名陌上尘。

息心长寿药，瞑目后生身。

白日一回梦，青山万古春。

不知天地里，谁是悟空人。

顾逢

顾逢　晞渊仲斋避暑

避暑来高寺，终朝脱帽翁。

四檐青嶂下，一枕绿阴中。

云意看无尽，禽声听不同。

楼台城市有，何地觅凉风。

顾逢

顾逢　下竺寺金鱼

黄金成一片，雨过唼方池。

相尔浮沉乐，如吾爱傲时。

水声频拨剌，人影不惊疑。

中有成龙者，腾空未可知。

顾逢

顾逢　下竺寺堂前独坐

风舞花旛万缕轻，石炉香冷一灯明。

坐来耳目身心静，仿佛慈云礼纖声。

顾逢

顾逢　夏菊

粲粲发幽芳，何愁午夜霜。

花先开六月，节不待重阳。

鼓泽应无种，东篱未有香。

王弘如此见，必遣白衣忙。

顾逢

顾逢　闲居杂兴

满眼皆诗料，诗成稿自添。

好山长在眼，终日不垂帘。

风度云行水，鸟随花堕檐。

炉香窗下坐，飞絮上书签。

顾逢

顾逢　闲居杂兴

萧然一弊庐，门巷似樵渔。

鸡犬情相得，山林乐有余。

霜浓黄木叶，雨过绿园蔬。

独坐寒窗下，时看未见书。

顾逢

顾逢　相严寺僧楼

镜样湖光照眼明，无风无浪水如冰。

画图只在阑干外，柳下行人楼上僧。

顾逢

顾逢　谢陆梅磵曹靖庵见和拙稿

梅磵先赓三体句，靖庵又和五言诗。

不知二稿流传后，能续君诗更有谁。

顾逢

顾逢　谢人惠米

今年俸米不曾收，五字田中自有秋。

二十斛珠光灿烂，且无日籴太仓愁。

顾逢

顾逢　谢徐容斋见访

问病来车马，穷檐非所宜。

拘挛眠枕席，扶策唤妻儿。

鹊信今朝报，灯花昨夜知。

从前潘阆巷，无此宠荣时。

顾逢

顾逢　谢徐容斋送米

米囊入户甑无尘，一室欢声四壁春。

高廪如山堆积者，肯思白发老人诗。

顾逢

顾逢　谢叶诚斋金丹

往岁因痰壅，几为病废人。

金丹如不服，粉骨已成尘。

去死仅一线，更生又五春。

再深诗里债，笔砚日相亲。

顾逢

顾逢　谢远方诸友下访

远友相寻意极浓，尽言专访老吟翁。

来从千里求诗去，愧我全无一句工。

顾逢

顾逢　秀邸绿阴堂

连朝风雨卷残红，四望亭台眼界空。

多少东君生物意，不知俱在绿阴中。

顾逢

顾逢　徐容斋庭下竹

碧玉黄金竹，求来此种难。

数竿真可爱，几度共相看。

月影画半幅，风声雨一般。

岁寒心不改，日日报平安。

顾逢

顾逢　雪后寻梅

寻梅不惮路程赊，行遍山边与水涯。

几处树头残雪在，只疑昨夜又开花。

顾逢

顾逢　雪后月夜登楼

雪屋凝寒冻不流，碧天如水似中秋。

一楼月色无人共，听尽钟声未下楼。

顾逢

顾逢　雪吉同郑所南访赵溪梅

移宅虽然远，携筇到两回。

只知相别去，不道又重来。

溪鲫和冰煮，邻醅带雪开。

诗家堪入画，满眼玉楼台。

顾逢

顾逢　雪夜怀赵存我碧澜潜心三昆仲

坐久冰生砚，无聊捻白髭。

友朋上心处，风雪打头时。

夜永孤灯共，天寒一雁知。

儿童来膝下，拨火觅蹲鸱。

顾逢

顾逢　雪夜枕上

客楼临水际，转觉夜寒生。

欹枕天将晓，搜诗睡不成。

雪多添月色，风近远钟声。

却喜心无事，梅花纸帐清。

顾逢

顾逢　严月涧同饮湖边

斗酒复斗酒，高歌山水边。

世间无此乐，我辈即神仙。

狂发花前笑，醉来松下眠。

行人相偶语，堪作画图傅。

顾逢

顾逢　阎静轩先生还吴

湖山重作记，当代得名公。

多有前时事，皆归片石中。

船头擎白浪，帆腹饱秋风。

共载不吴□，樽前笑语同。

顾逢

顾逢　雁影

万里衡阳别，翱翔背夕晖。

数行天外过，一片水中飞。

无迹留沙渚，有声过钓矶。

回头还自顾，上下带云归。

顾逢

顾逢　倚篷

山光远近青，尽入倚篷吟。

夜雨一番过，春流几寸深。

车声惊睡犊，帆影闪飞禽。

村舍偏潇洒，家家杨柳阴。

顾逢

顾逢　雨边对菊

一片东篱菊，凄凉风雨边。

花虽黄似旧，发更白于前。

把酒伤今日，登高忆去年。

渊明曾作令，相对亦无钱。

顾逢

顾逢　雨窗即事

羞将铁砚磨，万事总谈何。

断酒除狂兴，看书起睡魔。

霜林秋色惨，山馆雨声多。

安得乘渔艇，空江挂绿蓑。

顾逢

顾逢　雨楼即事

客久颜容改，羞开古镜奁。

瘦添清骨相，老减白髭髯。

云暗山无塔，楼空雨一帘。

休官归去后，疏散似陶潜。

顾逢

顾逢　雨中赏蔷薇

春风庭院少迟留，烂熳红英带雨羞。

最是花边情绪恶，看花狼藉为花愁。

顾逢

顾逢　寓拥叶精舍

禅房静掩扃，长日勘传灯。

身健高飞鹤，心空入定僧。

炭烟生湿瘿，檐水滴晴冰。

从此无依恋，相随只瘦藤。

顾逢

顾逢　鸳鸯梅

似厌沙头睡，来栖陇树中。

一花飞夜雨，双子倚东风。

冰雪芳心共，池塘旧梦同。

只愁羌笛响，惊散晓林空。

顾逢

顾逢　圆池

一片水环璧，分明镜可窥。

游鱼吹白沫，浴鹭扑清漪。

有月有星夜，无云无雨时。

倚栏相对处，如看浑天仪。

顾逢

顾逢　月宫沙戏

兔舂金臼药，幻出广寒宫。

时听数声响，皆归一转功。

云霄大境界，几案小屏风。

何独沙为戏，人间万事间。

顾逢

顾逢　月夜泛舟

晴湖浮素练，芦苇冷秋霜。

四望皆空阔，孤舟泛渺茫。

水纹星动影，云缝月流光。

不似渔翁乐，终身鸥鹭乡。

顾逢

顾逢　月夜怀徐冰壑

静掩书斋对短檠，夜深风露逼人清。

遥思万壑千山里，猿正啼时月正明。

顾逢

顾逢　云边偶成

彭殇皆定数，万事转头非。

不悟身如寄，安知死是归。

世情趋马首，道眼识鹑衣。

堪笑磻磎老，皤然立钓矶。

顾逢

顾逢　云边偶成

达者由来少，机心肯暂停。

几家才富贵，中道又凋零。

白发人间宝，黄金水上萍。

无钱陶靖节，醉眼不曾醒。

顾逢

顾逢　杂兴

檐雀啾啾无歇时，几回衔食馁雏归。

羽毛长得完全后，子母东西各自飞。

顾逢

顾逢　杂兴

庭院秋深露气清，夜窗纫补一灯明。

莫嫌捣练喧人耳，多少贫家无此声。

顾逢

顾逢　杂兴

弹丸弩矢取飞禽，日日端亲望远林。

百发少曾能一中，可怜轻动杀生心。

顾逢

顾逢　杂兴

等闲白却少年头，悟得空时总不愁。

毕竟生来何所有，只如水上一浮沤。

顾逢

顾逢　杂兴

我于推步亦留心，造化无逾碧玉经。

何日酒星离命度，且教老眼几时醒。

顾逢

顾逢　杂兴

雅道终为造物嗔，不教淹屈定教贫。

诗家一脉难相继，父子得名能几人。

顾逢

顾逢　杂兴

异乡飘泊暂归来，独上芜城望一回。

三十年前人已往，楼台不是旧楼台。

顾逢

顾逢　再过悟竹庭房

两度客僧庐，交情密似初。

墨云胶冻砚，鬓雪落寒梳。

鸣鹤声高下，盘鹰羽疾徐。

此时亲老念，重读寄来书。

顾逢

顾逢　早秋湖上

藕花香里去，独步自寻诗。

秋意在何处，夕阳将下时。

鸟幽忘立久，山好觉行迟。

饮兴忽然动，桥边有酒旗。

顾逢

顾逢　赠白云

蒲团穿几个，性地忽然开。

禅向静中透，诗从悟处来。

三椽青嶂里，一榻白云堆。

自说为僧后，浮生百念灰。

顾逢

顾逢　赠笔上

科场久废不曾开，一扫千军谩有才。

今日毛锥无用处，功名不自此中来。

顾逢

顾逢　赠不食姑

绝粒非凡术，仙丹固得存。

一龛常瞑目，长日不开门。

浴水无冬夏，逢人少语言。

飞来天际鹤，时见下庭轩。

顾逢

顾逢　赠广淳破衣

包笠皆为累，游方仅此身。

从教粗褐碎，不用一丝纫。

赴供无闲日，得钱回施人。

生平甘忍辱，性地本来淳。

顾逢

顾逢　赠广淳破衣

禅外亲文墨，年来更用情。

三椽趺坐后，彻晓读书声。

破砚雨窗润，孤灯雪屋明。

更参诸大老，莫计万山程。

顾逢

顾逢　赠护国寺山上宏道者

三十年趺坐，何曾下此山。

忘形超物外，无梦到人间。

窗暗月来照，门开风自关。

虎狼情亦狎，夜夜庙前还。

顾逢

顾逢　赠老僧

众僧尊夏腊，灵岳遍曾登。

渡水手中杖，行山溪畔藤。

心空默是印，眉白雪为棱。

自得巡方道，栖禅老未能。

顾逢

顾逢　赠林东之

往年曾赴召，万里涉修途。

乐府师长吉，名家祖老逋。

云烟生笔砚，风月乐江湖。

金殿朝天日，宫衣宠渥殊。

顾逢

顾逢　赠灵殿僧道宁一洲上人

高谊如师果是稀，寺中扶策病翁归。

西风吹我肌生粟，便对西风解一衣。

顾逢

顾逢　赠僧

繁华举世皆如梦，今古何人肯暂闲。

唯有东林学禅客，白头闲坐对青山。

顾逢

顾逢　赠僧隆古

一峰峻碧入云端，怪石苍松耐岁寒。

天地奠形时便有，今人莫作等闲看。

顾逢

顾逢　赠僧隆古

万山深处断人烟，溪水潺潺接涧泉。

白发老僧陵上住，晋朝松在屋头边。

顾逢

顾逢　赠僧庆云衲

赴供归来后，跏趺对篆熏。

三椽忘岁月，一衲老烟云。

俗客无门入，闲情有砚分。

山中高卧好，城市正纷纭。

顾逢

顾逢　赠僧足庵

幽居不可寻，高卧白云深。

举眼皆贪者，何人有止心。

三衣了冬夏，一钵饱山林。

此外无他事，听松生绿阴。

顾逢

顾逢　赠四明月岩永昌上人

杖锡游方外，丛林历几春。

息心修道者，铁脊坐禅人。

泉落岩千丈，天空月一轮。

眼前清境界，不识世间尘。

顾逢

顾逢　赠天台徐秋岩

马乳真堪摘，曾参日观师。

云随笔落处，月上架来时。

写意元非画，无声只是诗。

寒藤吹不动，颗颗自攒枝。

顾逢

顾逢　赠吴门造笺

剡藤光泽净无瑕，捣杵工夫自一家。

安得张颠醉狂笔，此中飞走活龙蛇。

顾逢

顾逢　赠吾世衍

士友多交接，惟君有敬心。

少年精古篆，诸老喜新吟。

箫品神仙曲，琴弹山水音。

无人知此乐，只有竹房深。

顾逢

顾逢　赠峡山胡半村

四邻鸡犬地，花竹自我阴。

去郭不多远，入山犹未深。

林峦常在望，樵牧久知心。

他日如全隐，深居不可寻。

顾逢

顾逢　赠薛野鹤子继野

老鹤传遗韵，君诗尽可观。

江湖为客易，父子得名难。

草色烟城暗，蛩声秋寺寒。

自言乡仆至，束檐又长安。

顾逢

顾逢　赠叶肖岩

笔底妙如神，传来面目真。

便教知本相，不必问何人。

一幅元非画，百年留此身。

山林樵获者，只是旧衣巾。

顾逢

顾逢　枕上

俗念枕边灰，晨钟又唤回。

若无红日出，方免白头催。

花不多时好，人谁百岁来。

死生弹指顷，有酒且衔杯。

顾逢

顾逢　枕上怀卢进斋

三载吴庠住，何由再合并。

老来情不舍，枕上梦频成。

撼树风终夜，敲窗雨数声。

每思湖上酒，无日不同倾。

顾逢

顾逢　正绣球花

正是红稀绿暗时，花如圆玉莹无疵。

何人团雪高抛去，冻在枝头春不知。

顾逢

顾逢　纸鸢

只是凭风力，飞腾自不知。

转来高处去，肯顾此身危。

云外摇双翼，空中寄一丝。

每愁吹断后，欲觅意何之。

顾逢

顾逢　舟中偶成

江海船行东复西，风蒲高挂一樯危。

往来逆顺休相讶，逆者还须有顺时。

顾逢

顾逢　舟中枕上

官塘来往纤纷纷，月入疏篷漏碎纹。

数尽寒更天未晓，两三声雁枕边闻。

顾逢

顾逢　竹石园堂酒边即事

到此须终日，相忘醉不成。

一天惟有月，万籁绝无声。

鱼口萍吞吐，萤光草晦明。

夜阑重秉烛，犹对石棋枰。

顾逢

顾逢　字耕

此田无水旱，只在砚池中。

善作诸家体，能成八法功。

墨痕生夏雨，笔颍熟秋风。

蓑笠辛勤者，常忧岁不丰。

顾逢友

顾逢友　顾君际号梅山

数亩萧疏一径宽，散飞香雪遍林端。

应思处士桥边路，吟绕横枝月影寒。

顾逢友

顾逢友　顾君际近集

有诏曾求魏仲先，草堂飞鹤避茶烟。

晚营馁鬼今何限，弱冠诗名六十年。

顾逢友

顾逢友　史云麓先生席上赠顾梅山

五字诗名著少年，端嘉诸老喜相传。

几回春雨堂中醉，笑拍阑干月正圆。

顾逢友

顾逢友　题吴田园杂兴诗

一卷田园杂兴诗，世人传诵已多时。

其中字字有来处，不是笺来不得知。

顾逢友

顾逢友　御览所同顾君际检书

金锁朱门次第开，万签黄册绝尘埃。

此中亦有先生稿，应是曾经御览来。

顾冈

顾冈　晓云峰

一夜乾坤雨乍晴，归云无数宿苍屏。

白衣已晒青山晓，茅屋主人犹未醒。

顾禄

顾禄　渊明祠

黄阁彤扉尽宋臣，归来松菊伴闲身。

举头谁识悠然意，只有南山是故人。

顾禄

顾禄　渊明祠

葛巾漉酒艳流霞，长向东篱醉菊花。

不分宋公移晋祚，只将甲子纪年华。

顾梦日

顾梦日　夜游

路转歌声杳，夜深云露浓。

美人行月下，秋水泛芙蓉。

顾然

顾然　大涤洞

清凉不着人间暑，三伏来游九锁山。

箬底神丹末须问，平生宁有此时来。

顾然

顾然　大涤洞

山头赤日炙手热，檐底鸣泉玉击枞。

惭愧龙公作余戏，梦中浑认雨翻江。

顾时大

顾时大　题丹徒漕渠

两冈相望山壁立，地形脊高势回潴。

练湖寸板虽得尺，庱亭泄去如尾闾。

自从秦凿兴赭徒，大业广此事遨娱。

岁久不治成皔瘀，下视一线皆泥涂。

顾士龙

顾士龙　经由天台刘阮洞以雨作不及游

松形夭矫学悄鸾。怪石苍岩藓晕团。

地僻不容人迹到，云深更觉客衣单。

春归不见桃干树，月冷空馀水一滩。

欲问神仙向何处，山风吹雨作朝寒。

顾士龙

顾士龙　西峰山

三十六溪清浅水，二十四重高下山。

卓锡自地风雨厄，不然俗驾便须还。

顾松年

顾松年　过练湖

行行何处慰吟观，负郭平湖万顷宽。

两寺钟声烟外听，六朝山色镜中看。

难追鸥鹭朋俦密，颇怪鱼龙窟宅寒。

请濯尘缨自兹始，为辞云水向长安。

顾禧

顾禧　泊太湖寄内

草草出门去，孤帆落暮烟。

笑谈卿宛在，辛苦梦难传。

雨礴蛟龙窟，云乘橘柚边。

从来轻远别，此夕倍凄然。

顾禧

顾禧　不寐

英雄不世出，竖子自成名。

谁谀美新笔，曾怜覆楚兵。

轻霜零病區　，急雁过寒城。

入夜愁无似，悲笳处处声。

顾禧

顾禧　採桑行

日高高，蚕蠕蠕。

蚕能衣被天下，不遑自保其躯。

顾禧

顾禧　採桑行

三府三起，作苦何辞。

顾禧

顾禧　採桑行

长安富贵家，上锦下襦，

作苦不知。

顾禧

顾禧　採桑行

罗敷深闺女，出入有常仪。

何为乎度陌越阡，执筐踌躇。

执筐而踌躇，夫婿虽真，

岂能不蚕而衣。

顾禧

顾禧　採桑行

蚕者不得衣，不蚕者得衣。

长安富贵家，上锦下襦。

顾禧

顾禧　採桑行

男耕女蚕治有余，使君何不思。

使君策马城南隅，妾归深阁缫新丝。

顾禧

顾禧　答谭子钦惟寅

束发鄙章句，清狂天下闻。

戋戋招隐赋，草草送穷文。

扪虱轻王猛，驱车揖范云。

皇家疏结网，麟凤自为群。

顾禧

顾禧　登吴山作

紫雁高飞晓雾浓，西风峭削玉芙蓉。

谁携谢杋惊人句，更上吴山第一峰。

顾禧

顾禧　独酌

江色侵枫冷，松风入暮幽。

莫愁樽酒尽，明月在高楼。

顾禧

顾禧　过徐稚山居

曲径秋高竹影斜，多君此日淡浮华。

笛声远落幽人泪，月色清宜孺子家。

世事尽劳五斗米，我来常醉一园花。

不须更读閒情赋，元亮风流自足夸。

顾禧

顾禧　海棠秋

春风荡漾花如织，排摈深岩天地窄。

桃李芳菲斗艳阳，嫣痕尽染胭脂色。

含丹欲吐娇不胜，獭髓遥分点琼额。

杨妃睡足口无语，嫁作游丝怨风雨。

花神泣罢还欲诉，不愿柔枝荐繁市。

愿得常亲君子傍，秋深静绾紫绡妆。

孤桐独立擎素月，芙蕖零落无辉光。

瑶枝重整临秋水，蓼蒲历历羞无香。

赏心况有双凫仙，琴声夜夜醉婵娟。

碧霞觞泛海棠醉，曲栏丽影何蹁跹。

君不见南朝百里花无数，郁郁纷纷吐烟雾。

载岁无人禁採樵，丹干琼姿尽摧仆。

兰蕙当门动见锄，草门惟叹璇霓卧。

兹花胜植瀛蕊苑，一承顾盼犹未晚。

冉冉临窗如有心，{儇亻换女}舞清歌乐事远。

蔓露凝霜色倍妍，夔州何独无诗篇。

兹花有诗便不朽，吁嗟托根良不偶。

顾禧

顾禧　洪善庆兴祖偕访升上人即景次韵

地僻僧栖隐，茆庵曲迳通。

云浮秋水白，霞夺蓼花红。

野鸟当窗下，疏烟入画中。

采菱人未散，归棹且从容。

顾禧

顾禧　寄怀阎安中

金门射策尽名贤，谁似江南阎子然。

白虎谈经知独步，苍松入梦已多年。

凌云赋笔雄千古，倒峡词源倾百川。

若忆古人愁绝处，西陵花柳日芊眠。

顾禧

顾禧　九日登浮屠

浮屠百尺绝花尘，一望霜林暮色匀。

啸傲自然能远俗，步趋何必不随人。

参军帽落嘲谁解，□□□残草作茵。

却羡东篱陶处士，菊花犹插碧纱巾。

顾禧

顾禧　九日吴山

第一峰头逢九日，振衣直上莫踌躇。

丹梯苔冷仙人迹，只树云深帝子居。

图画天然看不厌，啸歌自得意何如。

茱萸醉插游丝倦，雁影参差夕照余。

顾禧

顾禧　客湖上

对酒拂吴钩，光随湖水流。

碧寻堤上草，红落竹边楼。

春老莺啼倦，山空鹤唳收。

买花钱欲尽，何事再句留。

顾禧

顾禧　林庇民保留宿夜话

踪迹忘疏密，情怀历晦明。

携琴时一至，倒屣辄相迎。

枕发中郎秘，尊余北海酲。

浣花多胜侣，风雨话深更。

顾禧

顾禧　林庇民保以诗见赠次韵奉答

萧萧竹影閒桐阴，有客携琴慰素心。

秋老登楼频作赋，愁深抱膝共高吟。

招寻丛桂香初散，快读残书酒满斟。

莫恨龙门策未报，十年声价重南金。

顾禧

顾禧　偶作

日暮悲笳起，孤衾入梦寒。

沙飞桐鹊隐，草蔓石鲸残。

龙战知何极，乌栖转未安。

幽燕多老将，壮气满桑乾。

顾禧

顾禧　偶作

弹铗复尔尔，登楼向落曛。

烟深横白鹭，枫老宿彤云。

松牖寒威入，琳宫远磬闻。

自然能远俗，无复赋离群。

顾禧

顾禧　憩小峨嵋

偶上峨嵋岭，悠然对夕曛。

孤峰擎落日，古殿宿寒云。

石暗松涛作，天空鹤唳闻。

幽寻惬素抱，世态自纷纭。

顾禧

顾禧　送翠微山看桃

梅花才落见桃花，欲问桃源路转赊。

直上翠微开眼界，饱餐赤饭养心芽。

句留客屐诗中画，烂漫天真阁外霞。

面壁老僧曾悟否，山猿已报夕阳斜。

顾禧

顾禧　送任文荐归闽

意气浓投倾盖时，惜君才大爱君痴。

应知摩诘诗中画，都是将军画里诗。

放眼莫嫌吴地窄，探奇偏向禹陵迟。

片帆千里悬明月，不尽滔滔九曲思。

顾禧

顾禧　宿徐稚子斋中

已将夙昔志，抵掌为君陈。

笳鼓悲吴地，须眉忆汉臣。

梅花凭夜发，柳色隔年新。

此夕关河客，应输夜卧人。







卷105

顾禧

顾禧　同人看梅

梅花引我入溪深，半绕青松半翠林。

已耐岁寒成好友，还将春色作幽岑。

苍烟踏破鞋无迹，明月桃来杖有心。

赢得清芬盈客袖，莫愁归路暮云侵。

顾禧

顾禧　小春词

玉霜斜舞桐枝湿，析木荧荧石鲸泣。

芙蓉子夜卸穠妆，药雨纷糅琼饮急。

琼楼玉宇微寒生，氤氲暖气出元英。

白鹿观中香粉散，灵女祠前箫鼓鸣。

木奴千树绽浓绿，太液粼粼黑鸟浴。

真腊灯光射紫薇，汉宫齐唱凤来曲。

彩虹不逐天驷流，公子初成狐腋裘。

尚衣日日颁红锦，挟纩犹深边士愁。

五凤习习起兰泽，龙篆新盘大府历。

黍舋松醪次第陈，野老欣然爱冬日。

暖炉高会乐未央，鸿雁南飞百草黄。

东君欲逗春消息，独遣桃花斗橘阳。

顾禧

顾禧　偕谭子钦惟寅游西樵

江西美景闻天下，君上湖亭意若何。

吞吐晴光千浪暖，卷舒云气两峰多。

阳春有脚归花柳，芳草无心恋绮罗。

力倦翻嫌花路浅，振衣再拟一同过。

顾禧

顾禧　徐稚山林出诗见示因书其后

论交常忆少年时，耐久如君倍足思。

金马不移孺子节，石麟肯负志公期。

经霜傲菊依幽径，漾月修篁种曲池。

六客衔笺烂似锦，莫嫌野鹤故来迟。

顾禧

顾禧　野眺

遂惬耽幽兴，披襟坐水湾。

松枯涛不作，鸥澹梦常闲。

漏月宽樵径，吞星避钓环。

年来悲踨蹐，聊此破愁颜。

顾禧

顾禧　野眺

一迳多幽色，孤云护短扉。

閒阶竹影瘦，低岸稻花肥。

委翠秋林晚，伤弓宿鸟稀。

何时携斗酒，掬水弄清晖。

顾禧

顾禧　野眺

缓步沿溪曲，幽寻惬赏心。

散烟依瘦竹，开网活枯鲟。

短袖仍牵树，秋声半攆砧。

农谈喧隔岸，不畏世机深。

顾禧

顾禧　野眺

乱世功名易，幽人愧素餐。

草深迷乳兔，弓燥泣飞鸾。

燐火排窗入，溪声带雨寒。

行吟殊足乐，回首羡弹冠。

顾禧

顾禧　饮谭子钦斋

取次梅花放，樽前白雪楼。

人非分洛蜀，才岂逊曹刘。

姜桂存余辣，芝兰忆旧游。

文章千古事，未许卧南州。

顾禧

顾禧　杂感

不与渔樵狎，甯知世事非。

功成枯战骨，发端误儒衣。

风雨槐阴梦，仓黄斗柄微。

东邻瓜正熟，把酒裛清辉。

顾禧

顾禧　赠洪善庆兴祖和壁閒沈□□韵

高卧烟萝钦上地，姓名独许古人知。

我来欲补洪家传，入坐先寻沈约诗。

舒卷閒云看不厌，参差玉蝶放偏迟。

殷勤送客过方井，古道真堪照一时。

顾禧

顾禧　赠蓼庵上人

曲径通禅室，藜床独著书。

玄心栖物外，高论接皇初。

雨过苔痕淡，窗虚梅影疏。

年年愁作客，为尔一停车。

顾禧

顾禧　赠谭子钦惟寅

临风长忆听涛吟，携铗重来感慨深。

白首如新交自古，丹砂欲就老偏侵。

猎微阁上传佳句，宿影亭前话夙心。

花萼虽零正月朗，斗中元气待君斟。

顾禧

顾禧　赠行省任古

帝廷咨牧拥金瓯，南顾应宽万里忧。

自是书屏多异绩，何劳仰屋叹无筹。

六桥垂柳萦苍佩，三竺飞花拂翠裘。

遥望云山千里隔，福星欣照□□楼。

顾禧

顾禧　震泽行

襟吴控越莽无幅，绿涛漂磕青山蹙。

水底隆隆晴亦雷，鲸鲵凭之鸠其族。

大者为蛟不为蛤，吐光便欲凌日月。

地纬夜拆霜镜枯，触山飞沫天地白。

芳饵频施巧不吞，云输雾委长儿孙。

撼岳吞般逞大力，日月已堕爝火尊。

昨闻渔人谋其曹，整罩施网瀰江皋。

药程倾湖湖不流，涸智殚技将安逃。

蛟子虾孙泣如雨，沈虎泅鹿惨无语。

吁嗟河伯灵何存，鸣鼓聚市遂若此。

就中大鱼最有神，夜入深宫控紫宸。

竭泽而来拂帝意，浩荡乾坤雨露新。

千秋万岁颂乃公，鳄鲸无所施其雄。

延津灌莽饮大泽，鱼安于下鸟翔空。

君不见然犀烧燕水族寒，咫尺之水多危澜。

活女诲女恩无极，枯鱼何事泣河干。

顾禧

顾禧　苧邨烟雨

湖南几曲石桥底，细雨濛濛暗碧溪。

歡乃渔歌声不断，参差桑树望中迷。

花田香散泥初湿，柳圃烟深莺乱啼。

此地千年多买犊，耕男谁复怨征鼙。
