顾曲杂言&敝帚斋馀谈 - (明)沈德符
　顾曲杂言
　　杂剧院本
　　西厢
　　拜月亭
　　弦索入曲
　　北调传授
　　笛曲
　　填词有他意
　　南北散套
　　时尚小令
　　杂剧
　　梁伯龙传竒
　　张伯起传竒
　　戏旦
　　填词名手
　　丘文庄填词
　　白练裙
　　昙花记
　敝帚斋馀谈（节录）
　　◇妇人弓足
　　◇春画
　　◇人疴
　　◇不男
　　◇惧内
　　◇妇人髭
　　◇蔡见庵
　　◇守土吏狎妓
　　◇妓鞋行酒
　　◇徐安生
　　◇契兄弟
　　◇同川浴
　　◇牡猿化牝
　　◇周解元淳朴
　　◇男色之靡











ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　











顾曲杂言&敝帚斋馀谈 - (明)沈德符






沈德符（1578年-1642年），明代诗文作家。字虎臣，又字景倩。秀水(浙江嘉兴)人。他自幼生长京邸，习闻国家故事，又爱读两宋以来史乘别集，所以他晚年归里后能写出资料翔实的《万历野获编》。但他的仕途却不顺利，万历四十六年(1618)才中举，后屡次参加会试皆落选。著有《清权堂集》。他曾在《与谭友夏夜话》诗中说：“予幼习楚人，中道得伯敬。示我《玄对稿》，序者曰谭柄。抗论卑时贤，齿少气独横。最戒傍门人，位置须坚定。欲还真大雅，必斥伪先正。斯语吾堪师，一笑岁寒汀。二子世楷模，艺林作司命。历下与琅琊，一朝废不竟。早逝悲钟期，朱弦绝高听。之子独雄视，万夫禀号令。”可见他对钟惺、谭元春的推崇。其诗也颇受竟陵派影响，诗境、运笔皆有尖新之处，从《谷雨日抵家》可见一斑：“衬日鱼鳞水，烘人卵色天。久晴贪谷雨，新火活茶烟。夜读偕儿熟，春耕老墓田。浪游频计左，益悟杜门贤。”所著笔记《万历野获编》，对世宗、神宗两朝的种种史事、社会情状的记述，最为详赡，对历史研究、文学史研究很有助益。沈德符所撰《万历野获编》多记万历以前的朝章国故，并保存了一些有关戏曲小说的资料。除《野获编》外，他的著作还有《清权堂集》、《敝帚轩剩语》三卷、《顾曲杂言》一卷、《飞凫语略》一卷，《秦玺始末》一卷。






顾曲杂言



曲论。明沈德符(1578—1642)撰。一卷。德符字虎臣,一字景伯,又字景倩,浙江秀水人。万历举人。著有《清权堂集》及《野获编》。此《杂言》系从《野获编》中辑录有关南曲、北曲、乐器、歌舞、小说的条目成编,仅二十三条,一万二千余字。内容包括对南北曲盛衰的论述和一些作家作品的评介,以及音乐、舞蹈、小说等方面的记载与考证。其中记载明代民间俗曲的兴起与流传情况的部分对了解明代民间音乐的发展尤有参考价值。


《顾曲杂言》一卷，明沈德符撰。德符有飞鳬语畧已着録。此书专论杂剧、南曲、北曲之别。其论元人未灭南宋以前，以杂剧试士，核以《元史选举志》，絶无影响，乃委巷之鄙谈。其论《辽史乐志》有大食调，曲谱讹作大石，因有小石调配之，其意以大食为国名，如龟兹之类。不知自宋已有此名，故王珪诗号至宝丹，秦观诗号小石调，不由曲谱之讹。其论五六工尺上四合凡一为出于宋乐书，亦未免附会。考南曲无凡一上字有髙下之分，宋时乐歌未必分南北曲也。如此之类，间有小疵。然如论北曲以弦索为主，板有定制；南曲笙笛，不妨长短其声以就板，立说颇为精确。其推原诸剧牌名，自金元以至明代，缕晰条分，征引亦为该洽。词曲虽伎艺之流，然亦乐中之末派，故唐人《乐府杂録》之类至今尚传。存此一编，以考南北曲之厓畧，未始非博物之一端也。

杂剧院本

涵虚子所纪杂剧名家凡五百余本，通行人间者不及百种。然更不止此，今教坊杂剧约有千本，然率多俚浅，其可阅者十之三耳。元人未灭南宋时，以此定士子优劣。每出一题，任人填曲。如宋宣和画学，出唐诗一句，恣其渲染，选其中得画外趣者登髙第，以故宋画元曲千古无匹。元曲有一题而传至四五本者，予皆见之，总只四折。葢才情有限，北调又无多，且登场虽数人，而唱曲祗一人，作者与扮者力量俱尽现矣。自北有西厢，南有拜月，杂剧变为戱文，以至琵琶遂演为四十余折，几十倍杂剧然。西厢到底不过描写情感，予观北剧，尽有髙出其上者，世人未曾遍观，逐队吠声咤为絶唱，真井蛙之见耳。本朝能杂剧者不数人，自周宪王以至闗中康王诸公，稍称当行，其后则山东冯李亦近之，然如小尼下山、园林午梦、皮匠参禅等剧俱太单薄，仅可供笑谑，亦教坊耍乐院本之类耳。

杂剧如王粲登楼、韩信胯下、闗大王单刀会、赵太祖风云会之属，不特命词之髙秀，而意象悲壮自足笼葢一时。至若梅香、倩女离魂、墙头马上等曲，非不轻俊，然不出房帏窠臼，以西厢例之可也。他如千里送荆娘、元夜闹东京之属，则近粗莽。华光显圣、目连入冥、大圣收魔之属，则太妖诞，以至三星下界、天官赐福种种喜庆传竒，皆系供奉御前，呼嵩献寿，但宜教坊及钟鼔司肄习之，并勲戚贵珰軰赞赏之耳。

若所谓院本者，本北宋徽宗时五花爨弄之遗，有散说，有道念，有筋斗，有科泛。初与杂剧本一种，至元世始分为两迨。本朝则院本不传乆矣，今尚院本犹沿宋金之旧也。金章宗时，董解元西厢尚是院本模范，在元末已无人能按谱唱演者，况后世乎？

西厢

元人周德清评西厢云：六字中三用韵。如玉宇无尘内：忽听一声猛惊，及玉骢娇马内：自古相女配夫，此皆三韵为难。予谓古、女仄声，夫字平声，未为竒也。不如云敛晴空内：本宫始终不同，俱平声乃佳耳。然此类凡元人皆能之，不独西厢为然。如春景时曲云：栁绵满天舞旋。冬景云臂中：紧封守宫；又云：醉烘玉容微红。重会时曲云：女郎两相对当。私情时曲云：玉娘粉妆生香。梅香杂剧云：不妨莫慌我当。两世姻縁云：怎么性大便杀。歌舞丽春堂云：四方八荒万邦。俱六字三韵，穏帖圆美，他尚未易枚举。葢胜国词家，髙处自有，在此特其剰技耳。本朝周宪王牡丹仙杂剧云：意专向前谢天等句，亦元人之亚。

拜月亭

何元朗谓：拜月亭胜琵琶记。而王弇州力争，以为不然。此是王识见未到处。琵琶无论袭旧太多，与西厢同病，且其曲无一句可入弦索者。拜月则字字穏帖，举弹搊胶粘，葢南词全本可上弦索者惟此耳。至于走雨、错认、拜月诸折，俱问答往来，不用宾白，固为髙手；即旦儿髻云堆小曲，模拟闺秀娇憨情态，活托逼真。琵琶咽糠，描真亦佳，终不及也。向曾与王房仲谈此曲，渠亦谓乃翁持论未确。且云，不特别词之佳，即如聂古、陀满争迁都，俱是两人胸臆见解，絶无奏疏套子，亦非今人所解，予深服其言。若西厢才华富赡，北词大本未有能继之者，终是肉胜于骨，所以让拜月亭一头地。元人以郑、马、闗、白为四大家，而不及王实甫，有以也。月亭后小半已为俗工删改，非复旧本矣。今细阅拜新月以后，无一词可入选者，便知此语非谬。月亭之外，予最爱绣襦记中鹅毛雪一折。皆乞儿家常口头话镕铸，浑成不见斧凿痕迹，可与古诗孔雀东南飞，唧唧复唧唧并驱。予谓此必元人笔，非郑虚舟所能办也。后问沈宁庵吏部，云果曽于元杂剧中见之。恨其时不曽问得是出何词。予所见郑元和杂剧凡三本俱无此曲。往年癸已，吴中诸公子习武，为江南抚臣朱鉴塘所讦，谓诸公子且反。其赠客诗云：君实有心追季布，蓬门无计托朱家，实谋反确证。给事中赵完壁因据以上闻。时三相皆吴越人，恐上遂信为真，急疏请行抚按，会勘虚实。会朱已去任，有代为解者曰：此拜月亭曲中陀满、兴福投蒋世隆，蒋因有此句赠答，非创作者。因取坊间刻本证之，果然。诸公子狱始渐解。王房仲亦诸公子中一人也。今细阅新旧刻本，俱无此一联。岂大狱兴时憎其连累，削去此二句耶？抑拜月初无是诗，特解纷者诡为此说，以代聊城矢耶？岂其然乎？

弦索入曲

嘉隆间度曲知音者，有松江何元朗，畜家僮习唱，一时优人俱避舍。然所唱俱北词，尚得金元蒜酪遗风。予幼时犹见老乐工二三人，其歌童也，俱善弦索，今絶响矣。何又教女鬟数人，俱善北曲，为南教坊顿仁所赏。顿曾随武宗皇帝入北京，尽传北方遗音，独歩东南。暮年流落，无复知其技者，正如李龟年江南晩景。其论曲谓：南曲箫管谓之唱调，不入弦索，不可入谱。近日沈吏部所订南九宫谱盛行，而北九宫谱反无人问，亦无人知矣。顿老又云：弦索九宫，或用滚弦，或用花和、大和、钐弦，皆有定制。若南九宫无定则可依。且笛管稍长短，其声便可就板；弦索若多一弹少一弹，即■〈〈竹，左半〉上竹下〉（音欹）板矣。此说真不易之论。今吴下皆以三弦合南曲，而又以箫管叶之，此唐人所云锦袄上着蓑衣。顾阿瑛小像诗所云：儒衣僧帽道人鞋也。

箫管可入北词，而弦索不入南词，葢南初不仗弦为节奏也。况北词中亦有不叶弦索者，如陈德辉、王实甫间亦不免焉。今人一例通用，遂入笑海。尝见友人以汉隶自夸，予诮之曰：此不过于真字上加一二笔飞撇，遂变其名曰隶。此名隶楷，非隶汉也。今南方北曲瓦缶乱鸣，此名北南，非北曲也。只如时所争尚者，望蒲东一套，其引子，望字北音作旺，叶字北音作夜，急字北音作纪，叠字北音作爹，今之学者颇能谈之，但一启口便成南腔。正如鹦鹉效人言，非不近似，而禽吭终不脱尽。奈何强名曰北。

老乐工云：凡学唱从弦索入者，遇清唱则字窒而喉劣。此亦至言。今学南曲者亦然。初按板时即以箫管为辅，则其正音反为所遏。乆而习成，遂如蛩駏相倚，不可暂撇。若单喉独唱，非音律长短而不谐，则腔调务持而走板，葢由初入门时不能尽其才也。曽见一二大家歌姬軰，甫启朱唇即有箫管夹其左右，好腔妙啭反被拖带不能施展。此乃以邯郸细歩行荆榛泞泥中，欲如古所云：髙不揭、低不咽。难矣。若吾軰知音者，稍待学唱将成，即取其中一二人教以箫管，既谙疾徐之节，且助传换之劳，宛转髙低无不如意矣。今有以吹唱两师并教者尤舛。

北调传授

自吴人重南曲，皆祖昆山魏良辅，而北词几废，今惟金陵尚存此调。然北派亦不同，有金陵，有汴梁，有云中。而吴中以此曲擅场者，仅见张野塘一人，故寿州产也。亦与金陵小有异同处。顷甲辰年马四娘以生平不识金阊为恨，因挈其家女郎十五六人来吴中，唱北西厢全本。其中有巧孙者，故马氏粗婢，貌竒丑而声遏云，于北词闗捩窍妙处极得真传，为一时独歩。他姬曾不得其十一也。四娘还曲中即病亡，诸妓星散。巧孙亦去为市妪，不理歌谱矣。今南教坊有传寿者，字灵修，工北曲。其亲生父家传，誓不教一人。寿亦豪爽，谈笑倾坐。若寿复嫁去，北曲真同广陵散矣。

笛曲

今按乐者必先学笛曲，如五、凡、工、尺、上、一之属。世以为俗工俚习，不知其来旧矣。宋乐书云：黄锺用合字，大吕、太簇用四字，夹锺、姑洗用一字，夷则、南吕用工字，无射、应锺用凡字，中吕用上字，蕤宾用勾字，林锺用尺字，黄锺清用六字，大吕、夹中清用五字。又有阴阳及半阴半阳之分。而辽世大乐各词之中，度曲协律，其声凡十：曰五、凡、工、尺、上、一、四、六、勾、合，近十二雅律。于律、吕各缺其一，以为犹之雅音之不及商也。可见宋辽以来此调已为之祖。今乐家传习教字，如律诗之有四韵八句，时艺之有四股八比，普天不能越，独昧其本始耳。

填词有他意

填词出才人余技，本游戏笔墨间耳，然亦有寓意讥讪者。如王渼陂之杜甫游春，则指李西涯及杨石淙、贾南坞三相。康对山之中山狼，则指李空同。李中麓之宝剑记，则指分宜父子。近日王辰玉之哭倒长安街，则指建言诸公是也。又闻汤义仍之紫箫，亦指当时秉国揆者。纔成其半，即为人所议，因改为紫钗。而屠长卿之彩毫记，则竟以李青莲自命，第未知果惬物情否耳。

南北散套

元人如乔梦符、郑德辉軰，但以四折杂剧擅名。其余技则工小令为多。若散套虽诸人皆有之，惟马东篱百岁光阴、张小山长天落彩霞为一时絶唱。元词多佳，俱不及也。元人俱娴北调而不及南音。今南曲如四时欢、窥青眼、人别后诸套最古，或以为元人笔，亦未必然。即沈青门、陈大声軰南词宗匠，皆本朝成弘间人。又同时如康对山、王渼陂二太史，俱以北词擅场，并不染指于南。渼陂初学填词，先延名师，闭门学唱三年，而后出手。其专精不泛及如此。章丘李中麓太常亦以填词名，与康王、俱石友，而不娴度曲。即如所作宝剑记生硬不谐，且不知南曲之有入声，自以中原音韵叶之。以致吴侬见诮。同时惟临朐冯海槎差为当行，亦以不作南词耳。南词自陈、沈诸公外，如楼阁重重、因他消瘦、风儿疎剌剌等套尚是成弘遗音。此外吴中词人如唐伯虎、祝枝山，后为梁伯龙、张伯起軰，纵有才情俱非本色矣。

今传诵南曲如东风转岁华，云是元人髙则诚，不知乃陈大声与徐髯仙联句也。又东野翠烟销，乃元人子母寃家戏文中曲，今亦属之时曲。讹以传讹至此。且今人但知陈大声南调之工耳，其北一枝花、天空碧、水澄今套，与马致逺百岁光阴，皆咏秋景，真堪伯仲。又题情新水令、碧桃花外、一声钟全套，亦绵丽不减元人。本朝填词似无胜之者。陈名铎，号秋碧。大声，字也。金陵人，官指挥使。今皆不知其为何代何方人。

近代南词散套盛行者，如张伯起灯儿下，乃依幽牕下旧腔，赠一娈童，即席取办宜。其用韵之杂，如梁少白貂裘染，乃一扬州盐客眷旧院妓杨小环，求其题咏，曲成以百金为寿。今无论其杂用庚、清、真、文、优、寻诸韵，即语意亦俚拙可笑，真不值一文。

时尚小令

元人小令行于燕赵，后浸淫日盛。自宣正至成弘后，中原人行琐南枝、傍糚台、山坡羊之属。李空同先生初自庆阳徙居汴梁闻之，以为可继国风之后。何大复继至，亦酷爱之。今所传泥揑人，及鞋打卦、熬■〈髟上狄下〉髻三阕，为三牌名之冠，故不虚也。自兹以后又有要孩儿、驻云飞、醉太平诸曲，然不如三曲之盛。嘉隆间乃兴闹五更、寄生草、罗江怨、哭皇天、干荷叶、粉红莲、桐城歌、银绞丝之属，自两淮以至江南。渐与词曲相逺，不过写淫媟情态，畧具抑扬而已。比年以来又有打枣干、挂枝儿二曲，其腔调约畧相似，则不问南北，不问男妇，不问老幼良贱，人人习之，亦人人喜听之。以至刋布成帙，举世传诵，沁入心腑。其谱不知从何来，真可骇叹。又山坡羊者，李、何二公所喜。今南北词俱有此名，但北方惟盛。爱数落、山坡羊其曲，自宣大辽东三镇传来。今京师妓女惯以此充弦索北调，其语秽亵鄙浅，并桑濮之音，亦离去已逺。而羇人游壻嗜之独深，丙夜开尊，争先招致。而教坊所隶筝■〈秦〉等色，及九宫十二则皆不知为何物矣。俗乐中之雅乐尚不谐俚耳，如此况真雅乐乎？

杂剧

北杂剧已为金元大手擅胜场，今人不复能措手。曾见汪太函四作，为宋玉髙唐梦、唐明皇七夕长生殿、范少伯西子五湖、陈思王遇洛神，都非当行。惟徐文长渭四声猿盛行，然以词家三尺律之，犹河汉也。梁伯龙有红线、红绡二杂剧，颇称谐穏。今被俗优合为一大本，南曲遂成恶趣。近年独辰玉王太史衡所作真傀儡、没奈何诸剧，大得金元本色，可称一时独歩。然北剧但四折，用四人各唱一折，或一人共唱四折，故作者得逞其长歌者，亦尽其技。王初作郁轮袍，乃多至七折。其真傀儡诸剧，又只以一大折了之，似尚隔一尘。顷黄贞甫汝亨以进贤令内召，还贻汤义仍新作牡丹亭记，真是一种竒文。未知于王实甫、施君美如何，恐断非近日诸贤所办也。汤词系南曲，因论北词附及之。

梁伯龙传竒

同时昆山梁伯龙辰鱼，亦称词家，有盛名。所作浣纱记，至传海外，然止此不复续笔。其大套小令则有江东白苎之刻，尚有传之者。浣纱初出，梁游青浦。时屠纬真隆为令，以上客礼之。即命优人演其新剧为寿，每遇佳句輙浮大白酬之，梁亦豪饮自快。演至出猎，有所谓摆开、摆开者，屠厉声曰：此恶语当受罚。葢已预储洿水，以酒海灌三大盂。梁气索强尽之，大吐委顿，次日不别竟去。屠毎言及必大笑，以为大快事。

张伯起传竒

伯起少年作红拂记，演习之者遍中国。后以丙戌上太夫人寿，作祝髪记，则母已八旬，而身亦耳顺矣。其继之者，则有窃符、灌园、扊扅、虎符、兵刻函，为阳春六集，盛传于世，可以止矣。暮年值播事奏功大将楚人李应祥者，求作传竒，以侈其勲。润笔稍溢，不免过于张大，似多此一段蛇足，其曲今亦不行。同时沈宁庵璟吏部，自号词隠生，亦酷爱填词，至作三十余种。其盛行者惟义侠、桃符、红蕖之属。沈工歌谱，毎制曲必遵中原音韵、太和正音诸书，欲与金元名家争长。张则以意用韵，便俗唱而已。予毎问之，答云：子见髙则诚琵琶记否？予用此例奈何讶之。

戏旦

自北剧兴，名男为正末、女曰旦儿。相传入于南剧，虽稍有更易，而旦之名不改，竟不晓何义。今观辽史乐志：大乐有七声，谓之七旦。凡一旦管一调，如正宫、越调、大食、中吕之属。此外又有：四旦、二十八调不用黍律，以琵琶叶之。按此即今九宫谱之始。所谓旦，乃司乐之总名，以故金元相传，遂命歌妓领之。因以作杂剧流传至今，旦皆以娼女充之，无则以优之少者假扮，渐逺而失其真耳。大食，今曲谱中讹作大石，因有小石调配之，非其初矣。

元人云：杂剧中用四人，曰末泥色，主引戏分付；曰副浄色，发乔；曰副末色，主打诨；又或一人装孤老。而旦独无管色。益知旦为管调，如教坊之部头色长矣。

填词名手

本朝填词髙手，如陈大声、沈青门之属，俱南北散套，不作传竒。惟周宪王所作杂剧最伙。其刻本名诚斋乐府，至今行世。虽警拔稍逊古人，而调入弦索，穏叶流丽犹有金元风范。南曲则四节、连环、绣■〈礻需〉之属，出于成弘间，稍为时所称。其从则嘉靖间。陆天池名采者，吴中陆贞山黄门之弟也。所撰有王仙客明珠记、韩寿偷香记、陈同甫椒觞记、程德逺分鞋记诸剧，今惟明珠记盛行。又郑山人若庸玉瑛记，使事穏帖，用韵亦谐。内游西湖一套，尤为时所脍炙，所乏者生动之色耳。近年则梁伯龙、张伯起俱吴人，所作盛行于世，若以中原音韵律之，俱门外汉也。近沈宁庵吏部后起，独恪守词家三尺，如庚、清、真、文、恒、欢、寒、山、先、天诸韵，最易互用者，斤斤力持，不少假借，可称度曲申韩。然词之堪入选者殊尠。梅禹金玉合记最为时所尚，然宾白尽用骈语，饾饤太繁。其曲半使故事及成语，正如设色骷髅，粉捏化生，欲博人宠爱难矣。汤义仍牡丹亭梦一出，家传户诵，几令西厢减价。奈不谙曲谱，用韵多任意处，乃才情自足不朽也。年来俚儒之稍通音律者，伶人之稍晓文墨者，动辄编成一传，自谓得沈吏部九宫正音之秘。然悠谬粗浅，登场闻之，秽溢广座。亦传竒之一厄也。

沈宁庵自号词隠生。按北宋万侯雅言在徽宗朝直大晟府，亦自称词隠，岂偶合耶？抑慕而效之也？

丘文庄填词

丘文庄淹博，本朝鲜俪。而行文拖沓，不为后学所式，至填词尤非当行。今五伦全备是其手笔，亦俚浅甚矣。初与王端毅同朝，王谓：讲学大儒不宜留心词曲，丘大恨之。因南太宰王■〈亻与〉为端毅作王大司马生传，称许太过，遂云：若有豪杰驳之，祸且不测。又端毅所刻疏稿，凡成化间留中之疏，俱书不报。丘又谓：王故彰先帝拒谏之失。御医刘文泰得丘语，因挟仇特疏，而王遂去位。所以报五伦之怨也。五伦记至今行人间，真所谓不幸而传矣。又闻丘少年作钟情丽集，以寄身之桑濮竒遇为时所薄，故又作五伦以掩之，未知果否。但丽集亦学究腐谭，无一俊语，即不掩亦可。

白练裙

顷岁丁酉，冯开之年伯为南祭酒，东南名士云集金陵。时屠长卿年伯乆废，奉恩诏复冠带，亦作寓公。慕狭邪寇四儿名文华者，先以纒头往，至日具袍服，头踏呵殿而至。踞厅事，南面呼妪出拜，令寇姬傍侍行酒，更作才语相向。次日六院喧传，以为谈柄。有江右孝亷郑豹先名之文者，素以才自命。遂作一传竒，名曰白练裙，摹写屠憨状曲尽。时吴下王百榖亦在留都，其少时曾眷名妓马湘兰名守真者。马年已将耳顺，王则望七矣，两人尚讲衿裯之好。郑亦串入其中，备列丑态，一时为纸贵。次年李九我为南少宰署礼部，追肆刻本毁其板，然传播逺近无算矣。予后于都下遇郑君，誉其填词之妙。郑面发赤嘱予勿再告人。

昙花记

今上十二年甲申，主事俞识轩显卿论劾礼部主事屠长卿隆，得旨两人俱革职为民。识轩，松江之上海人。为孝亷时适屠令松之青浦，以事干谒之，屠不听且加侮慢，俞心恨甚。至是具疏指屠淫纵，且云与西宁侯宋世恩夫人有私，并及屠帷簿，至云日中为市、交易而退，又有翠馆侯门、青楼郎署诸媟语。上览之大怒，遂并斥之。屠自邑令内召甫年余，俞第后授官祗数月耳。睢眦之忿，两人俱败，终身不复振。人亦惜屠之才，然终不以登启事也。西宁夫人有才色，工音律。屠亦能新声，颇以自炫，毎剧场辄阑入羣优中作伎。夫人从帘箔见之，或劳以香茗，因以外传至于通家往还亦有之，何至如俞疏云云也。近年屠作昙花记，忽以木清泰为主，尝怪其无谓。一日遇屠于武林，命其家僮演此剧，挥策四顾，如辛幼安之歌，千古江山，自鸣得意。予于席间问冯开之祭酒云：屠年伯此记出何典故？冯笑曰：子不知耶？木字増一，葢成宋字；清字，与西为对；泰即宁之义也。屠晩年自恨往时孟浪，致累宋夫人被丑声，侯方向用亦因以坐废，此懴悔文也。时虞德园吏部在坐，亦闻之笑曰：故不如予所作昙花序云，此乃大雅目连传，免渉闺阁葛藤。语差得之。予应之曰：此乃着色西游记，何必诘其真伪。今冯年伯没矣，其言必有所本，恨不细叩之。









敝帚斋馀谈（节录）



是书《四库全书总目》小说家类著录。今有《砚云乙编》、《申报馆丛书续集》本等，其中《香艳丛书本》题《敝帚斋馀谈节录》。今据《学海类编》本整理。（选录《敝帚斋馀谈》十五则）



◇妇人弓足

妇人缠足，不知始自何时。或云始于齐东昏，则以步步生莲一语也。然余向年观唐文皇长孙后绣履图，则与男子无异。友人陈眉公姚叔祥俱有说为证明。又见则天后画像，其芳趺亦不下长孙，可见唐初大抵皆然。惟大历中夏侯审咏被中睡鞋云：云里蟾钩落凤窝，玉郎沉醉也摩挲。盖弓足始见此。至杜牧诗云：钿尺才量减四分，纤纤玉笋裹轻云。又韩屋诗云：六寸肤圆光致致。唐尺只抵今制七寸，则六寸当为今四寸，亦弓足之寻常者矣。因思此法当始于唐之中叶。今又传南唐后主为宫姬娘作新月样，以为始于此时，似亦未必然也。向闻禁掖中，凡被选之女，一登籍入内即解去足纨，别作宫样。盖取便御前奔趋无频蹶之患，全与民间初制不侔。予向寓京师，隆冬遇扫雪军士从内出，拾得宫婢敝履相视，始信其说不诬。近日刻《杂事秘辛》纪后汉选阅梁冀妹事，因中有约束如禁中一语，遂以为始于东汉，不知此书本杨用修伪撰，托名王忠文得之土酋家者。杨不过一时游戏，后人信书太真，遂为所惑云。

◇春画

春画之起，当始于汉广川王画男女交接状于屋，召诸父姊妹饮，令仰视画。

及齐后为帝于潘妃诸阁壁，图男女私亵之状。至隋炀帝乌钢屏，白昼与宫人戏，影俱入其中。唐高宗镜殿成，刘仁轨惊下殿，谓一时乃有数天子，至武后时遂用以宣淫。杨铁崖诗云：镜殿青春秘戏多，玉肌相照影相摩。六郎酣战明空笑，队队鸳鸯浴锦波。而秘戏之能事尽矣。后之画者，大抵不出汉广川齐东昏之模范。

惟古墓砖石中画此等状，间有及男色者，差可异耳。余见内庭有欢喜佛云自外国进者，又有云故元所遗者，两佛各璎珞严妆互相抱持，两根凑合。有根可动，凡见数处。大云帝王大婚时，必先导入此殿，礼拜毕，令抚摩隐处，默会交接之法，然后行合卺。盖虑睿禀之纯朴也。今外间市骨董人亦间有之制作精巧，非中土所办，价亦不赀，但比内庭殊小耳。京师敕建诸寺，亦有自内赐出此佛者，僧不肯轻示人。此外有琢玉者，多旧制。有绒织者，新旧俱有之。闽人以象牙雕成，红润如生，风遍天下，总不如画之奇淫变幻也。工此技者，前有唐伯虎，后有仇实甫，今伪作纷纷然雅俗甚易辨。倭画更精，又与唐仇不同，画扇尤佳。余曾得一扇面，上写两人野合。有奋白刃驰住，又一挽臂阻之者，情状如生。旋失去矣。

◇人疴

人生具两形者，古好有之。《大般若经》载五种黄门，其四曰博又半。释迦谓半月能男半月不能男，然不曰亦能女也。素问有男脉应女脉应之说，遂具两形矣。晋惠帝世京洛有人兼男女体，亦能两用，而性尤淫。解者以国宠太兴之徵，然亦不闻一月中阴阳中各居其半也。余幼年在京师闻教坊有妓陈二者，姿貌既非殊丽，门前车马亦稀，但为熏贵家所昵，动辄弥月不出，甚或攘夺诟病。问之，则如晋惠京洛人分上下半月作男女。以故闺阁中嬖溺不肯拾去。又吴中常熟县一缙绅夫人，亦大家女也，亦半月作男。当其不能女时，藁砧避去，以诸女奴当夕，皆厌苦不能堪，闻所出势伟劲倍丈夫，且通宵不讫专云。按二十八宿中心房二星皆具两形，则天上已有之，何论人世。旧传狸有两体，其年久者能变幻惑人。遇男则牝，遇女则牡。京师多有此妖，或一家中内外皆为所蛊，积各自喜为佳遇，然实同此兽也。狐与狸又各一种，而世多混称之。

◇不男

男子生而隐宫者。内典以为人中恶趣有五种不男，曰生坚妒变半。且有五种不女，曰螺筋鼓角线。俱终身无嗣育。如古帝王贵人亦有之。晋废帝海西公有隐疾，汉武阳侯樊市人不能为人，元魏仇洛齐生非男，北齐临漳令李庶之天阉，隋大将军杨约之为囗所伤皆是也。本朝藩王则楚王英佥亦传闻不男，大臣则杨文襄一清，倪文毅岳，及士人闵工部梦得，俱云隐宫无嗣息。其有无罪而自宫者。

国初太常卿邱元清以辞赐宫女，金吾指挥同知传广以求入内廷，隆庆间戚畹李文进以随侍今慈圣皇太后，入宫仕至御马监太监，赐蟒玉，即今武清侯李文全同产弟也。今莆田王继祖，以少年读书，苦思欲，自去睾丸。又闻嘉靖末年，暗淡人户部主事柯维麒以修《宋史新编》求绝房室专功，亦如太史公下蚕室故事。此闻之冯开之祭酒，及于中甫比部者。王与柯俱孙茂竹同年进士，其言或有据。宋宦官梁师成自诡苏轼出子，及用事后，复应进士举。登上第仍供内役，此古今所无，若本朝翰林庶吉士敬成坐晋王济熹事腐刑。为城府典宝，以潜邸恩升太监，尊宠一时。其宦迹竟与司马迁无异，却与梁师成相反。又元顺帝至正间有赵伯颜不花者，年三十馀有妻子矣，为顺帝所阉，后官至枢密院使，大贵用事。

◇惧内

士大夫自中古以后，多惧内者。盖名宦巳成，虑中有违言，损其誉望也。

乃若君相亦有之，则唐孝和帝之赐宴，见嘲于优人，至下比于裴谈。其后王铎之为都统，见嘲于门生，谓不如降黄巢，固为千古笑端。唐季朱温李克用，皆一时剧盗酋豪，一畏其妻张，每闻召即中道而返。一敬其妻刘，与计军国大事。此其才智，或自有足摄二主者。本朝名臣，亦大有此风。往事不及知，如吾浙王文成之立功仗节，九死不回，而独严事夫人，唯诺恐后。近年吴中申王二相公亦与夫人白首相庄，不敢有二色。至如万历初蓟帅文登之戚少保继光，今宁夏帅萧都督如薰，皆矫矫虎臣，著庸边阃，俱为其妻所制又何也。又若近日新安汪司马长君无疆为妇陆氏所妒，至刑厥夫为阉人。蒲州杨太史元祥，与妇罗氏争言，遂以刀自裁，尤惨毒之甚者，抑更非前将相诸公比矣。先是永乐宣德间，有吴中者，山东武城人也。由监生起，以永乐二年，为左都御史，寻改刑工尚书，至兼掌吏部兼宫詹事，加官至少保，正统七年卒。赠荏平伯，谥荣襄，凡为二品正卿者四十年，一品亦十六年。其人好色多妾媵，而妻严酷不敢近。一日领诰命归，妻令左右读其词，因问中曰："此果圣语耶？"中曰："不敢词臣代言耳。"妻曰："此翰林真无忝清华。即吴中一诰，何尝以一廉字许之。"中渐笑而已。盖中素以墨著也。其后禁中优人承应，遂作吴中畏内一剧，上辄为一引满。此亦惧内之最享福泽者，附纪为诸公解嘲。今有一词林华亭人，甲辰庶常也，以怕妇著名。

一日其同年陈无非，往候之，欢然留饭。坐久过午而脱粟未具，且词林亦被呼入内良久。陈馁甚驰归，他日询其故，则云是日问客为何人。曰陈工部，又问得母同里同年耶。曰然。遂大怒，曰是人穷秀才，糟糠有年，甫登第，即买一妾。此等狞汉，便饿死，不可与糠秕。故并藁砧禁不许出，此亦何异隋之独孤后以高颖爱妾生子，遂憎之至杀之也。

◇妇人髭

妇人有髭者，唐则李光弼之母宋氏，酒媪朱氏。元则顺帝至正十一年正月，京师齐化门东，一妇人生髭尺馀。本朝则宏治十六年，湖广随州应山民张本华妻崔氏，生髭三寸馀。见之邸报。鄱阳邸妇人美髭，人呼为三须娘。见之纪载。若宦官，则惟宣和间广阳郡王童贯颔下鬓数十茎，他不多见。本朝太监刘马儿为帅西征，临戎必载假髯以令其众，盖取威重如兰陵王假面入阵耳。

◇蔡见庵

隆庆间边庭效顺，各镇议马市讲款。虏酋俺答贡马至宣府，其妻三娘子者，专虏中事。时蔡见庵可贤宪使备兵阳和，正同督府宴犒于城上。蔡少年登第，丰姿白晰，如神仙。三娘子心慕之，在城下请于督府曰："愿得兵道蔡太史至吾营中，一申盟誓，以结永好。"蔡出城，至其营，正奉氵重酪为寿，忽以精骑数十，拥蔡北去。塞上大骇欲追，然诸砦按堵，未敢遽议剿。数日后仍送蔡入城。三娘子巳荐寝于毳帐数昔矣。自此边尘不惊，西陲寝烽者数岁，蔡坐此被议罢归。三娘子每至边，辄以蔡为问，一时推毂者亦众。因再起再废，至壬辰宁夏刘脖之乱，言者复以边才荐，又用为宁镇河西道。既奏功，进大参，又以言归。甲午再起辽东未久，仍被议去。而蔡亦暮年矣。于氏自献，边臣不能守慎独之戒，于廉隅或稍妨，而威重亦未失。遽遭吏议，屡蹶不振，惜哉。

◇守土吏狎妓

今上辛已生午间，聊城传金沙（光宅）令吴县，以文采风流为政，守亦洁廉，与吴士王百谷厚善。时过其斋中小饮，王因匿名娼于曲室，酒酣，出以荐枕，后遂以为。恒王因是居间请托，橐为之充刃。癸未甲申间，临邑邢子愿侗以御史按江南，苏州有富民潘璧成之狱，所娶金陵角妓刘八者，亦在狱中。刘素有艳称，对簿日呼之上，谛视之，果光丽照人，因屏左右密与订，待报满离任，与晤于某所。遂轻其罪，发回教坊。未几邢去，令人从南中潜窜入舟，至家许久，方别。

二公俱东省人才，名噪海内，居官俱有惠爱，而不矜曲谨如此。是时江陵埔殁，当事者，一切以宽大为政，故吏议不见及云。

◇妓鞋行酒

元杨铁崖好以妓鞋纤小者行酒，此亦用宋人例。而倪元镇以为秽，每见之辄大怒避席去。隆庆间何元朗觅得南院王赛玉红鞋，每出以觞客，座中多因之酩酊。

王使州至作长歌以纪之。元镇洁癖，固宜有此。晚年受张士诚粪渍之酷，可似引满香尖时否。

◇徐安生

徐安生，吴人徐季恒女也。季恒能鉴古善谈，为余父客。暮年始举此女，慧美多艺，而性颇荡。曾嫁武林邵氏，以失行见逐，遂恣为非礼。其写生出入宋元名家，尝仿梅道人风雨竹一幅遗予，且题二绝句于上云：夏月浑忘暑酷，堪爱酒杯棋局。何当风雨齐来，打乱风丛新绿。其二云：满拟岁寒持久，风伯雨师凌诱。

虽云心绪纵横，乱处君能整否。次诗盖用唐李季兰语，其寄意不浅。予怪其无因，置不复答。后此女沦落许久，嫁里中黄生，亦名家子也。为乃父不容，复下山，作鱼元机行径。今年已渐长，不知踪迹何所，闻为一武弁诱入京师矣。其才情实可念也，余向已记徐姓女三人矣。

◇契兄弟

闽人酷重男色，无论贵贱妍媸，各以其类相结，长者为契兄，少者为契弟。

其兄入弟家，弟之父母抚爱之，如婿。弟后日生计及娶妻诸费，俱取办于契兄。

其相爱者，年过而立，尚寝处如伉俪。至有他淫而告讦者，名曰｛田女｝奸。｛田女｝字不见韵书，盖闽人所自撰，其昵厚不得遂意者。或至相抱击溺波中，亦时时有之，此不过年貌相若者耳。近有称契儿者，则壮夫好淫，辄以多赀聚丰姿韵秀者，与讲衾绸之好，以父自居，列诸少年于子舍，最为逆乱之尤。闻其事肇于海寇云。

大海中禁妇人在师中，有之辄遭覆溺，故以男宠代之。而酋豪则遂称契父，因思孙恩在晋以诸妓妾随军。岂海神好尚，亦随今古变改耶？但契父亦有所本，嘉靖间，广西上冻州土知州赵元恩者，幼而失父，其母尚盛年，与太平陆监生者私通。

久之遂留不去，元恩因呼陆为契父。事之如严君，其尊称与闽寇同。第其称谓之故，大不侔耳。南宋王僧达族子确，年少美姿容，僧达与之私款后，欲逼留之，避不往。乃于屋后作大坑，欲诱确来，杀之。男色之嗜，至不避族属尊卑，且行凶忍，如此，亦闽俗之祖欤。

◇同川浴

古云粤中多蜮，因男女同川而浴，乃淫气所生。同川事，予未之信。一日与沈继山司马谈及，沈云予令番禺时，初不知有此风，盖令居确署，不及见耳。及谪戌神电卫间居，每饭后君奴皆出，必暮而返，日日皆然，则痛笞之曰："尔辈亦效权奸，欲弃掷吾耶？"然不悛如故。一日午饭罢，微伺之，则仆辈相率出城，因尾之。同行至郭外，近河滨，见老少男妇俱解衣入水内，拍浮甚乐，弥望不绝，观者如堵，略不羞涩。邕知此曹宁受笞而秘不肯守舍也。予因问曰："自此后公将何法以处之？"沈曰："从此以往，岂但不施笙楚而巳，每遇饭饱，吾先群奴而出门矣。"因抵掌大笑，此风不知今尚然否。

◇牡猿化牝

隆庆二年，山西男子李良雨化女一事，见之奏牍，天下所信。近日有传其伪者。后见郎氏《七修类稿》云：雄黑猿多有化为雌者。予怪笑。谓郎老儒为人所绐。及见嘉靖闲，吴兴王济著《晶询堂手录》，则云广西横州山中猿皆黑，老则转为黄，其势与囊俱溃去，化为牝，与黑而牡者交，辄孕。此王官彼中所亲见者，盖其地凡为猿者皆然矣。猿既变黄又数百年，别化而为白。既白之后，为牡为牝，遂不可得而知矣。然则白猿公剑术，亦属老牝耶。宇宙中非目睹者，断不可臆决。

向传兔生俱牝，望月而孕。近偶畜兔，则雌雄各具其孳尾如恒兽。古语盖难尽信。

◇周解元淳朴

周用齐汝砺，吴之昆山人。文名藉甚，举南畿解元，久未第，馆于湖州南浔董宗伯家。赋性朴茂，幼无二色。在塾稍久，辄告归。主人知其不堪寂寞，又不敢强留，微及龙阳子都之说，即恚怒变色，谓此禽兽盗丐所为，盖生平未解男色也。主人素稔其憨，乃令童子善淫者，乘醉纳其茎。梦中不觉欢洽，惊醒。其童愈嬲之不休，益畅适称快。密问童子，知出主人意。乃大呼曰："龙山真圣人。"

数日声不绝，明日其事传布，远近怪笑。龙山为主人别号，自是遂溺于男宠，不问妍媸老少，必求通体。其后举丁丑进士，竟以暮年好外，羸惫而没。

◇男色之靡

宇内男色，有出于不得已者数家。按院之身辞闺阁，黎之律禁奸通，塾师之客羁馆舍，皆系托物比兴，见景生情，理势所不免。又如罪囚久击狴犴，稍给朝夕者，必求一人作耦。亦有同类为之讲好，送人监房。与偕卧起，其有他淫者，必相欧讦告，提牢官亦为分剖曲直。尝见西署郎吏，谈之甚详，但不知外方狱中，亦有此风否。至西北戍卒，贫无夜合之资，每于队伍中自相配合。其老而无匹者，往往以两足凹代之，孤苦无聊，计遂出此。正与佛经中所云五处行淫者相符，虽可笔，亦可悯矣。至干习尚成俗，如京师小唱闽中契弟之外，则得志士人，致娈童为斯役。锺情年少，狎丽竖若友昆，盛于江南，而渐染于中原。乃若金陵坊曲有时名者，竞以此道博游婿爱宠，女伴中相夸相谑以为佳事，独北妓尚有不深嗜者。（佛经中名男色为旃罗含）
