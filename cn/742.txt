吴梅村全集 - (明清)吴伟业
　诗前集
　　一
　　二
　　三
　　四
　　五
　　六
　　七
　　八
　诗后集
　　一
　　二
　　三
　　四
　　五
　　六
　　七
　　八
　　九
　　十
　　十一
　　十二
　　十三
　　十四
　文集
　　一
　　二
　　三
　　四
　　五
　　六
　　七
　　八
　　九
　　十
　　十一
　　十二
　　十三
　　十四
　　十五
　　十六
　　十七
　　十八
　　十九
　　二十
　　二十一
　　二十二
　　二十三
　　二十四
　　二十五
　　二十六
　　二十七
　　二十八
　　二十九
　　三十
　　三十一
　　三十二
　　三十三
　　三十四
　　三十五
　绥寇纪略
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十
　　卷十一
　　卷十二
　鹿樵纪闻
　　卷上
　　卷中
　　卷下
　临春阁
　　第一出
　　第二出
　　第三出
　　第四出
　诗话
　补遗
　辑佚
　圆圆曲
　传奇一
　传奇二
　杂剧一
　杂剧二




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






吴梅村全集 - (明清)吴伟业






诗至宋末，已见式微，到了明清易代之际，出现了多若繁星的诗人群，开展三百年诗坛的盛局。其中最重要的诗人，便是吴伟业。他身历亡国之痛，却又不得不屈节出仕异族，所以他的诗感慨兴亡，音节浏亮，尤以叙事歌行，足以继美长庆，风格遒上，自成“梅村体”。他在艺术是多面手，诗、词、文、曲以及书法绘画，无一不工，过去刊行者，多限于诗集，本书则于诗之外，其他作品，无不搜罗。《吴梅村全集》以宣统三年董氏诵芬室刻梅村家藏稿为底本，增收梅村乐府3种，以原长乐郑氏藏顺治刻本为底本，参校了康熙九年卢·刻本梅村集四十卷、康熙十一年慎墨堂刻本郑汉仪辑诗观初集、顺治元年长洲朱隗辑本明诗平论、民国三十一年董诵芬室翻刻康熙中邹式金杂剧三集通天台、临春阁等31个版本。竖排繁体字。是吴集最完善的版本。





诗前集


一


○五言古诗（三十八首）

【赠苍雪】

我闻昆明水，天花散无数。蹑足凌高峰，了了见佛土。法师滇海来，植杖渡湘浦。藤鞋负贝叶，叶叶青莲吐。法航下匡庐，讲室临玄圃。忽闻金焦锺，过江救诸苦。中峰古道场，浮图出平楚。通泉绕阶除，疏岩置廊庑。同学有汰公，两山闻法鼓。天亲偕无著，一朝亡其伍。独游东海上，从者如墙堵。迦文开十诵，广舌演四部。设难何衡阳，答疑刘少府。人我将毋同，是非空诸所。即今四海内，道路多豺虎。师于高座上，瓣香祝君父。欲使菩提树，遍荫诸国土。洱水与苍山，佛教之齐鲁。一屐游中原，五岳问诸祖。稽首香花岩，妙义足今古。

【涂松晚发】

孤月傍一村，寒潮自来去。人语出短篷，缆没溪桥树。冒霜发轻舠，披衣听鸡曙。簖响若鸣滩，芦洲疑骤雨。渔因入浦喧，农或呼门惧。居然见灯火，市声杂翁妪。水改村店移，一帆今始遇。生涯问菰蒲，世事隔沮洳。终当谢亲朋，刺舟从此住。

【临江参军】

（杨公廷麟，字伯祥，临江人。崇祯中以兵部赞画参督师卢象升军事。）

临江髯参军，负性何贞栗！上书请赐对，高语争得失。左右为流汗，天子知质直。公卿有阙遗，广坐忧指摘。鹰隼伏指爪，其气常突兀。同舍展欢谑，失语辄面斥。万仞削苍崖，飞鸟不得立。予与交十年，弱节资扶植。忠孝固平生，吾徒在真实。去年羽书来，中枢失筹策。桓桓尚书公，提兵战力疾。将相有纤介，中外为危栗。君拜极言疏，夜半片纸出。赞画枢曹郎，迁官得左秩。天子欲用人，何必历显职。所恨持禄流，垂头气默塞。主上忧山东，无能恃缓急。投身感至性，不敢量臣力。受词长安门，走马桑干侧。但见尘灭没，不知风惨栗。四野多悲笳，十日无消息。苍头草中来，整暇见纸墨。唯说尚书贤，与语材挺特。次见诸大帅，骄懦固无匹。逗挠失事机，倏忽不相及。变计趣之去，直云战不得。成败不可知，生死予所执。予时读其书，对案不能食。一朝败问至，南望为于邑。忽得别地书，慰藉告亲识。云与副都护，会师有月日。顾恨不同死，痛愤填胸臆。先是在军中，我师已孔亟。剽略斩乱兵，掩面对之泣：“我法为三军，汝实饥寒极。”诸营势溃亡，群公意敦逼。公独顾而笑：“我死则塞责。老母隔山川，无繇寄凄恻。作书与儿子，无复收吾骨。得归或相见，且复慰家室。”别我顾无言，但云到顺德。犄角竟无人，亲军惟数百。是夜所乘马，嘶鸣气萧瑟。椎鼓鼓声哀，拔刀刀芒涩。公知为我故，悲歌壮心溢。当为诸将军，挥戈誓深入。日暮箭镞尽，左右刀鋋集。帐下劝之走，叱谓“吾死国”。官能制万里，年不及四十。诏下诘死状，疏成纸为湿。引义太激昂，见者忧谗疾。公既先我亡，投迹复奚恤。大节苟弗明，后世谓吾笔！此意通鬼神，至尊从薄谪。生还就耕钓，志愿自此毕。匡庐何蒨，大江流不测。君看磊落士，艰难到蓬荜。犹见参军船，再访征东宅。风雨怀友生，江山为社稷。生死无愧辞，大义照颜色。

【读史杂诗四首】

东汉昔云季，黄门擅权势。积忿召外兵，痈决身亦毙。虽自拔本根，庶几荡残秽。谁云承敝起，仍出刑馀裔。孟德沾丐养，门资列朝贵。凭借盗弄兵，岂曰唯才智。追王故长秋，无须而配帝。钩党诸名贤，子孙为皂隶。

△其二

商君刑师傅，徙木见威约。范叔诬泾阳，折胁吐謇谔。地疏主恩深，法轻主权削。苟非用刻深，何以膺付托？功成或幸退，祸至终难度。屈伸变化间，即事多斟酌。谈笑迁种人，吾思王景略。

△其三

萧何虚上坐，故侯城门东。曹参避正堂，屈己事盖公。咄咄两布衣，不仕隆准翁。其术总黄老，阅世浮沉中。所以辅两人，俱以功名终。出处虽有异，道义将毋同。何必致两生，彼哉叔孙通！

△其四

窦融昔布衣，任侠家扶风。翟公初举事，海内知其忠。融也受汉恩，大义宜相从。低头就新莽，顾入其军中。转战槐里下，尽力为摧锋。后来拥众降，仍以当时功。忝窃居河西，蜀汉方相攻。一朝决大计，佐命萧曹同。吁嗟翟太守，为汉倾其宗。刘氏已再兴，白骨无人封。徒令千载后，流涕平陵东。

【避乱六首】

我生江湖边，行役四方早。所历皆关河，故园迹偏少。归去已乱离，始忧天地小。从人访幽栖，居然逢浩渺。百顷矾清湖，烟清入飞鸟。沙石晴可数，凫乱青草。主人柴门开，鸡声绿杨晓。花路若梦中，渔歌出杳杳。白云护仙源，劫灰应不扰。定计浮扁舟，于焉得终老。

△其二

长日频云乱，临时信孰传。愁看小儿女，仓卒恐纷然。缓急知难定，身轻始易全。预将襁褓寄，忍使道涂捐。天意添漂泊，孤舟雨不前。途长从妾怨，风急喜儿眠。水市湾头见，溪门屋后偏。终当淳朴处，不作畏途看。未得更名姓，先教礼数宽。因人拜村叟，自去榜渔船。多累心常苦，遭时转自怜。干戈犹未作，已自出门难。

△其三

骤得江头信，龙关已不守。繇来嗤早计，此日尽狂走。老稚争渡头，篙师露两肘。屡唤不肯开，得钱且沽酒。予也仓皇归，一时携百口。两桨速若飞，扁舟戢来久。路近忽又迟，依稀认杨柳。居人望帆立，入门但需帚。依然具盘餐，相依赖亲友。却话来途中，所见俱八九。失散追寻间，啼呼挽两手。屡休又急步，独行是衰朽。村女亦何心，插花尚盈首。

△其四

此方容迹便，止为过来稀。一自人争避，溪山客易知。有心高酒价，无计掩渔扉。已见东郭叟，全家又别移。总无高枕地，祇道故园非。为客贪虾菜，逢人厌鼓鼙。兵戈千里近，隐遁十年迟。唯羡无家雁，沧江他自飞。

△其五

月出前村白，溪光照澄练。放楫浮中流，临风浩歌断。天堑非不雄，哀哉日荒燕。嗟尔谋国徒，坐失江山半。长年篙起舞，扁舟疾如箭。可惜两河士，技击无人战。孤篷铁笛声，闻之泪流霰。我生亦何为，遭时涉忧患。昔也游九州，今来五湖畔。麻鞋习奔走，沦落成愚贱。

△其六

晓起哗兵至，戈船泊市桥。草草十数人，登岸沽村醪。结束虽非常，零落无弓刀。使气挝市翁，怒色殊无聊。不知何将军，到此贪逍遥。官军昔催租，下令严秋毫。尽道征夫苦，不惜耕人劳。江东今丧败，千里空萧条。此地村人居，不足容旌旄。君见大敌勇，莫但惊吾曹。

【毛子晋斋中读吴匏庵手抄宋谢翱西台恸哭记】

扁舟访奇书，夜月南湖宿。主人开东轩，磊落三万轴。别庋加收藏，前贤矜手录。北堂学士钞，南宋遗民牍。言过富春渚，登望文山哭。子陵留高台，西面沧江绿。妇翁为神仙，天子共游学。携家就赤城，高举凌黄鹄。尚笑君房痴，宁甘子云辱。七里溪光清，千仞松风谡。庐陵赴急难，幕府从羁仆。运去须武侯，君存即文叔。臣心誓勿谖，汉祚忧难复。昆阳大雨风，虎豹如猬缩。诡谲滹沱冰，仓卒芜亭粥。所以恢黄图，无乃资《赤伏》。即今钱塘潮，莫救崖山麓。空坑战士尽，柴市孤臣戮。一死之靡它，百身其奚赎！龚生夭天年，翟公湛家族。会稽处士星，求死得亦足。安能期故人，共卧容加腹。巢许而萧曹，遭遇全高躅。文山竟以殉，赵社终为屋。海上悲田横，国中痛王蠋。门人《蒿里》歌，故吏《平陵》曲。彼存君臣义，此制朋友服。相国诚知人，举事何颠蹙。丈夫失时命，无以辞碌碌。看君书一编，俾我愁千斛。禹迹荒烟霞，越台走麋鹿。不图《叠山传》，再向严滩续。配食从方干，丰碑继梅福。主人更命酒，哀吟同击筑。四坐皆涕零，霜风激群木。嗟乎诚义士，已矣不忍读！

【松鼠】

冲飙飘颓瓦，坏墙丛废棘。谡然见松鼯，搏树向人立。侧目仍盱睢，奉头似悚惕。檐牙偃卧高，屋角欹斜疾。倒拥弱枝危，迅蹑修柯直。已堕复惊趋，将藏又旁突。去远且暂留，回顾再迸逸。前逃赴已驶，后窜追旋及。剽轻固天性，儇狡因众习。两木夹清漳，槎牙断寻尺。攀缘所绝处，排空自腾掷。足知万物机，飞走不以力。嗟尔适何来，鸟鼠忽而一。本是居崭岩，无端被羁絷。儿曹初玩弄，种类渐充斥。点彼凭社徒，技穷耻昼匿。衔尾共呼鸣，异穴为主客。吾庐枕荒江，垂死倚病柏。雷雨拔其根，惨裂苍皮湿。空腹鸱鸮蹲，残身蝼蚁食。社鬼不复凭，乘间恣出入。庭中玉蕊枝，怒茁遭狼藉。非敢念摧残，于君奚损益。屈指五六年，不遣一花白。苞笋抽新芽，编篱察行迹。免彼镰锄侵，值尔齿牙厄。反使盗者心，笑睨生叹息。贫贱有此园，谓可资溉植。春蔬晚犹种，夏果晨自摘。鸟雀群飞鸣，啁啾满阡陌。妇子懒驱除，缚稿加台笠。我亦顾而笑，自信无长策。焉能避穿墉，会须忧入室。茅斋虽云陋，一一经剪葺。晓起看扫除，仰视辄诧惜。寻绳透帘幕，掉尾来几席。倒庋倾图书，窥厨啖浆炙。空仓喧夜斗，忘疲竞遗粒。早幸官吏租，督责无馀积。邂逅开虚堂，群怒扼险塞。地逼起众呼，拍手撼四壁。捕此曷足多，欲以观其急。棂户既严扃，栾栌若比栉。瞥眼倏遁逃，一巧先百密。穷追信非算，冘豫不早击。忍令智弗如，变计思与敌。机深勇夫骇，势屈儿童获。举世贵目前，快意相促迫。比读庄生书，退守愚公术。扑枣听邻家，搔瓜任边邑。溪深獭趁鱼，果熟猿偷栗。天地所长养，于己何得失。嗟理则诚然，自古戒鼠泣。仙岂学淮南，腐难吓梁国。舞应京房占，磔按张汤律。终当就罗网，不如放山泽。永绝焚林风，用全饮河德。

【赠王鉴明五十】

伏胜谢生徒，开壁藏卷轴；桓荣抱诗书，拾稆逃岩谷。古来两经生，遭乱耽讲读。后皆保耆颐，或乃致鼎足。当世数大儒，如君号名宿。通识晓世变，早计骇愚俗。一朝载妻子，推车入天目。经营志不遂，退乃就田牧。十亩种桑麻，一溪莳花木。果茹饴儿孙，樵苏课僮仆。以代子陵钓，无愧君平卜。俯视悠悠人，愁苦对金玉。下士岂闻道，世事如转毂。五十知天命，养生在无欲。全家就白云，避地驱黄犊。无以侑君觞，知足则不辱。

【吴门遇刘雪舫】

出门遇高会，杂坐皆良朋。排阁一少年，其气为幽并。羌裘虽裹膝，目乃无诸伧。忽然笑语合，与我谈生平：“亡姑备宫掖，吾父天家婚。先皇在信邸，降礼如诸甥。长兄进彻侯，次兄拜将军。先皇早失恃，寤寐求音形。太庙奉睿容，流涕朝群臣。新乐初受封，搢笏登王廷。至尊亦丰颐，一见惊公卿。两宫方贵重，通籍长安门。周侯累纤微，鄙哉无令名。田氏起轻侠，宾客多纵横。不比先后家，天语频谆谆。独见新乐朝，上意偏殷勤。爱其子弟谨，忧彼俸给贫。每开三十库，手赐千黄金。长戈指北阙，鼙鼓来西秦。宁武止一战，各帅皆投兵。渔阳股肱郡，千里无坚城。呜呼四海主，此际惟一身。仿佛万岁山，先后辎軿迎。辛苦十七年，欲诉知何因。今才识母面，同去朝诸陵。我兄闻再拜，恸哭高皇灵。烈烈巩都尉，挥手先我行。宁同英国死，不作襄城生。我幼独见遗，贫贱今依人。”当时听其语，剪烛忘深更。长安昔全盛，曾记朝元正。道逢五侯骑，颀晰为卿兄。即君貌酷似，丰下而微黔。贵戚诸旧游，追忆应难真。依稀李与郭，流落今谁存？君曰欲我谭，清酒须三升。旧时白石庄，万柳馀空根。海淀李侯墅，秋雁飞沙汀。博平有别业，乃在西湖滨。惠安蓄名花，牡丹天下闻。富贵一朝尽，落日浮寒云。走马南海子，射兔西山阴。路傍一寝园，御道居人侵。碑镌孝纯字，僵石莓苔青。下马向之拜，见者疑王孙。询是先后侄，感叹增伤心。落魄游江湖，踪迹嗟飘零。倾囊纵蒲博，剧饮甘沉沦。不图风雨夜，话旧同诸君。已矣勿复言，涕下沾衣襟。

【赠愿云师（并序）】

〈愿云二十而与予游。甲申闻变，尝相约入山，予牵帅不果，而师已悟道，受法于云门具和尚。今夏从灵隐来，止城西之太平庵，云将远游庐岳，贻书别予，以两人年逾不惑，衰老渐至，世法梦幻，惟出世大事，乃为真实，学道一著，不可不勉。予感其言，因作此诗赠之，并识予愧也。（师名戒显，字愿云，姓王氏。少为州诸生，乱后弃儒冠入道，先大夫同学友也。）

晓雨西山来，松风满溪阁。忽得吾师书，别予访庐岳。分携出苦语，殷勤谓同学。兄弟四十馀，衰迟已非昨。寄身苍崖巅，危苦愁失脚。万化皆虚空，大事惟一著。再拜诵其言，心颜抑何怍。末运初迍邅，达人先大觉。劝吾非不早，执手生退却。流连白社期，惭负青山约。君亲既有愧，身世将安托？今观吾师行，四海一芒皞。







二


○七言古诗（二十八首）

【行路难一十八首】

奉君乘鸾明月之美扇，耶溪赤堇之宝刀，莞蒻桃笙之绮席，《阳阿》《激楚》之洞箫。丈夫得意早行乐，歌舞任侠称人豪。举杯一歌《行路难》，酒阑锺歇风萧萧。

△其二

长安巧工制名灯，七龙五凤光层层。中有青荧之朱火，下有映彻之澄冰。游鱼扬鬐肆瀺灂，飞鸟奋翼思腾。黑风吹来遍槐市，狂花振落烧觚棱。金吾之威不能禁，铁柱倒塌铜盘倾。使人策马不能去，青磷鬼哭唯空城。

△其三

君不见无须将闾叫呼天，赐钱请葬骊山边，父为万乘子黔首，不得耕种咸阳田。君不见金墉城头高百尺，河间成都弄刀戟，草木萌芽杀长沙，狂风烈烈吹枯骨。人生骨肉那可保，富贵荣华几时好？龙子作事非寻常，夺枣争梨天下扰。金床玉几不得眠，一朝零落同秋草。

△其四

愁思忽不乐，乃上咸阳桥。盘螭蹲兽势相啮，谽呀口鼻吞崩涛。当时平明出万骑，马蹄蹀躞何逍遥。长安冠盖一朝改，紫裘意气非吾曹。柴车辟易伏道畔，舍人辞去妻孥嘲。人生太行起面前，何必褒斜栈阁崎岖高。

△其五

君不见南山松柏何葱菁，于世无害人无争。斧声丁丁满崖谷，不知其下何王陵。玉箱夜出宝衣尽，冬青叶落吹鱼灯。石马无声缺左耳，丰碑倒折缠枯藤。当时公卿再拜下车过，今朝蔓草居人耕。

△其六

汉家身毒镜，大如八铢钱。蒲桃锦囊虽黯澹，盘龙婉转丝结连。云是宣皇母后物，摩挲爱惜宫中传，土花埋没今千年。对此抚几长叹息，金张许史皆徒然。

△其七

君不见黄河之水从天来，一朝乃没梁王台。梁王台成高崔嵬，禁门平旦车如雷。千尺金堤坏，百里严城开。君臣将相竟安在，化为白鼋与黄能。乃知水可亡人国，昆明劫灰何如哉！

△其八

男儿读书良不恶，屈首残编务穿凿。穷年矻矻竟无成，徒使声华受萧索。君不见王令文章今大进，丘公官退才亦尽。寂寂斋居自著书，《太玄》奇字无人问。

△其九

伏轼说人主，谈笑称上客。一见赐黄金，再见赐白璧。夜半宫中独召见，母弟通侯皆避席。上殿批逆鳞，下殿犯贵戚。犀首进谗谮，韩非受指摘。夜走函谷关，逡巡不能出。君不见范雎折胁惩前事，身退功成归蔡泽。

△其十

君不见郑庄洗沐从知交，倾身置驿长安郊。又不见任君谈辞接后进，冠盖从游数百乘。人生盛名致宾客，失势人情谅非昔。年少停车莫扫门，故人行酒谁离席。

△其十一

直谏好言事，召见拜司隶。弹劾中黄门，鲠切无所避。天子初见容，谓是敢言吏。以兹增感激，居官厉锋气。奏对金商门，缚下都船狱。髡头徙朔方，众怒犹不足。私剑揣其喉，赤车再收族。横尸都亭前，妻子不敢哭。酒色作直都杀人，藏头畏尾徒碌碌。

△其十二

拔剑横左膝，瞋目悲歌向坐客。我初从军缚褶，手击黄獐弓霹雳。生来不识官家贵，带甲持兵但长揖。驱马来中原，尚书奏功级。前庭论爵赏，后殿赐饮食。乌棨家儿坐我上，坏坐争言多酒失。御史弹文读且纠，待罪惊忧不敢出。还君绛衲两当衫，归去射猎终南山。

△其十三

平生侠游尚轻利，剧孟为兄灌夫弟。使酒骂坐人，探丸斫俗吏。流血都市中，追兵数十骑。借问追者谁？云是灞陵杜稚季。抽矢弗射是故人，两马相逢互交臂。吾徒岂相厄，便当从此逝。泰山羊氏能藏迹，北海孙公堪避世。复壁埋名二十年，赦书却下咸阳尉。归来故乡无负郭，破家结客成何济！

△其十四

今我思出门，图作洛阳贾，东游陈郑北齐鲁。白璧一双交王公，明珠十斛买歌舞。关中轺车方算缗，高艑峨峨下荆楚。道阻淮南兵，货折河东估。朝为猗顿暮黔娄，乞食吹箫还故土。

△其十五

丈夫少年使绝域，从行吏士交河卒。布衣功拜甘泉侯，独护高车四十国。蒲萄美酒樽中醉，汗血名驹帐前立。富贵归故乡，上书乞骸骨。汉使遮玉关，不遣将军入。军中夜唱《行路难》，条支海上秋风急。

△其十六

西莫过金牛关，悬崖铁锁猿猱攀；南莫过恶道滩，盘涡利石戈矛攒。猩猩啼兮杜鹃叫，落日青枫山鬼啸。篁竹深岩不见天，我所悲兮在远道。

△其十七

结带理流苏，流苏纷乱不能理。当时罗帷鉴明月，皎皎容华若桃李。一自君出门，深闺厌罗绮。有人附书还，君到长干里。名都莺花发皓齿，知君眷眷婵娟子。太行之山黄河水，君心不测竟如此！寄君翡翠之鹣钗，傅玑之堕珥，劝君归来且欢喜，卧疾空床为君起。

△其十八

吾将老焉惟糟丘，裸身大笑轻王侯。礼法之士憎如仇，此中未得逍遥游。不如饮一斗，颓然便就醉，执法在前无所畏。君不见嵇生幽愤阮生哭，箕踞狂呼不得意。

【殿上行】

殿上云旗天半出，夹陛无声手攀直。有旨传呼召集贤，左右公卿少颜色。公卿繇来畏廷议，上殿叩头辄心悸。吾丘发策诎平津，未斥齐人惭汲尉。先生侍从垂金鱼，退直且上庖西书。况今慷慨复遑惜，不尔何以乘朝车。秦凉盗贼杂风雨，梁宋丘墟长沮洳。降人数部花门留，抽骑千人桂林戍。至尊宵旰谁分忧，挟弹求凤高墉谋。老臣自诣都诏狱，逐客新辞岩鹊楼。先生翻然气填臆，口读弹文叱安石。期门将军须戟张，侧足闻之退股栗。吾闻孝宗宰执何其贤！刘公大夏戴公珊。夹城日移对便殿，造膝密语为艰难。如今公卿习唯唯，长跪不言而已矣。黄丝历乱朱丝直，秋虫跼曲秋雕起。呜呼！拾遗指佞乃史臣，优容愚戆天王仁。

【雒阳行】

诏书早洗雒阳尘，叔父如王有几人？先帝玉符分爱子，西京铜狄泣王孙。白头宫监锄荆棘，曾在华清内承直。遭乱城头乌夜啼，四十年来事堪忆。神皇倚瑟楚歌时，百子池边袅柳丝。早见鸿飞四海翼，可怜花发万年枝。铜扉未启牵衣谏，银箭初残泪如霰。几年不省公车章，从来数罢昭阳宴。骨肉终全异母恩，功名徒付上书人。贵强无取诸侯相，调护何关老大臣。万岁千秋相诀绝，青雀投怀玉鱼别。昭丘烟草自苍茫，汤殿香泉暗呜咽。析圭分土上东门，宝毂雕轮九陌尘。骊山西去辞温室，渭水东流别任城。少室峰头写桐漆，灵光殿就张琴瑟。愿王保此黄发期，谁料遭逢黑山贼。嗟乎龙种诚足怜，母爱子抱非徒然。江夏漫裁《修柏赋》，东阿徒咏《豆萁篇》。我朝家法逾前制，两宫父子无遗议。廷论繇来责佞夫，国恩自是优如意。万家汤沐启周京，千骑旌旗给羽林。总为先朝怜白象，岂知今日误黄巾。邹枚客馆伤狐兔，燕赵歌楼散烟雾。茂陵西筑望思台，月落青枫不知路。今皇兴念灊帷哀，流涕黄封手自裁。殿内遂停三部伎，宫中为设八关斋。束薪流水王人戍，太牢加璧通侯祭。帝子魂归南浦云，玉妃泪洒东平树。北风吹雨故宫寒，重见新王受诏还。唯有千寻旧松栝，照人落落嵩高山。

【画兰曲】

画兰女子年十五，生小琵琶怨春雨。记得妆成一见时，手拨帘帷便尔汝。蜀纸当窗写畹兰，口脂香动入毫端。腕轻染黛添芽易，钏重舒衫放叶难。似能不能得花意，花亦如人吐犹未。珍惜沉吟取格时，看人只道侬家媚。横披侧出影重重，取次腰肢向背同。昨日一枝芳砌上，折来双鬓镜台中。玉指才停弄弦索，漫拢轻调似花弱。殷勤弹到别离声，雨雨风风听花落。花落亭皋白露漙，旧根易土护新寒。可怜明月河边种，移入东风碧玉栏。闻道罗帏怨离索，麝煤鹅绢间尝作。又云憔悴非昔时，笔床翡翠多零落。今年挂楫洞庭舟，柳暗桑浓罨绮楼。度曲佳人遮钿扇，知书侍女下琼钩。主人邀我图山色，宣索传来画兰笔。轻移牙尺见匀笺，侧偃银毫怜吮墨。席上回眸惜雁筝，醉中适口认鱼羹。茶香黯淡知吾性，车马雍容是故情。常时对面忧吾瘦，浅立斜窥讶依旧。好将独语过黄昏，谁堪幽梦牵罗袖。归来开箧简啼痕，肠断生绡点染真。何似杜陵春禊饮，乐游原上采兰人。

【清风使节图】

吾郡先达徐仲山中丞以武部郎奉命封郑藩当时诸贤赠行作也中丞于先参政为同年勿斋先生属予记其事勿斋敕使益府予亦有大梁之役两家子弟述先志扬祖德其同此君岁寒矣

豫章夹日吟高风，岁久蟠根造物功。吾祖先朝豫州牧，早年纳节东溪翁。舅家仲圭擅画竹，归老山庄看亦足。至今遗墨满缥缃，挂我青溪草堂曲。此图念出同年生，当时意气称徐卿。非买玉环思适郑，暂持翠节解司兵。吾祖一麾方出守，不获诸公同载酒。把臂曾看韦曲花，赠行不及漳河柳。谁人尺幅写𬴂𫄨，影入清郎四牡装。千里故园存苦节，百年旧泽养新篁。今皇命使临江右，绛幡人识中丞后。江左龙孙筿簜长，淇园凤质琅玕瘦。𫛛谷千寻鸾鸟呼，彭城一派雨风多。愿将十丈鹅溪绢，再作青青玉笋图。

【悲滕城】

悲滕城，滕人牧羊川之𣸣。

雨工矫步趋其群，河鱼大上从风云。去山一尺雷殷殷，寺前铁铎多死声。日暮鸡犬惨不鸣，城上掌事报二更。鬼马踏雾东南行，鼓音隆隆非甲兵。吁嗟龙伯何不仁，大水汤汤滔吾民。城中竽瑟不复陈，缟带之价高锦纯。路骨藉藉无主名，葬者死生俱未明。悲滕城，滕城讹言昼夜惊。百尺危岩浮车轮，海民投网获釜铛。巫儿赤章赛水神，沟人匠氏修防门。

【赠范司马质公偕钱职方大鹤】

国家司马推南中，直节不挠三原公。当时江东尚无事，忧国惟闻札子至。一月不见王公书，百僚争问江东使。前有三原今吴桥，范公赤舄来东郊。太尉五兵分二阃，司戎三士领诸曹。殿中钱郎最年少，轻裘长铗秦淮道。朝服常薰女史香，从戎好侧参军帽。两人置酒登新亭，惆怅中原未释兵。尽道石城开北府，何如汉水任南征。钱郎意气酣杯酒，不忧贼来忧贼走。鼓吹先移幕府山，戈船早断濡须口。罢官为失平津侯，壮心空系月氏头。八公草木军容在，六代烟霞诗卷收。是时羽书正旁午，尚书杖钺防江楚，早岁曾提宣武军，旧人自效龙骧伍。麾下争看金仆姑，帐前立直银刀都。咨谋虽少周公瑾，跳荡犹有萧摩诃。尚书当念安危计，感时又忤鸾台议。三公剑履且辞归，九河烽火家何处。千人曾役羽林军，短犊还过司马门。乡梦自依宣德里，郊居且卜石塘村。落日帘帷呼碧玉，琵琶莫唱归飞曲。丈夫四海犹比邻，何必思家数车毂。醉后悲歌涕泪横，北风吹雨入江声。白𬞟骋望思公子，黄菊登高忆故人。钱郎舟再相见，芙蓉堂下开欢宴。去日将军解佩刀，重来歌妓低团扇。仍道朝廷思令公，玺书旦夕下山东。过江愿请三千骑，夺取楼兰不受封。

【襄阳乐】

襄阳之乐，乃在汉水广，岘山高。英宗复辟襄王朝，赐以二赋亲含毫。此赋不从人间来，楚云一片飞《萧》《韶》。大堤花，檀溪竹，襄王归就章华宿。高斋学士宜城酒，江皋游女《铜鞮》曲。前有白尚书，后有原侍郎，虎符讨贼临襄江，千里清荡开郧房。节使不数杜当阳，宗子足掩曹成王。百馀年来乱再起，青袍白马来秦仓。吾闻襄阳城北七十二峰削天半，中有黑帝畤，白玉为阶，黄金为宫观。曾佐真人起冀方，今日王师下江汉。江汉耀兵逍遥歌，祝釐祠下诸军过。庙中燕王《破阵乐》，襄阳小儿舞傞傞。新都护，称相公，知略辐辏承明宫，带刀六郡良家从。相公来，车如风，飞龙厩马青丝鬃。襄王置酒云台中，贼骑已满清泥东。嗟乎！呼鹰台畔生荆棘，斩蛇渚内波涛立。夜半城门门牡开，蒲胥剑履知何及！襄阳之乐，乃在汉水广，岘山高，故宫落日风萧萧。

【高丽行】

安东都护营河朔，特许高丽市弓角。野人七姓海西尘，开城八道江南乐。蔽关还蹙董山师，拜表先陈瓦剌词。诸部皆分大傉萨，国人共事莫离支。承天门前常引见，三年加劳中尝宴。折巾屈紒幕华楼，龙笙狼笔来宾院。汉城无复忧毛怜，吹芦筚篥檀君前。三十六岛岛兵起，先皇趣救车三千。辽人头裹夫馀布，将军履及杨花渡。一战功收合市城，万家粟挽襄平路。此事由来四十年，君倚汉使真如天。陈汤已去定远死，一朝羽檄愁烽烟。榆关早断三韩道，蒲海难通百济船。呜呼！东方君子不死国，堪嗟渐渐玄菟麦。岂甘侯印下勾骊，终望王师右碣石。

【三松老人歌】

三松老人七十一，箬帽棕鞋神奕奕。座上支颐避世翁，少年走马长安客。长安此日车如风，十人五人衣衫同。卖术黄银殷七七，搊筝翠袖张红红。西苑楼台飞百尺，洛阳贾人进花石。宣政门开候赐钱，杜陵日暮分曹弈。大艑十丈封黄罗，区环一寸如清卢。织罽先呈尚衣局，饰榼共宴卖珠胡。二月高梁走燕九，小儿缘橦女射柳。马客虬须笑系鞭，蛾姬辅靥呼尝酒。贺老琵琶李笛，兴庆楼前初下直。曲曲新声我辈闻，五侯宣索知何及。玉河归骑景阳锺，曳缟乘肥胜日中。醉值金吾争道过，将军司隶与钱通。二十年来重到此，不见当年游侠子。南陌朝催间架钱，西山夜拾回中矢。老夫落复何求，寒笛江潭独倚楼。一身结客半天下，万里归来空白头。

【送志衍入蜀】

去年秋山好，君走燕云道；今年春山青，君去锦官城。秋山春山何处可为别，把酒欲问横塘月。人影将分花影稀，锺声初动箫声咽。我昔读书君南楼，夜寒拥被谭九州。动足下床有万里，驽马伏枥非吾俦。当时东国贱男子，傲岸平生已如此。今朝乘传下西川，賨户巴人负弓矢。黄牛喘怒噀银涛，崩剥苍崖化迹劳。石断忽穿风雨过，山深日见鱼龙高。江头老槎偃千尺，接手猿猱掷橡栗。云移断壁层波见，月上危滩远峰出。缥纱楼台白帝城，月明吹角唱花卿。栈连子午愁烽堠，水落东南洗甲兵。摩诃池上清明火，蹲鸱山下巴渝舞。岂有居人浣百花，依然风俗输铜鼓。有日登临感客游，楚天飞梦入江楼。五湖归思苍波阔，十月怀人木末愁。别时曾折阊门柳，相思应寄郫筒酒。末下盐豉谁共尝，蜀中蒟酱君知否？愧予王粲老江潭，愁绝空山响杜鹃。乞我西园数亩，依君好种灌溪田。







三


○七言古诗（二十三首）

【永和宫词】

扬州明月杜陵花，夹道香尘迎丽华。旧宅江都飞燕井，新侯关内武安家。雅步纤腰初召入，钿合金钗定情日。丰容盛剪固无双，蹴踘弹棋复第一。上林花鸟写生绡，禁本锺王点素毫。杨柳风微春试马，梧桐露冷暮吹箫。君王宵旰无欢思，宫门夜半传封事。玉几金床少晏眠，陈娥卫艳谁频侍？贵妃明慧独承恩，宜笑宜愁慰至尊。皓齿不呈微索问，蛾眉欲蹙又温存。本朝家法修清宴，房帷久绝珍奇荐。敕使惟追阳羡茶，内人数减昭阳膳。维扬服制擅江南，小阁炉烟沉水含。私买琼花新样锦，自修水递进黄柑。中宫谓得君王意，银环不妒温成贵。早日艰难护大家，比来欢笑同良娣。奉使龙楼贾佩兰，往还偶失两宫欢。虽云樊嫕能辞令，欲得昭仪喜怒难。绿绨小字书成印，琼函自署充华进。请罪长教圣主怜，含辞欲得君王愠。君王内顾惜倾城，故剑还存敌体恩。手诏玉人蒙诘问，自来阶下拭啼痕。外家官拜金吾尉，平生游侠多轻利。缚客因催博进钱，当筵便杀弹筝伎。班姬才调左姬贤，霍氏骄奢窦氏专。涕泣微闻椒殿诏，笑谭豪夺灞陵田。有司奏削将军俸，贵人冷落宫车梦。永巷传闻去玩花，景和门里谁陪从？天颜不怿侍人愁，后促黄门召共游。初劝官家佯不应，玉车早到殿西头。两王最小牵衣戏，长者读书少者弟。闻道群臣誉定陶，独将多病怜如意。岂有神君语帐中，漫云王母降离宫。巫阳莫救仓舒恨，金锁雕残玉箸红。从此君王惨不乐，丛台置酒风萧索。已报河南失数州，况经少子伤零落！贵妃瘦损坐匡床，慵髻啼眉掩洞房。豆蔻汤温冰簟冷，荔枝浆热玉鱼凉。病不禁秋泪沾臆，裴回自绝君王膝。苔没长门有梦归，花飞寒食应相忆。玉匣珠襦启便房，《薤歌》无异葬同昌。君王欲制《哀蝉赋》，诔笔词臣有谢庄。头白宫娥暗颦蹙，庸知朝露非为福？宫草明年战血腥，当时莫向西陵哭。穷泉相见痛仓黄，还向官家问永王。幸免玉环逢丧乱，不须铜雀怨兴亡。自古豪华如转毂，武安若在忧家族。爱子虽添北渚愁，外家已葬骊山足。夜雨椒房阴火青，杜鹃啼血濯龙门。汉家伏后知同恨，止少当年一贵人。碧殿凄凉新木拱，行人尚识昭仪冢。麦饭冬青问茂陵，斜阳蔓草埋残垄。昭丘松翙北风哀，南内春深拥夜来。莫奏《霓裳》天宝曲，景阳宫井落秋槐。

【琵琶行（并序）】

去梅村一里，为王太常烟客南园。今春梅花盛开，予偶步到此，忽闻琵琶声出于短垣丛竹间。循墙侧听，当其妙处，不觉拊掌。主人开门延客，问向谁弹，则通州白在湄子彧如，父子善琵琶，好为新声。须臾花下置酒，白生为予朗弹一曲，乃先帝十七年以来事，叙述乱离，豪嘈凄切。坐客有旧中常侍姚公，避地流落江南，因言先帝在玉熙宫中，梨园子弟奏水嬉、过锦诸戏，内才人于暖阁赍镂金曲柄琵琶弹清商杂调。自河南寇乱，天颜常惨然不悦，无复有此乐矣。相与哽咽者久之。于是作长句纪其事，凡六百二言，仍命之曰《琵琶行》。

琵琶急响多秦声，对山慷慨称入神；同时渼陂亦第一，两人失志遭迁谪。绝调王康并盛名，昆仑摩诘无颜色。百馀年来操南风，《竹枝》《水调》讴吴侬。里人度曲魏良辅，高士填词梁伯龙。北调犹存止弦索，朔管胡琴相间作。尽失传头误后生，谁知却唱《江南乐》。今春偶步城南斜，王家池馆弹琵琶。悄听失声叫奇绝！主人招客同看花。为问按歌人姓白，家住通州好寻觅。袴褶新更回鹘装，虬须错认龟兹客。偶因同坐话先皇，手把檀槽泪数行。抱向人前诉遗事，其时月黑花茫茫。初拨鶤弦秋雨滴，刀剑相磨毂相击。惊沙拂面鼓沈沈，砉然一声飞霹雳。南山石裂黄河倾，马蹄迸散车徒行。铁凤铜盘柱摧塌，四条弦上烟尘生。忽焉摧藏若枯木，寂寞空城乌啄肉。辘轳夜半转咿哑，呜咽无声贵人哭。碎佩丛铃断续风，冰泉冻壑泻淙淙。明珠瑟瑟抛残尽，却在轻笼慢撚中。斜抹轻挑中一摘，漻栗飕飗憯肌骨。衔枚铁骑饮桑干，白草黄沙夜吹笛。可怜风雪满关山，乌鹊南飞行路难。猿啸鼯啼山鬼语，瞿塘千尺响鸣滩。坐中有客泪如霰：“先朝旧直乾清殿。穿宫近侍拜长秋，咬春燕九陪游燕。先皇驾幸玉熙宫，凤纸佥名唤乐工。苑内水嬉金傀儡，殿头过锦玉玲珑。一自中原盛豺虎，暖阁才人撤歌舞。插柳停搊素手筝，烧灯罢击花奴鼓。我亦承明侍至尊，止闻古乐奏《云门》。”段师沦落延年死，不见君王赐予恩。一人劳悴深宫里，贼骑西来趋易水。万岁山前鼙鼓鸣，九龙池畔悲笳起。换羽移宫总断肠，江村花落听《霓裳》。龟年哽咽歌长恨，力士凄凉说上皇。前辈风流最堪羡，明时迁客犹嗟怨。即今相对苦南冠，升平乐事难重见。白生尔尽一杯酒，繇来此伎推能手。岐王席散少陵穷，五陵召客君知否？独有风尘潦倒人，偶逢丝竹便沾巾。江湖满地《南乡子》，铁笛哀歌何处寻？

【宫扇】

宣皇清暑幸离宫，碧槛青疏十二重。七宝铸铜薰鸭贵，千金瓷翠斗鸡红。玳瑁帘开南内宴，沉香匣启西川扇。蝉翼描来云母轻，冰纨制就天孙艳。丹霞滃起驾云軿，王母双成绛节还。玉管凤衔花万寿，银涛龙蹴海三山。芙蓉水殿琉璃彻，内家尚苦樱桃热。九华初御咏招凉，落叶回风若霜雪。峨眉万里尚方船，雉尾千秋奏御笺。公主合欢娇翡翠，昭容反影斗婵娟。遭逢召见南薰殿，思陵日昃犹挥汗。天语亲传赐近臣，先生进讲《豳风》倦。黄罗帕捧出雕阑，画箑丹青掌上看。俸薄买嫌灯市价，恩深携谢阁门班。自离卷握秋风急，蹇驴便面谁人识。闻道烽烟蔽锦城，齐纨楚竹无颜色。石榴喷火照皇都，再哭苍梧愧左徒。旧内谩悬长命缕，新宫徒贴辟兵符。雨夜床头搜废箧，摩挲老眼王家物。半面犹存《蛱蝶图》，空箱尚记《霓裳》叠。蠹粉黄侵琼树花，曲尘香损紫鸾车。珠衣五翟悲秦女，玉坠双鱼泣汉家。莫叹君恩长断绝，比来舒卷仍鲜洁。乍可襟披宋玉风，不堪袖掩班姬月。

【宣宗御用戗金蟋蟀盆歌】

宣宗在御升平初，便殿进览《豳风图》。暖阁才人笼蟋蟀，昼长无事为欢娱。定州花瓷赐汤沐，玉粒琼浆供饮啄。戗金髹漆隐双龙，果厂雕盆锦香褥。佽飞著翅逞腰身，玉砌轩鬐试一鸣。性不近人须耿介，才堪却敌在僄轻。君王暇豫留深意，棘门霸上皆儿戏。斗鸡走狗谩成功，今日亲观战场利。坦颡长身张两翼，锯牙植股须如戟。汉家十二羽林郎，虫达封侯功第一。临淮真龙起风云，二豪螟蛉张与陈。草间窃伏竟何用，灶下厮养非吾群。大将中山独持重，却月城开立不动。两目相当振臂呼，先声作势多操纵。应机变化若有神，僄突仿佛常开平。黄须鲜卑见股栗，垂头折足亡精魂。独身跳免追且急，拉折攀翻只一掷。蠮螉塞外蠕蠕走，使气穷搜更深入。当前拔栅赌先登，夺采争筹为主人。自分一身甘瓦注，不知重赏用黄金。君王笑谓当如此，楚汉雌雄何足齿！莫嗤超距浪轻生，横草功名须致死。二百年来无英雄，故宫瓦砾吟秋风。一寸山河斗蛮触，五千甲士化沙虫。灌莽微躯亦何有，捉生误落儿童手。蚁贼穿墉负败胔，战骨虽香嗟速朽。凉秋九月长安城，黑鹰指爪愁双睛。锦鞲玉绦竞驰逐，头鹅宴上争输赢。斗鸭栏空舞马死，开元万事堪伤心。秘阁图书遇兵火，厂盒宣窑贱如土。名都百戏少人传，贵戚千金向谁赌？乐安孙郎好古癖，剔红填漆收藏得。我来山馆见雕盆，蟋蟀秋声增叹息。呜呼！漆城荡荡空无人，哀切切啼王孙。贫士征夫尽流涕，惜哉不遇飞将军。

【听女道士卞玉京弹琴歌】

鹅逢天风，北向惊飞鸣。飞鸣入夜急，侧听弹琴声。借问弹者谁？云是当年卞玉京。玉京与我南中遇，家近大功坊底路。小院青楼大道边，对门却是中山住。中山有女娇无双，清眸皓齿垂明榼。曾因内宴直歌舞，坐中瞥见涂鸦黄。问年十六尚未嫁，知音识曲弹清商。归来女伴洗红妆，枉将绝技矜平康，如此才足当侯王。万事仓皇在南渡，大家几日能枝梧。诏书忽下选蛾眉，细马轻车不知数。中山好女光徘徊，一时粉黛无人顾。艳色知为天下传，高门愁被旁人妒。尽道当前黄屋尊，谁知转盼红颜误。南内方看起桂宫，北兵早报临瓜步。闻道君王走玉骢，犊车不用聘昭容。幸迟身入陈宫里，却早名填代籍中。依稀记得祁与阮，同时亦中三宫选。可怜俱未识君王，军府抄名被驱遣。漫咏临春《琼树篇》，玉颜零落委花钿。当时错怨韩擒虎，张孔承恩已十年。但教一日见天子，玉儿甘为东昏死。羊车望幸阿谁知？青冢凄凉竟如此！我向花间拂素琴，一弹三叹为伤心。暗将《别鹄》《离鸾》引，写入悲风怨雨吟。昨夜城头吹筚篥，教坊也被传呼急。碧玉班中怕点留，乐营门外卢家泣。私更装束出江边，恰遇丹阳下渚船。剪就黄絁贪入道，携来绿绮诉婵娟。此地繇来盛歌舞，子弟三班十番鼓。月明弦索更无声，山塘寂寞遭兵苦。十年同伴两三人，沙董朱颜尽黄土。贵戚深闺陌上尘，吾辈漂零何足数！坐客闻言起叹嗟，江山萧瑟隐悲笳。莫将蔡女边头曲，落尽吴王苑里花。

【南生鲁六真图歌（并引）】

（山东南生鲁，官浙之观察，命谢彬画己像而刘复补山水，凡六图。其一坐方褥，听两姬搊筝吹洞箫。其一焚香弹琴，流泉泻阶下，旁一姬听倦倚石。一会两少年蹴踘戏，球掷空中势欲落。一图书满床，公左顾笑，有髫而秀者端拱榻前，若受书状，则公子也。馀二图：一则画藤桥横断壑中，非人境，公黄冠棕拂，掉首不顾；一则深岩枯木，有头陀趺坐披布衲，即公也。予为作《六真图歌》，镵之石上，览者可以知其志矣。）

明湖夜雨天涯客，握手停杯话畴昔。人生竟作画图看，拂卷生绡开数尺。长身玉立于思翁，美人促柱弹春风。一声两声玉箫急，吹落碧桃无数红。旁有一姝娇倚扇，听君手拂《湘妃怨》。抱琴危坐须飘然，知入清徽《广陵散》。出门逐伴车如风，筑球会饮长安中。归来闭门闲课子，石榻焚香列图史。我笑此翁何太奇，弹琴蹴踘皆能为。读书终老岂长策，乘云果欲鞭龙螭。神仙吾辈尽可学，六博吹笙游戏作。不信晚年图作佛，趺坐蒲团贪睡着。丈夫雄心竟若此，世事悠悠何足齿！兴来展玩自掀髯，棕拂藤鞋自兹始。刘君水石谢君图，解衣盘礴工揣摩。平生嗜好经想像，须臾点出双清卢。置身其间真快乐，声酒琴书资笑谑。纵然仙佛两无成，如此溪山良不恶。吾闻宗少文，曾写尚子平。阮生长啸逢苏门，祖孙妙笔多天真。君不见兴宗年少香山老，不及丹青似旧人。

【后东皋草堂歌】

君家东皋枕山麓，百顷流泉浸花竹。石田书画数百卷，酷嗜平生手藏录。隐囊麈尾寄萧斋，鸿鹄高飞鹰隼猜。白社青山旧居在，黄门北寺捕车来。有诏怜君放君去，重到故乡栖隐处。短策仍看屋后山，扁舟却系门前树。此时钩党虽纵横，终是君王折槛臣！放逐纵缘当事意，江湖还赖主人恩。一朝龙去辞乡国，万里烽烟归未得。可怜双戟中丞家，门帖凄凉题卖宅。有子单居持户难，呼门吏怒索家钱。穷搜废箧应无计，弃掷城南五尺山。任移花药邻家植，未剪松杉僧舍得。渔舟网集习家池，官道人牵到公石。石础虽留不记亭，槿篱还在半无门。欹桥已断眠僵柳，醉壁谁扶倚瘦藤。尚有荒祠丛废棘，丰碑草没犹堪识。阶前田父早歌呼，陌上行人增叹息。我初扶杖过君家，开尊九月逢黄花。秋日溪山好图画，石田真迹深咨嗟。传闻此图再易主，同时宾客知存几？又见溪山改旧观，雕栏碧槛今已矣。摇落深知宋玉愁，衡阳雁断楚天秋。斜晖有恨家何在，极浦无言水自流。我来草堂何处宿？挑灯夜把长歌续。十年旧事总成悲，再赋闲愁不堪读。魏寝梁园事已空，杜鹃寂寞怨西风。平泉独乐荒榛里，寒雨孤村听暝锺。

【汲古阁歌】

毛晋字子晋，常熟人，家有汲古阁。嘉隆以后藏书家，天下毗陵与琅琊。整齐旧闻收放失，后来好事知谁及。比闻充栋虞山翁，里中又得小毛公。搜求遗逸悬金购，缮写精能镂板工。由来斯事推赵宋，欧虞楷法看飞动。集贤院印校雠精，太清楼本装潢重。损斋手跋为披图，苏氏题观在直庐。馆阁百家分四库，巾箱一幅尽《三都》。本朝儒臣典制作，累代缥缃输秘阁。徐广虽编石室书，孝征好窃《华林略》。两京太学藏经史，奉诏重修赐金紫。高斋学士费餐钱，故事还如写黄纸。释典流传自洛阳，中官经厂护焚香。诸州各请名山藏，总目难窥内道场。南湖主人为叹息，十年心力恣收拾。史家过神尧，律论流通到罗什。当时海内多风尘，石经马矢高丘陵。已坏书囊缚作，复惊木册摧为薪。君家高阁偏无恙，主人留宿倾家酿。醉来烧烛夜摊书，双眼摩挲觉神王。古人关书借三馆，羡君自致五千卷。又云献书辄拜官，羡君带索躬耕田。伏生藏壁遭书禁，中郎秘惜矜谈进。君获奇书好示人，鸡林巨贾争摹印。读书到死苦不足，小学雕虫置废簏。君今万卷尽刊讹，邢家小儿徒碌碌。客来诗酒话生平，家近湖山拥百城。不数当年清阁，乱离踪迹似云林。

【东莱行】

为姜如农、如须兄弟作也。汉皇策士天人毕，二月东巡临碣石。献赋凌云鲁两生，家近蓬莱看日出。仲孺召入明光宫，补过拾遗称侍中。叔子飐轩四方使，一门二妙倾山东。同时里人官侍从，左徒宋玉君王重。就中最数司空贤，三十孤卿需大用。君家兄弟俱承恩，感时危涕长安门。侍中叩阁数强谏，上书对仗弹平津。天颜不怿要人怨，卫尉捉头捽下殿。中旨传呼赤棒来，血裹朝衫路人看。爱弟弃官相追从，避兵尽室来江东。本为逐臣沟壑里，却因奉母乱离中。三年流落江湖梦，茂陵荒草西风恸。头颅虽在故人怜，髀肉犹为旧君痛。我来扶杖过山头，把酒论文遇子由。异地客愁君更远，中原同调几人留？司空平昔耽佳句，千首诗成罢官去。战鼓东来白骨寒，二劳山月魂何处？左氏勋名照汗青，过江忠孝数中丞。孺卿也向龙沙死，柴市何人哭子卿？只君兄弟天涯客，漂零尚是烟霜隔。思归诗寄广陵潮，忆弟书来虎丘石。回首风尘涕泪流，故乡萧瑟海天秋。田横岛在鱼龙冷，栾大城荒草木愁。当日竹宫从万骑，祀日歌风何意气。断碑年月记乾封，柏梁侍从谁承制？鲁连蹈海非求名，鸱夷一舸宁逃生！丈夫沦落有时命，岂复悠悠行路心。我亦沧浪钓船系，明日随君买山住。

【鸳湖曲】

为竹亭作。鸳鸯湖畔草粘天，二月春深好放船。柳叶乱飘千尺雨，桃花斜带一溪烟。烟雨迷离不知处，旧堤却认门前树。树上流莺三两声，十年此地扁舟住。主人爱客锦筵开，水阁风吹笑语来。画鼓队催桃叶伎，玉箫声出《柘枝》台。轻靴窄袖娇妆束，脆管繁弦竞追逐。云鬟子弟按《霓裳》，雪面参军舞《鸲鹆》。酒尽移船曲榭西，满湖灯火醉人归。朝来别奏新翻曲，更出红妆向柳堤。欢乐朝朝兼暮暮，七贵三公何足数？十幅蒲帆几尺风，吹君直上长安路。长安富贵玉骢骄，侍女熏香护早朝。分付南湖旧花柳，好留烟月伴归桡。那知转眼浮生梦，萧萧日影悲风动。中散弹琴竟未终，山公启事成何用？东市朝衣一旦休，北邙抔土亦难留。白杨尚作他人树，红粉知非旧日楼。烽火名园窜狐兔，画阁偷窥老兵怒。宁使当时没县官，不堪朝市都非故！我来倚棹向湖边，烟雨台空倍惘然。芳草乍疑歌扇绿，落英错认舞衣鲜。人生苦乐皆陈迹，年去年来堪痛惜！闻笛休嗟石季伦，衔杯且效陶彭泽。君不见白浪掀天一叶危，收竿还怕转船迟。世人无限风波苦，输与江湖钓叟知。

【项黄中家观万岁通天法帖】

王氏勋名自始兴，后人书法擅精能。江东将相传家在，翰墨风流天下称。前有琅琊今璟李，项氏由来堪并美。襄毅旗常战伐高，墨林书画声名起。当时海内号收藏，秘阁图书玉轴装。近代丹青推董巨，名家毫素重锺王。锺王妙迹流传旧，贞观在御穷搜购。尽随万乘入昭陵，人间一字无遗漏。碑石犹存腕锋出，风摧雨剥苔文脱。枣木镌来波砾非，笺麻拓就戈铓失。君家此书何处传？云是万岁通天年。则天酷嗜二王法，诏求手迹千金悬。从官方庆拜表进，臣祖羲献与僧虔。生平行草数十纸，龙蛇盘蹙开天颜。赐官五阶帛百匹，仍敕能手双钩填。装成用宝进御府，不知何事流人间。我思羲之负远略，北伐贻书料强弱。惜哉徒令书画传，誓墓功名气萧索。江东无事富山水，兴来洒笔临池乐。足知文采赖升平，父子优游擅家学。只今海内无高门，稽山越水烽烟作。春风挂席由拳城，夜雨君斋话畴昨。呜呼吾友雅州公，舒毫落纸前人同。一官乌撒没抔土，万卷青箱付朔风。少伯湖头鼙鼓动，尚书第内烟尘空。可怜累代图书尽，断楮残编墨林印。此卷仍逃劫火中，老眼纵横看笔阵。君真襄毅之子孙，相逢意气何相亲。即看书画与金石，访求不屑辞家贫。嗟乎！世间奇物恋故主，留取缥缃傲绝伦。

【萧史青门曲】

萧史青门望明月，碧鸾尾扫银河阔。好畤池台白草荒，扶风邸舍黄尘没。当年故后婕妤家，槐市无人噪晚鸦。却忆沁园公主第，春莺啼杀上阳花。呜呼先皇寡兄弟，天家贵主称同气。奉车都尉谁最贤，巩公才地如王济。被服依然儒者风，读书妙得公卿誉。大内倾宫嫁乐安，光宗少女宜加意。正值官家从代来，王姬礼数从优异。先是朝廷启未央，天人宁德降刘郎。道路争传长公主，夫婿豪华势莫当。百两车来填紫陌，千金榼送出雕房。红窗小院调鹦鹉，翠馆繁筝叫凤凰。







四


○五言律诗（一百五首）

【夜泊汉口】

秋气入鸣滩，钩帘对影看。久游乡语失，独客醉歌难。星淡鱼吹火，风高笛倚阑。江南归自近，尽室寄长安。

【送黄子羽之任四首】

子羽能诗，以征辟为新都令。

△襄阳

始见征途乱，十年忧此方。君还思圣主，何意策贤良。楚蜀烽烟接，江山指顾长。只今庞德祖，不复卧襄阳。

△巫峡

高深积气浮，水石怒相求！胜绝频宜顾，奇情不易留。苍凉难久立，浩荡复谁收。诗思江天好，春云满益州。

△成都

鱼凫开国险，花月锦城香。巨石当门观，奇书刻渺茫。江流人事胜，台榭霸图荒。万里沧浪客，题诗问草堂。

△新都

丞相新都后，如今复几人。先皇重元老，大礼自尊亲。旧俗科条古，前贤风尚醇。似君真茂宰，白石水潾潾。

【穿山】

势削悬崖断，根移怒雨来。洞深山转伏，石尽海方开。废寺三盘磴，孤云五尺台。苍然飞动意，未肯卧蒿莱。

【玄墓谒剖公】

一衲消群相，孤峰占妙香。经声清石骨，佛面冷湖光。花落承趺坐，云归识讲堂。空潭今夜月，锺鼓祝前王。

【过闻果师园居】

帆影窗中没，锺声树杪移。檐依悬果近，阁避偃松欹。菜甲春来早，茶枪雨后迟。散斋闲独往，应与道人期。

【游西湾】

断壁猿投栗，荒祠鼠窜藤。锺寒难出树，云静恰依僧。选胜从吾意，扪危羡客能。生来几量屐，到此亦何曾。

【送友人还楚】

灯火照残秋，闻君事远游。客心分暮雨，寒梦入江楼。酒尽孤峰出，诗成众霭收。一帆滩响急，落日满黄州。

【送继起和尚入天台】

振锡西泠渡，潮声定后闻。屐侵盘磴雪，衣湿渡江云。树向双崖合，泉经一杖分。石林精舍好，猿鸟慰离群。

【蚤起】

蚤凉成偶游，惜爽憩南楼。棋响鸟声动，茶烟花气浮。衫轻人影健，风细客心柔。馀兴闲支枕，清光浅梦收。

【五月寻山夜寒话雨】

客衣轻百里，长夏惜登临。正尔出门夜，忽逢山雨深。聊将斗酒乐，无作薄寒吟。年少追凉好，难为父母心。

【瑜芬有侍儿明慧从江上归则言去矣】

江上送君别，馀情感侍儿。对人先母意，生小就侬嬉。恃稚偏频进，含娇托未知。今来罗帐底，谁解笑微窥？

【读史杂感十六首】

吴越黄星见，园陵紫气浮。六师屯鹊尾，双阙表牛头。镇静资安石，艰危仗武侯。新开都护府，宰相领扬州。

△其二

莫定三分计，先求五等封。国中惟指马，阃外尽从龙。朝事归诸将，军输仰大农。淮南数州地，幕府但歌锺。

△其三

北寺谗成狱，西园贿拜官。上书休讨贼，进爵在迎銮。相国争开第，将军罢筑坛。空馀苏武节，流涕向长安。

△其四

御刀周奉叔，应敕阮佃夫。列戟当关怒，高轩哄道呼。监奴右卫率，小吏执金吾。匍匐车尘下，腰间玉鹿卢。

△其五

闻筑新宫就，君王拥丽华。尚言虚内主，广欲选良家。使者螭头舫，才人豹尾车。可怜青冢月，已照白门花。

△其六

贵戚张公子，奄人王宝孙。入陪宣室宴，出典羽林屯。狗马来西苑，俳优侍北门。不时中旨召，著籍并承恩。

△其七

漫说黄龙府，须愁朱雀桁。三军朝坐甲，十客夜传觞。王气矜天堑，边书弃御床。江州陈战舰，不肯下浔阳。

△其八

偏师过采石，突骑满新林。已设牵羊礼，难为刑马心。孤军摧韦粲，百战死王琳。极目芜城远，沧江暮雨深。

△其九

耰棘千夫聚，艨冲百里通。白衣摇急桨，青草伏强弓。坞壁推严虎，江湖属管崇。丹阳故鄣郡，山越土人风。

△其十

越绝山河在，征人尚锦袍。乘风竹箭利，狎浪水犀豪。怪石千滩险，疑城百里高。临江诸将帅，委甲甬东逃。

△其十一

屡檄知难下，全军压婺州。国亡谁与守？城坏复能修。喋血双溪阁，焚家八咏楼。江东子弟恨，伏剑泪长流！

△其十二

听说无诸国，南阳佳气来。三军手诏痛，一相誓师哀。鲁卫交难合，黥彭间早开。崆峒游不返，虚筑越王台。

△其十三

再有东瓯信，城空战鼓闻。青山频见骑，丹穴尚求君。乱水冲村垒，残兵哭岭云。疮痍逢故老，还说永安军。

△其十四

计出游云梦，雄风羡独醒。连营巴水白，吹角楚天青。五岳尊衡峤，三江阻洞庭。故家多屈宋，应勒《武冈铭》。

△其十五

早设沿江戍，仍添溯水兵。恶滩横赣石，急浪打湓城。彀骑柴桑督，楼船牛渚营。江南民力尽，辛苦事西征。

△其十六

风雨章江路，山川感废兴。城荒孤鹜远，潮怒老蛟凭。止水孤臣尽，空坑故鬼增。凄凉馀汗简，遗事续庐陵。

【溪桥夜话】

（予偕子俶兄弟，临流比屋，异户同桥，久雨得月，新浴乍凉，辄书数语，以识幽事。）

竹深斜见屋，溪冷不分桥。老树连书幌，孤村共酒瓢。茶香消积雨，人影话良宵。同入幽栖传，他年未寂寥。

【再简子俶】

旧识天下尽，与君兄弟存。异书安废壁，苦酒泼残樽。住处欣同里，相依好闭门。乱馀仍老屋，恸哭故朝恩。

【素馨】

（乱后道阻无至者，友人培隔年旧本，赋以志感。）

异地怜培养，孤根怨别离。清心愁欲瘦，独立畏人知。弃置逾吾分，声香与物移。名花贪悦己，不改误芳时。

【感旧】

不敢恨离别，失君愁我轻。新知纷项领，久病废将迎。惨淡随时辈，艰难愧老成。何时携斗酒，涕泣话馀生。

【赠歌者】

天宝遗音在，江东妙舞传。旧人推贺老，新曲唱延年。白眼公卿贵，青娥弟子妍。醉中谈往事，少小侍平泉。

【兔缺】

舌在音何謇，唇亡口半呿。病同师伯干，方问仲堪医。露涿从人诮，衔碑欲语迟。纳言亲切地，补阙是良规。

【织女】

轧轧鸣梭急，盈盈涕泪微。悬知新样锦，不理旧残机。天汉期还代，河梁事已非。玉箱今夜满，我独赋《无衣》。

【感事】

不事扶风掾，难耕好畤田。老知三尺法，官为五铢钱。筑土惊传箭，呼门避棹船。此身非少壮，休息待何年？

【赠苍雪若镜两师见访】

孤云所宿处，清磬出层阴。高座惟斯道，扁舟亦此心。寻秋逢讲树，到海发禅音。月色霜天正，吾师诗思深。

【谢苍雪赠叶染道衣】

娑罗多宝叶，煎水衲衣黄。不染非真色，拈来有妙香。足趺僧相满，手绽戒心长。一笠支郎许，安禅向石傍。

【送李友梅还楚寄题其所居爱吾庐】

寒雪满浔阳，江程入楚乡。滩逢黄鹄怒，岭界白云长。十里鱼虾市，千头橘柚庄。归人贳村酒，仿佛是柴桑。

【黄州杜退之改号蜕斯其音近而义别索诗为赠】

述志赋秋虫，孤吟御远风。掇皮忘我相，换骨失衰翁。画以通灵妙，诗因入悟空。少陵更字说，不肯效韩公。

【王瓜】

同摘谁能待，离离早满车。弱藤牵碧蒂，曲项恋黄花。客醉尝应爽，儿凉枕易斜。齐民编《月令》，瓜瓞重王家。

【豇豆】

绿畦过骤雨，细束小虹霓。锦带千条结，银刀一寸齐。贫家随饭熟，饷客借糕题。五色南山豆，几成桃李蹊。

【苋】

性嫌同肉食，味好伴葵羹。辨叶先知种，闻香易识名。碧甜骄绿茹，茜汁乱红粳。却怪成都叟，诗篇苋也轻。

【送照如禅师还吴门】

秋气肃群虑，衲衣还故栖。云生孤杖迥，月出万山低。乞火青枫寺，疏泉紫芋畦。石床棕拂子，尽说是曹溪。

【初冬月夜过子俶】

月色破林峦，家贫共一滩。门开孤树直，影逼两人寒。瀹茗夸阳羡，论诗到建安。亦知谈笑久，良夜睡应难。

【园居柬许九日】

迸笋穿茶灶，欹花罨酿房。曝书移画几，敲笔响琴床。晚食知眠懒，轻衫便酒狂。翛然吾愿足，不肯负沧浪。

【晚泊】

寒锄依岸直，轻桨荡潮斜。树脱馀残叶，风吹乱晚鸦。沙深留豕迹，溪静响鱼叉。乞火村醅至，炊烟起荻花。

【题心函上人方庵】

顶相安禅稳，圆尘覆钵销。谁知眠丈室，不肯效团焦。石鼎支茶灶，匡床挂瘿瓢。一枝方竹杖，夜雨话参寥。

【题敬上人代笠】

空山无住着，就石架孤筇。爱雪编茅整，愁风剪箬工。树阴休灌叟，蓑雨滴渔翁。要自谋安隐，吾师息此中。

【过南屏访无生上人】

谓此一公住，偶来闻午锺。山容参雪峤，佛火隐雷峰。路细因留竹，云深好护松。精庐人不到，相对话南宗。

【简武康姜明府二首】

地僻谁闻政，如君自不同。放衙山色里，听事水声中。竹税官桥市，茶商客渚篷。前溪歌舞在，父老习遗风。

△其二

花发讼庭香，松风夹道凉。溪喧因纸贵，邑静为蚕忙。鱼鸟高人政，烟霞仙吏装。知君趋召日，取石压归航。

【晓妆】

学母妆应早，留花称小围。为怜新绣领，故著旧时衣。性急梳难理，衫深力易微。素奁犹未敛，只道侍儿非。

【赠徐子能二首】

如子声名早，相闻尽故人。懒馀交太晚，知我话偏真。道在应非病，诗成自不贫。拊髀休叹恨，才得保沉沦。

△其二

未卜林塘隐，还将野兴消。鹤声常入市，树势欲侵桥。老病人扶拜，狂吟客见招。知从甫里近，白首共逍遥。

【初春夜坐奇怀室】

长日谁教睡，夜深还拥书。一灯残酒在，斜月暗窗虚。官退才须减，名高懒不除。梅花侵晓发，早得伴闲居。

【新霁喜孙令修至同步后园探梅】

偶来因客兴，信步得吾园。雨足山低树，花开日满轩。扫林休石磴，緌药遇泉源。绝壑人声至，惊栖听鸟喧。

【送王子彦】

王以孝廉不仕，后因事避吏，将入都。失意独焉往，自怜归计非。无家忘别苦，多难爱书稀。白首投知己，青山负布衣。秋风秣陵道，惆怅素心违。

【遇旧友】

已过才追问，相看是故人。乱离何处见，消息苦难真。拭眼惊魂定，衔杯笑语频。移家就吾住，白首两遗民。

【偶值】

偶值翻成讶，如君不易寻。出门因酒癖，谢客为书淫。久坐倾愁抱，高谭遇爽心。明朝风日暇，馀兴约登临。

【座主李太虚师从燕都间道北归寻以南昌兵变避乱广陵赋呈八首】

风雪间关道，江山故国天。还家苏武节，浮海管宁船。妻子惊还在，交朋泪泫然。两京消息断，离别早经年。

△其二

白鹿藏书洞，青牛采药翁。买山从五老，避世弃三公。旧德高词苑，长编续《史通》。十年金马梦，回首暮云中。

△其三

爱酒陶元亮，能诗宗少文。桃花忘世事，明月望湘君。山静闻鼙鼓，江空见阵云。不知时汉晋，谁起灌将军？

△其四

浩劫知难问，秋风天地哀。神宫一柱火，仙灶五丁雷。







五


○七言律诗（五十四首）

【梅村】

枳篱茅舍掩苍苔，乞竹分花手自栽。不好诣人贪客过，惯迟作答爱书来。闲窗听雨摊诗卷，独树看云上啸台。桑落酒香卢橘美，钓船斜系草堂开。

【怀杨机部军前】

同时迁吏独从征，人道戎旃谴责轻。诸将自承中尉令，孤臣谁给羽林兵？忧深平勃军南北，疏讼甘陈谊死生。犹有内谗君不顾，亦知无语学公卿？

【送黄石斋谪官】

旧学能先天下忧，东西国计在登楼。十年流涕孤臣事，一夜秋风病客舟；地近诗书防党禁，山高星汉动边愁。匡庐讲室云封处，莫问长江日夜流。

【送左子直子忠兄弟还桐城】

君家先德重西京，别我临江涕泪横。赵氏有孤仍世族，卫公无谥在诸卿。看碑太学伤钩党，置酒新亭望息兵。莫叹祀宫豺虎迹，浮丘山下草初生。

【圣驾阅城恭遇口占】

柳陌天闲狮子花，春风吹角画轮车。云开羽葆三千仗，日出楼台十万家。天子玉弓穿塞雁，黄门金弹落宫鸦。北军不用归都尉，阅武堂前是正衙。

【登梁王吹台】

登台雅吹列仙闻，客散梁园只夕曛。天子旌旗怜少帝，诸王兵甲属将军。两河词赋凌寒雪，千骑歌锺入暮云。我亦倦游称病免，洛阳西去不逢君。

【过朱仙镇谒武穆庙】

少保功名绛节遥，山川遗恨未能消。故京陵树犹西向，南渡江声自北朝。父子十年摧劲敌，士民三镇痛天骄。嗟君此地营军险，祠庙丹青空寂寥！

【送杨凫岫】

萧瑟江湖逐客船，乱离兄弟夕阳边。芜城是处逢寒食，苦叶如人渡汶川。回首风尘生杞棘，伤心矰蠙在鹰鹯。曾经召见多封事，一病犹缘明主怜。

【白门遇北来友人】

风尘满目石城头，樽酒相看话客愁。庾信有书谈北土，杜林无恙问西州。恩深故国频回首，诏到中原尽涕流！江左即今歌舞盛，寝园萧瑟蓟门秋。

【甲申十月南中作】

六师长奉翠华欢，王气东南自郁盘。起殿榜还标太极，御船名亦号长安。湖吞铁锁三山动，旗绕金茎万马看。开府扬州真汉相，军书十道取材官。

【有感】

已闻羽檄移青海，是处山川困白登。征北功惟修坞壁，防秋策在打河冰；风沙刁斗三千帐，雨雪荆榛十四陵。回首神州漫流涕，酹杯江水话中兴。

【感杨梅作】

石椁山头好结邻，寿阳妆束紫纶巾。子云二姓惭梅尉，虢国同心泣采𬞟。露冷玉盘伤硕果，风来珠实堕芳茵。杜鹃啼就杨修恨，碧血离离向故人。

【王烟客招往西田同黄二摄六王大子彦及家舅氏朱昭芑李尔公宾侯兄弟赏菊二首】

九秋风物令公香，三径滋培处士庄。花似赐绯兼赐紫，人曾衣白对衣黄。未堪醉酒师彭泽，欲借餐英问首阳。转眼东篱有何意，庄严金色是空王。

△其二

不扶自直疏还密，已折仍开瘦更妍。最爱萧斋临素壁，好因高烛耀华钿。坐来艳质同杯泛，老去孤根仅瓦全。苦向邻家怨移植，寄人篱下受人怜。

【和王太常西田杂兴八首】

一卧溪云相见稀，系船枯柳叩斜扉。桥通小市鱼虾贱，水绕孤村烟火微。到处琴书携自近，骤来宾客看人围。画将松雪《花溪》卷，补入西田老衲衣。

△其二

积暑空庭鸟雀稀，泉声入竹冷岩扉。芒鞋藤杖将迎少，蟹舍鱼庄生事微。病酒客携茶荈到，罢棋人簇画图围。日斜清簟追凉好，移榻梧阴见解衣。

△其三

苦竹黄芦宿火稀，渡头人歇望归扉。偶添小阁林峦秀，渐见归帆烟霭微。蔬圃草深凫雁乱，水亭桥没芰荷围。夜凉卷幔深更话，已御秋来白袷衣。

△其四

竹坞花潭过客稀，灌畦才罢掩松扉。道人石上支颐久，渔父矶头欸乃微。潮没秋田孤鹜远，阁含山雨断虹围。亭皋木落黄州梦，江海翩跹一羽衣。

△其五

乱后归来桑柘稀，牵船补屋就柴扉。游鱼自见江湖阔，野雀何知身体微。听说诗书田父喜，偶谭城市醉人围。昨朝换去机头布，已见新缝短后衣。

△其六

胜情今日似君稀，鹭立滩头隐钓扉。屋置茶寮图陆羽，轩开画壁祀探微。萧斋散帙知耽癖，高座谈经早解围。手植松枝当麈尾，云林居士水田衣。

△其七

相逢道旧故交稀，偶过邻翁话掩扉。陶氏先畴思士行，谢家遗绪羡弘微。城中赐第书千卷，祠下丰碑柳十围。今日乱离牢落甚，秋风禾黍泪沾衣。

△其八

春晓台前春思稀，故园萝薜绕山扉。僮耕十亩桑麻熟，僧住一龛锺磬微。题就诗篇才满壁，种来松栝已成围。而今却向西田老，换石栽花典敝衣。

【赠王子彦五十四首】

二十登车侈壮游，软尘京雒紫骅骝。《九成宫》体银钩就，万卷楼居玉轴收。纵解摴蒲非漫戏，即看哺叕亦风流。笋舆芒皞春山路，故旧相逢总白头。

△其二

旧业城西二顷田，著书闻已续长编。两贤门第知应补，十上才名只自怜。投老漫裁居士服，畏人还趁孝廉船。只因梅信归来晚，手植松枝暗记年。

△其三

懒将身世近浮名，残客由来厌送迎。独处意非关水石，逢人口不识杯铛。衣舀蕴藉多风貌，砚几清严见性情。子弟皆贤宾从好，似君才勿愧平生。

△其四

虽云文籍与《儒林》，《独行》居然擅古今。五簋留宾高士约，百金投客故人心。尊彝布列图书贵，花木萧疏池馆深。晚向鹿门思采药，汉滨渔父共浮沉。

【姜如须从越中寄诗次韵】

漂泊江湖鲁两生，乱离牢落暮云平。秦馀祀日刊黄县，《越绝》编年纪赤城。南菊逢人怀故国，西窗听雨话陪京。不堪兄弟频回首，落木萧萧非世情。

【言怀】

苦留踪迹住尘寰，学道无成且闭关。只为鲁连宁蹈海，谁云介子不焚山。枯桐半死心还直，断石经移藓自斑。欲就君平问消息，风波几得钓船还？

【周五子俶读书爱客白掷剧饮又善音律好方伎为此诗以调之】

大隐先生赋索居，比来诗酒复何如？马融绛帐仍吹笛，刘向黄金止读书。穷赖文章供饮博，兴因宾客卖田庐。莫临广武频长叹，醉后疏狂病未除。

【同许九日顾伊人洞庭山馆听雨】

晓阁登临意渺然，芦花萧瑟五湖天。云深古洞藏书卷，木落空山奏管弦。鱼市有租堪载酒，橘官无俸且高眠。莫愁一夜西窗雨，笠泽烟波好放船。

【过甫里谒愿公因遇云门具和尚】

晴湖百顷寺门桥，梵唱鱼龙影动摇。三要宗风标汉月，四明春雪送江潮。高原落木天边断，独夜寒锺句里销。布袜青鞋故山去，扁舟芦荻冷萧萧。

【代具师答赠】

微言将绝在江南，一杖穿云过石龛。早得此贤开讲席，便图作佛住精蓝。松枝竖义无人会，贝叶翻经好共参。麈尾执来三十载，相逢谁似使君谈？

【与友人谈遗事】

曾侍骊山清道尘，六师讲武小平津。云旄大纛星辰动，天策中权虎豹陈。一自羽书飞紫塞，长教钲鼓恨黄巾。孤臣流涕青门外，徒使田横客笑人。

【追悼】

秋风萧索响空帏，酒醒更残泪满衣。辛苦共尝偏早去，乱离知否得同归。君亲有愧吾还在，生死无端事总非。最是伤心看稚女，一窗灯火照鸣机。

【见人作布帽】

尽道溪翁礼数宽，颓然脱帻任衰残。花枝莫上山公帽，竹箨知非刘氏冠。顾我科头施屋好，对人狂笑绝缨难。即今自有遗风在，辽海还家管幼安。

【谒范少伯祠】

（在金明寺中，有“陶朱公里”四字石碑。）

舣棹沧江学钓鱼，五湖何必计然书。山川禹穴思文种，烽火苏台吊伍胥。浪掷红颜终是恨，拜辞乌喙待何如？却嗟爱子犹难免，霸越平吴事总虚。

【题登封两烈妇井梧遗恨诗】

（焦太仆孙妇杨氏、牛氏。）

少室山头二女峰，断猿哀雁暮云重。早题藓石留贞史，却写椒浆事礼宗。恨血千年埋惨淡，寒泉三尺照从容。碧梧夜落秋阶冷，环佩归来听晓锺。

【鸳湖感旧】

（予曾过吴来之竹亭湖墅，出家乐张饮，后来之以事见法，重游感赋此诗。）

落日晴湖放楫回，故人曾此共登台。风流顿尽溪山改，富贵何常箫管哀。燕去妓堂荒蔓合，雨侵铃阁野棠开。停桡却望烟深处，记得当年载酒来。

【武林谒同门张石平】

（河南人，官粮储观察。湖山晓日鸣笳吹，杨柳春风驻羽幢。）

二室才名官万石，两河财赋导三江。旧时笑我连珠勒，多难逢君倒玉缸。十载弟兄无限意，夜深听雨话西窗。

【登数峰阁礼浙中死事六君子】

（鸿宝倪公、茗柯凌公、巢轩周公、四名施公、磊斋吴公、宾日陈公。）

四山风急万松秋，遗庙西泠枕碧流。故国衣冠怀旧友，孤忠日月表层楼。赤虹剑血埋燕市，白马银涛走越州。盛事若修陪祀典，汉家园寝在昭丘。

【见伐木者】

镰斧行人半在腰，苍皮素节委山椒。鬼神无语空祠废，鹳雀还归故垒摇。深愧百年多雨露，须知千尺本云霄。莫矜小草偏生意，烈火平原总寂寥。

【陈青雷以半圃索题走笔戏赠】

半间茅屋半床书，半赋闲游半索居。领略溪山应不尽，平分风月复何如？黠痴互有才忘世，廉让中间好结庐。自是图全非易事，与君随意狎樵渔。

【西泠闺咏四首（并序）】

（石城卞君者，系出田居，隐偕蚕室。岩子著《同声》之赋，玄文咏《娇女》之篇。辞旨幽闲，才情明慧，写柔思于却扇，选丽句以当窗，足使苏蕙扶轮、左芬失步矣。故里秦淮，早驾木兰之楫；侨居明圣，重来油壁之车。风景依然，湖山非故。赵明诚《金石》之录，卷轴亡存；蔡中郎齑臼之词，纸笔犹在。予览其篇什，撷彼风华，体寄七言，诗成四律。愧非刘柳，闻《白雪》之歌；谬学徐陵，叙《玉台》之咏已尔。）

落日轻风雁影斜，蜀笺书字报秦嘉。绛纱弟子称都讲，碧玉才人本内家。神女新词填杜若，如来半偈绣莲花。妆成小阁熏香坐，不向城南斗钿车。

△其二

晴楼初日照芙蕖，姑射仙人赋《子虚》。紫府高闲诗博士，青山遗逸女尚书。卖珠补屋花应满，刻烛成篇锦不如。自写雒神题小像，一帘秋水镜湖居。

△其三

五铢衣怯凤凰雏，珠玉为心冰雪肤。绿皞侍儿春祓禊，红牙小妹夜摴蒲。琼窗日暖《樱桃赋》，粉箑风轻《蛱蝶图》。频敛翠蛾人不识，自将书札问麻姑。

△其四

石城杨柳碧城鸾，谢女诗篇张女弹。鹦鹉歌调银管细，琅玕字刻玉钗寒。双声宛转连珠格，八体浓纤倒薤看。闲整笔床摊素卷，棠梨花发倚阑干。

【海市四首次张石平观察韵】

仙人太乙祀东莱，不信蓬瀛此地开。虹跨断崖通羽盖，鱼吞倒景出楼台。碧城烟合青葱树，赤岸霞蒸绛雪堆。闻道秦皇近南幸，舳舻千里射蛟回。

△其二

灏气空蒙万象来，非烟非雾化人裁。仙家囷为休粮闭，河伯宫因娶妇开。金马衣冠苍水使，石鲸风雨濯龙台。凿空博望频回首，天汉乘槎未易才。

△其三

东南天地望中收，神鬼苍茫百尺楼。秦畤长松移绝岛，梁园修竹隐沧洲。云如车盖旌旗绕，峰近香炉烟霭浮。却笑燕齐迂怪士，只知碣石有丹丘。

△其四

激浪崩云压五湖，天风吹断海城孤。千门听击冯夷鼓，六博看投玉女壶。蒲类草荒春徙帐，沧溟月冷夜探珠。谁知曼衍鱼龙戏，翠盖金支满具区。

【别丁飞涛兄弟】

把君诗卷过扁舟，置酒离亭感旧游。三陆云间空想像，二丁邺下自风流。湖山意气归词苑，兄弟文章入选楼。为道故人相送远，藕花萧瑟野塘秋。

【赠冯子渊总戎】

令公专阃拥旌旄，雕鹗秋风赐锦袍。十二银筝歌芍药，三千练甲醉葡萄。若耶溪剑凝寒水，秦望楼船压怒涛。自是相门双戟重，野王父子行能高。

【丁亥之秋王烟客招予西田赏菊逾月苍雪师亦至今年予既卧病同游者多以事阻追叙旧约为之慨然因赋此诗】

露白霜高九月天，匡床卧疾忆西田。黄鸡紫蟹堪携酒，红树青山好放船。粳稻将登农父喜，茱萸遍插故人怜。旧游多病难重省，记别苍公又二年。

【友人斋设饼】

舍北溪南树影斜，主人留客醉黄花。水溲非用淘槐叶，蜜饵宁关煮蕨芽。阁老膏环常对酒，征君寒具好烹茶。《食经》二事皆堪注，休说公羊卖饼家。







六


○七言律诗（七十二首）

【庚寅元旦试笔】

（己丑除夕，梦杏花盛开，桃李数株，次第欲放。予登小阁，临曲池，有人索杏花诗，仿佛禁中应制。醒来追思陈事，去予登第之岁已二十年矣。）

二十年前供奉官，而今白发老江干。青樽酒尽贪孤梦，红杏花开满禁阑。西苑楼台遗事在，北门词赋旧游难。高凉桥畔春如许，赢得儿童走马看。

【穆大苑先卧病桐庐初归喜赠】

富春山下趁归风，客病孤舟夜雨中。千里故园惟旧友，十年同学半衰翁。药炉愧我形容槁，腹尺输君饮啖工。却向清秋共消损，一樽无恙笑颜红。

【赠李莪居御史（时督学江南）】

中条山色绛帷开，宛雒春风桃杏栽。地近石经缘虎观，家传漆卷本兰台。花飞驿路生徒满，潮落江城锺磬来。置酒一帆黄浦月，登临早访陆机才。

【赠陆孟凫七十二首】

枫叶芦花霜满林，江湖萧瑟鬓毛侵。书生藤峡功名薄，渔父桃源岁月深。入市蹇驴晨卖药，闭门残酒夜横琴。旧游烽火天涯梦，铜鼓山高急暮砧。

△其二

讲授山泉绕户庭，苎翁无事为中泠。偶支鹤俸分鱼俸，闲点《茶经》补《水经》。千里程乡浮大白，一官勾漏养空青。归来松菊荒凉甚，买得双峰缚草亭。

【赠申少司农青门六十二首】

相门三戟胜通侯，兄弟衣冠尽贵游。白下高名推谢朓，黄初耆德重杨彪。千山极目风尘暗，一老狂歌天地秋。还忆淮淝开制府，江声吹角古扬州。

△其二

脱却朝衫上钓船，馀生投老白云边。买山向乞分司俸，饷客还存博士钱。世事烟霞娱晚岁，党人名字付残编。扁舟百斛乌程酒，散发江湖只醉眠。

【宴孙孝若山楼赋赠】

千章乔木俯晴川，高阁登临雨后天。明月笙歌红烛院，春山书画绿杨船。郗超好客真名士，苏晋翻经正少年。最是风流挥玉麈，烟霞胜处著神仙。

【琴河感旧四首（并序）】

（枫林霜信，放棹琴河。忽闻秦淮卞生赛赛，到自白下。适逢红叶，余因客座，偶话旧游，主人命犊车以迎来，持羽觞而待至。停骖初报，传语更衣，已托病痁，迁延不出。知其憔悴自伤，亦将委身于人矣。予本恨人，伤心往事。江头燕子，旧垒都非；山上蘼芜，故人安在？久绝铅华之梦，况当摇落之辰。相遇则惟看杨柳，我亦何堪；为别已屡见樱桃，君还未嫁。听琵琶而不响，隔团扇以犹怜，能无杜秋之感、江州之泣也！漫赋四章，以志其事。）

白门杨柳好藏鸦，谁道扁舟荡桨斜。金屋云深吾谷树，玉杯春暖尚湖花。见来学避低团扇，近处疑嗔响钿车。却悔石城吹笛夜，青骢容易别卢家。

△其二

油壁迎来是旧游，尊前不出背花愁。缘知薄幸逢应恨，恰便多情唤却羞。故向闲人偷玉箸，浪传好语到银钩。五陵年少催归去，隔断红墙十二楼。

△其三

休将消息恨层城，犹有罗敷未嫁情。车过卷帘劳怅望，梦来携袖费逢迎。青山憔悴卿怜我，红粉飘零我忆卿。记得横塘秋夜好，玉钗恩重是前生。

△其四

长向东风问画兰，玉人微叹倚阑干。乍抛锦瑟描难就，小叠琼笺墨未干。弱叶懒舒添午倦，嫩芽娇染怯春寒。书成粉箑凭谁寄，多恐萧郎不忍看。

【赠粮储道步公（乾州人）】

临湘家世拥旌旄，策马西来剑佩高。华岳风云开间气，乾陵草木壮神皋。山公尽职封章切，萧相忧时馈运劳。青史通侯馀事在，江南重见旧人豪。

【辛卯元旦试笔（除夕再梦杏花）】

十年车马盛长安，仙仗传筹曙色寒。禁苑名花开万树，上林奇果赐千官。春风紫燕低飞入，晓日青骢缓辔看。旧事已非还入梦，画图金粉碧阑干。

【杂感二十一首】

闻道朝廷罢上都，中原民困尚难苏。雪深六月天围塞，雨涨千村地入湖。瀚海波涛飞战舰，禁城宫阙起浮图。关山到处愁征调，愿赐三军所过租。

△其二

箫鼓中流进奉船，司空停索导行钱。八蚕名茧盘花就，千𦈙奇文舞凤旋。裤褶射雕沙碛塞，筐箱市马玉门边。秋风砧杵催刀尺，江左无衣已七年。

△其三

旌旗日落起征鸿，芦管凄凉杂部中。𫛛鹊废宫南内月，麒麟枯冢北邙风。金縢兄弟山河固，玉几君臣笑语空。回首蹛林秋祭远，枉抛心力度江东。

△其四

射柳山头制皂雕，便门斜直禁城遥。畏吾文字翻唐史，百济衣冠奉汉朝；西罽织鞍都护马，北珠装帽侍中貂。只今理学追姚许，耆旧中原未寂寥。

△其五

居庸千尺蓟门低，八部云屯散马蹄。日表土中通极北，河源天上接安西。金城将吏耕黄犊，玉垒山川祭碧鸡。世会适逢须粉饰，十年辛苦厌征鼙。

△其六

万山中断一关分，绝塞东来鹳鹊群。少妇燕脂人似月，通侯鞍马客如云。玉河烟柳楼头见，铁岭风霜笛里闻。刘杜至今悲转战，城南谁赛邓将军？

△其七

天水将军被锦衣，中原当日羽书飞。花门报国终留恨，石窌酬功事已非。铜马只今翻仗节，玉关何事更重围？可怜西海城头月，玄菟征人戍不归。

△其八

故京原庙倚诸峰，走马惊闻享殿锺。岂谓尽驱昭应鹿，到来还问灞陵松。十家冢户除官道，百岁村翁识御容。记得奉天门献捷，亦将恩礼待和龙。

△其九

湘山木落楚江流，坞壁风高芦管愁。东府一军当夏口，南人五道出壶头。铁犀黑水楼船夜，铜鼓丹崖战马秋。西上祖生仍誓楫，路旁还指旧通侯。

△其十

十载间关历苦辛，汨罗风雨泣孤臣。王孙去国馀三户，公子从亡止五人。报主有心争赤壁，借兵无力听黄巾。谁知招屈亭前水，却是当时白马津。

△其十一

极目风尘哭杜鹃，越王台畔草芊芊。时危文士皆成将，事去孤臣且学仙。铜柱漫标空到海，珠崖难弃已无天。黔公带砺丹书在，兵甲纵横满麓川。

△其十二

柏梁高宴会群公，击柱横刀禁殿中。丰沛功名雄蓟北，燕齐宾客乱关东。五王归政推恩厚，八使分符报命同。垂老幸闻亲治诏，太平时节愿年丰。

△其十三

中丞杖节换征袍，马槊边州意气高。门下爪牙京兆掾，帐前心膂杜陵豪。里魁投缿充书佐，家将探丸拜贼曹。司隶皂囊弹治急，悔将文墨误弓刀。

△其十四

法从千官对直庐，殿中谁是夏无且。议添常侍司宫尉，诏设期门护属车。沙苑草荒秋射兔，滦河花发晓观鱼。三边望幸多封事，不见相如《谏猎书》。

△其十五

富良江上指双旌，报道中原到陆生。犹有将军居善阐，谁云相国走占城？黄龙誓在应输贡，白象营开任请兵。南服祖宗威德重，王师三下遣西平。

△其十六

急峡天风卷怒涛，穿云栈石度秋毫。鸡豚绝壁人烟少，珠玉空江鬼哭高。纵火千村驱草木，赍粮百日弃弓刀。绵州却报传烽紧，峒户溪丁转战劳。

△其十七

禅智庵头感废兴，前知今有佛图澄。雕弓裂地看诸将，蝇拂谈时听老僧。定后江声消白骨，静中劫火指寒灯。阴风夜半扬州月，相国魂归哭孝陵。

△其十八

武安席上见双鬟，血泪青娥陷贼还。只为君亲来故国，不因女子下雄关。取兵辽海哥舒翰，得妇江南谢阿蛮。快马健儿无限恨，天教红粉定燕山。

△其十九

蓬莱阁上海云黄，用火神机壁垒荒。本为流人营碣石，岂知援卒起萧墙。戈船旧恨东征将，牙纛新封右地王。辛苦中丞西市骨，空将热血洒扶桑。

△其二十

雁门西去塞云愁，苜蓿千群散紫骝。筑馆柔然非戚里，置亭张掖岂鸿沟？先机拒户须防虎，故智蹊田恐夺牛。都护莫夸勤远略，龙堆吹雪满并州。

△其二十一

（为稼轩）万里从王拥节旄，通侯青史姓名高。禁垣遗直看封事，绝徼孤忠誓佩刀。元祐党碑藏北寺，辟疆山墅记东皋。归来耕石堂前梦，书画平生结聚劳。

【邓元昭奉使江右相遇吴门却赠】

五湖春草隐征笳，画舫图书泊晚沙。人谓相如初奉使，客传高密且还家。黑貂对雪浔阳树，绿酒看山茂苑花。回去石渠应赐马，玉河从猎雁飞斜。

【题鸳湖闺咏四首】

石州螺黛点新妆，小拂乌丝字几行。粉本留香泥蛱蝶，锦囊添线绣鸳鸯。秋风捣素描长卷，春日鸣筝制短章。江夏只今标艺苑，无双才子扫眉娘。

△其二

休言金屋贮神仙，独掩罗裙泪泫然。栗里纵无归隐计，鹿门犹有卖文钱。女儿浦口堪同住，新妇矶头拟种田。夫婿长杨须执戟，不知世有杜樊川。

△其三

绛云楼阁敞空虚，女伴相依共索居。学士每传青鸟使，萧娘同步紫鸾车。新词《折柳》还应就，旧事焚鱼总不如。记向马融谭汉史，江南沦落老尚书。

△其四

谁吟纨扇继词坛，白下相逢吴彩鸾。才比左芬年更少，婿求韩重遇应难。玉颜屡见莺花度，翠袖须愁烟雨寒。往事只看予薄命，致书知己到长干。

【补禊】

（壬辰上巳，蒋亭彦、篆鸿、陆我谋于鸳湖禊饮，余后三日始至，同集有道开师、朱子容、沈孟阳，征诗以补禊事，余分得知字。）

春风好景定昆池，散诞天涯却误期。溱洧漫搴芳杜晚，雒滨须泛羽觞迟。右军此会仍堪记，白傅重游共阿谁？故事禊堂看赐柳，年来无复侍臣知。

【过朱买臣墓】

（在嘉兴东塔雷音阁后，即广福讲院。）

翁子穷经自不贫，会稽连守拜为真。是非难免三长史，富贵徒夸一妇人。小吏张汤看踞傲，故交庄助叹沉沦。行年五十功名晚，何似空山长负薪。

【题朱子葵鹤洲草堂】

别业堂成绿野边，养雏丹顶已千年。仙人收箭云归浦，道士开笼月满天。竹下缟衣三径石，雪中清唳五湖田。裴翁旧宅松阴在，不数孤山夜放船。

【题孙铭常画兰】

谁将尺幅写潇湘，穷谷无人吹气香。斜笔点芽依藓石，双钩分叶傍𬴂𫄨。谢家树好临芳砌，郑女花堪照洞房。我欲援琴歌九畹，江潭摇落起微霜。

【送林衡者归闽】

五月关山树影圆，送君吹笛柳阴船。征途鹈釭愁中雨，故国桄榔梦里天。夹漈草荒书满屋，连江人去雁飞田。无诸台上休南望，海色秋风又一年。

【送文学博以苍公招同住中峰寺】

（二公皆云南人）

西风驱雁暮云哀，头白冲寒到讲台。莫问乡关应路断，偶传消息又东来。一峰对月茅庵在，二老论心石壁开。拣取梅花枝上信，明朝移向故园栽。

【雪夜苑先斋中饮博达旦二首之一】

扶杖冲泥逐少年，解衣箕踞酒垆边。愁烧绛蜡消千卷，爱把青樽掷万钱。痛饮不甘辞久病，狂呼却笑胜高眠。丈夫失意须潦倒，剧孟平生绝可怜。

【雪夜苑先斋中饮博达旦二首之二】

相逢纵博且开颜，兴极欢呼不肯还。别绪几年当此夜，狂名明日满人间。松窗烛影花前酒，草阁鸡声雪里山。残腊岂妨吾作乐，尽教游戏一生闲。

【癸巳春日禊饮社集虎丘即事四首之一】

杨柳丝丝逼禁烟，笔床书卷五湖船。青溪胜集仍遗老，白合高谈尽少年。笱屐莺花看士女，羽觞冠盖会神仙。茂先往事风流在，重过兰亭意惘然。

【癸巳春日禊饮社集虎丘即事四首之二】

兰台家世本贻谋，高会南皮话昔游。执友沦亡惊岁月，诸郎才调擅风流。十年故国伤青史，四海新知笑白头！修禊只今添俯仰，北风杯酒酹营丘。

【癸巳春日禊饮社集虎丘即事四首之三】

访友扁舟挂席轻，梨花吹雨五茸城。文章兴废关时代，兄弟飘零为甲兵。茂苑听莺春社饮，华亭闻鹤故园情。众中谁识陈惊座，顾陆相看是老成。

【癸巳春日禊饮社集虎丘即事四首之四】

绛帷当日重长杨，都讲还开旧草堂。少弟诗篇标赤帜，故人才笔继青箱。抽毫共集梁园制，布席争飞曲水觞。近得庐陵书信否？寄怀子美在沧浪。

【投赠督府马公二首之一】

伏波家世本专征，画角油幢细柳营。上相始兴开北府，通侯高密镇西京。江山传箭旌旗色，宾客围棋剑履声。劳苦浔阳新驻节，舳舻今喜下湓城。

【投赠督府马公二首之二】

十年重到石城头，细雨孤帆载客愁。累檄久应趋幕府，扁舟今始识君侯。青山旧业安常税，白发衰亲畏远游。惭愧推贤萧相国，邵平只合守瓜丘。

【自叹】

误尽平生是一官，弃家容易变名难。松筠敢厌风霜苦，鱼鸟犹思天地宽。鼓枻有心逃甫里，推车何事出长干。旁人休笑陶弘景，神武当年早挂冠。

【登上方桥有感】

桥时新修，极雄壮，望见天坛，崩圮尽矣。

石梁天际偃长壕，势压鱼龙敢遁逃。壮丽气开浮广术，虚无根削插崩涛。秋腾万马鞭稍整，日出千军挽饷劳。回首泰坛锺磬远，江流空绕断垣高。

【锺山】

王气销沉石子冈，放鹰调马蒋陵傍。金棺移塔思原庙，玉匣藏衣记奉常。杨柳重栽驰道改，樱桃莫荐寝园荒。圣公没后无坏土，姑孰江声空夕阳。

【台城】

形胜当年百战收，子孙容易失神州。金川事去家还在，《玉树》歌残恨怎休。徐邓功勋谁甲第？方黄骸骨总荒丘。可怜一片秦淮月，曾照降幡出石头！

【国学】

松柏曾垂讲院阴，后湖烟雨记登临。桓荣空有穷经志，伏挺徒增感遇心。四库图书劳访问，六堂弦管听销沉。白头博士重来到，极目萧条泪满襟。

【观象台】

候日观云倚碧空，一朝零落黍离同。昔闻石鼓移天上，今见铜壶没地中。黄道只看标北极，赤乌还复纪东风。郭公枉自师《周髀》，千尺荒台等废宫。

【鸡鸣寺】

鸡鸣寺接讲台基，扶杖重游涕泪垂。学舍有人锄野菜，僧寮无主长棠梨。雷何旧席今安在？支许同参更阿谁？







七


○五言排律（五首。联句附）

【晚眺】

万壑乱烟霜，浮图别渺茫。江山连楚蜀，锺磬怨齐梁。原庙寒泉里，园陵秋草傍。雁低连雨色，鹭远入湖光。戏马长干里，归人石子冈。舟车走声利，衣食负耕桑。欲问淮南信，砧声绕夕阳。

【海蛳】

不肯依墙壁，其如罗网偏。文身疑蝌篆，长髻学螺旋。局足蟠根固，容头掩的圆。但能防尾击，谁敢陷中坚。气及先声取，髀存里肉捐。空虚宁弃掷，辛苦是连蜷。处世遭多口，浮生误一鲜。白盐看雨后，红酿向花边。入穴钩难致，呼门惨不前。回肠萦锁甲，髌脚怨刀钱。海粟蜗庐满，虫书蜃市悬。知君《尔雅》熟，为译《小言》篇。

【麦蚕】

《月令》初尝麦，《豳风》小索袴。茧丝供岁早，芒刺用心劳。旧谷忧蛾贼，先农摄马曹。三眠收滞穗，五色荐溪毛。簇箔同丘坻，缲车借桔槔。筐分南陌采，缕细北宫缫。奉种筼鸣降，输魁蟹绩高。仙翁蜂化饭，醉士蚁筜糟。桑蠋僵应化，冰蛆卧未逃。妇惊将络纬，客咽半蛴螬。纤手揉干祇，春绵滑冷淘。非关虫食稼，恰并鸟含桃。

【思陵长公主挽诗】

贵主徽音美，前朝典命光。鸿名垂远近，哀诔著兴亡。托体皇枝贵，承休圣善祥。母仪惟谨肃，家法在矜庄。上苑秾桃李，瑶池小凤凰。鸾音青绣屉，鱼笏皂罗囊。沉燎熏炉细，流苏宝盖香。禊期陪祓水，茧馆助条桑。绿綟芃兰佩，红螭薤叶璋。锡封需大国，唤仗及回廊。受册威仪定，传烽羽檄忙。司舆停卤簿，掌瑞彻珩璜。婺宿明河澹，薇垣太白芒。至尊忧咄吒，仁寿涕彷徨。郦邑年方幼，琼华齿正芳。艰难愁付托，颠沛惧参商。文葆怜还戏，胜衣泣未遑。从容咨傅母，倥急询貂珰。传箭闻严鼓，投签见拊床。内人缝使甲，中旨票支粮。使者填平朔，将军带护羌。宁无一矢救，足慰两宫望？盗贼狐篝火，关山蚁溃防。逍遥师逗挠，奔突寇披猖。牙纛看吹折，梯冲舞莫当。妖氛缠象阙，杀气满陈仓。天道真蒙昧，君心顾慨慷。割慈全国体，处变重宗潢。胄子除华绂，家丞具急装。敕须离禁闼，手为换衣裳。社稷仇宜报，君亲语勿忘。遇人专退让，慎己旧行藏。国母摩笄刺，宫娥掩袂伤。他年标信史，同日见高皇。元主甘从殉，君王入未央。抽刀凌左阖，申脰就干将。喋血彤闱地，横尸紫籞汪。绝吭苏又咽，瞑睫倦微扬。裹褥移私第，沾胸进勺浆。誓肌封断骨，茹戚吮残创。死早随诸妹，生犹望二王。股肱羞魏相，肺腑恨周昌。贼遁仍函谷，兵来岂建康。六军剺面恸，四海遏音丧。故国新原庙，群臣旧奉常。赗圭陈厌翟，题凑载辒京。隧逼贤妃冢，山疑望子冈。衔哀存父老，主祭失元良。诀绝均坏土，飘零各异方。衣冠羸博葬，风雨鹡鸰行。浩劫归空壤，浮生寄渺茫。玉真图下发，申伯劝承筐。沅浦馀尧女，营丘止孟姜。君臣今世代，甥舅即蒸尝。汤沐乡亭秩，家门殿省郎。凄凉脂粉硙，零落绮罗箱。宅枕平津巷，街通少府墙。昼闲偕妯娌，晓坐向姑嫜。偶语追铜雀，无聊问柏梁。豫游推插柳，胜迹是梳妆。菡萏鸳鸯扇，茱萸鹦鹉觞。大庖南膳厂，奇卉北花房。暖阁葫芦锦，温泉豆蔻汤。雕薪狮首炭，甜食虎睛糖。壮丽成焦土，榛芜拱白杨。麋游岩鹊观，苔没斗鸡坊。荀灌心惆怅，秦休志激昂。崩城身竟殒，填海愿难偿。命也知奚憾，天乎数不臧。累歔床箦语，即窆寝园傍。半体先从父，遗骸始见娘。黄泉母子痛，白骨弟兄殇。夙昔铜驼泣，诸陵石马荒。三年修荇藻，一饭奠嵩邙。寒食重来路，新阡宿草长。溪田延黍稼，陇笛卧牛羊。朽壤穿蝼蚁，惊沙起鸹鸧。病樗眠废社，衰苇折寒塘。列刹皇姑寺，驮经内道场。侍鬟称练行，小像刻沉香。玉座悬朱帐，金支渡法航。少儿添画烛，保媪伴帷堂。露湿丹枫泠，星稀青鸟翔。幡旄晨隐隐，铃镊夜将将。控鹤攀龙驭，骖麟谒帝阊。灵妃歌缥缈，神女笑徜徉。苦雾迷槐市，雌霓绕建章。归酅思五庙，涉汉泪三湘。柔福何惭宋，平阳可佐唐。虞渊瞻返日，蒿里叫飞霜。自古遭兵扰，偏嗟拥树妨。鲁元驰孔亟，芈季负仓黄。漂泊悲临海，包含耻溧阳。本朝端阃阈，设制胜岩疆。处顺惇恭俭，时危植纪纲。英声超北地，雅操迈东乡。新野坟松直，招祗祠柏苍。《薤歌》虽惨淡，汗简自辉煌。谥号千秋定，铭旌百祀彰。秦箫吹断续，楚挽哭沧浪。

（附：松江张宸《长平公主诔》曰：长平公主者，明崇祯皇帝女，周皇后产也。甲申之岁，淑龄一十有五，皇帝命掌礼之官，诏司仪之监，妙选良家，议将降主。时有太仆公子都尉周君名世显者，将筑平阳以馆之，开沁水以宅之，贰室天家，行有日矣。夫何蛾贼鸱张，逆臣不诫，天子志殉宗社，国母嫱嫔慷慨死焉。公主时在稚龄，御剑亲挥，伤颊断腕，颓然玉折，霣矣兰摧。贼以贵主既殒，授尸国戚，覆以锦茵，载归椒里。越五宵旦，宛转复生。泉途已宫，龙髯脱而剑远；兰熏罢殿，蕙性折而神枯。顺治二年，上书今皇帝：“九死臣妾，局蹐高天，髡缁空王，庶申罔极。”上不许，诏求元配，命吾周君，故剑是合，土田邸第，金钱牛车，锡予有加，称备物焉。嗟夫！乘凰扇引，定情于改朔之朝；金犊车来，降礼于故侯之第。人非鹤市，慨紫玉之重生；镜异鸾台，看乐昌之再合。金枝秀发，玉质含章，逢德曜于皇家，迓桓君于帝女。然而心恋宫帷，神伤辇路，重云毕陌，何心金榜之门；飞霜谷林，岂意玉箫之馆！弱不胜悲，溘焉薨逝，当扶桑上仙之日，距秾李下嫁之年，星燧初周，芳华未歇。呜呼悲哉！都尉君悼去凤之不留，嗟沉珠之在殡。银台窃药，想奔月以何年；金殿煎香，思返魂而无术。越明年三月之吉，葬于彰义门之赐庄，礼也。小臣宸薄游京辇，式睹遗容。京兆虽阡，谁披柘馆，祁连象冢，只叩松关。拟《伤逝》于子荆，朗香空设；代《悼亡》于潘令，遗挂犹存。敢再拜为之诔云。又孙承泽《春明梦馀录》曰：公主名徽足。）

【梅花庵话雨同林若抚联句】

放策名园胜，停骖客思淹。（云凤）初凉欣飒爽，入夜苦。（伟业）有待闻乾鹊，无因见皎蟾。（凤）蒲荒迷鹭影，花落泠鱼𣸣。鸟语枝头咽，虫鸣叶底潜。清斋幽事足，良会逸情兼。（业）贫士藏书富，高人取友严。瞢腾长自卧，剥啄遣童觇。北郭馀偕隐，东山尔共瞻。（凤）生来门是德，住处水名廉。（业）触地词源涌，推锋笔阵铦。万言成寸晷，一字直三缣。杂佩纫兰茝，名材贡杞楠。三千登甲第，四十到宫詹。（凤）仙乐清商奏，天厨法酒沾。使车游宛雒，楼舰出沱灊。职亚成均掌，官同秘院佥。含毫芸阁草，插架石渠签。（业）翰染丹青障，棋分黑白奁。望崇敦雅素，气直折壬憸。（凤）道已铭锺鼎，交仍隔釜鬵。云霄三省相，虎豹九关阉。（业）害物磨牙惨，持拳炙手炎。游夫空捭阖，武士浪韬钤。（凤）海宇洪炉焰，民生鼎沸裛。天心何叵测，宸极竟危阽。（业）夏社松阴改，周原麦秀渐。诗书遭党锢，冠盖受髡钳。（凤）暴骨岩城陷，烧屯甲士歼。孑民馀爨僰，尺土剩滇黔。（业）越俗更裳佩，秦风失帽幨。短衣还戌削，长带孰蜚襳。绝迹违朝市，全身混里阎。（凤）挐舟浮涧曲，扶杖度山崦。菌阁迎寒葺，茅亭带雨苫。（业）冥鸿思避弋，老马脱衔钳。朋旧从头数，篇章信口占。（凤）境奇穷想入，才退苦言砭。大历场谁擅？元和体独纤。聆音嗤下里，睹貌叹无盐。好句奚囊贮，清谈麈尾拈。飞觞邀阮籍，竖义问刘惔。（业）情洽蠲苛礼，形忘略小嫌。诙谐文乞巧，憔悴赋驱痁。书拟中郎秘，香凭小史添。搴兰将满握，采菊不盈襜。（凤）纸帐蛛丝罥，纱屏蝶粉粘。试茶追陆羽，退笔吊蒙恬。玩物高居澹，安心老境甜。食羹调芍药，酿法制莶。黄擘团脐蟹，霜批巨口鲶。香流金杏酢，脆入玉梅腌。送酒横波艳，调筝素手掺。新声歌缓缓，沉饮醉厌厌。（业）梅老看围屋，花开待放檐。道人君勿愧，处士我何谦。（凤）绿印苔间屐，青飘柳外帘。池流缘岸折，峰势出墙尖。（业）兴剧神偏王，狂来语类谵。徘徊吟数过，拈断几枯髯。（凤）

○五言绝句（二十七首）

【子夜词三首】

人采莲子青，妾采梧子黄。置身宛转中，纤小欢所尝。

△其二

忆欢教侬书，少小推无力。别郎欲郎怜，修笺自雕饰。

△其三

夜凉入空房，侍婢待除装。枕前钩不下，知未解衣裳。

【子夜歌十三首】

欢是南山云，半作北山雨。不比薰炉香，缠绵入怀里。

△其二

夜夜枕手眠，笑脱黄金钏。倾身畏君轻，背转流光面。

△其三

故使欢见侬，侬道不相识。曾记马上郎，挟弹门前立。

△其四

微笑佯牵伴，低头误弄弦。众中谁卖眼，又说是相怜。

△其五

双缠五色缕，与欢相连爱。尚有宛转丝，织成合欢带。

△其六

浅碧鱼文缬，轻红杏子花。比来妆束素，加上木兰纱。

△其七

侬如机上花，春风吹不得。剪刀太无赖，断我机中织。

△其八

红罗复斗帐，四角垂明珠。明珠胜明月，月落君踌蹰。

△其九

指冷玉箫寒，袖长罗袂湿。此夜坐匡床，春风无气力。

△其十

夜色吹衣袂，新声出绛纱。相逢更相认，银烛上铅华。

△其十一

舞罢私自怜，腰肢日弱弱。总角诸少年，亏他只言好。

△其十二

玉枕湘文簟，金炉凤脑烟。君来只病酒，辜负解香钿。

△其十三

出门风露寒，欢言此路去。妾梦亦随君，与欢添半臂。

【子夜歌六首（代友人答闽妓）】

白玉绛罗围，枝头荔子垂。待侬亲用手，缓缓褪红衣。

△其二

郎来索糖霜，莫持与郎吃。郎要口头甜，不如自尝蜜。

△其三

榕树参天长，郎栖在何处？随郎不见榕，累侬望乡树。

△其四

绿叶吐红苗，纱窗月影高。待郎郎不至，落得美人蕉。

△其五

佛手慈悲树，相牵话生死。为郎数还期，就中屈双指。

△其六

橄榄两头纤，终难一个圆。纵教皮肉尽，肠肚自然坚。

【采石矶】

石壁千寻险，江流一矢争。曾闻飞将上，落日吊开平。

【新翻子夜歌四首】

欢今穿侬衣，窄身添扣扣。欲搔麻姑爪，教欢作广袖。

△其二

含香吐圣火，碧缕生微烟。知郎心肠热，口是金博山。

△其三

欢有颔下貂，与侬覆广额。脱侬头上珠，为欢嵌宝石。

△其四

龙团语羊酪，相逢土风异。为欢手煎茶，调和见欢意。







八


○七言绝句（六十一首）

【过鱼山曹植墓二首】

小谷城西子建祠，鱼山刻石《省躬诗》。君家兄弟空摇落，惆怅秋坟采豆枝。

△其二

邺台坐法公车令，菑郡忧谗谒者书。天使武皇全爱子，黄初先已属仓舒。

【项王庙】

戏马台前拜鲁公，兴王何必定关中？故人子弟多豪杰，弗及封侯吕马童。

【虞美人】

咸阳宫阙早成尘，莫听歌声涕泪频。若遇戚姬悲薄命，幸无如意胜夫人。

【钓台】

少有高名隐富春，南阳游学为亡新。高皇旧识屠沽辈，何似原陵有故人。

【赠妓郎圆】

轻靴窄袖柘枝装，舞罢斜身倚玉床。认得是侬偏问姓，笑侬花底唤诸郎。

【偶成二首】

好把蛾眉斗远山，钿蝉金凤绿云鬟。画堤无限垂垂柳，输与楼头谢阿蛮。

△其二

海棠花发两三枝，燕子呢喃春雨时。恰似阑干娇欲醉，当年人说杜红儿。

【感旧】

赤栏桥护上阳花，翠羽雕笼语绛纱。羡杀江州白司马，月明亭畔听琵琶。

【汴梁二首】

冯夷击鼓走夷门，铜马西来风雨昏。此地信陵曾养士，只今谁解救王孙？

△其二

城上黄河屈注来，千金堤帚一时开。梁园遗迹销沉尽，谁与君王避吹台？

【题归玄恭僧服小像四首】

岂是前身释道安，遇人不著鹿皮冠？接厓漉酒科头坐，只作先生醉里看。

△其二

金粟山人道者装，玉山秋尽草堂荒。劫灰重作江南梦，一曲开元泪万行。

△其三

共道淇园长异材，风欺雪压倩谁栽。道人扫向维摩壁，千尺苍龙护讲台。

△其四

中山绝技妙空群，智永传家在右军。为写头陀新寺额，笔锋蒸出墨池云。

【戏赠十首】

窄袖轻衫便洞房，何绥新作妇人装：绣囊蕊结同心扣，十里风来裤褶香。

△其二

梅根冶后一庭幽，《桃叶歌》中两桨留。管是夜深娇不起，隔帘小婢唤梳头。

△其三

香销宝鸭月如霜，欲罢摴蒲故拙行。倦倚局边佯数子，暗抬星眼掷儿郎。

△其四

仙家五老话骖鸾，《素女图经》掌上看。如共王乔旧相识，炼方从乞息肌丸。

△其五

玉钗仍整未销黄，笑看儿郎语太狂。翻道玉人心事懒，厌将云雨待襄王。

△其六

戒珠琥珀间沉檀，弟子班中玉叶冠。君是惠休身法喜，他年参学赞公坛。

△其七

蔬谱曾删鳝议书，一脔鲜菜定何如？玉纤下箸无常味，珍重虞公数十车。

△其八

懒梳云髻罢兰膏，一幅罗巾紫玉绦。不向弓弯问消息，误人诗句郑樱桃。

△其九

内家纨扇缕金函，万寿花开青鸟衔。赠比乘鸾秦氏女，银泥裙子凤皇衫。

△其十

横塘西去窈娘还，画出吴山作楚山。笑语阿戎休怅望，莫愁艇子在溪湾。

【乱后过湖上山水尽矣赋一绝】

柳榭桃蹊事已空，断槎零落败垣风。莫嗟客鬓重游改，恰有青山似镜中。

【听朱乐隆歌六首】

少小江湖载酒船，月明吹笛不知眠。只今憔悴秋风里，白发花前又十年。

△其二

一春丝管唱《吴趋》，得似何戡此曲无？自是风流推老辈，不须教染白髭须。

△其三

开元法部按《霓裳》，曾和巫山窈窕娘。见说念奴今老大，白头供奉话岐王。

△其四

谁画张家静婉腰，轻绡一幅美人蕉。会看记曲红红笑，唤下丹青弄碧箫。

△其五

长白山头芦管声，秋风吹满雒阳城。茂陵底事无消息，逤逻檀槽拨不成。

△其六

楚雨荆云雁影还，《竹枝》弹彻泪痕斑。坐中谁是沾裳者，词客哀时庾子山。

【观棋六首（和钱牧斋先生）】

深院无人看剧棋，三郎胜负玉环知。康醾乱局君王笑，一道哥舒布算迟。

△其二

小阁疏帘枕簟秋，昼长无事为忘忧。西园近进修宫价，博进知难赌广州。

△其三

闲向松窗覆旧图，当年国手未全无。南风不竞君知否，抉眼胥门看入吴。

△其四

碧殿春深赌翠钿，寿王游戏玉床前。可怜一子难饶借，杀却抛残到那边。

△其五

玄黄得失有谁凭，上品还推国手能。公道世人高下在，围棋中正柳吴兴。

△其六

莫将绝艺向人夸，新势斜飞一角差。局罢儿童闲数子，不知胜负落谁家？

【赠寇白门六首】

白门，故保国朱公所畜姬也。保国北行，白门被放，仍返南中。秦淮相遇，殊有沦落之感。口占赠之。

南内无人吹洞箫，莫愁湖畔马蹄骄。殿前伐尽灵和柳，谁与萧娘斗舞腰？

△其二

朱公转徙致千金，一舸西施计自深。今日只因句践死，难将红粉结同心。

△其三

同时姊妹入奚官，挏酒黄羊去住难。细马驮来纱罩眼，鲈鱼时节到长干。

△其四

重点卢家薄薄妆，夜深羞过大功坊。中山内宴香车入，宝髻云鬟列几行。

△其五

曾见通侯退直迟，县官今日选蛾眉。窈娘何处雷塘火，漂泊杨家有雪儿。

△其六

旧宫门外落花飞，侠少同游并马归。此地故人驺唱入，沉香火暖护朝衣。

【题庄桤庵像四首】

锦里先生住锦泾，百花潭水浣花亭。子云寂寞馀奇字，抱膝空山著一经。

△其二

相如书信达郫筒，入蜀还家意气雄。却忆故人天际远，罢官严助在吴中。

△其三

把卷无人意惘然，故乡云树梦魂边。遥知石镜山头影，不及当时是少年。

△其四

旧朝人地擅簪缨，词赋风流妙两京。尽道阿兄多贵重，杜家中弟最知名。

【楚云八首】

（楚云字庆娘。余以壬辰上巳为朱子葵、子葆、子容兄弟招饮鹤洲，同集则道开师、沈孟阳、张南垣父子。妓有畹生者，与庆娘同小字，而楚云最明慧可喜，口占赠之。）

十二峰头降玉真，楚宫祓禊采兰辰。陈思枉自矜能赋，不咏湘娥咏雒神。

△其二

白𬞟江上送横波，拟唱湘山楚水歌。却为襄王催按曲，故低纨扇簇双蛾。

△其三

越罗衫子揉红蓝，楚玉鸾雏镂碧簪。莫羡鸦头罗袜好，一钩新月印湘潭。

△其四

新刍下若酒频倾，楚润相看别有情。小户漫纠还一笑，众中觥政自纵横。

△其五

风流太守绿莎厅，近水夭桃入画屏。最是楚腰娇绝处，一双㶉𫛶起沙汀。

△其六

范蠡湖边春草长，楚天归去载夷光。人间别有朱公子，骑鹤吹笙是六郎。

△其七

画梁双燕舞衣轻，楚楚腰肢总削成。记得钱塘两苏小，不知谁个擅倾城？

△其八

庐山携妓故人留，白社流连谒惠休。早为朝云求半偈，楚江明日上黄州。

【山塘重赠楚云四首】

楚云故姓陆，云间人。

宣公桥畔响轻车，二月相逢约玩花。乌桕著霜还系马，停鞭重问泰娘家。

△其二

家住横塘小院东，门前流水碧帘栊。五茸城外新移到，傲杀机云女侍中。

△其三

月夜分携几度圆，语溪芳草隔云烟。那知阊阖千条柳，抛撇东风又一年。

△其四

挟弹城南控紫骝，葳蕤春锁玉人留。花边别有秦宫活，不数人间有秺侯。

【题殷陟明仙梦图】

蕉团桐笠御风行，梦里相逢话赤城。自是前身殷七七，今生赢得是诗名。








诗后集


一


○五言古诗（二十七首）

【下相怀古】

驱车马陵山，落日见下相。忆昔楚项王，拔山气何壮！太息取祖龙，大言竟非妄。破釜救邯郸，功居入关上。杀降复父仇，不比诸侯将。杯酒释沛公，殊有君人量。胡为去咸阳，遭人扼其吭。亚父无诤言，奇计非所望。重瞳顾柔仁，隆准至暴抗。脱之掌握中，骨肉俱无恙。所以哭鲁兄，仍具威仪葬。古来名与色，英雄不能忘。力战兼悲歌，西风起酸怆。废庙枕荒冈，虞兮侍帷帐。乌骓伏坐傍，踣地哀鸣状。我来访遗迹，登高见芒砀。长陵竟坏土，万事同惆怅。

【夜宿阜昌】

我来古昌国，望古思乐生：总将六诸侯，抚剑东专征。下齐功不细，奔赵事无成。草没黄金台，犹忆昭王迎。涕泣辞伐燕，气谊良非轻。此真天下士，岂独因知兵。忠心激旧将，誓死存聊城。惜哉鲁仲连，排难徒高名。劝使东游齐，毋乃伤纵横。

【赠家侍御雪航】

士生抢攘中，非气莫能济。劲节行胸怀，高谈豁心智。吾家侍御公，平生蕴风义。世难初横流，事定犹草昧。召见邯郸宫，军中获能吏。移牒拜谏官，创业更新制。长刀夹殿门，令下谁敢议。扣马忽上陈，挺身艰难际。丈夫持国是，僵仆无所避。封事即留中，天语加褒异。受命巡山东，恩威恤凋弊。会讨泰山贼，无辜辄连治。破械使之归，父老皆流涕。征南甘侯军，豪夺武昌地。可怜黄陵庙，钞略空村闭。君来仗威名，一言释猜忌。坞壁招残民，郊原戢游骑。从此巴丘兵，始识长沙尉。西望浚稽山，黄河绕其背。青羌十七种，骅骝饰文罽。自古于金城，互市有深意。蜀贾蒙山茶，兵火苦莫致。将吏使之然，忧将玉关废。奉诏清河湟，俾复商人利。千车摘岷峨，五花散泾渭。至今青海头，共刻黄龙誓。揭节还归来，公私积劳霡。安卧无多谈，循资蹑高位。却拜极言疏，手板指朝贵。恩深因薄谪，材大终难弃。古之贤豪人，深沉在晚岁。敛尽万里心，日共残编对。学以阅世深，官从读书退。以之轻轩冕，萧条自标置。我来客京师，一身以匏系。老大惭知交，凄凉托兄弟。临风或长歌，邀月非沉醉。论世追黄虞，删诗及曹魏。恐君故乡思，失我穷途慰。家在五湖西，扁舟入梦寐。欲取石上泉，洗濯尘中累。群公方见推，雅志安得遂？朝罢看西山，千峰落浓翠。良友供盘桓，清秋足游憩。待予同拂衣，徐理归田计。

【题河渚图送胡彦远南归】

马背话江南，春山吾负汝。白云能容人，猿鸟不我与。西泠有高士，结庐在河渚。读书尚感激，平生慎推许。独坐长微吟，清言出机杼。秋风忽乘兴，千里长安旅。同好四五人，招寻忘出处。寄迹依琳宫，双松得俦侣。虽入侯王门，不受公卿举。登高见遗庙，颓垣窜鼯鼠。悲歌因卧病，归心入春雨。从此谢姓名，问之了不语。我为作此图，仿佛梅花墅。苍然开南轩，飞泉落孤屿。想见君山中，相思日延伫。

【送何省斋】

哲人尚休官，取志不在岁。贤达恃少年，轻心拨名势。神仙与酒色，皆是供蝉蜕。在己本欢娱，富贵应难累。婆娑彼颓老，匪止妻孥计。栖栖守腐鼠，自信无馀技。嗟我岂其然，今也迹相类！同事有何郎，英怀托深契。三十拜侍中，向人发长喟。拂袖归去来，故园有松桂。世网敢自由，乡心偶然遂。樗散却见留，送之以流涕。我昔少壮时，声华振侪辈。讲舍鸡笼巅，宾朋屡高会。总角能清谭，君家好兄弟。缓带天地宽，健笔江山丽。凭阑见湓口，传烽响笳吹。海宇方纷纭，虚名束心意。夜半话挂冠，明日扁舟系。问余当时年，三十甫过二。采药寻名山，筋力正强济。濯足沧浪流，白云养身世。长放万里心，拔脚风尘际。昔为云中鹄，翩翻九皋唳；今为辕下驹，局促长楸辔。楩楠蟠枯根，天阴虫蚁萃。纵抱凌霄姿，萧条斧斤畏。时命苟弗谐，贫贱安可冀？过尽九折艰，咫尺俄失坠。凄凉游子装，诀绝衰亲泪。关山车马烦，雨雪衣裘敝。长安十二衢，画戟朱扉卫。冠盖起鸡鸣，蹀躞名豪骑。通籍平生交，于今悉凋替。磬折当涂前，问语不敢对。衰白齿坐愁，逡巡与之避。禁掖无立谈，独行心且悸。邂逅君登朝，读书入中秘。父子被诏除，一堂共昆季。呼儿争出拜，索果牵衣戏。回首十六年，踪迹犹堪记。荏苒曾几何，万事经兴废。停觞重剪烛，相对加嘘唏。我行感衰疾，腰脚增疲曳。可怜扶杖走，尚逐名贤队。薄禄贪负闲，忧责仍不细。扈从游甘泉，淅淅惊沙厉。藉草贫无毡，仆夫枕以块。霜风帽带斜，头寒缩如猬。入门问妻孥，呻吟在床被。幼女掩面啼，灯青照残穗。白杨何萧萧，冲泥送归槥。尔死顾得还，我留复谁为？旁有亲识人，通都走声利。厚意解羁愁，盛言推名位。不悟听者心，怛若芒在背。忽接山中书，又责以宜退。卿言诚复佳，我命有所制。总未涉世深，止知乞身易。闷即君过存，高谈豁蒙蔽。苦乐来无方，穷达总一致。同是集蓼虫，以此识其味。人生厌束缚，摆落须才气。君初丞相家，祖德簪缨继。吐纳既风流，姿容更瑰异。披史妙纵横，论诗富裁制。激昂承明廷，面折公卿议。文士寡先容，疏通得交臂。驺哄访当关，休沐杉斋闭。良工铸干将，出匣蛟龙忌。趋驾度太行，踌躇弃骐骥。矫矫朗陵公，竟下考功第。老夫迫枯朽，抱膝端居睡。虽称茂陵病，终乏鸱夷智。逊子十倍才，焉能一官弃。早贵生道心，中年负名义。蹉跎甘皓首，此则予所愧！君今谢尘鞅，轻装去如驶。双桨石头城，木落征骖憩。过我儒林馆，寒鸦噪平地。函丈无复在，依旧晴岚翠。明年春水满，客兴烟波趣。莺啼笠泽船，花发龙沙醉。高堂剖符竹，尽室千山内。郡阁绕鸣滩，日晡散人吏。无书悼迁斥，有梦伤迢递。岭雁时独飞，楚天树如荠。双眼渺荒江，片帆忽而至。家人迎棹立，爱子趋庭慰。谁云谪宦愁，老觉君恩最。共上郁孤台，侧身望燕魏。惆怅念故人，沉吟不能置。三载客他乡，一朝遽分袂。劳生任潦倒，失志同飘寄。少壮今逍遥，老大偏濡滞。举世纵相识，出门竟谁诣？太息行路难，殷勤进规诲。后会良可希，尺书到犹未？相去各一方，天涯隔憔悴。开箧视此诗，恍恍不能寐。

【送宛陵施愚山提学山东三首】

秦皇昔东巡，作歌示来裔。李斯留篆刻，足共神仙配。胡为泰岱巅，苍碑独无字。持此谢六经，免滋后贤议。至今仓颉台，行人尚流涕。君今怀古迹，斯文起凋敝。虫鱼虽改窜，扶桑自天际。千载灵光宫，丹书闭房记。兵火独搜扬，重见锺离意。

△其二

鲁儒好逢掖，伛偻循墙恭。长剑忽拄颐，掉舌谈天雄。诸侯走书币，拥彗梧丘宫。孟尝一公子，珠履倾关东。后来北海相，坐上犹遗风。君愁吴越士，名在甘陵中。无使稷下徒，车马矜雍容。华士苟不戮，横议将安穷？古道诚可作，千里尊龟蒙。

△其三

伊昔嘉隆时，文章尚丹。矫矫济南生，突过黄初作。百年少知己，褒讥互参错。风习使之然，诗书徇然诺。凄凉白云署，前贤遂寥廓。君初领法曹，追踪好栖托。此行过历下，高风缅如昨。太白游山东，后来访庐霍。独爱宣州城，江山足吟谑。读君官舍诗，乡心恋岩壑。目断敬亭云，口衔竹溪酌。借问谪仙人，何如谢康乐？

【矾清湖（并序）】

（矾清湖者，西连陈湖，南接陈墓，其先褚氏之所居也。“矾清”者，土人以水清，疑其下有矾石，故名；或曰范蠡去越，取道于此湖，名“范迁”，以音近而讹。世远莫得而考也。太湖居吾郡之北，有大山冲击，风涛湍悍，而陈湖诸水渟泓演迤，居人狎而安焉。烟村水市，若凫雁之著波面，千百于其中。土沃以厚，亩收二锺，有鱼虾菱芡之利，资船以出入，科徭视他境差缓，故其民日以饶，不为盗。吾宗之繇倩、青房、公益兄弟居于此四世矣，余以乙酉五月闻乱，仓黄携百口投之。中流风雨大作，扁舟掀簸，榜人不辨水门故处，久之始达。主人开门延宿，鸡黍酒浆，将迎洒扫，其居前荣后寝，葭芦掩映，榆柳萧疏，月出柴门，渔歌四起，杳然不知有人世事矣。是时姑苏送款，兵至不戮一人，消息流传，缓急互异，湖中烟火晏然。予将卜筑买田，耦耕终老，居两月而陈墓之变作，于是流离转徙，慬而后免。事定，将践前约，寻以世故牵挽，流涕登车，疾病颠连，关河阻隔。比三载得归，而青房过访草堂。见予发白齿落，深怪早衰，又以其穷愁茕独，妻妾相继下世，因话昔年湖山兵火，奔走提携，心力枉枯，骨肉安在？太息者久之。青房亦以毁家纾役，旧业荡然。水鸟树林，依稀如故，而居停数椽，断砖零甓，罔有存者，人世盛衰聚散之故，岂可问耶！抚今追往，诠次为五言长诗，用识吾慨，且以明旧德于不忘也。）

吾宗老孙子，住在矾清湖。湖水清且涟，其地皆膏腴。堤栽百株柳，池种千石鱼。教僮数鹅鸭，绕屋开芙蕖。有书足以读，有酒易以沽。终老寡送迎，头发可不梳。相传范少伯，三徙由中吴。一舸从此去，在理或不诬。嗟予遇兵火，百口如飞凫。避地何所投？扁舟指菰蒲。北风晚正急，烟港生模糊。船小吹雨来，衣薄无朝筜。前村似将近，路转忽又无。仓皇值渔火，欲问心已孤。俄见葭边，主人出门呼。开栅引我船，扫室容我徒。我家两衰亲，上奉高堂姑。艰难总头白，动止需人扶。妻妾病伶丁，呕吐当中途。长女仅九龄，馀泣犹呱呱。入君所居室，灯火映窗疏。宽闲分数寝，嬉笑喧诸雏。缚帚东西厢，行李安从奴。前窗张挂网，后壁挂耒锄。苦辞村地僻，客舍无精粗。剪韭烹伏雌，斫脍炊雕胡。床头出浊醪，人倦消几壶。睡起日已高，晓色开烟芜。渔湾一两家，点染江村图。沙嘴何人舟？消息传姑苏。或云江州下，不比扬州屠。早晚安集掾，鞍马来南都。或云移民房，插箭下严符。囊橐归他人，妇女充军俘。里老独晏然，催办今年租。馌耕看赛社，醵饮听呼卢。军马总不来，里巷相为娱。而我游其间，坦腹行徐徐。见人尽恭敬，不识谁贤愚。鱼虾盈小市，凫雁充中厨。月出浮溪光，万象疑沾濡。放楫凌沧浪，笑弄骊龙珠。夷犹发浩唱，礼法胡能拘。东南虽板荡，此地其黄虞。世事有反复，变乱兴须臾。草草十数人，盟歃起里闾。《兔园》一老生，自诡读《穰苴》。渔翁争坐席，有力为专诸。舴艋饰于皇，蓑笠装犀渠。大笑掷钓竿，赤手搏於菟。欲夺夫差宫，坐拥专城居。予又出子门，十步九崎岖。脱身白刃间，性命轻锱铢。我去子亦行，后各还其庐。官军虽屡到，尚未成丘墟。生涯免沟壑，身计谋樵渔。买得百亩田，从子游长沮。天意不我从，世网将人驱。亲朋尽追送，涕泣登征车。吾生罹干戈，犹与骨肉俱。一官受逼迫，万事堪欷歔。倦策既归来，入室翻次且。念我平生人，惨憺留罗襦。秋雨君叩门，一见惊清臞。我苦不必言，但坐观髭须。岁月曾几何，筋力远不如。遭乱若此衰，岂得胜奔趋？十年顾妻子，心力都成虚。分离有定分，久暂理不殊。翻笑危急时，奔走徒区区。君时听我语，颜色惨不舒。乱世畏盛名，薄俗容小儒。生来远朝市，谓足逃沮洳。长官诛求急，姓氏属里胥。夜半闻叩门，瓶盎少所储。岂不惜堂构，其奈愁征输。庭树好追凉，剪伐存枯株。池荷久不开，岁久填泥淤。废宅锄为田，荠麦生阶除。当时栖息地，零落今无馀。生还爱节物，高会逢茱萸。好采篱下菊，且读囊中书。中怀苟自得，外物非吾须。君观鸱夷子，眷恋倾城姝。千金亦偶然，奚足称陶朱？不如弃家去，渔钓山之隅。江湖至广大，何惜安微躯？挥手谢时辈，慎勿空踌蹰。

【清凉山赞佛诗四首】

西北有高山，云是文殊台。台上明月池，千叶金莲开。花花相映发，叶叶同根栽。王母携双成，绿盖云中来。汉主坐法宫，一见光徘徊。结以同心合，授以九子钗。翠装雕玉辇，丹髹沉香斋。护置琉璃屏，立在文石阶。长恐乘风去，舍我归蓬莱。从猎往上林，小队城南隈。雪鹰异凡羽，果马殊群材。言过乐游苑，进及长杨街。张宴奏丝桐，新月穿宫槐。携手忽太息，乐极生微哀。千秋终寂寞，此日谁追陪？陛下寿万年，妾命如尘埃。愿共南山椁，长奉西宫杯。披香淖博士，侧听私惊猜：今日乐方乐，斯语胡为哉？待诏东方生，执戟前诙谐。薰炉拂黼帐，白露零苍苔。吾王慎玉体，对酒毋伤怀。

△其二

伤怀惊凉风，深宫鸣蟋蟀。严霜被琼树，芙蓉凋素质。可怜千里草，萎落无颜色。孔雀蒲桃锦，亲自红女织。殊方初云献，知破万家室。瑟瑟大秦珠，珊瑚高八尺。割之施精蓝，千佛庄严饰。持来付一炬，泉路谁能识。红颜尚焦土，百万无容惜。小臣助长号，赐衣或一袭。只愁许史辈，急泪难时得。从官进哀诔，黄纸钞名入。流涕卢郎才，咨嗟谢生笔。尚方列珍膳，天厨供玉粒。官家未解菜，对案不能食。黑衣召志公，白马驮罗什。焚香内道场，广座《楞伽》译。资彼象教恩，轻我人王力。微闻金鸡诏，亦由玉妃出。高原营寝庙，近野开陵邑。南望仓舒坟，掩面添凄恻。戒言秣我马，遨游凌八极。

△其三

八极何茫茫，曰往清凉山。此山蓄灵异，浩气供屈盘。能蓄太古雪，一洗天地颜。日驭有不到，缥缈风云寒。世尊昔示现，说法同阿难。讲树耸千尺，摇落青琅玕。诸天过峰头，绛节乘银鸾。一笑偶下谪，脱却芙蓉冠。游戏登琼楼，窈窕垂云鬟。三世俄去来，任作优昙看。名山初望幸，衔命释道安。预从最高顶，洒扫七佛坛。灵境乃杳绝，扪葛劳跻攀。路尽逢一峰，杰阁围朱阑。中坐一天人，吐气如栴檀。寄语汉皇帝，何苦留人间？烟岚倏灭没，流水空潺湲。回首长安城，缁素惨不欢。房星竟未动，天降白玉棺。惜哉善财洞，未得夸迎銮。惟有大道心，与石永不刊。







二


○七言古诗（二十九首）

【楚两生行（并序）】

（蔡州苏昆生、维扬柳敬亭，其地皆楚分也，而又客于楚。左宁南驻武昌，柳以谈、苏以歌为幸舍重客。宁南没于九江舟中，百万众皆奔溃。柳已先期东下。苏生痛哭，削发入九华山，久之出，从武林汪然明；然明亡，之吴中。吴中以善歌名海内，然不过岩缓柔曼为新声，苏生则于阴阳抗坠，分寸刂比度，如昆刀之切玉，叩之栗然，非时世所为工也。尝遇虎丘广场大集，生睨其旁，笑曰：“某郎以某字不合律。”有识之者曰：彼伧楚乃窃言是非。思有以挫之，间请一发声，不觉屈服。顾少年耳剽日久，终不肯轻自贬下，就苏生问所长。生亦落落难合，到海滨，寓吾里。萧寺风雪中，以余与柳生有雅故，为立小传，援之以请曰：“吾浪迹三十年，为通侯所知，今失路憔悴而来过此，惟愿公一言，与柳生并传足矣。柳生近客于云间帅，识其必败，苦无以自脱，浮湛敖弄，在军政一无所关，其祸也幸以免。”苏生将渡江，余作《楚两生行》送之，以之寓柳生，俾知余与苏生游，且为柳生危之也。）

黄鹄矶头楚两生，征南上客擅纵横。将军已没时世换，绝调空随流水声。一生拄颊高谈妙，君卿唇舌淳于笑。痛哭长因感旧恩，诙嘲尚足陪年少。

途穷重走伏波军，短衣缚裤非吾好。抵掌聊分幕府金，褰裳自把江村钓。一生嚼征与含商，笑杀江南古调亡。洗出元音倾老辈，叠成妍唱待君王。

一丝萦曳珠盘转，半黍分明玉尺量。最是《大堤》西去曲，累人肠断杜当阳。忆昔将军正全盛，江楼高会夸名胜。生来索酒倚长歌，中天明月军声静。

将军听罢据胡床，抚髀百战今衰病。一朝身死竖降幡，貔貅散尽无横阵。祁连高冢泣西风，射堂宾客嗟蓬鬓。羁栖孤馆伴斜曛，野哭天边几处闻。

草满独寻江令宅，花开闲吊杜秋坟。鶤弦屡换尊前舞，鼍鼓谁开江上军。楚客只怜归未得，吴儿肯道不如君。我念邗江头白叟，滑稽幸免君知否？

失路徒贻妻子忧，脱身莫落诸侯手。坎巉繇来为盛名，见君寥落思君友。老去年来消息稀，寄尔新诗同一首。隐语藏名代客嘲，姑苏台畔东风柳。

【茸城行】

朝出胥门塘，暮泊佘山麓。旁带三江襟扈渎，五茸城是何王筑？泖塔霜高稻叶黄，淀湖雨过莼丝绿。百年以来夸胜事，丹青图卷高珠玉。学士挥毫清秘楼，征君隐几逍遥谷。前辈风流书画传，后生贤达声华续。给事才名矫若龙，山公人地清如鹄。汗简销沉又几秋，沧江屡建高牙纛。不知何处一将军，到日雄豪炙手薰。羊侃后房歌按队，陈豨宾客剑成群。刻金为漏三更箭，错宝施床五色文。异物江淮常月进，新声京雒自天闻。承恩累赐华林宴，归镇高谈横海勋。未见尺书收草泽，徒夸名字得风云。此地江湖绾锁钥，家擅陶朱户程卓。千箱布帛运轺车，百货鱼盐充邸阁。将军一一数高赀，下令搜牢遍墟落。非为仇家告并兼，即称盗贼通囊橐。望屋遥窥室内藏，算缗似责从前诺。敢信黔娄脱网罗，早看猗顿填沟壑。窟室飞觞传箭催，博场戏责横刀索。纵有名豪解折行，可堪小户胜狂药。将军沉湎不知止，箕踞当筵任颐指。拔剑公收伍佰妻，鸣髇射杀良家子。江表争猜张敬儿，军中思缚卢从史。枉破城南十万家，养士何无一人死？贪财好色英雄事，若辈屠沽安足齿！君不见夫差猎骑何翩翩，五茸春草城南天。雉媒飞起发双矢，西施笑落珊瑚鞭。湖山足纪当时胜，歌舞犹为后代传。陆生文士能为将，勋名三世才难量。河桥虽败事无成，睥睨千秋肯谁让。代有文章占数公，烟霞好处偏神王。兵火烧残万卷空，大节英声未凋丧。一朝遽落老兵手，百里溪山复何有？已见衣冠拜健儿，苦无丘壑安穷叟。茸城杨柳郁婆娑，欲系扁舟奈晚何。盘龙浦上行人少，唳鹤滩头战舰多。我望严城听街鼓，鲈鱼沽酒扣舷歌。侧身回视忽长笑，此亦当今马伏波！

【过锦树林玉京道人墓（并传）】

（玉京道人，莫详所自出，或曰秦淮人。姓卞氏。知书，工小楷，能画兰，能琴。年十八，侨虎丘之山塘。所居湘帘棐几，严净无纤尘，双眸泓然，日与佳墨良纸相映彻。见客初亦不甚酬对，少焉谐谑间作，一坐倾靡。与之久者，时见有怨恨色，问之辄乱以它语，其警慧虽文士莫及也。与鹿樵生一见，遂欲以身许，酒酣拊几而顾曰：“亦有意乎？”生固为若弗解者，长叹凝睇，后亦竟弗复言。寻遇乱别去，归秦淮者五六年矣。久之，有闻其复东下者，主于海虞一故人，生偶过焉。尚书某公者，张具请为生必致之，众客皆停杯不御，已报曰至矣，有顷，回车入内宅。屡呼之终不肯出。生悒怏自失，殆不能为情，归赋四诗以告绝，已而叹曰：“吾自负之，可奈何！”逾数月，玉京忽至，有婢曰柔柔者随之。尝著黄衣作道人装，呼柔柔取所携琴来，为生鼓一再行，泫然曰：“吾在秦淮，见中山故第有女绝世，名在南内选择中。未入宫而乱作，军府以一鞭驱之去。吾侪沦落，分也，又复谁怨乎？”坐客皆为出涕。柔柔庄且慧。道人画兰，好作风枝婀娜，一落笔尽十馀纸，柔柔承侍砚席间，如弟子然，终日未尝少休。客或导之以言，弗应，与之酒，弗肯饮。逾两年，渡浙江，归于东中一诸侯，不得意，进柔柔奉之，乞身下发，依良医保御氏于吴中。保御者，年七十馀，侯之宗人，筑别宫资给之良厚。侯死，柔柔生一子而嫁，所嫁家遇祸，莫知所终。道人持课诵戒律甚严。生于保御，中表也，得以方外礼见。道人用三年力，刺舌血为保御书《法华经》，既成，自为文序之，缁素咸捧手赞叹。凡十馀年而卒。墓在惠山祗陀庵锦树林之原。后有过者为诗吊之曰：）

龙山山下茱萸节，泉响琤淙流不竭。但洗铅华不洗愁，形影空潭照离别。离别沉吟几回顾，游丝梦断花枝悟。翻笑行人怨落花，从前总被春风误。金粟堆边乌鹊桥，玉娘湖上蘼芜路。油壁曾闻此地游，谁知即是西陵墓。乌桕霜来映夕曛，锦城如锦葬文君。红楼历乱燕支雨，绣岭迷离石镜云。绛树草埋铜雀砚，绿翘泥涴郁金裙。居然设色倪迂画，点出生香苏小坟。相逢尽说东风柳，燕子楼高人在否？枉抛心力付蛾眉，身去相随复何有？独有潇湘九畹兰，幽香妙结同心友。十色笺翻贝叶文，五条弦拂银钩手。生死栴檀祗树林，青莲舌在知难朽。良常高馆隔云山，记得斑骓嫁阿环。薄命只应同入道，伤心少妇出萧关。紫台一去魂何在，青鸟孤飞信不还。莫唱当时渡江曲，桃根桃叶向谁攀？

【昙阳观访文学博介石兼读苍雪师旧迹有感】

先生头白发垂耳，博士无官家万里。讲席漂零笠泽云，乡心断绝昆明水。南来道者为苍公，说经如虎诗如龙。大渡河头洗白足，一枝楖栗栖中峰。与君相见砉然笑，石床对语羁愁空。故园西境接身毒，雪山照耀流沙通。神僧大儒却并出，雕题久矣渐华风。呜呼！铜鼓鸣，庄𫏋起，青草湖边筑营垒，金马碧鸡怅已矣。人言尧幽囚，或言舜野死，目断苍梧泪不止。吾州城南祠仙子，窈窕丹青映图史。玉棺上天人不见，遗骨千年蜕于此。先生结茅居其傍，归不归兮思故乡。尽道长沙军，已得滇池王。伏波南下开夜郎，乌爨孤城犹屈强，青蛉绝塞终微茫。忽得山中书，苍公早化去。支遁经台树陨花，文翁书屋风飘絮。噫嘻乎悲哉！香象归何处？杜宇啼偏哀，月明梦落桄榔台。丈夫行年已七十，天涯戎马知何日？点苍青，洱海白，道路虽开亦无及！

【赠陆生】

陆生得名三十年，布衣好客囊无钱。尚书墓道千章树，处士江村二顷田。京华浪迹非长计，卖药求名总游戏。习俗谁容我弃捐，才名苦受人招致。古来权要嗜奔走，巧借高贤谢多口。古来贫贱难自持，一餐误丧生平守。陆生落落真吾流，行年五十今何求？好将轻侠藏亡命，耻把文章谒贵游。丈夫肯用他途进？相逢误喜知名姓。狡狯原来达士心，栖迟不免文人病。黄金白璧谁家子？见人尽道当如此。铜山一旦拉然崩，却笑黔娄此中死。嗟君时命剧可怜，蜚语牵连竟配边。木叶山头悲夜夜，春申浦上望年年。江花江月归何处，燕子莺儿等飘絮。红豆啼残曲里声，白杨哭断斋前树。屈指乡园笋蕨肥，南烹置酒梦依稀。莼鲈正美书堪寄，灯火将残泪独挥。君不见鸿都买第归来客，驷马轩车胡辟易。西园论价喜谁知，东观抡文矜莫及。从他罗隐与方干，不比如君行路难。只有一篇《思旧赋》，江关萧瑟几人看？

【吾谷行】

吾谷千章万章木，插石缘溪秀林麓。中有双株向背生，并干交柯互蟠曲。一株夭矫面东风，上拂青云宿黄鹄。黄鹄引吭鸣一声，响入瑶花飞簌簌。一株偃蹇踞阴崖，半死半生遭屈辱。雷劈烧痕翠鬛焦，雨垂漏滴苍皮缩。泥崩石断迸枯根，鼠窜虫穿隐空腹。行人过此尽彷徨，日暮驱车不能速。前山路转相公坟，宰木参差乱入云。枝上子规啼碧血，道傍少妇泣罗裙。罗裙碧血招魂哭，寡鹄羁雌不忍闻。同伴几家逢下泪，羡他夫婿尚从军。可怜吾谷天边树，犹有相逢断肠处。得免仓黄剪伐愁，敢辞漂泊风霜惧。木叶山头雪正飞，行人十月辽阳戍。兄在长安弟玉关，摘叶攀条不能去。昨宵有客大都来，传道君王幸渐台。便殿含毫题诏湿，阁门走马报花开。宫槐听取从官咏，御柳催成应制才。定有春风到吾谷，故园不用忧樵牧。虽遇雕枯坠叶黄，恰逢滋茂攒条绿。由来荣落总何常，莫向千门羡栋梁。君不见庾信伤心《枯树赋》，纵吟风月是他乡。

【送杜大于皇从娄东往武林兼简曹司农秋岳范佥事正】

五月江村客行晓，僮无朝筜马无草。路穿槐柳到柴门，满架藤花屋洒扫。与君相别定何年，一见嗟馀头白早。东邻浊酒赊未到，盘格粗疏具梨枣。莫怪贫家一饭难，主人长饥客不饱。解囊示我金焦诗，四壁波涛惊欲倒！一气元音接混茫，想落千峰入飞鸟。近来此地擅时誉，粉饰开元与天宝。我把耒锄倦唱酬，耻画蛾眉斗工巧。看君爽气出江山，始悔从前作诗少。海内悠悠识者谁？汝有平生故人好。副相犹然卧茂陵，侍郎已是归岭表。况逢少伯共登临，西子湖头月皎皎。人生贫贱何足悲，纵酒高歌白云杳。胜绝留容我辈狂，劫灰烧尽雷峰小。落落穷途感快游，愧我菰芦色枯槁。佳句流传遍世间，寄书早慰江潭老。

【悲歌赠吴季子】

松陵人，字汉槎。

人生千里与万里，黯然消魂别而已。君独何为至于此？山非山兮水非水，生非生兮死非死。十三学经并学史，生在江南长纨绮。词赋翩翩众莫比，白璧青蝇见排抵。一朝束缚去，上书难自理，绝塞千山断行李。送吏泪不止，流人复何倚？彼尚愁不归，我行定已矣！八月龙沙雪花起，橐驼垂腰马没耳。白骨皑皑经战垒，黑河无船渡者几？前忧猛虎后苍兕，土穴偷生若蝼蚁。大鱼如山不见尾，张鬐为风沫为雨。日月倒行入海底，白昼相逢半人鬼。噫嘻乎悲哉！生男聪明慎勿喜，仓颉夜哭良有以。受患祗从读书始，君不见，吴季子！

【织妇词】

黄茧缲丝不成匹，停梭倚柱空太息。少时织绮贡尚方，官家曾给千金直。孔雀蒲桃新样改，异糸聂奇文不遑识。桑枝渐枯蚕已老，中使南来催作早。齐纨鲁缟车班班，西出玉关贱如草。黄龙袱子紫橐驼，千箱万叠奈尔何！

【赠穆大苑先】

从汝宁确山归。确山余兄纯祜治也。穆生同学今头白，读书不遇长为客。乱离诸子互升沉，共乐同愁不相失。出入知交三十年，江山几处供游历。承平初谒武夷君，荔支日啖过三百。兵火桐江遇故人，钓台长啸凌千尺。身躯虽小酒肠宽，坦腹乡村话畴昔。访友新年到蔡州，淮西风浪使人愁。峭帆直下双崖险，奇石横空众水流。泊口断矶传禹迹，山根雷雨锁猕猴。舍舟别取中都道，寝庙高原陵树秋。定有风云归大泽，不堪弓剑吊荒丘。仰天太息频搔首，失脚倒堕鸟犍牛。偶来帝乡折左臂，吾苦何足关封侯。丈夫落落夸徒步，芒鞋踏遍天涯路。中原极目满蓬蒿，海内于今信多故。万事无如散诞游，一官必受羁栖误。伤心憔悴朗陵侯，征蹄奔命无朝暮。身亲刍秣养骅骝，供顿三军尚嗔怒。赤日黄埃伏道旁，鞭稍拂面将谁诉？故旧穷途识苦辛，掉头举世宁相顾。呜呼！汝南风俗天下稀，死生然诺终难移。相逢应自有奇士，客中可以谈心期。君行千里徇友急，此意岂得无人知？

【遣闷六首】

秋风泠泠蛩唧唧，中夜起坐长太息。我初避兵去城邑，田野相逢半亲识。扁舟遇雨烟村出，白版溪门主人立。鸡黍开尊笑延入，手持钓竿前拜揖。十载乡园变萧瑟，父老诛求穷到骨。一朝戎马生仓卒，妇人抱子草间匿，津亭无船渡不得。仰视乌鹊营其巢，天边矰缴犹能逃。我独何为委蓬蒿？搔首回望明星高。

△其二

鸡既鸣矣升高堂，问我消息来何方？欲语不语心彷徨。当年奔走虽茫茫，两亲筋力支风霜，上有王母方安康，下有新妇相扶将，小妹中夜缝衣裳，百口共到南湖庄。只今零落将谁望，出门一步纷蜩螗，十人五人委道傍。去乡五载重相见，江湖到处逢征战，一家未遂升平愿，百年那得长贫贱？

△其三

人生岂不繇时命，万事忧愁感双鬓。兄弟三人我衰病，齿牙落尽谁能信。畴昔文章倾万乘，道旁争欲知名姓。中年读《易》甘肥遁，归来拟展云山兴。赤城黄海东南胜。故园烽火忧三径，京江战骨无人问。愁吟独向南楼凭，风尘咫尺何时定？故人往日燔妻子，我因亲在何敢死！憔悴而今困于此，欲往从之愧青史。

△其四

生男欢喜生女怜，嗟我无子谁尤天。伤心七女尽亡母，啾啾乳燕枝难安。一女血泪啼阑干，舅姑岭表无书传；一女家破归间关，良人在北愁戍边；更有一女忧烽烟，围城六月江风寒，使我念此增辛酸。其馀灯下行差肩，见人悲叹殊无端，携手游戏盈床前。相思夜阑更剪烛，严城鼓声振林木，众雏怖向床头伏，摇手禁之不敢哭。

△其五

舍南春水成清渠，其上高柳三五株。草阁窈窕花扶疏，园有菜茹池有鱼。蓬头奴子推鹿车，艺瓜既熟分里闾。忽闻兵马来城隅，南翁北叟当窗趋。我把耒锄心踌躇，问言不答将无愚。老大无成灌蔬壤，暂息干戈窃偃仰。舍之出门更何往？手种松杉已成长。

△其六

白头儒生良自苦，独抱陈编住环堵。身历燕南遍齐鲁，摩挲漆经观石鼓，上探商周过三五，矻矻穷年竟奚补？岣嵝山头祝融火，百王遗文弃如土。马矢高于矍相圃，笺释虫鱼付榛莽。寓言何必齐庄周？属辞何必通《春秋》？一字不向人间留，乱离已矣吾无忧。

【咏拙政园山茶花（并引）】

〈拙政园，故大弘寺基也。其地林木绝胜，有王御史者侵之以广其宫，后归徐氏最久。兵兴，为镇将所据，已而海昌陈相国得之。内有宝珠山茶三四株，交柯合理，得势争高，每花时，巨丽鲜妍，纷披照瞩，为江南所仅见。相国自买此园，在政地十年不归，再经谴谪辽海，此花从未寓目。余偶过太息，为作此诗，他日午桥独乐，定有酬唱以示看花君子也。）

拙政园内山茶花，一株两株枝交加。艳如天孙织云锦，𪩘如姹女烧丹砂，吐如珊瑚缀火齐，映如䗖𬟽朝霞。百年前是空王宅，宝珠色相生光华。长养端资鬼神力，优昙涌现西流沙！歌台舞榭从何起，当日豪家擅闾里。苦夺精蓝为玩花，旋抛先业随流水。儿郎纵博赌名园，一掷留传犹在耳。后人修筑改池台，石梁路转苍苔履。曲槛奇花拂画楼，楼上朱颜娇莫比。千条绛蜡照铅华，十丈红墙饰罗绮。斗尽风流富管弦，更谁瞥眼闲桃李。齐女门边战鼓声，入门便作将军垒。荆棘从填马矢高，斧斤勿剪莺簧喜。近年此地归相公，相公劳苦承明宫。真宰阳和暗回斡，长安日日披薰风。花留金谷迟难落，花到朱门分外红。独有君恩归未得，百花深锁月明中。灌花老人向前说，园中昨夜零霜雪。黄沙淅淅动人愁，碧树垂垂为谁发？可怜塞上燕支山，染花不就花枝殷。江城作花颜色好，杜鹃啼血何斑斑。花开连理古来少，并蒂同心不相保。名花珍异惜如珠，满地飘残胡不扫？杨柳丝丝二月天，玉门关外无芳草。纵费东君着意吹，忍经摧折春光老。看花不语泪沾衣，惆怅花间燕子飞！折取一枝还供佛，征人消息几时归？

【短歌】

王郎头白何所为，罢官岭表归何迟？衣囊已遭盗贼笑，幞被尚少亲朋知。我书与君堪太息，不如长作五羊客。君言垂老命如丝，纵不归人且归骨。入门别怀未及话，石壕夜半呼仓卒。胠箧从他误攫金，告缗怜我非怀璧。田园斥尽敝裘难，苦乏家钱典图籍。爱子摧残付托空，万卷飘零复奚惜！吁嗟乎！十上长安不见收，千山远宦终何益？君不见郁孤台临数百尺，恶滩过处森刀戟。历遍风波到故乡，此中别有盘涡石。

【西𪩘顾侍御招同沈山人友圣虎丘夜集作图纪胜因赋长句】

汉阳仙人乘黄鹄，朝发三巴五湖宿。春深潮满阖闾城，剪得晴川半篙绿。锦泾催动木兰桡，恣讨名山纵心目。判牍挥毫拨若云，支筇屏骑从惟鹿。苍丘虎气郁腾骧，一片盘陀径广场。平座千人填语笑，危栏百尺沸丝簧。夫差石上杯浮月，欧冶池边剑拂霜。花雨讲台孤塔迥，风流舍宅六朝荒。曾来此地探奇迹，薄晚迎流刺舟入。携手何人沈与吴，词客青衫我头白。脱略才知兴会真，冥搜务取烟霞适。火照灵湫暑月寒，锺埋苦雾阴崖黑。鲁公擘窠字如斗，忠孝轮囷鬼神走。藓剥苔侵耿不磨，手扪沉吟立来久。重烧官烛奏鶤弦，今夕欢游逢快友。后约须听笠泽莺，临分忍折阊门柳。七里山塘五月天，玉丝金管自年年。江村茶熟桥成市，溪馆花开树满船。贺老一歌尝月下，泰娘双桨即门前。泥车瓦马儿童戏，竹几蕉团估客眠。万事韶华有凋替，烟芜渐失层峦翠。鼠窜回廊僧舍空，鸦啼废井渔扉闭。赤幰黄骢佳气浮，姑苏台上春风细。令出天清鹳鹤高，诗成日落溪山丽。笋屐篮舆逐后尘，碧油帘舫夜留宾。栖迟我已伤颓老，历落君偏重散人。好把丹青垂胜事，可凭诗卷息闲身。襄阳寺壁摹羊祜，句曲山图补许询。妙手生绡经想像，兔毫点出双瞳王。抱膝看云见礧砢，搘颐藉草耽疏放。半衲谁堪竺道生，一樽足拟陶元亮。绢素流传天壤存，它年相见欣无恙。黄鹤高飞玉笛残，旧游我亦梦湘沅。峭帆此去应千里，郢树参差响急滩。饮君酒，送君还，王程长作画图看。携将老笔龙眠辈，写尽江南江北山！

【高凉司马行（赠孙孝若）】

高凉司马才如龙，眼看变化畴人中。豪华公子作能吏，刻苦不与寻常同。十年太末声名好，随牒单车向岭表。猿啸天边雁北飞，相思不断如春草。官清喜得乡园近，载米尝闻上山郡。此去虽持合浦珠，炎州何处沽佳酝？君言万事随双屐，浮踪岂必嗟行役。婚嫁粗完身计空，掉头且作天涯客。江南赋税愁连天，笑余卖尽江南田；京华权贵书盈寸，笑余不作京华信。平生声伎罗满前，幞被独上孤篷船。到日兰芽开百本，饱啖荔枝宁论钱？故旧三人肠几转，白头老辈摊吟卷。王宰丹青价自高，周郎酒兴愁来减。三衢橘柚广州柑，梦绕江南与海南。吾谷霜枫回首处，错认桄榔是乡树。

【鲁谦庵使君以云间山人陆天乙所画虞山图索歌得二十七韵】

江南好古推海虞，大痴画卷张颠书。士女嬉游衣食足，丹青价重高璠玙。不知何事今萧索，异闻祇说姑苏乐。西施案舞出层台，瑟瑟珍珠半空落。闻道王孙爱画图，购求不惜千金诺。此地空馀好事家，扁舟载入他人橐。玉轴牙签痛惜深，丹崖翠壁精华弱。鲁侯鲁侯何太奇，此卷留得无人知。一官三载今上计，粉本溪山坐卧持。九峰主人写名胜，百年绢素犹苍润。云是探微后代孙，飘残兵火遗名姓。我也菰芦拥被眠，旧游屈指嗟衰病。忽听柴门枉尺缄，披图重起篮舆兴。乌目烟峦妙蜿蜒，西风拂水响溅溅。使君自是神仙尉，老我堪依渔钓船。招真治畔飞黄鹄，七桧盘根走麋鹿。写就青山当酒钱，醉歌何必谐丝竹。鲁侯笑我太颠狂，不羡金张夸顾陆。登临落日援吟毫，太息当年贤与豪。请为陆生添数笔，绛云楼榭旧东皋。

【九峰草堂歌（并序）】







三


○七言古诗（二十一首）

【题苏门高士图赠孙征君锺元】

苏门山水天下殊，中有一人清且臞。庞眉扶杖白髭须，鹖冠野服谈《诗》《书》。定州城北滱水潴，白沙村畔为吾庐。少年蹀躞千金驹，献策天子来皇都。腰三矢玉鹿卢，幽州台上为欢娱。日暮酒酣登徐无，顾视同辈谁能如。十人五人居要枢，拖金横玉当朝趋。今我不第胡为乎？有田一廛书百厨，鸡泉马水吾归欤！七征不起乘柴车，当时犹是升平馀。一朝铁骑城南呼，长刀砍背将人驱。里中大姓高门闾，鞭笞不得留须臾。叩头莫敢争膏腴，乞为佃隶租请输。牵爷担子立两衢，问言不答但欷歔。先生闭门出无驴，僵卧一榻绝朝筜。弟子二人舁篮舆。百门书院今空虚，此中闻是孙登居。太行秀色何盘纡，桤楠榛栗松杉储，风从中来十万株。啸台遗址烟霞俱，流泉百道穿阶除。幅巾短发不用梳，弹琴横卷心安舒。微言妙旨如贯珠，考锺击磬吹笙竽。古文屋壁阐《禹谟》，异人手授《先天图》。谈仁讲义追尧夫，后来姚许开榛芜，斯文不坠须吾徒。谁传此图来江湖，使我一见心踟蹰。即今绝学谁能扶，屈指耆旧堪嗟嘘。苏门山下有硕儒，中原学者多沾濡。百年文献其存诸，我往从之歌黄虞。

【赠总宪龚公芝麓】

丈夫四十致卿相，努力公孤方少壮。握手开尊话畴昔，故人一见称无恙。当初海内苦风尘，解褐才名便绝伦。官守蕲春家近楚，贼窥江夏路通秦。书生年少非轻敌，擐甲开门便迎击。诗成横槊指黄巾，战定磨崖看赤壁。我同宋玉适来游，多士名贤共校雠。此地异才为乱出，论文高话锁厅秋。别后相思隔江水，黑山铁骑如风雨。闻道黄州数被兵，读书长啸重围里。荏苒分飞十八年，我甘衰白老江边。那知风雪严城鼓，重谒三公棨戟前。即君致身已鼎足，正色趋朝勤补牍。异书扪腹五千卷，美酒开颜三百斛。月明歌舞出帘栊，刻烛分题挥洒中。谈笑阮生青眼客，文章王掾黑头公。却思少小经离乱，铜驼荆棘寻常见。侧身天地竟何心，过眼风光有谁羡？楚水吴山思不禁，朝衫欲脱主恩深。待看贺监归来岁，勾漏丹砂本易寻。

【王郎曲】

王郎十五吴趋坊，覆额青丝白晰长。孝穆园亭常置酒，风流前辈醉人狂。同伴李生柘枝鼓，结束新翻善财舞。锁骨观音变现身，反腰贴地莲花吐。莲花婀娜不禁风，一斛珠倾宛转中。此际可怜明月夜，此时脆管出帘栊。王郎《水调》歌缓缓，新莺嘹呖花枝暖。惯抛斜袖卸长肩，眼看欲化愁应懒。推藏掩抑未分明，拍数移来发曼声。最是转喉偷入破，𬱟人肠断脸波横。十年芳草长洲绿，主人池馆惟乔木。王郎三十长安城，老大伤心故园曲。谁知颜色更美好，瞳神剪水清如玉。五陵侠少豪华子，甘心欲为王郎死。宁失尚书期，恐见王郎迟；宁犯金吾夜，难得王郎暇。坐中莫禁狂呼客，王郎一声声顿息。移床欹坐看王郎，都似与郎不相识。往昔京师推小宋，外戚田家旧供奉。只今重听王郎歌，不须再把昭文痛。时世工弹《白翎雀》，婆罗门舞龟兹乐。梨园子弟爱缠头，请事王郎教弦索。耻向王门作伎儿，博徒酒伴贪欢谑。君不见康昆仑、黄幡绰，承恩白首华清阁。古来绝艺当通都，盛名肯放优闲多？王郎王郎可奈何！

【临淮老妓行】

临淮将军擅开府，不斗身强斗歌舞。白骨何如弃战场，青娥已自成灰土。老大犹存一妓师，《柘枝》记得开元谱。才转轻喉便泪流，尊前诉出漂零苦。妾是刘家旧主讴，冬儿小字唱《梁州》。翻新《水调》教桃叶，拨定鶤弦授莫愁。武安当日夸声伎，秋娘绝艺倾时世。戚里迎归金犊车，后来转入临淮第。临淮游侠起山东，帐下银筝小队红。巧笑射棚分画的，浓妆球仗簇花丛。纵为房老腰肢在，若论军容粉黛工。羊侃侍儿能走马，李波小妹解弯弓。锦带轻衫娇结束，城南挟弹贪驰逐。忽闻京阙起黄尘，杀气奔腾满川陆。探骑谁能到蓟门，空闲千里追风足。消息无凭访两宫，儿家出入金张屋。请为将军走故都，一鞭夜渡黄河宿。暗穿敌垒过侯家，妓堂仍讶调丝竹。禄山裨将带弓刀，醉拥如花念奴曲。仓卒逢人问二王，武安妻子相持哭。薰天贵势倚椒房，不为君王收骨肉。翻身归去遇南兵，退驻淮阴正拔营。宝剑几曾求死士，明珠还欲致倾城。男儿作健酣杯酒，女子无愁发曼声。可怜西风怒，吹折山阳树，将军自撤沿淮戍。不惜黄金购海师，西施一舸东南避。郁洲崩浪大于山，张帆捩舵无归处。重来海口竖降幡，全家北过长淮去。长淮一去几时还，误作王侯邸第看。收者到门停奏伎，萧条西市叹南冠。老妇今年头总白，凄凉阅尽兴亡迹。已见秋槐陨故宫，又看春草生南陌。依然丝管对东风，坐中尚识当时客。金谷田园化作尘，绿珠子弟更无人。楚州月落清江冷，长笛声声欲断魂。

【送沈绎堂太史之官大梁】

云间学士推二沈，布衣召见登华省。多少金闺榜墨新，科名埋没声华冷。青史流传有弟兄，衣白山人披赐锦。一代才名并玉珂，百年绢素垂金粉。知君门胄本能文，易世遭逢更绝伦。射策紫裘胪唱出，马蹄不动六街尘。曲江李杜无遗恨，留取花枝待后人。即今艺苑多供奉，八分草隶清曹重。署额新宫十丈悬，韦郎体势看飞动。其馀作者何纷纷，争来待诏鸿都门。围棋赌墅王长史，丹青画马曹将军。君也读书致上第，传家翰墨闲游戏。迸落长空笔阵奇，纵横妙得先人意。顿挫沉雄类壮夫，双瞳剪水清臞异。卧疾萧斋好苦吟，平生雅不为身计。惟留诗句满长安，清切长宜禁近官。秋雨直庐分手处，忽携书卷看嵩山。呜呼！男儿不入即当出，生世谐为二千石。黄纸初除左冯翊，腰间两绶开颜色。君不见沈侍中，图书秘阁存家风。匹夫徒步拜侍从，况今淋漓御墨宫袍红。一麾去听梁园锺，轩车路出繁台东。杯酒意气何雍容，簿领岂足羞英雄。安能低眉折腰事铅椠，蹉跎白首从雕虫！

【通玄老人龙腹竹歌】

通玄老人来何方，碧卢赪面拳毛苍。手披地图向我说，指点西极天微茫。视彼万里若咫尺，使我不得悲他乡。京师公卿谁旧识，与君异国同周行。九州丧乱朋友尽，此道不绝留扶桑。床头示我龙腹竹，夜半风雨疑腾骧。尾烧鳞蜕飞不得，苍皮倔强膺微张。此中空洞亦何有？得无颔下骊珠藏。汉家使者通大夏，仍来邛蜀搜𬴂𫄨。更逾葱岭访异种，携归上苑栖鸾皇。我欲裁之作龙笛，水底老蛟吟不得。纵使长房投葛陂，此龙僵卧难扶策。可是天教产竹郎，八荒奇事谁能识？一从海上西南来，中原筿簜多良材。淇园已竭苍生痛，会稽正采征夫哀。天留异质在无用，任将抛掷生尘埃。若有人兮在空谷，束素娟娟不盈掬。尽道腰肢瘦胜肥，此君无乃非其族。雪压霜欺直干难，轮囷偃蹇忘荣辱。邴君岂出子鱼下，高人磊砢遭题目。玉笋新抽渐拂云，摩挲自倚东墙曲。苦节长同处士饥，宽心好耐湘妃哭。吁嗟乎！昆仑以外流沙西，当年老子驱青犊。手中竹杖插成林，杀青堪写遗经读。君不见犹龙《道德》五千字，要言无过宁为腹，何可一日无此竹！

【画中九友歌】

华亭尚书天人流，墨花五色风云浮。至尊含笑黄金投，残膏剩馥鸡林求。太常妙迹兼银钩，乐郊拥卷高堂秋。真宰欲诉穷雕锼，解衣盘礴堪忘忧。谁其匹者王廉州，神姿玉树三山头，摆落万象烟霞收。尊彝斑剥探商周，得意换却千金裘。檀园著述夸前修，丹青馀事追营丘。平生书画置两舟，湖山胜处供淹留。阿龙北固持双矛，披图赤壁思曹刘。酒醉洒墨横江楼，蒜山月落空悠悠。姑苏太守今僧繇，问事不省张两眸。振笔忽起风飕飕，连纸十丈神明遒。松圆诗老通清讴，墨庄自画归田游。一犁黄海鸣春鸠，长笛倒骑乌孛牛。花龛巨幅千峰稠，小景点出林塘幽。晚年笔力凌沧洲，幅巾鹤发轻王侯。风流已矣吾瓜畴，一生迂癖为人尤，僮仆窃骂妻孥愁。瘦如黄鹄闲如鸥，烟驱墨染何曾休！

【送旧总宪龚公以上林苑监出使广东】

与君对酒庾楼月，君逼干戈我离别；与君藉地燕山草，君作公孤我潦倒。亦知穷老应自疏，识君意气真吾徒。门前车马多豪俊，蹑衣上坐容衰鬓。我持半勺君一斗，我吟一篇君百首。每逢高会辄尽欢，把我新诗不容口。今日它乡再送君，地角天涯复何有？山川有灵交有命，延津会合真难定。如君共事曹侍郎，百僚弹压风裁正。握手论文海内推，交游京洛声华盛。秋风吹向越王台，后先踪迹谁能信？不见兰台连柏府，却过剑浦来珠郡。相赠虽无陆贾金，相看何必周昌印。丈夫豁达开心期，悠悠世上无人知。三仕三已总莫问，一贵一贱将奚为？别君劝君休失意，碧水丹山暂游戏。客路扁舟好著书，故园九日堪沉醉。乌桕霜红少妇楼，桄榔雨黑行人骑。独有飘零老伏生，不堪衰白困将迎。只因旧识当涂少，坐使新知我辈轻。花发罗浮梦君处，踯躅悲歌不能去。

【雁门尚书行（并序）】

（《雁门尚书行》，为大司马白谷孙公作也。公代州人，地故雁门郡。长身伉爽，才武绝人。其用秦兵也，将凭岩关为持久，且固将吏心，秦士大夫弗善也，累檄趣之战，不得已始出。天淫雨，糗粮不继，师大溃，潼关陷，独身横刀冲贼阵以没，从骑俱散，不能得其尸。公之出也，自念必死，顾语张夫人，夫人曰：“丈夫报国耳！无忧我。”西安破，率二女六妾沉于井，挥其八岁儿以去。儿逾垣避贼，堕民舍中，有老翁者善衣食之。二年，公长子世瑞重趼入秦，得夫人尸，貌如生。老翁归以弟，相扶还。见者泣下，盖公素有德秦人云。余门人冯君讷生，公同里人，作《潼关行》纪其事，余曾识公于朝，因感赋此什。公死而天下事以去，然其败由趣战，且大雨粮绝，此固天意，抑本庙谟，未可专以责公也。公之参佐，惟监军道乔公以明经奏用，能不负公，潼关之破，同日死，名元柱，定襄人。）

雁门尚书受专征，登坛顾盼三军惊。身长八尺左右射，坐上咄吒风云生。家居绝塞爱死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沉几好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沉吟，蹶起横刀忽长叹。我今不死非英雄，古来得失谁由算？椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及！蚁聚蜂屯已入城，持矛瞋目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盘。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉浸形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟问将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沉白骨魂应在，雨洗金疮恨未消！渭水无情自东去，残鸦落日蓝田树。青史谁人哭藓碑，赤眉铜马知何处？呜呼！材官铁骑看如云，不降即走徒纷纷。尚书养士三十载，一时同死何无人？至今惟说乔参军！

【雕桥庄歌（并序）】

高邑赵忠毅公为《雕桥庄记》曰：“吾郡梁太宰有雕桥庄，在郡西十五里大茂诸山之东，前临滹沱、西韩二水，东为大门，表之曰尚书里。有楼曰莲渚仙居，有堂曰寿槐，槐可四十围，相传数百年物。太宰功成身退，徜徉于此者二十年，今其孙慎可读书其中，自号为西韩生云。”此忠毅家居时所作也。公后拜吏部尚书，视梁公以同郡为后继，竟因党祸戍代州死。慎可以孝廉入中翰，余始识之，知其为赵公交。寻以龃龉去，相别十馀年，今起官水部，家门蝉冕，当代莫与比焉。余以其名山别墅，乱后独全，高门遗老，晚节最胜，雕桥盛事，自太宰以来，百馀年于此矣，是可歌也，为作《雕桥庄歌》。常山古槐千尺起，雕桥西畔尚书里。偃盖青披大茂云，扶疏响拂韩河水。水部山庄绕碧渠，弹琴长啸修篁里。今年相见在长安，据鞍却笑吾衰矣。尽道新枝任栋梁，不知老干经风雨。自言年少西韩生，幽并豪侠皆知名。酒酣箕踞听鼓瑟，射麋击兔邯郸城。天生奇质难自弃，一朝折节倾公卿。当时海内推高邑，赵公简重称相得。才地能交大父行，襟期雅负名贤识。公曾过我读书处，笑倚南楼指庭树。归田太宰昔同游，廿载林泉共来去。此是君恩优老臣，后来吾辈应难遇。每思此语辄泫然，知己投荒绝塞天。同是冢臣恩数异，伤心非复定陵年。黄巾从此成贻祸，青史谁来问断编。钩党几家传旧业，干戈何地著平泉。我有山庄幸如故，老树吟风自朝暮。磐石宁容虫蚁穿，斧斤不受樵苏误。铃索高斋拥赐书，名花异果雕栏护。绿菂红蕖水面开，门前即是鸣驺路。子弟传呼千骑归，不教鞍马惊鸥鹭。年年细柳与新蒲，妆点溪山入画图。四海烽烟乔木在，一窗灯火故人无。相逢只有江南客，头白尊前伴老夫。

【赠冯讷生进士教授云中】

并州冯郎长吴越，桐江风雪秦淮月。不烹羊酪敌莼羹，肯拈芦管吹《桃叶》。才同顾陆与温邢，侠少风流擅绝伦。名士有谁甘作诺，丈夫何必尚专城。乞得一毡还故土，欲化边人作邹鲁。余笑谓君且归去，不信广文今广武。绛帐悬弓设豹侯，讲堂割肉掺鼍鼓。击磬新调塞上歌，投壶却奏军中舞。文籍先生上谷儒，游闲公子河东贾。乱定初闻阙里锺，时清不用平城弩。雁门太守解将迎，马邑名豪通训诂。乌桓年少挟雕弧，射得黄羊供束脯。男儿作健羞裙屐，拂云堆上吹横笛。低头博士为万卷，抚掌封侯空四壁。忆昔扁舟醉石头，别来几梦南徐客。隐囊麈尾烧却尽，长铗纯钩看自惜。学就《吴趋》恐未工，注成《晋问》无人识。呜呼！五湖烟水忆鲈鱼，落木天高好寄书。塞雁不归花又发，故人消息待何如？

【海户曲】

南海子周环一百六十里，有海户千人。大红门前逢海户，衣食年年守环堵。收稿腰镰拜啬夫，筑场贳酒从樵父。不知占籍始何年，家近龙池海眼穿。七十二泉长不竭，御沟春暖自涓涓。平畴如掌催东作，水田漠漠江南乐。昚鹅曈鹈满烟汀，不枉人呼飞放泊。后湖相望筑三山，两地神洲咫尺间。遂使相如夸陆海，肯教王母笑桑田。蓬莱楼阁云霞变，晾鹰台上何王殿？传说新罗玉海青，星眸雪爪飞如练。诈马筵开挏酒香，割鲜夜饮仁虞院。二百年来话大都，平生有眼何曾见？头白经过是旧朝，春深惯锁黄山苑。典守唯闻中使来，樵苏辄假贫民便。芳林别馆百花残，廿四园中烂熳看。记得尚方初荐品，东风铃索护雕阑。葡萄满摘倾筠笼，苹果新尝捧玉盘。赐出宫中公主谢，分遗阙下侍臣餐。一朝剪伐生荆杞，五柞长杨怅已矣。野火风吹蚂蚁坟，枯杨月落虾蟆水。尽道千年苑囿非，忽惊万乘车尘起。雄图开国马蹄劳，将相风云剑槊高。帐殿行城三十里，旌旗猎猎响鸣鞘。朝鲜使者奇毛进，白鹰刷羽霜天劲。旧迹凌好放雕，荒台百尺登临胜。俊鹘重经此地飞，黑河讲武当年盛。吊古难忘百战心，扫空雉兔江山净。新丰野老惊心目，缚落编篱守麋鹿。兵火摧残泪满衣，升平再睹修茅屋。衰草今成御宿园，豫游只少千章木。上林丞尉已连催，洒扫离宫补花竹。人生陵谷不须哀，芦苇陂塘雁影来。君不见鄠杜西风萧瑟里，丹青早起濯龙台。

【退谷歌（赠同年孙公北海）】

我家乃在莫釐之下，具区之东，洞庭烟鬟七十二，天际杳杳闻霜锺。岂无巢居子，长啸呼赤松，后来高卧不可得，无乃此世非洪濛。元气茫茫鬼神凿，黄虞既没巢由穷。逆旅逢孙登，自称北海翁，携手共上徐无峰。仰天四顾指而笑，此下即是宜春宫。若教天子广苑囿，吾地应入甘泉中。丈夫踪迹贵狡狯，何必万里游崆峒？君不见抱石沉、焚山死，被发佯狂弃妻子；匡庐峰、成都市，欲逃名姓竟谁是？少微无光客星暗，四皓衣冠只如此。使我山不得高，水不得深，鸟不得飞，鱼不得沉。武陵洞口闻野哭，萧斧斫尽桃花林。仙人得道古来宅，劫火到处相追寻。不如三辅内，此地依青门，非朝非市非沉沦。鄠杜岂关萧相请，茂陵不厌相如贫。饮君酒，就君宿，羡君逍遥之退谷。花好须随禁苑开，泉清不让温汤浴。中使敲门为放鹰，羽林下马因寻鹿。我生亦胡为，白头苦碌碌。送君还山识君屋，庭草仿佛江南绿，客心历乱登高目。噫乎归哉！我家乃在莫釐之下，具区之东，侧身长望将安从？

【赠文园公】

君家丞相人中龙，屈伸时会风云空。庐陵忠孝两贤继，待诏声名累叶同。致主丝纶三月罢，传家翰墨八分工。汝父翩翩相公弟，词场跌宕酣声伎。才大非关书画传，门高不屑公卿贵。老向长安作布衣，主知特达金门戏。先帝斋居好鼓琴，相如召入赐黄金。大弦张急宫声乱，识是君王宵旰心。为君既难臣亦苦，龟山东望思宗鲁。左徒憔悴放江潭，忠爱惓惓不忘楚。可惜吾家有逐臣，曲终哀怨无人补。欲谭治道将琴谏，审音先取宫商辨。怡神玉几澹无为，《云门》乐作南薰殿。君臣朋友尽和平，四海熙然致清晏。圣主闻声念旧臣，名家绝艺嗟称善。归来卧疾五湖云，垂死干戈梦故君。绿绮暗尘书卷在，脊令原上戴颙坟。雍门歌罢《平陵曲》，报韩子弟几湛族。竺坞祠堂鬼火红，阊门池馆苍鼯宿。汝念先人供奉恩，抱琴长向荒江哭。满目云山入旧图，只今无地安茅屋。谁将妙迹享千金，后人馁死空山麓。与君五世通中表，相国同朝悲宿草。寻山结伴笱舆游，汝父平生与我好。看君才调擅丹青，画舫相逢话死生。君不见信国悲歌青史里，古来犹子重家声。

【银泉山】

银泉山下行人稀，青枫月落鱼灯微。道旁翁仲忽闻语，火入空坟烧宝衣。五陵小儿若狐兔，夜穴红墙县官捕。玉碗珠襦散草间，云是先朝郑妃墓。覆雨翻云四十年，专房共辇承恩顾。礼数繇来母后殊，至尊错把旁人怒。承直中宫侍宴回，血裹银环不知数。岂有言辞忤大家，蛾眉薄命将身误。宫人斜畔伯劳啼，声声为怨骊姬诉。尽道昭仪殉夜台，万岁千秋共朝暮。宫车一去不相随，当时枉信南山锢。只今云母似平生，皓齿明眸向谁妒？选侍陵园亦已荒，移宫事迹更茫茫。两朝台谏孤忠在，一月昭阳旧恨长。总为是非留信史，却怜恩宠异前王。路人尚说东西李，指点飞花入坏墙。

【田家铁狮歌】

田家铁狮屹相向，篸炎蹲夷信殊状。良工朱火初写成，四顾咨嗟觉神王。先朝异物徕西极，上林金锁攀楹出。玉关罢献兽圈空，刻画丹青似争力。武安戚里起高门，欲表君恩示子孙。铸就铭词镌日月，天贻神兽守重阍。第令监奴睛闪烁，老熊当路将人攫。







四


○五言律诗（八十九首）

【高邮道中四首】

野宿菰蒲晚，荒陂积雨痕。湖长城入岸，塔动树浮村。渔出沙成路，僧归月在门。牵船上瓜埭，吹火映篱根。

△其二

十里藕塘西，浮图插碧虚。霜清见江楚，山断入淮徐。水驿难逢树，溪桥易换鱼。客程愁几日，已觉久无书。

△其三

曾设经年戍，残民早不堪。柳营当午道，水栅算丁男。雪满防旗暗，风传战鼓酣。淮张空幕府，楼舰隔江南。

△其四

甓社重来到，人家出远林。种荷泥补屋，放鸭柳成阴。虾菜春江酒，烟蓑暮雨砧。曹生留画水，三十六陂深。

【清江闸】

岸束穿流怒，帆迟几日程。石高三板浸，鼓急万夫争。善事监河吏，愁逢横海兵。我非名利客，岁晚肃宵征。

【过姜给事如农】

侍从知名早，萧条淮海东。思亲当道梗，哭弟在途穷。骨肉悲歌里，君臣信史中。翩翩同榜客，相对作衰翁。

【远路】

远路犹兵后，寒程况病馀。装绵妻子线，致药友人书。晚渡河津马，晨冰驿舍车。萧条故园树，多负向山庐。

【过东平故垒】

重镇铜龙第，雄边珠虎牌。柳穿骁骑箭，花落美人钗。有客谋亡海，无书劝《正淮》。将军留战骨，狼藉雒阳街。

【旅泊书怀】

已遇江南雪，须防济北冰。扁舟寒对酒，独客夜挑灯。流落书千卷，清羸米半升。征车何用急，惭愧是无能。

【黄河】

金龙口决，河从北入海，清江、宿迁水势稍缓，皆起新沙。

白浪日崔嵬，鱼龙亦壮哉。河声天上改，地脉水中来。潮落神鸦庙，沙平戏马台。沧桑今古事，战鼓不须哀。

【桃源县】

在黄河南，去淮阳八十里。

岂有秦人住，何来浪得名？山中难避地，河上得孤城。桃柳谁曾植，桑麻近可耕。君看问津处，烽火只纵横。

【胶州】

时有兵变。

将已三年惫，兵须六郡豪。一时缘调遣，平昔滥旌旄。后顾忧辎重，前军敢遁逃！只今宜早击，都护莫辞劳。

【白洋河】

在淮安西北，胶州叛兵从此过河，时已收缚。

胶海愁难定，孙恩战舰多。却闻挑白马，此处渡黄河。一战收豺虎，千军唱橐驼。淮西儿女笑，溟渤亦安波。

【过古城谒三义庙】

去桃源八十里，为石崇镇下邳所筑，非三国时古城也。土人以传讹立庙，传奇有桃源结义，耳食附会，几以为真矣。

庙貌高原古，村巫荐白𬞟。河山虽两地，兄弟只三人。旧俗传香火，残碑误鬼神。普天皆汉土，何必史书真？

【项王庙】

在宿迁。项王下相人，即其地也。救赵非无算，坑秦亦有名。情深存鲁沛，气盛失韩彭。垓下骓难逝，江东剑不成。凄凉思昼锦，遗恨在彭城。

【南旺谒分水龙王庙】

鳞甲往来中，灵奇夺禹功。平分泰山雨，两使济河风。岸似黄牛断，流疑白马通。始知青海上，不必尽朝东。

【送天台何石湖之官临晋兼简蒲州道严方公】

山色界诸盘，河流天际看。孤城当古渡，绝岸入王官。社鼓尧祠近，乡书禹穴难。若逢严夫子，为报故人安。

【送纪伯紫往太原四首】

不识卢从事，能添幕府雄。河穿高阙塞，山压晋阳宫。霜碛三关树，秋原万马风。相依刘越石，清啸戍楼中。

△其二

羡杀狂书记，翩翩负令名。军知长揖贵，客傲敝裘轻。酒肆传呼醉，球场倒屣迎。须看雁门守，不及洛阳生。

△其三

客舍同三子，春风去住愁。那知为此别，五月又并州。榆荚催征骑，榴花落御沟。知君分手意，端不为封侯。

△其四

佐府偏多暇，从容岸帻时。诗成千骑待，檄就百城知。从猎贪呼妓，行边快赌棋。归将《出塞曲》，唱与五陵儿。

【送友人往真定】

五月常山去，滹沱雨过清。卖浆无旧隐，挟瑟有新声。曳履丛台客，投戈熊耳兵。如逢赵公子，须重鲁连生。

【送纯祜兄浙中藩幕四首】

散吏仍为客，轻帆好过家。但逢新种柳，莫话久看花。黄阁交须旧，青山道未赊。独嗟兄弟远，辛苦滞京华。

△其二

一第添憔悴，似君遭遇稀。杜门先业废，乞禄壮心违。歌管移山棹，湖光上客衣。浪游装苟足，叩我故园扉。

△其三

亦有湖山兴，栖迟减宦情。官非迁吏傲，客岂故侯轻。粉壁僧寮画，烟堤妓舫声。从容趋府罢，斗酒听流莺。

△其四

忽忽思陈事，全家客剡中。江山连暮雨，身世隔残虹。高馆燃官烛，清猿叫晓风。一竿秋色里，踪迹愧渔翁。

【曹秋岳龚芝麓分韵三首赠赵友沂得江州书三字】

策马高原去，烟鸿仰视双。疏锺穿落木，残日动寒江。浪迹愁偏剧，孤怀侠未降。旧交相见罢，沽酒话南窗。

△其二

谁识三公子，萧条下泽车。门高轻仕宦，才大狎樵渔。黄叶穷幽兴，青山出异书。不须身贵早，千骑上头居。

△其三

已归仍是客，不遇却难留。更作异乡别，倍添游子愁。风霜违北土，兵甲阻西州。一雁低飞急，关河万里秋。

【病中别孚令弟十首】

昨岁冲寒别，萧条北固楼。关山重落木，风雪又归舟。地僻城鸦乱，天长塞雁愁。客程良不易，何日到扬州？

△其二

秋尽霜锺急，归帆畏改风。家贫残雪里，门闭乱山中。客睡愁难熟，乡书喜渐通。长年沽市酒，宿火夜推篷。

△其三

十日长安住，何曾把酒尊？病怜兄强饭，穷代女营婚。别我还归去，怜渠始出门。往来几半载，辛苦不须论。

△其四

消息凭谁寄？羁愁只自哀。逾时游子信，到日老人开。久病吾犹在，长途汝却回。白头惊起问，新喜出京来。

△其五

早达成何济，遭时信眇欢。客游三月病，世路一生难。忧患中年集，形容老辈看。相逢俱壮盛，五十未为官。

△其六

此意无人识，惟应父子知。老犹经世乱，健反觉儿衰。万事愁何益，浮名悔已迟。北来三十口，尽室更依谁？

△其七

似我真成误，归从汝仲兄。教儿勤识字，事母学躬耕。州郡羞干请，门庭简送迎。古人亲在日，绝意在虚名。

△其八

老母营斋诵，家贫只此心。饭僧馀白旗，装佛少黄金。骨肉情难尽，关山思不禁。《楞严经》读罢，无语泪痕深。

△其九

寡妹无家苦，抛离又一年。老亲频念此，别语倍潸然。性弱孤难立，门衰产易捐。独留兄弟在，中外几人怜？

△其十

稚子称奇俊，迎门笑语忙。挽须怜尚幼，摩顶喜堪狂。小辈推能慧，新年料已长。吾家三万卷，付托在儿郎。

【再寄三弟二首】

拙宦真无计，归谋数口资。海田人战后，山稻雨来时。官税催应早，乡租送易迟。荷锄西舍叟，怜我问归期。

△其二

五亩山园胜，春来客唤茶。篱荒谋补竹，溪冷课栽花。石迸墙根动，松欹屋脚斜。东庄租苟足，修葺好归家。

【送王玄照】

行止频难定，装轻忽戒途。望人离树立，征棹入云呼。野色平沙雁，朝光断岸芦。此中萧瑟意，非尔不能图。

【送孙令修游真定】

穷达非吾事，霜林万象凋。北风吹大道，别酒置河桥。急雪回征雁，低云压怒雕。曾为燕赵客，寥落在今朝。

【送周子俶张青周往河南学使者幕六首】

不第仍难去，栖迟幕府游。几人推记室，自古在中州。置酒龙门夜，论文虎观秋。得依张壮武，挥麈尽风流。

△其二

少室多奇士，君寻到几峰？山深惟杖策，云尽却闻锺。文字《真诠》近，须眉道气浓。相贻书一卷，归敕葛陂龙。

△其三

二陆来江左，三张入雒中。赋夸梁苑雪，歌起邺台风。伧父休轻笑，吴侬雅自雄。短衣频贳酒，射猎过城东。

△其四

谁失中原计，经过废垒高。秋风向广武，夜雨宿成皋。此地关河险，曾传将士劳。当时军祭酒，何不用吾曹？

△其五

极目铜驼陌，宫墙噪晚鸦。北邙空有骨，南渡更无家。青史怜如意，苍生遇永嘉。伤心谭往事，愁见雒阳花。

△其六

河流天地尽，白日待销沉。不谓斯文丧，终存万古心。《典坟》留太学，锺鼓起华林。清雒安澜后，遗编定可寻。

【送湘阴沉旭轮谪判深州四首】

谪宦经年待，蹉跎忝此州。犹然领从事，未得比诸侯。旅食沾微禄，官途托浪游。却嫌持手板，厅壁姓名留。

△其二

月出潇湘水，思家正渺然。不知西去信，可上北来船？故旧怜除目，妻孥笑俸钱。免教烽火隔，飘泊楚江边。

△其三

此亦堪为政，无因笑傲轻。尔能高治行，世止薄科名。烟井流移复，春苗斥卤耕。古来称一尉，何必尚专城？

△其四

岂不贪高卧？其如世路非。故园先业在，多难几时归？遇事愁官长，逢人羡布衣。君看洞庭雁，日夜向南飞。

【送王子彦南归四首】

得失归时辈，如君总不然。共知三径志，早定十年前。身业先畴废，家风素德传。萧条书一卷，重上故乡船。

△其二

一第虽无意，名场技有馀。解颐匡鼎说，运腕率更书。材已遭时弃，官犹辱诏除。白头才一命，需次复何如？

△其三

错受尘途误，栖栖早半生。中年存旧业，雅志毕躬耕。忧患妨高卧，衰迟累远行。与君嗟失路，不独为无成。

△其四

客里逢中表，登临酒一杯。好将身计拙，留使后人材。灯火乡园近，风尘笑语开。相携孙入抱，解唤阿翁来。

【代州】

万里无征戍，三关却晏然。河来非汉境，雪积自尧年。将老空屯卧，僧高绝漠还。中原偏战斗，此地不为边。

【送穆苑先南还四首】

遍欲商身计，相逢话始真。幸留残岁伴，忍作独归人。年逼愁中老，家安梦里贫。与君谋共隐，为报故园春。

△其二

骤见疑还喜，堪当我半归。路从今日近，信果向来稀。同事交方散，残编道已非。







五


○五言律诗（六十一首）

【过中峰礼苍公塔四首】

下马支公塔，经声万壑松。影留吟处石，智出定时锺。尚记山中约，谁传海外逢。平生诗力健，翘足在何峰？

△其二

明月心常湛，寒泉性不枯。鸟啼香积散，花落影堂孤。道在宁来去，名高定有无。凄凉看笔冢，遗墨满江湖。

△其三

慧业谁能继？宗风绝可哀。昔人存马癖，近代薄诗才。鹿走谭经苑，鸦飞说法台。空悬竹如意，落日讲堂开。

△其四

故国流沙近，黄金窣堵坡。胡僧眉拄地，梵夹口悬河。传法青莲涌，还家白马驮。他年乘愿到，应认旧山阿。

【过王庵看梅感兴】

（练川城南三十里为王庵，学宪王先生著书地也，有梅万株，不减邓尉。余以春日过其废圃，学宪所着数种，其版籍尚存。）

地僻幽人赏，名高拙宦居。客来惟老树，花发为残书。斜日空林鸟，微风曲沼鱼。平生贪著述，零落意何如？

【独往王庵看梅沈雨公携尊道值余已遄返赋此为笑】

屡负寻山约，偶然来此间。多君携酒至，愧我放船还。双屐成孤往，千林就一闲。谁知种花叟，镇日不开关。

【送致言上人】

独下千峰去，苍溪出树腰。云生穿磴屐，月满过江瓢。一饭从村寺，前身梦石桥。经行无定着，惆怅故山遥。

【过韩蕲王墓四首】

访古思天堑，江声战鼓中。全家知转斗，健妇笑临戎。汗马归诸将，疲驴念两宫。凄凉岳少保，宿草起秋风。

△其二

行在仓黄日，提兵过故乡。传闻同父老，流涕说君王。石马心犹壮，云台迹已荒。一坏堪渍酒，残日下平冈。

△其三

诏起祁连冢，丰碑有赐亭。挂弓关塞月，埋剑羽林星。百战黄龙舰，三江白石铭。赵家金碗出，山鬼哭冬青。

△其四

丘垄今芜没，江山竟寂寥。松风吹北固，碑雨洗南朝。细路牛羊上，荒冈草木凋。肯容樵竖扰，遗恨在金焦。

【宿沈文长山馆二首】

一径草堂偏，湖光四壁天。焙茶松灶火，浴茧竹篱泉。玉鼠仙人洞，银鲈钓客船。前村呼种树，偶语石桥边。

△其二

遇山思便住，此地信堪留。谋食因溪碓，斋心在石楼。渔舟帆六面，橘井树千头。长共鸱夷子，翩然结伴游。

【福源寺】

去毛公坛三里为攒云岭，有福源泉，寺以泉名，罗汉松系梁朝旧物。千尺攒云岭，金银佛寺开。鹿仙吹笛过，龙女换珠来。泉绕谭经苑，松依说法台。萧梁留古树，风雨不凡材。

【包山寺赠古如和尚】

古木包山寺，苍然晓气平。石毛仙蜕冷，云影佛衣轻。咒钵蛟人听，弹棋鹤子惊。相逢茶早熟，匡坐说无生。

【过圻村】

万壑响鸣蝉，湖光树杪悬。云鬟神女庙，雪乳隐君泉。山笼樱桃重，溪船菱芡鲜。相携从此住，松老不知年。

【湖中怀友】

渺渺晴波晚，青青芳草时。远帆看似定，独树去何迟。花落刘根庙，云生柳毅祠。香莼正可撷，欲寄起相思。

【七夕即事四首】

羽扇西王母，云軿薛夜来。针神天上落，槎客日边回。鹊渚星桥迥，羊车水殿开。只今汉武帝，新起集灵台。

△其二

今夜天孙锦，重将聘雒神。黄金装钿合，宝马立文茵。刻石昆明水，停梭结绮春。沉香亭畔语，不数戚夫人。

△其三

仙酝陈瓜果，天衣曝绮罗。高台吹玉笛，复道入银河。曼倩诙谐笑，延年婉转歌。江南新乐府，齐唱夜如何。

△其四

花萼高楼迥，岐王共辇游。淮南丹未熟，缑岭树先秋。诏罢骊山宴，恩深汉渚愁。伤心长枕被，无意候牵牛。

【大根菜】

几叶青青古，穿泥弗染痕。谁人爱高洁，留汝历凉温。轮囷形难老，芳辛味独存。古来磐石重，不必取深根。

【趵突泉二首】

似瀑悬何处？飞来绝壑风。伏流根窈渺，跳沫拂虚空。石破奔泉上，云埋废井通。错疑人力巧，天地桔槔中。

△其二

不信乘空起，凭阑直溅衣。池平难作势，石隐定藏机。曲水金人立，凌波玉女归。神鱼鳞甲动，咫尺白云飞。

【赠新泰令杨仲延其地为羊叔子故里】

置邑徂徕下，双槐夹讼堂。残民弓作社，遗碣石为庄。野茧齐纨美，春泉鲁酒香。归来羊太傅，不用泣襄阳。

【灵岩观设戒】

湖山留霸迹，花鸟供经台。不信黄池会，今看白社开。枯潭龙洗出，妙塔雁归来。此地关兴废，须资法将才。

【遥别故友二首】

绝域重分路，知君万里馀。马头辞主泪，雁足覆巢书。草没还家梦，霜飞过碛车。《齐谐》他日事，应记北溟鱼。

△其二

雪深难见日，海尽再逢关。野鼠多同穴，神鱼断似山。只应呼草地，都不类人间。勉谢从行者，他年有个还。

【秋夜不寐】

秋多入众音，不寐夜沉沉。浩劫安危计，浮生久暂心。邻鸡残梦断，窗雨一灯深。薄冷披衣起，晨乌已满林。

【七夕感事】

南飞乌鹊夜，北顾鹳鹅军。围壁钲传火，巢车剑拄云。江从严鼓断，风向祭牙分。眼见孙曹事，他年著异闻。

【喜愿云师从庐山归（并序）】

〈愿师住云居十年而归，出其匡庐诗，道五老、石门、九奇、三叠诸胜，飞泉怪瀑，不可思议，而尤以御碑亭云海为第一观，竟似住镜光、白银二种世界，不知沧桑浮尘为何等事矣。愿公赠予五十初度诗，其落句曰：“半百定将前诺践，敢期对坐听松声。”盖责予前约。会时方丧乱，衰病无家，顾以高堂垂白，不能随师以去也，乃为此诗答之。〉

胜绝观心处，天风万壑声。石门千镜入，云海一身轻。出世悲时事，忘情念友生。乱离兄弟恨，辜负十年盟。

【赠钱受明】

独喜营时誉，疏通迈等伦。地从诸父重，性似外家贫。裘马无他好，诗书别有神。古来传孝谨，非必守前人。

【受明得子柬贺】

长因故人子，往事忆流连。曾忝充闾会，俄逢拜衮年。诸甥今甫尔，入抱却依然。吾老犹堪待，公卿只眼前。

【宿徐元叹落木庵】

元叹弃家住故鄣山中，乱后归天池丙舍。落木庵，竟陵谭友夏所题也。落木万山心，萧条无古今。弃家归去晚，别业住来深。客过松间饭，僧留石上琴。早成茅屋计，枉向白云寻。

【送王子惟夏以牵染北行四首】

晚岁论时辈，空群汝擅能。只疑栎阳逮，犹是济南征。名字供人借，文章召鬼憎。阿戎才地在，到此亦何凭！

△其二

二十轻当世，愁君门户难。比来狂太减，翻致祸无端。落木乡关远，疲驴道路寒。敝衣王谢物，请勿笑南冠。

△其三

客睡愁频起，霜天贯索明。此中多将相，何事一书生？末俗高门贱，清时颂系轻。为文投狱吏，归去就躬耕。

△其四

但可宽幽絷，从教察孝廉。昔人能荐达，名士出髡钳。世局胥靡梦，生涯季主占。定闻收杜笃，宁止放江淹。

【虎丘中秋新霁】

万籁广场合，道人心地平。天留今夜月，雨洗去年兵。歌管星河动，禅灯风露清。凄凉阖闾墓，断壑起松声。

【哭亡女三首】

丧乱才生汝，全家窜道边。畏啼思便弃，得免意加怜。儿女关馀劫，干戈逼小年。兴亡天下事，追感倍凄然。

△其二

一恸怜渠幼，他乡失母时。止因身未殒，每恨见无期。白骨投怀抱，黄泉诉别离。相依三尺土，肠断孝娥碑。

△其三

扶病常闻乱，漂零实可忧。危时难共济，短算亦良谋。诀绝频携手，伤心但举头。昨宵还劝我，不必泪长流。

【中秋看月有感】

今年京口月，犹得杖藜看。暂息干戈易，重经少壮难。江声连戍鼓，人影出渔竿。晚悟盈亏理，愁君白玉盘。

【支硎山斋听雨明早晴更宿法螺精舍】

秋山所宿处，指点白云生。故作中宵雨，倍添今日晴。一峰当止观，万象逼孤清。更上上方去，松风吹玉笙。

【憩赵凡夫所凿石】

石骨何年斫？苍然万态收。直从文字变，岂止斧斤搜。乱瀑垂痕古，枯松结体遒。即今苔藓剥，一一类银钩。

【赵凡夫山居为祠堂今改为报恩寺】

高人心力尽，石在道长存。古佛同居住，名山即子孙。飞泉穿树腹，奇字入云根。夜半藤萝月，锺声冷墓门。

【灵岩继起和尚应曹村金相国请住虎丘祖席】

应物心无系，观空老辩才。道随诸佛住，山是相公开。日出严斋鼓，天清护讲台。居然歌舞地，人为放参来。

【王增城子彦罢官哭子留滞不归近传口信不得一字诗以叹之二首】

老徇妻孥意，辞家苦万端。关心惟少子，失计在微官。客梦乌衣巷，乡愁白石滩。可怜消息到，犹作两人看。

△其二

庾岭应逢雁，章江莫寄鱼。遥知双泪尽，不遣一行书。家在无归趣，途穷失所如。故乡宜早去，临发乃长吁。

【寄怀陈直方四首】

汉法三冬系，秦关万里流。可怜诸子壮，不料阖门收。要路冤谁救？宽恩病独留。羁栖骑瘦马，风雪阻他州。

△其二

百口风波大，三生梦寐真。膏粱虚早岁，辛苦得前身。索米芒鞋雪，佣书布帽尘。不知公府掾，可识路傍人？

△其三

万事偶相值，愁中且遣家。江山俄转战，妻子又天涯。客酒消残漏，军书过落花。出门翻自笑，安稳只龙沙。

△其四

时世高门惧，似君诚又稀。何辜忧并坐，即免忍先归？苦语思持满，劳生羡息机。向来兄弟辈，裘马自轻肥。

【咏月】

长夜清辉发，愁来分外明。徘徊新战骨，经过旧台城。秋色知何处，江心似不平。可堪吹急管，重起故乡情。

【访商倩郊居有赠】

花影瘦篱根，江平客在门。时吟寒入市，晚食雨归村。管记看山爽，佣书宿火痕。西京《游侠传》，乃父姓名存。

【假寐得月】

灭烛贪凉夜，窗阴梦不成。云从闭目过，月向举头生。树黑添深影，溪长耐独行。故人多万里，相望只盈盈。

【三峰秋晓】

晓色近诸天，霜空万象悬。鸡鸣松顶日，僧语石房烟。清磬秀群木，幽花香一泉。欲参黄檗义，便向此中传。

【偕顾伊人晚从维摩逾岭宿破山寺】

树老不言处，秋深无事中。云根僧过白，霜信客来红。樵语归林火，茶烟小院风。杳然松下路，人影石桥东。

【维摩枫林绝胜则公独闭关结足出新诗见示】

遇赏只枯坐，秋林自著霜。道心黄叶澹，胜事白云忘。涧水通茶灶，山花对石床。静中幽思足，为我出诗囊。

【夜发破山寺别鹤如上人】

得来松下宿，初月澹相亲。山近住难定，僧高别更真。暗泉随去马，急叶卷归人。过尽碧云处，我心惭隐沦。

【苦雨】

响苦滴残更，愁中耳倍明。生涯贪旧业，天意误躬耕。乞火泥连屋，输租潦满城。谁家歌舞宴，彻晓不闻声。







六


○五言律诗（六十六首）

【茸城客楼大风晓寒吟眺以示友圣九日玉符诸子】

偶作扁舟兴，偏逢旅夜穷。鸦啼残梦树，客话晓楼风。月落三江外，城荒万马中。空持一尊酒，歌哭与谁同？

【遇宋子建话故友有感】

对酒徐君剑，披襟宋玉秋。萧条当晚岁，生死隔炎洲。万里书难到，三山梦可求。伤心南去雁，老泪只交流。

【楼闻晚角】

霜角丽谯闻，天边横海军。旗翻当落木，马动切寒云。风急城乌乱，江昏野烧分。何年鼙鼓息，倚枕向斜曛。

【送钱子璧赴大名】

一骑冲寒雪，孤城叫晚鸦。参军雄镇地，上客相公家。酒尽河声合，灯残剑影斜。信陵方下士，旅思莫兴嗟。

【过诸干一细林山馆】

兴极期偏误，名山识旅愁。桥痕穿谷口，亭影压溪头。霞烂丹山鼎，松鸣白石楼。居然华烛夜，先为一峰留。

【神山夜宿赠诸干一】

高士能调鹤，仙人得卧龙。穿云三径杖，听月五声锺。管乐名堪亚，彭佺道自浓。独来天际住，啸咏赤城松。

【过徐文在西佘山庄】

已弃蓝田第，还来灞水滨。烟开孤树迥，霜净一峰真。路曲山迎杖，廊空月就人。始知萧相计，留此待沉沦。

【细林夜集送别倩扶女郎】

远翠入颦眉，轻寒袖半垂。花生神女庙，月落影娥池。深竹微风度，晴沙细履移。回看下山路，红烛为谁迟？

【天马山过铁崖墓有感】

天马龙为友，云山鸟自飞。定愁黄纸召，独羡白衣归。长卷心同苦，狂歌调已非。悲来吹铁笛，莫笑和人稀。

【陈征君西佘山祠】

通隐居成市，风流白石仙。地高卿相上，身远乱离前。客记茶龛夜，僧追笔冢年。故人重下拜，酹酒向江天。

【横云】

青嶂千金凿，丹楼百尺高。空山开化迹，异代接贤豪。身世供危眺，妻孥付浊醪。双眸云背豁，飞鸟敢吾逃？

【送圣符弟之任蕲水丞四首】

随牒为人佐，全家汉水东。放衙厅壁冷，趋府戟门雄。屈宋风尘下，江山醒醉中。丈夫从薄禄，莫作故园穷。

△其二

四十未专城，除书负姓名。才高方荐达，地僻鲜逢迎。夏簟琴床净，春泉茗碗清。公馀临墨沼，洗笔画图成。

△其三

西上今吾弟，分携北固楼。最高搔白首，何处望黄州？故旧忻无恙，烟波感昔游。蕲春有香草，相寄慰离愁。

△其四

访俗曾经乱，车过大泽乡。残民谈胜广，旧国记江黄。廿载流移复，三湘转运长。正逢休息后，温诏重循良。

【暑夜舟过溪桥示顾伊人】

深岸听微风，江清不寐中。舟行人影动，桥语月明空。寺树侵门黑，渔灯矰水红。谁家更吹笛？归思淀湖东。

【佘山遇姚翁出所画花鸟见赠】

七十忘机叟，空山羡独行。只今来白石，当日住青城。一斗开颜笑，千花洗笔成。那知牙齿落，忽发浩歌声。

【赠青溪蔡羽明】

家傍山城住，前贤定可追。一经传汉相，八法继秦碑。仙是麻姑降，才非唐举知。逃名因卖药，不愧鹿门期。

【橘】

莫设西山戍，萧条是橘官。果从今岁少，树为去年寒。一绢输将苦，千头剪伐难。茂陵消渴甚，只向上林看。

【蛤蜊】

强饭无良法，全凭适口汤。《食经》高此族，酒客得谁方？水断车螯味，厨空牡蛎房。江南沈昭略，苦嗜不能尝。

【脍残】

弃掷诚何细，夫差信老饕。微芒经匕箸，变化入波涛。风俗银盘荐，江湖玉馔高。六千残卒在，脱网总秋毫。

【石首】

采鲜诸侠少，打鼓伐藏冰。五月三江去，千金一网能。尾黄荷叶盖，腮赤柳条胜。笑杀儿童语，烹来可饭僧。

【燕窝】

海燕无家苦，争衔白小鱼。却供人采食，未卜汝安居。味入金齑美，巢营玉垒虚。大官求远物，早献上林书。

【海参】

预使燂汤洗，迟才入鼎铛。禁犹宽北海，馔可佐南烹。莫辨虫鱼族，休疑草木名。但将滋味补，勿药养馀生。

【比目】

比目诚何恨，沧波作伴游。幸逃网罟厄，可免别离愁。小市时珍改，残书土物收。若逢封禅诏，定向海边求。

【鲞】

旧俗渔盐贱，贫家入馔轻。自惭非肉食，每饭望休兵。馀骨膻何附，长餐臭有情。腐儒嗟口腹，属餍负升平。

【过吴江有感】

落日松陵道，堤长欲抱城。塔盘湖势动，桥引月痕生。市静人逃赋，江宽客避兵。廿年交旧散，把酒叹浮名。

【莫釐峰】

始信一生误，未来天际看。乱峰经数转，远水忽千盘。独立久方定，孤怀骤已宽。亦知归径晚，老续此游难。

【送沈友圣汉川哭友诗四首（并序）】

汉川顾西皞侍御与云间沈山人友圣为布衣交，使吴，深自折节，友圣长揖就坐，箕踞狂啸，无所不敢当。所居田坳蓬蔚，衡门两版。侍御出郊枉访，停车话旧，一郡皆惊。西皞亡，友圣徒步三千里哭之，粮尽道寒，直前不顾。予与友圣交厚，侍御亦以友圣之故厚予，尝三人虎丘夜饮，其郑重之意，形诸图画，见于歌诗。汉川之行，惜予不能从也，爰作诗寓其悲焉。士有一知己，无须更不平。世翻嫌鲍叔，人窃骂侯生。置饮忘形踞，停骖废礼迎。柴门车辙在，感旧泪纵横。

△其二

得信俄狂走，千山一哭中。弃家芒皞雪，为位草亭风。两水江声合，三生友道空。只留黄鹤梦，相见话诗翁。

△其三

贫贱谁曾托？相逢许此身。论文青眼客，渍酒白衣人。丘垄松楸冷，江山薤露新。一杯倾汉水，不肯负春申。

△其四

徒步愁粮尽，伤心是各天。云埋大别树，雪暗小孤船。死友今朝见，狂名到处传。范张千里约，重补入晴川。

【秦留仙寄畅园三咏】

同姜西溟、严荪友、顾伊人作。

△山池塔影

黛色常疑雨，溪堂正早秋。乱山来众响，倒影漾中流。似有一帆至，何因半塔留。眼前通妙理，斜日在峰头。

△惠井支泉

石断源何处，涓涓树底生。遇风流乍急，入夜响尤清。枕可穿云听，茶频带月烹。只因愁水递，到此暂逃名。

△宛转桥

斜月挂银河，虹桥乐事多。花欹当曲槛，石碍折层波。客子沉吟去，佳人窈窕过。玉箫知此意，宛转《采莲歌》。

【慧山酒楼遇蒋翁】

桑苎谁来继，名泉属卖浆。价应夸下若，味岂过程乡。故老空山里，高楼大道旁。我同何水部，漫说拨醅香。

【家园次罢官吴兴有感四首】

世路嗟谁稳，栖迟可奈何！官随残梦短，客比乱山多。闭阁凝香坐，行厨载酒过。却听渔唱响，落日有风波。

△其二

胜事难忘处，阴晴槛外峰。高台争出水，曲坞自栽松。失志花还放，离程鹤未从。白云长澹澹，犹作到时容。

△其三

枉殉千金诺，空酬一饭恩。只今求国士，谁与报王孙？强闷裁诗卷，长歌向酒尊。古人高急难，叹息在夷门。

△其四

剧郡非吾好，萧条去国身。几年称傲吏，此日作诗人。京洛虚名误，江湖懒病真。一官知已愧，所得是长贫。

【许九日顾伊人和元人斋中杂咏诗成持示戏效其体】

△焦桐

流落中郎怨，薰风意乍开。响因知己出，歌为逐臣哀。一曲尊前奏，千金爨下材。汉家忘厝火，绝调过江来。

△蠹简

饱食终何用，难全不朽名。秦灰招鼠盗，鲁壁窜鲰生。刀笔偏无害，神仙岂易成？却留残阙处，付与竖儒争。

△残画

原自无多笔，年深色更凋。茶烟冲雨过，竹粉遇风飘。童懒犀从堕，儿顽墨误描。六朝金粉地，落木更萧萧。

△旧剑

此岂封侯日，摩挲忆往年。恩仇当酒后，关塞即灯前。解去将谁赠，输来弗值钱。不逢张壮武，辜负《宝刀篇》。

△破砚

一掷南唐恨，抛残剩石头。江山形半截，宝玉气全收。洗墨池成玦，窥书月仰钩。记曾疏阙失，望断紫云愁。

△废檠

忆曾同不寐，弃置亦何心。喜伴疏窗冷，愁添老屋深。书将邻火映，梦共佛灯沉。莫叹兰膏烬，应无黠鼠侵。

△尘镜

举目风尘暗，全遮皓魄辉。休嗟青镜改，怜我白头非。秦女妆犹在，陈宫泪乍挥。不知徐孺子，负局几时归？

△断碑

妙迹多完阙，天然反失真。销亡关世代，洗刷见精神。拓处悬崖险，装来断墨新。正从毫发辨，半字亦先秦。

【过东山朱氏画楼有感（并序）】

〈东洞庭以山后为尤胜，有碧山里，朱君筑楼教其家姬歌舞。君每归自湖中，不半里，令从者据船屋作铁笛数弄，家人闻之皆出。楼西有赤栏干累丈馀，诸姬十二人，艳妆凝睇，指点归舟于烟波杳霭间。既至，即洞箫钿鼓，谐笑并作，见者初不类人世也。君以布衣畜妓，晚而有指索其所爱者，以是不乐，遣去，无何竟卒。余偶以春日过其里，虽帘幕凝尘，而湖山晴美，楼头有红杏一株，傍檐欲笑。客为余言，君生平爱花，病困犹扶而沥酒，再拜致别。诸伎中有紫云者，为感其意，至今守志不嫁。嗟乎！由此足以得君之为人矣，为题五言诗于壁上。〉

尽说凝眸望，东风徙倚身。如何踏歌处，不见看花人？旧曲抛红豆，新愁长白𬞟。伤心关盼盼，又是一年春。

【叶君允文偕两叔及余兄弟游寒山深处】

投足疑无地，逢泉细听来。松颠湖影动，峰背夕阳开。客过携山榼，僧归扫石台。狂呼声撼木，麋鹿莫惊猜。

【查湾西望】

屡折才成望，山窗插石根。湿云低染径，老树半侵门。渔直看疑岸，沙横欲抱村。湖光犹在眼，灯火动黄昏。

【拜王文恪公墓】

旧德丰碑冷，湖天敞寂寥。勋名高故相，经术重前朝。致主惟尧舜，忧时在竖刁。百年人世改，野唱起渔樵。

【胥王庙】

伍相丹青像，须眉见老臣。三江筹楚越，一剑答君亲。云壑埋忠愤，风涛诉苦辛。生平家国恨，偏遇故乡人。

【查湾过友人饭】

碧螺峰下去，宛转得山家。橘市人沽酿，桑村客焙茶。溪桥逢树转，石路逐滩斜。莫负篮舆兴，夭桃已著花。

【寒山晚眺】

骤入初疑误，沿源兴不穷。穿林人渐小，揽葛道微通。湖出千松杪，锺生万壑中。晚来山月吐，遥指断岩东。

【翠峰寺遇友】

卧疾峰腰寺，欹危脚步劳。松声侵殿冷，花势拥楼高。薄俗诗书贱，空山将吏豪。不堪从置酒，白发自萧骚。

【登寒山高处策杖行崖谷中】

侧视峰形转，空苍万象阴。断岩湖数尺，绝涧树千寻。日透玲珑影，烟生窈霭心。忽逢天际广，始觉所来深。

【沙岭】

乱峰当面立，反憩得平丘。坐卧此云适，歌呼不自由。支颐苍鹿过，坦腹白云留。笑指鸟飞处，有人来上头。

【饭石峰】

半空鸣杵臼，狼藉甑山傍。莫救黔黎饿，谁开白帝仓。养芝香作粒，煮石露为浆。饭颗相逢瘦，诗翁讵饱尝？

【柳毅井】

仙井鹿卢音，原泉泻橘林。寒添玉女恨，清见柳郎心。短绠书难到，双鱼信岂沉。波澜长不起，千尺为情深。

【鸡山】

饮啄丹山小，长鸣泽畔云。锦冠虚恃气，金距耿超群。敛翅雌犹守，专场胜未分。西施眠正熟，啼报越来军。

【厩里】

夫差刍秣地，遗迹五湖传。柳叶青丝鞚，桃花赤汗鞯。降王羞执辔，艳妾笑垂鞭。老骥哀鸣甚，西风死骨捐。

【仙掌楼留别众友】

杯酒镜湖平，持来送客行。可怜高会处，偏起故园情。烟鸟窗中灭，风帆树杪生。遥看沙渡口，明日是离程。

【登东山雨花台】

白云去何处，我步入云根。一水围山阁，千花夹寺门。日翻深谷影，烟抹远天痕。变灭分晴晦，悠然道已存。

【留洞庭二十日归自水东小港】

渐觉云天改，扁舟曲曲行。野桥谁系姓，村树亦知名。晚市鱼虾贱，烟汀菰米生。偶逢空阔处，重起旧滩声。

【武山】

本名虎山，夫差于其地养虎，李唐讳虎为武，至今仍之。

霸略夸擒纵，君王置虎牢。至今从震泽，疑是射成皋。土俗无机阱，山风少怒号。千秋遗患处，谁始剪蓬蒿？

【题郁静岩斋前垒石】

就石补奇云，潭幽乱石文。







七


○七言律诗（六十四首）

【江楼别幼弟孚令】

野色沧江思不穷，登临杰阁倚虚空。云山两岸伤心里，雨雪孤城泪眼中。病后生涯同落木，乱来身计逐飘蓬。天涯兄弟分携苦，明日扁舟听晓风。

【扬州四首】

叠鼓鸣笳发棹讴，榜人高唱广陵秋。官河杨柳谁新种，御苑莺花岂旧游。十载西风空白骨，廿桥明月自朱楼。南朝枉作迎銮镇，难博雷塘土一丘。

△其二

野哭江村百感生，斗鸡台忆汉家营。将军甲第櫜弓卧，丞相中原拜表行。白面谈边多入幕，赤眉求印却翻城。当时只有黄公覆，西上偏随阮步兵。

△其三

尽领通侯位上卿，三分淮蔡各专征。东来处仲无它志，北去深源有盛名。江左衣冠先解体，京西豪杰竟投兵。只今八月观涛处，浪打新塘战鼓声。

△其四

拨尽琵琶马上弦，玉钩斜畔泣婵娟。紫驼人去琼花院，青冢魂归锦缆船。豆蔻梢头春十二，茱萸湾口路三千。隋堤璧月珠帘梦，小杜曾游记昔年。

【过维扬吊卫少司马紫岫】

卫，韩城人，与余同年同官，后以少司马死扬州难。

画省连床正论文，天涯书剑忽离群。非关卫瓘需开府，欲下高昂在护军。葬骨九原江上月，思家百口陇头云。故人摇落邗沟暮，为酹椒浆一恸君。

【过淮阴有感二首】

落木淮南雁影高，孤城残日乱蓬蒿。天边故旧愁闻笛，市上儿童笑带刀。世事真成《反招隐》，吾徒何处续《离骚》。昔人一饭犹思报，廿载恩深感二毛。

△其二

登高怅望八公山，琪树丹崖未可攀。莫想《阴符》遇黄石，好将《鸿宝》驻朱颜。浮生所欠止一死，尘世无繇识九还。我本淮王旧鸡犬，不随仙去落人间。

【赠淮抚沈公清远】

秋风杖节赐金貂，高会严更响丽谯。去国丁年辽海月，还家甲第浙江潮。书生礼乐修玄雁，诸将弓刀掣皂雕。最是东南资转饷，功成萧相未央朝。

【淮上赠嵇叔子】

湖海相逢一俊英，风流中散旧家声。琴因调古须防怨，诗为才多莫近名。浊酒如淮歌慷慨，苍髯似戟论纵横。惭馀亦与山公札，抱病推迁累养生。

【过宿迁极乐庵明日晤陆紫霞年兄话旧有感】

同时知己曲江游，纵酒高歌玉腕骝。黄叶浑随诸子散，白头犹幸故人留。云堂下榻逢僧饭，雪夜听锺待客舟。如此冲寒缘底事，相逢无计诉离愁。

【白鹿湖陆墩诗】

在宿迁县东，为紫霞年兄避兵处。招提东望柳堤深，雁浦鱼庄买棹寻。墩似谢公堪赌墅，湖如贺监早抽簪。云遮老屋容君卧，月落空潭照此心。百顷荷花千尺水，夜凉兄弟好披襟。

【自信】

自信平生懒是真，底须辛苦踏春尘？每逢墟落愁戎马，却听风涛话鬼神。浊酒一杯今夜醉，好花明日故园春。长安冠盖知多少，头白江湖放散人。

【新河夜泊】

百尺荒冈十里津，夜寒微雨湿荆榛。非关城郭炊烟少，自是河山战鼓频。倦客似归因望树，远天如梦不逢人。扁舟萧瑟知无计，独倚篷窗暗怆神。

【将至京师寄当事诸老四首】

柴门秋色草萧萧，幕府惊传折简招。敢向烟霞坚笑傲，却贪耕凿久逍遥。杨彪病后称遗老，周党归来话圣朝。自是玺书修盛举，此身只合伴渔樵。

△其二

莫嗟野老倦沉沦，领略青山未是贫。一自弓旌来退谷，苦将行李累衰亲。田因买马频书券，屋为牵船少结邻。今日巢由车下拜，凄凉诗卷乞闲身。

△其三

匹马天街对落晖，萧条白发怅谁依？北门待诏宾朋盛，东观趋朝故旧稀。雪满关河书未到，月斜宫阙雁还飞。赤松本是留侯志，早放商山四老归。

△其四

平生踪迹尽繇天，世事浮名总弃捐。不召岂能逃圣代，无官敢即傲高眠？匹夫志在何难夺，君相恩深自见怜。记送铁崖诗句好，白衣宣至白衣还。

【读杨文骢旧题走马诗于邮壁漫次其韵二首】

数卷残编两石弓，书生摇笔壮怀空。南朝子弟夸诸将，北固军营畏阿童。江上化龙图割据，国中指鹿诧成功。可怜曹霸丹青手，衔策无人付朔风。

△其二

君是黄骢最少年，骅骝凋丧使人怜。当时只望勋名贵，后日谁知书画传。十载盐车悲道路，一朝天马蹴风烟。军书已报韩擒虎，夜半新林早着鞭。

【过俶州】

马滑霜蹄路又长，鸦鸣残雪古城荒。河冰雨入车难过，野岸沙崩树半僵。邢邵文章埋断碣，公孙楼橹付斜阳。只留村酒鸡豚社，香火年年赛药王。

【恭纪圣驾幸南海子遇雪大猎】

君王羽猎近长安，龙雀刀环七宝鞍。立马山川千骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。

【闻撤织造志喜】

春日柔桑士女歌，东南杼轴待如何？千金织绮花成市，万岁回文月满梭。恩诏只今怜赤子，贡船从此罢黄河。尚方玉帛年来盛，早见西川濯锦多。

【上驻跸南苑阅武行蒐礼召廷臣恭视赐宴行宫赋五七言律诗五七言绝句每体一首应制】

露台吹角九天闻，射猎黄山散马群。练甲晓悬千镜日，翠旗晴转一鞭云。奇鹰出架雕弓动，新兔登盘玉馔分。最是小臣惭献赋，属车叨奉羽林军。

【送无锡堵伊令之官历城】

揽辔朱轮起壮图，遗民喜得管夷吾。城荒户少三男子，名重人看五大夫。画就烟云连泰岱，诗成书札满江湖。《茶经》《水传》平生事，第二泉如趵突无？

【元夕】

诸王花萼奉宸游，清路千门照夜骝。长信玉杯簪戴胜，昭阳银烛擘箜篌。传柑曲里啼莺到，爆竹光中战马收。却忆征南人望月，金闺灯火别离愁。

【读鄗城魏石生怀古诗】

长安雪后客心孤，画省论文折简呼。家近丛台推意气，山开全赵见平芜。忧时危论书千卷，怀古高歌酒百壶。自是汉廷真谏议，萧王陌上赋《东都》。

【送永城吴令之任】

春风驿树早闻莺，马过梁园候吏迎。山县尹来三月雨，人家兵后十年耕。鸦啼粉堞河依岸，草没旗亭路入城。曾见官军收贼垒，时清今已重儒生。

【送安庆朱司李之任】

到官春水画桡轻，天柱峰高即郡城。百里残黎半商贾，十年同榜尽公卿。鸡豚坞壁山中税，鼓角帆樯江上兵。乱后莫言无吏治，此方朱邑最知名。

【送胡彦远南还河渚】

匹马春风返故林，松杉书屋昼阴阴。猿愁客倦晨投果，鹤喜人归夜听琴。我有田庐难共隐，君今朋友独何心？还家早便更名姓，只恐青山尚未深。

【江上】

铁马新林战鼓休，十年军府笑咨谋。但虞庄𫏋争南郡，不信孙恩到蔡洲。江过濡须谁筑垒？潮通沪渎总安流。芦花一夜西风起，两点金焦万里愁。

【送顾蒨来典试东粤】

客路梅花岭外飘，江山才调属车招。石成文字兵须定，珠出风雷瘴自消。使者干旌开五管，诸生礼乐化三苗。凭君寄语征南将，谁勒炎天铜柱标？

【送李书云蔡阆培典试西川】

柳陌征衫锦带钩，诏书西去马卿游。栈萦秦岭千盘细，水落巴江万里流。兵火才人羁旅合，山川奇字乱离搜。莫愁沃野犹难问，取得扬雄胜益州。

【送山东耿中丞青藜】

三经持节领诸侯，好畤家风指顾收。岱顶磨崖看出日，海边吹角对清秋。幕中壮士争超距，稷下高贤共唱酬。北道主人东郡守，丹青剖策本营丘。

【送友人之淮安管饷】

高牙鼓角雁飞天，估舶千帆落照悬。使者自征沧海粟，将军辄费水衡钱。中原河患鱼龙窟，江左官租粳稻年。闻道故乡烽火急，淮南几日下楼船？

【送陇右道吴赞皇之任】

笳鼓千人度陇头，使君斜控紫骅骝。城高赤阪鱼盐塞，日落黄河鸟鼠秋。移檄北庭收属国，阅兵西海取封侯。请倾百斛葡萄酒，玉笛关山缓带游。

【恭遇圣节次安丘刘相国韵】

兴庆楼前捧玉觞，金张岐薛俨分行。龙生大漠云方起，河出昆仑日正长。节过放灯开禁苑，春将射柳幸平阳。燕公上寿天颜喜，亲定甘泉赐宴章。

【朝日坛（次韵）】

晓日曈龙万象铺，六龙衔烛下平芜。石坛爟火燔玄牡，露掌华浆饮渴乌。不夜城传宣夜漏，玉宫朝奉竹宫符。即今东汜西昆处，尽入铜壶倒景殊。

【李退庵侍御奉使湖南从兵间探衡山洞壑诸胜归省还吴诗以送之】

一官之楚复游燕，归去还乘笠泽船。戎马千山寻洞壑，莺花三月羡神仙。路穿江底闻鸡犬，家在湖中接水天。不似少陵长作客，祝融峰下住年年。

【得蒲州道严方公信却寄】

西风对酒梦魂劳，闻道蒲津著锦袍。山绕塞垣长阪峻，河分天地断崖高。登楼楚客看云树，隔岸秦人拜节旄。回首旧游飞雁远，书来严助问枚皋。

【送赵友沂下第南归】

秋风匹马试登临，此日能无感慨心？赵氏只应完白璧，燕台今已重黄金。乡关兵火伤王粲，京国才名识杜钦。最是淮南遇摇落，相思千里暮云深。

【怀王奉常烟客】

把君诗卷问南鸿，憔悴看成六十翁。老去只应添鬓雪，愁来那得愈头风。田园芜没支筇懒，书画萧条隐几空。犹喜梅花开绕屋，腊醅初熟草堂中。

【送友人从军闽中二首】

客中书剑怆离群，贳酒新丰一送君。绝峤烽烟看草檄，高斋风雨记论文。中宵清角猿啼月，百道飞泉马入云。诏谕诸侯同伐越，可知劳苦有终军？

△其二

平生不识李轻车，被诏挥鞭白鼻晙。箫鼓济江催落木，旌旗冲雪冷梅花。胡床对客招虞寄，羽扇麾军逐吕嘉。自是风流新制府，王孙何事苦思家？

【纪事】

鄠杜山南起直庐，从禽载笔有相如。秋风讲武临熊馆，乙夜横经胜石渠。七萃车徒堪讨习，百家图史可佃渔。上林兽簿何曾问，叩马无烦《谏猎书》。

【送汪均万南归】

扁舟春草五湖宽，归去酴糜架未残。拨剌锦鳞初上箸，团枝珠宝已堆盘。瘿瓢量水僧烧笋，拳石分泥客买兰。四月山塘风景好，知君端不忆长安。

【寿座师李太虚先生四首】

放怀天地总浮鸥，客里风光烂熳收。一斗浊醪还太白，二分明月属扬州。锦筝士女觞飞夜，铁笛关山剑舞秋。犹有壮心消未得，欲从何处访丹丘？

△其二

好客从无二顷田，胜游随地记平泉。解衣白日消棋局，岸帻青山入钓船。故国风尘惊晚岁，天涯歌舞惜流年。箧中别有龙沙记，不许傍人唤谪仙。

△其三

读《易》看山爱息机，闭门芳草雁还飞。江湖有梦争南幸，沧海无家记北归。烟水一竿思旧隐，兵戈十口出重围。杜陵岂少安危志？老大飘零感布衣。

△其四

庐顶谈经破碧苔，十年不到首重回。风清锺鼓吴山出，云黑帆樯楚雨来。痛饮长江看自注，异书绝壁访应开。芒鞋归去身差健，白鹿诸生扫讲台。

【寄房师周芮公先生四首（并序）】

（伟业以庚午受知于晋江周芮公师，进谒润州官舍，维时上流无恙，京口晏然。吾师以陆生入雒之年，弟子亦终军弃𦈡之岁。南徐月夜，北固江声，挥麈论文，登楼置酒，笑谭甚适，宾从皆贤。已而入主铨衡，地当清切，周旋禁近，提挈声华。拜别河梁，十有八载，沧桑兵火，万事都非。伟业负耒躬耕，誓终没齿，不谓推迁尘事，潦倒浮生，病苦穷愁，羁縻煎迫。师以同征，独得不至，方推周党，共羡管宁。而家居穷海，身受重围，羽檄时闻，音尘莫及。虽然，江南近信，已泊楼船；京岘旧游，皆非乐土。何必无诸台上，始接烽烟；欧冶城边，才开壁垒也！既知援师南下，山郡依然。郑樵居第，可保图书；杨仆军营，惟闻笳吹。欣故人之杖屦，致远道之邮筒。爰作短章，聊存微尚，抒平生于慷慨，写尽日之羁愁。庶几同经丧乱，识此襟情；虽隔山川，无殊会面云尔。）

惆怅平生负所知，尺书难到雁来迟。桄榔月暗严城闭，鹈釭风高画角悲。湖里逢仙占昔梦，洞中遇叟看残棋。脱身衰白干戈际，笋屐寻山话后期。

△其二

北府风流坐啸清，萧郎白合爱将迎。蒜山望断江干月，荔浦愁看海上城。刘寄关河虽险塞，卢循楼舰正纵横。莫嫌战鼓乡园急，瓜步年来已用兵。

△其三

但若盘桓便见收，诏书趋迫敢淹留？始知处士青门里，须傍仙人白石楼。晋室衣冠依岭峤，越王刀剑闭林丘。少微却照南天远，榕树峰高隐故侯。

△其四

白鹤青猿叫晚风，苦将身世诉飘蓬。千滩水恶盘涡险，九曲云迷绝磴空。广武登临狂阮籍，承明寂寞老扬雄。巨源旧日称知己，误玷名贤启事中。

【即事十首】

夹城朝日渐台风，玉树青葱起桂宫。谒者北衙新掌节，郎官西府旧乘骢。叔孙礼在终应复，萧相功成固不同。百战可怜诸将帅，几人高会未央中？

△其二

六龙初幸晾鹰台，千骑从官帐殿开。南苑车声穿碧柳，西山驰道夹青槐。翻书夜半移灯召，教射楼头走马来。闻道上林亲试士，即今谁是长卿才？

△其三

元僚白发领槐厅，风度须看似九龄。疏乞江湖陈老病，诏传容貌写丹青。从游西苑花初放，侍宴南台酒半醒。最是御书房下过，赐茶清燕共谈经。

△其四

列卿严谴赴三韩，贳酒悲歌《行路难》。妻子几随关外去，都人争拥路旁看。乐浪有吏崔亭伯，辽海无家管幼安。尽说日南多瘴疠，如君绝域是流官。

△其五

黄河东注出潼关，本济漕渠竟北还。淮水独流空到海，汴堤横啮不逢山。天心岂为投圭璧，民力何堪弃草菅？瓠子未成淇竹尽，龙门远挂白云间。

△其六

西山盗贼尚纵横，白昼畿南桴鼓鸣。谁道尽提龙武将，翻教远过阖闾城？军需苦给嫖姚骑，节制难逢仆射营。斥堠但严三辅靖，愿销兵甲罢长征。

△其七

新传使者出皇都，十道飞车算国租。故事已除将作监，他年须尚执金吾。主持朝论垂鱼袋，料理军书下虎符。始信萧曹务休息，太平良策未全无。

△其八

柳营江上羽书传，白马三郎被酒眠。无意漫提欧冶剑，有心长放吕嘉船。金钱北去缘求印，铁券南来再控弦。庙算只今勤远略，伏波横海已经年。

△其九

秋尽黄陵对落晖，长沙西去不能归。甘宁旧垒潮初落，陶侃新营树几围。五岭烽烟城郭改，三湘征调吏人稀。老臣裹革平生志，往事伤心尚铁衣。

△其十

巴山千丈擘云根，节使征西入剑门。蜀相军营犹石壁，汉高原庙自江村。全家故国空从难，异姓真王独拜恩。回首十年成败事，笛声哀怨起黄昏。







八


○七言律诗（七十八首）

【长安杂咏四首】

玉泉秋散鼎湖龙，世庙玄都纮御容。绛节久销金灶火，青词长护石坛松。运移梅福身难去，道向麻姑使未逢。重过竹宫闻夜祭，徐无仙客话乾封。

△其二

石门秋耸妙高台，慈圣金轮寺榜开。龙苑树荒香界坏，鹿园花尽塔铃哀。灯传初地中峰变，经过流沙万里来。代有异人为教出，鸠摩天付不凡材。

△其三

鼓角鸣鞘下建章，平明猎火照咸阳。黄山走马开新埒，青海求鹰出大荒。奉辔射生新宿卫，带刀行炙旧名王。侍臣献赋思遗事，指点先朝说豹房。

△其四

百战关山马槊高，耻将阶级斗萧曹。两河子弟能谈剑，一矢君王已赐袍。此日大家亲校武，他时年少定分茅。功成老将无人识，看取征南带血刀。

【哭苍雪法师二首】

忆昔穿云到上方，飞泉夹路笋舆忙。孤峰半榻霜颠白，清磬一声山叶黄。得道好穷诗正变，观心难遣世兴亡。汰公塔在今同传，无著天亲共影堂。

△其二

说法中峰语句真，沧桑阅尽剩闲身。宗风实处都成教，慧业通来不碍尘。白社老应空世想，青山我自哭诗人。纵教落得江南梦，万树梅花孰比邻？

【送友人出塞】

门人杜登春曰：此诗送泰兴季掌科作也。季名开生，字天中，以言事触先帝怒，徙尚阳。言官之遣始此。上书有意不忘君，窜逐还将谏草焚。圣主起居当日慎，小臣忠爱本风闻。玉关信断机中锦，金谷园空画里云。塞马一声亲旧哭，焉支少妇欲从军。

【海警】

龙骧开府集戈船，不数昆明教战年。刊木止因装大舰，习流真岂募空弮。越工楼橹偏风利，楚失馀皇尚昼眠。潮落春申滩上望，虚縻十万水衡钱。

【即事】

击鼓迎神太乙坛，越巫吐火舞珊珊。露台月上调丝管，禁苑霜凋挟弹丸。赤骥似龙徕万里，白鹰如雪致三韩。柏梁焚后宜春起，只有西山作旧看。

【送同官出牧】

门人杜登春曰：乙未之秋，先帝出朝臣四十有一人为外任，翰林读学杨犹龙以下皆忤安丘，故有是命。露掌明河玉漏寒，侍中出宰据征鞍。君王此日亲除吏，臣子何心道换官。壮士骊山秋送戍，豪家渭曲夜探丸。扶风冯翊皆难治，努力诸公奏最看。

【寄周子俶中州】

闻道周郎数酒悲，中原极目更依谁？云遮二室关山在，河夺三门风雨移。铜狄纪年何代恨？石经传字几人知？狂歌落日登临罢，残醉归来信马迟。

【怀古兼吊侯朝宗】

河洛烽烟万里昏，百年心事向夷门。气倾市侠收奇用，策动宫娥报旧恩。多见摄衣称上客，几人刎颈送王孙。死生总负侯嬴诺，欲滴椒浆泪满樽。

【送曹秋岳以少司农迁广东左辖四首】

江东才子汉平阳，身历三台拜侍郎。五管清秋悬使节，百蛮风静据胡床。珠官作贡通沧海，象郡休兵奉朔方。早晚絜侯能荐达，锋车好促舍人装。

△其二

秋风匹马尉佗城，铜鼓西来正苦兵。万里虞翻空远宦，十年杨仆自专征。山连鸟道天应尽，日落蛮江浪未平。此去好看宣室召，汉皇前席问苍生。

△其三

铜柱天南起暮笳，苍山不断火云遮。罗浮客到花为梦，庾岭书来雁是家。五月蛮村供白越，千年仙窦访丹砂。炎州百口堪同住，莫遣闲愁感鬓华。

△其四

悬瀑丹崖万仞流，越王台上月轮秋。江湖家在堪回首，京国人多独倚楼。海外文章龙变化，日南风俗鸟跂籞。知君此地登临罢，追忆平生话少游。

【送杨犹龙学士按察山西二首】

碧山学士起严装，新把牙旌下太行。玉麈开尊从将吏，银毫判牒喜文章。三关日落凝笳吹，千骑风流出射堂。忆赐锦袍天上暖，西游早拂雁门霜。

△其二

一天凉影散鸣珂，落木平沙雁渡河。北地诗名三辅少，西风客思五原多。紫貂被酒云中火，铁笛吟秋塞上歌。回首禁城从猎处，千山残雪满滹沱。

【送王藉茅学士按察浙江二首】

始兴门第故人稀，才子传家典北扉。画省日移花更发，御沟春过柳成围。江湖宦迹飘蓬转，嵩少乡心旅雁飞。重到冶城开戟地，岂堪还问旧乌衣！

△其二

讼堂闲啸听流莺，十载东南忆避兵。江左湖山多故吏，王家书画岂虚名。从容簿领诗还就，料理烟霞政自成。欲过会稽寻禊事，断碑春草曲池平。

【送当湖马觐扬备兵岢岚】

绝塞驱车出定羌，洗兵空碛散牛羊。黄河尽处无征战，紫燕飞时敢望乡！独客登临伤废垒，前人心力困危疆。君恩不遣边臣苦，高卧荒城对夕阳。

【送王孝源备兵山西】

秋尽黄河气欲收，千山雪色照并州。雕盘落木苍崖壮，马蹴层冰断涧流。父老壶关迎节使，将军广武耻封侯。雍容宾佐资谭笑，吹笛城南月夜楼。

【送同年江右朱遂初宪副固原四首】

衔杯落日指雕鞍，渭北燕南两地看。士马河湟征战罢，弟兄关塞别离难！荒祠黑水龙湫暗，绝阪丹崖鸟道盘。错认故京还咫尺，几人迁客近长安？

△其二

清秋柳陌响朱轮，帐下班声到近臣。万里河源通大夏，七盘山势控新秦。北庭将在黄骢老，西海僧来白象驯。最喜安边真节使，君恩深处少风尘！

△其三

白草原头驿路微，十年踪迹是耶非？月明函谷朝鸡远，木落萧关塞马肥。便道江城乡思急，故人京洛谏书稀。一官漂泊知何恨？老大匡山未拂衣。

△其四

长将诗酒付奚囊，此去征途被急装。苜蓿金鞍调白马，梅花铁笛奏青羌。凉州水草军营盛，汉代亭台猎火荒。往事功名归卫霍，书生垂老玉门霜。

【七夕感事】

天上人间总玉京，今年牛女倍分明。画图红粉深宫恨，砧杵金闺瘴海情。南国绿珠辞故主，北邙黄鸟送倾城。凭君试问雕陵鹊，一种银河风浪生！

【和杨铁崖天宝遗事诗二首】

汉主秋宵宴上林，延年供奉漏沉沉。给来妙服裁文锦，赏就新声赐饼金。岩鹊风微清笛迥，蒲萄月落画弦深。明朝曼倩思言事，日午君王驾未临。

△其二

复道笙歌几处通，博山香袅绮疏巾。檀槽岂出龟兹伎，玉笛非关于阗工；浩唱扇低槐市月，缓声衫动石头风。霓裳本是人间曲，天上吹来便不同。

【送少司空傅梦祯还嵩山】

高卧千峰锁暮霞，洛城春尽自飞花。铜仙露冷宫门草，玉女台荒洞口沙。被褐卢鸿仍拜诏，赐金疏受早还家。西巡拟上登封颂，抱犊山庄候翠华。

【夜宿蒙阴】

客行杖策鲁城边，访俗春风百里天。蒙岭出泉茶辨性，龟田加火谷占年。野蚕养就都成茧，村酒沽来不费钱。我亦山东狂李白，倦游好觅主家眠。

【郯城晓发】

匹马孤城望眼愁，鸡声喔喔晓烟收。鲁山将断云不断，沂水欲流沙未流。野戍凄凉经丧乱，残民零落困诛求。他乡已过故乡远，屈指归期二月头。

【闻台州警四首】

高滩响急峭帆收，橘柚人烟对郁洲。天际燕飞黄石岭，云中犬吠赤城楼。投戈将士逍遥卧，横笛渔翁缥缈愁。闻说天台逾万丈，可容长啸碧峰头。

△其二

野火山深叫杜鹃，阆风台畔羽书传。军扪绝磴松根火，士接飞流马上泉。雁积稻粱池万顷，猿知击刺剑千年。桃花好种今谁种？从此人间少洞天。

△其三

天门中断接危梁，玉馆金庭迹渺茫。石鼓响来开峭壁，干将飞去出沧浪！仙家垒是何年筑，刺史丹无不死方。乱后有人还采药，越王馀算禹馀粮。

△其四

三江木落海天西，华顶风高听鼓鼙。瀑布洗兵青嶂险，石桥通马白云齐。途穷邓老身何窜，春去刘郎路总迷。最是孤城萧瑟甚，断虹残雨子规啼。

【遣嫁】

蘸水寒堤百里风，扁舟装送月明中。但教儿女轻诸累，一任兵戈误此翁。故友𬞟蘩生死寄，贫家枣栗乱离空。归来往事关心在，不寐愁看烛影红。

【江城远眺】

幕府山前噪乳鸦，严城烟树隐悲笳。柳条遍拂将军马，燕子难求百姓家。东海奔涛连北固，西陵传火走南沙。江皋战鬼无人哭，横笛声声怨落花。

【赠辽左故人八首】

诏书切责罢三公，千里驱车向大东。曾募流移耕塞下，岂迁豪杰实关中。桑麻亭障行人断，松杏山河战骨空。此去累臣闻鬼哭，可无杯酒酹西风！

△其二

短辕一哭暮云低，雪窖冰天路惨凄。青史几年朝玉马，白头何日放金鸡！燕支塞远春难到，木叶山高鸟乱啼。百口总行君莫叹，免教少妇忆辽西。

△其三

伤心书断玉关秋，使者收鹰北海头。共事故人谁赐告，别来诸将几封侯？风霜碛里真难受，瘴疠天边不易求。莫信古称卑湿地，南中犹有逐臣愁。

△其四

潦倒南冠顾影惭，残生得失忏瞿昙。君恩未许夸前席，世路谁能脱左骖？雁去雁来空塞北，花开花落自江南。可怜庾信多才思，关陇乡心已不堪！

△其五

贯索天边动使星，赭衣羸马夕阳亭。胥靡憔悴伤图画，巷伯牵连累汗青。减死朔方谁考验？徙家合浦竟漂零。故园无限东风柳，芦管吹来不忍听。

△其六

浮生踪迹总茫然，两拜中书再徙边。尽有温汤堪疗疾，恰逢灵药可延年。垂来文鼠装绵暖，射得寒鱼入馔鲜。只少江南好春色，孤山梅树罨溪船。

△其七

路出河西望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤唳归来梦不成。

△其八

齐女门前万里台，伤心砧杵北风哀。一官误汝高门累，半子怜渠侠婿才。失母况经关塞别，从夫只好梦魂来。摩挲老眼千行泪，望断寒云冻不开。

【春日小园即席次白林九明府韵】

小筑疏篱占绿湾，钓竿斜出草堂间。柳因见日频舒眼，花为迎风早破颜；地是廉泉连让水，人如退谷遇香山。新诗片石留题在，采蕨烹葵数往还。

【题画】

△芍药

花到春深烂熳红，香来士女踏歌中。风知相谑吹芳蒂，露恨将离浥粉丛。渍酒稳教颜色异，调羹误许姓名同。内家彩笔新成颂，肯让玄晖句自工。

△石榴

碧云翦翦月钩钩，狼藉珊瑚露未收。绛树凭阑看独笑，绿衣传火照梳头；深房莫倚含苞固，多子还怜龋齿羞。种得菖蒲堪渍酒，刘郎花底拜红侯。

△洛阳花

绿窗昨夜长轻莎，玉作栏杆锦覆窠。丹缬好描秦氏粉，墨痕重点石家螺。剪同翠羽来金谷，织并红罗出绛河。千种洛阳名卉在，不知须让此花多。

△茉莉

剪雪裁冰莫浪猜，玉人织手摘将来。新泉浸后香恒满，细缕穿成蕊半开。爱玩晚凉宜小立，护持隔岁为亲栽。一枝点就东风里，好与新妆报镜台。

△芙蓉

细雨横塘白鹭拳，窃红婀娜向风前。千丝衣薄荷同制，三醉颜酡柳共眠。水殿晓凉妆徙倚，玉河春浅共迁延。涉江好把芳名认，错读陈王赋一篇。

△菊花

夜深银烛最分明，翠叶金钿认小名。故著黄絁贪入道，却翘紫袖擅倾城。生来艳质何消瘦，移近高人怡老成。几度看花花耐久，可知花亦是多情。

△茧虎

南山五日镜奁开，彩索春葱缚轶材。奇物巧从蚕馆制，内家亲见豹房来。越巫辟恶镂金胜，汉将擒生画玉台。最是茧丝添虎翼，难将续命诉牛哀。

△茄牛

击鼓喧阗笑未休，泥车瓦狗出同游。生成岂比东邻犊，觳觳何来孺子牛？老圃盘餐夸特杀，太牢滋味入常羞。看它诸葛贪游戏，苦斗儿曹巧运筹。

△鲞鹤

丁令归来寄素书，羽毛零落待何如？云霄岂有筜糟计，饮啄宁关逐臭馀！雪比撒盐堆劲翮，蚁旎封垤附专车。秦皇跨鹤思仙去，死骨何因葬鲍鱼。

△蝉猴

仙蜕谁传不死方？最高枝处忆同行。移将吸露迎风意，做就轻躯细骨妆。薄鬓影如逢越女，断肠声岂怨齐王！内家近作通侯相，赐出貂蝉傲粉郎。

△芦笔

采箬编蒲课笔耕，纤帘居士擅书名。扫来鲁壁枯难用，焚就秦灰煮不成。飞白夜窗花入梦，草玄秋阁雁衔横。中山本是卢郎宅，错认移封号管城。

△橘灯

掩映兰膏叶底寻，玉盘纤手出无心。花开槐市枝枝火，霜满江潭树树金。绣佛传灯珠错落，洞仙争奕漏深沉。







九


○七言律诗（七十四首）

【庚子八月访同年吴永调于锡山有感赋赠四首】

廿载京华共酒尊，十人今有几人存！多愁我已嫌身世，高卧君还长子孙。士马孤城喧渡口，云山老屋冷溪门。相逢万事从头问，桦烛三条照泪痕。

△其二

杖藜何必远行游，抱膝看云鹤氅裘。天遣名山供户牖，老逢佳节占风流。干戈定后身还健，花月闲时我欲愁。莫叹胜情无胜具，乱峰深处著高楼。

△其三

黄花秋水五湖船，客鬓萧骚别几年？老去妻孥多下世，穷来官长有谁贤！酒杯驱使从无分，书卷消磨绝可怜。剩得当时旧松菊，数间茅屋对晴川。

△其四

虚台便阙信沉沉，话及清郎泪不禁。到处风波宁敢恨，仅存兄弟独何心！南州师友江天笛，北固知交午夜砧。从此溪山避矰缴，暮云黄叶闭门深。

【送张玉甲宪长之官邛雅四首】

秋水连天棹五湖，劳劳亭畔客心孤。飘蓬宦迹空迢递，浩劫山川尚有无？石镜开花惟自照，郫筒忆酒向谁沽！萧条大散关头路，匹马西风入画图。

△其二

剑外新传一道通，十年群盗漫称雄。横刀割取青神渡，烈火烧残白帝宫。岂有山川归李特，犹能车马识文翁。谁将牛斗龙泉气，移在天彭井络中？

△其三

岷峨凄怆百蛮秋，路折邛崃九阪愁。城里白云从地出，马前黑水向人流。松番将在看高卧，雪岭僧归话远游。欲问辟支诸佛土，贝多罗树即关头。

△其四

锦宫春色故依然，料理蚕丛半壁天。葛相祠堂寻有迹，谯玄门户访谁传？还家杜宇三更梦，寄远菖蒲十样笺。此去壮游何所恨？思君长问楚江船。

【哭中书赵友沂兼柬其尊甫洞门都宪】

长沙长子九江船，御史台西月正圆。两省亲朋欢笑日，一官诗酒乱离年。朱楼有泪看杨柳，白发无家听杜鹃！太息贾生归未得，湘花湘草夕阳边。

【赠学易友人吴燕馀二首】

风雨菰芦宿火红，胥靡憔悴过墙东。吞爻梦逐虞生放，端策占成屈子穷。纵绝三编身世外，横添一画是非中。道人莫讶姚平笑，六十应称未济翁。

△其二

注就梁丘早十年，石壕呼怒荜门前。范升免后成何用，宁越鞭来绝可怜。人世催科逢此地，吾生忧患在先天。从今郫上田休种，帘肆无家取百钱。

【寿继起和尚】

故山东望路微茫，讲树秋风老著霜。不羡紫衣夸妙相，惟凭白足遍诸方。随云舒卷身兼杖，与月空明诗一囊。台顶最高三万丈，道人心在赤城梁。

【惠山二泉亭为无锡吴邑侯赋】

九龙山半二泉亭，水递名标陆羽经。寺外流觞何处访，公馀飞舄偶来听。丹凝高阁空潭紫，翠湿层峦万树青。治行吴公今第一，此泉应足胜中泠。

【赠张以韫来鹤诗】

草圣传家久著闻，斗看孤鹤下层云。路从蓬岛三山远，影落琴川七水分。自是昂藏矜凤侣，休教嫉妒报鸡群。春风一树梅花发，耐守寒香孰似君。

【过三峰蘗公话旧】

霜落千峰曳杖寻，笋舆冲雨过高林。埋书草没松根史，洗钵泉流石磴琴。万事几经黄叶梦，三生难负碧潭心。山童不省团𪢮话，催打溪锺夜未深。

【永平田君宗周吴故学博也袁重其识之尤展成司李其地相见询袁年百有二矣索诗纪异并简展成】

北平车马访烟萝，记向夷齐庙下过。百岁共看秦伏胜，一经长在汉田何。知交已料沧江少，书旧翻疑绝塞多。听罢袁丝数东望，酒酣求作绛人歌。

【顾西𪩘侍御同沈友圣虎丘即事四首】

注就逍遥赋大风，彦先才调擅诸公。晴川两岸凭栏外，雪岭千寻揽辔中。我昔楚江同宋玉，君今吴市访梁鸿。芳洲杜若无能采，惭愧当年过渚宫。

△其二

喻蜀书成楚大夫，征帆万里到江湖。乡心缥缈思黄鹤，祖德风流话赤乌。问俗驻车从父老，寻山著屐共生徒。君家自有丹青笔，衰白追陪入画图。

△其三

生公石畔广场开，短簿祠荒闭绿苔。山榼偶携群吏散，布帆无恙故人来。争传五月登高会，应改三江作赋台。自是野王思故里，可知先赏陆机才。

△其四

一马双僮出野塘，论文萧寺坐匡床。花移堠鼓青油舫，月映行厨白石廊。漫叟短歌伤老大，散人长揖恕清狂。细将朋友从头数，落落申生与沈郎。

【赠松江郡侯张升衢】

石城门外水东流，箫鼓千人最上头。二陆乡园江畔树，三张词赋郡西楼。油幢置酒莼鲈夜，画舫钩帘粳稻秋。闻道青溪行部近，儿童欣喜使君游。

【赠松郡副守涪陵陈三石】

独上高城回首难，扬雄老去滞微官。湖天摇落云舒卷，巫峡萧森路折盘。廿载兵戈违故里，千村输挽向长安。京江原是三巴水，莫作郫筒万里看。

【赠松郡司李内江王担四】

十月江天晓放衙，茸城寒发锦城花。金堤更植先人柳，玉垒重看使者车。庾岭霜柑书忆弟，曲阿春酿梦思家。诗成别写鹅溪绢，厅壁风篁醉墨斜。

【赠彭郡丞益甫】

楼船落日紫貂轻，坐啸胡床雁影横。雨过笛生黄歇浦，花开梦绕发干城。龙蛇绢素争摇笔，松杏山河已息兵。慷慨与君谈旧事，夜深欣共酒杯倾。

【十月下浣偕九日过云间公宴阆石苍水斋中同文饶诸子二首】

百里溪山访旧游，南皮宾客盛风流。文章座上惊黄绢，名字人间愧白头。董相园开三径夜，陆生台在九峰秋。酒酣莫话当年事，门外沧江起暮愁。

△其二

霜落南楼笑语清，无端街鼓逼严城。三江风月尊前醉，一郡荆榛笛里声。花满应徐陪上宴，歌残嵇阮隔平生。归来枕底天涯梦，喔喔荒鸡已五更。

【赠松江别驾日照安肇开】

秋尽西风鬓影苍，伏生经术盖公堂。鸡声日出秦祠远，鹤唳江空禹迹荒。二水淄渑杯酒合，三山楼观画图装。归来好啖安期枣，不夜城头是故乡。

【滇池铙吹四首】

碧鸡台榭乱云中，旧是梁王避暑宫。铜柱雨来千嶂洗，铁桥风定百蛮通。朱鸢县小输賨布，白象营高挂柘弓。谁唱太平滇海曲？槟榔花发去年红。

△其二

苴兰城阙郁岧峣，贝叶金书使者朝。海内征输归六诏，天边勋伐定三苗。鱼龙异乐军中舞，风月蛮姬马上箫。莫向昆明话疏凿，道人知已劫灰消。

△其三

霭翠奢香祠总荒，芦笙吹彻瘴云黄。纵擒有策新疆定，叛服何常旧史亡。鬼国三年劳薄伐，王师五月下殊方。澜沧肯为它人渡，不许窥人有夜郎。

△其四

盘江西绕七星关，可渡河边万仞山。陇上旧传收白帝，南中今喜定乌蛮。龙坑壮马看驰骤，鸡足高僧任往还。辛苦武侯停节处，残碑零落草班班。

【儒将】

河朔功名指顾收，身兼使相领诸侯。按兵白道调神鹘，挟妓青山驾快牛。论敌肯输杨大眼，知书不减范长头。它年信史推儒将，马槊清谈第一流。

【侠少】

宝刀千直气凌云，侠少新参龙武军。柳市博徒珠勒马，柏堂筝妓石华裙。招权夜结金安上，挟策朝干王长君。堪笑年年秘书客，白头空守《太玄》文。

【山居即事示王惟夏郁计登诸子】

灌木清漳五亩居，山菘檐果钓竿鱼。金龟典后频赊酒，麈尾烧来为著书。对客好穿高齿屐，出门常驾短辕车。陆倕张率呼同载，三月江南正祓除。

【九峰诗九首】

△凤凰山

碧树丹山千仞冈，夫差亲猎雉媒场。五茸风动琅玕实，三泖云流沆瀣浆。鸟听和鸣巢翡翠，花舒锦翼照文章。西施醉唱秦楼曲，天半吹箫引凤凰。

△厍公山

厍公石軿掩莓苔，千载《阴符》战骨哀。铁斧任从田父识，玉书休为道人开。三分旧数江东望，二俊终非马上才。恨杀圯桥多授受，斗它刘项至今来。

△神山

紫盖青童白鹿巾，细林仙馆鹤书频。洗来丹井千年药，蜕去灵蛇五色鳞。洞起春云招胜侣，潭空秋月证前身。赤松早见留侯志，何况商颜避世人！

△佘山

溪堂剪烛话征君，通隐升平半席分。茶笋香来朝命酒，竹梧阴满夜论文。知交倒屣倾黄阁，妻子诛茅住白云。处士盛名收不尽，至今山属佘将军。

△薛山

薛公高卧始何年，学士传家有墓田。枉自布衣登侍从，长将云壑让神仙。坐来石榻苍苔冷，采得溪毛碧藕鲜。最爱玉屏山下路，月明桥畔五湖船。

△机山

蒹葭满目雁何依，内史村边吊陆机。豪士十年贪隐遁，通侯三世累轻肥。江山丽藻归《文赋》，京洛浮沉负钓矶。白袷未还青盖远，《辨亡》书在故园非。

△横云山

横云插汉领诸峰，雨过泉飞乱壑松。赤壁岂经新战伐，丹枫须记旧游踪。祠荒故相江村鼓，客散名园兰若锺。莫信豢龙云不去，此山云只为人龙。

△天马山

龙媒天马出昆仑，青海长留汗血痕。此地干将腾剑气，何来逸足锁云根？石鲸潭影秋风动，铁笛江声夜雨昏。刍秣可辞衔勒免，空山长放主人恩。

△小昆山

积玉昆冈绝代无，读书台上赋《吴都》。君臣割据空祠庙，家国经营入画图。势去河桥悲士马，诗成山馆忆莼鲈。伤心白璧投何处？汗简凄凉陆大夫。

【送赣州曾庭闻孝廉移家宁夏】

十年走马向天涯，回首关河数暮鸦。大庾岭头初罢战，贺兰山下不思家。诗成碛里因闻雁，书到江南定落花。夜半酒楼羌笛起，软裘冲雪踏鸣沙。

【赠何匡山】

早年纳节卧沧浪，回首风尘鬓发苍。陶令军营姑孰口，谢公游墅石门庄。山田种罢输常税，海国归来认故乡。二月村居春雨足，官梅花发为何郎。

【题海虞孙子长七十寿图】

《春秋》注就授生徒，虞仲祠前一老夫。乌几看云吟菌阁，布帆冲雨醉菱湖。空山抚操弹三峡，故国兴怀赋《两都》。同辈半非身健在，为谁写入炼丹图？

【观蜀鹃啼剧有感四首（并序）】

（《蜀鹃啼》者，丘子屿雪为吾兄成都令志衍作也。志衍一官远宦，万里严装，爱弟从行，故人送别。上游梗塞，尽室扶携，既舍水而登山，甫自滇而入蜀。北都覆没，西土沦亡，身殉封疆，家罹锋镝。呜呼！三十六口，痛碧血之何存；一百八盘，招游魂而莫返。无儿可托，有弟言归，窜身荆棘之林，乞食猿猱之族，望蛮烟而奔走，脱贼刃以崎岖。耻赵礼之独全，赤眉何酷；恨童乌之不免，黄口奚辜！爰将委巷之讴，展作巴渝之舞。庾子山之赋《伤心》，时方板荡；袁山松之歌《行路》，闻且唏歔。余也老逐欢游，间逢浩唱，在中年早伤于哀乐，况昔梦重感乎交朋。岂独伍相穷来，怜者有同声之叹；遂使雍门曲罢，泫焉如亡邑之人。瞻望兄兮犹来，《思悲翁》而不见。兰堂客散，金谷诗成，非关听伎之吟，聊当怀人之什尔。）

花发春江望眼空，杜鹃声切画帘通。亲朋形影灯前月，家国音书笛里风。百口悔教从鸟道，一官催去堕蚕丛。雪山盗贼今何处？肠断箜篌曲未终。

△其二

江关萧瑟片帆留，策马俄成万里游。失计未能全爱子，端居何用觅封侯。云山已断中宵梦，弦管犹开旧日楼。二月东风吹《水调》，鹡鸰原上使人愁。

△其三

平生兄弟剧流连，高会南楼尽少年。往事酒杯来梦里，新声歌板出花前。青城道士看游戏，白发衰翁漫放颠。双泪正垂俄一笑，认君真已作神仙。

△其四

过尽蛮江与瘴河，还家有弟脱兵戈。狂从剧孟千场博，老爱优旃一曲歌。红豆花开声宛转，绿杨枝动舞婆娑。不堪唱彻关山调，血污游魂可奈何！

【题华山蘗庵和尚画像二首】

和尚熊姓，字鱼山，直谏予杖不死，后入道。

清如黄鹄矫如龙，浩劫长支不坏松。四国鸡坛趋北面，千年雪岭启南宗。江湖夙世归梅福，经卷残生继戴颙。诤论总销随谏草，故人已隐祝融峰。

△其二

西南天地叹无归，漂泊干戈爱息机。黄蘗禅心清磬冷，白云乡树远帆微。全生诏狱同官在，乞食江城故老稀。布衲绽来还自笑，箧中血裹旧朝衣。

【戊申上巳过吴兴家园次太守招饮郡圃之爱山台坐客十人同修禊事馀分韵得苔字】

六客堂西禊饮台，乱山高会啸歌开。塔悬津树雨中出，锺送浦帆天际来。同辈酒狂眠怪石，前贤墨妙洗苍苔。右军胜集今谁继，仗有吾家季重才。

【立夏日陪园次郡伯过孙山人太白亭落成置酒分韵得人字】

春尽山空鹤唳频，乱云归处锁松筠。江湖有道容奇士，关陇无家出俊人。招隐起亭吟社客，散仙留冢醉眠身。一瓢零落残诗在，谁伴先生理钓缗？

【得友人札询近况诗以答之】

溪堂六月火云愁，支枕闲窗话贵游。王令文章今日进，丘公仕宦早年休。道衰薄俗甘栖遁，才退残书勉勘仇。京雒故人闻健饭，黄尘骑马夹城头。

【八风诗八首（并序）】

（余消夏小园，风塕然而四至，虽泠泠可以析酲已疾，而凄其怒号，不能无爰居之思避，其庶人之雌风乎！聊广其意，作为此诗。《庄》《列》寓言，沈、谢作赋，庶以鸣候虫而谐比竹；若云俟诸鋋轩，则此不足采也。）

△其一（东风）

汴水杨花扑面迎，飘飘飞过雒阳城。陶潜篱畔吹残醉，宋玉墙头送落英。油壁马嘶罗袖举，绿塘波皱画帘声。独怜赵后身轻甚，斜倚雕阑待月生。

△其二（南风）

玉尺披图解愠篇，相乌高指越裳天。终南云出松桧响，双阙雨飞铃索悬。师旷审音吹不竞，锺仪怀土操谁传？九疑望断黄陵庙，曾共湘灵拂五弦。

△其三（西风）

落日巴山素女秋，梧宫萧瑟唱《凉州》。白团掌内恩应弃，绛蜡窗前泪未收。陇阪征夫芦管怨，玉关思妇杵声愁。可堪益部龙骧鼓，猎猎牙旗指石头。

△其四（北风）

万里扶摇过白登，少卿书断雁难凭。萧梢骏尾依宛马，飒爽雄姿刷代鹰。野火烧原青海雪，惊沙击面黑河冰。







十


○五言排律（四首）

【途中遇雪即事言怀】

雪来榆塞北，人去卫河西。川陇方弥漫，关山正惨凄。短衣吹带直，矫帽压檐低。渔卧舟胶浦，樵归柳断蹊。危滩沙路失，废井草痕齐。塔迥埋榱桷，台荒冻鼓鼙。幞轻装易发，书重笈难携。久病人贻药，长途友赠绨。横津船渡马，野店屋栖鸡。家诉兵来破，墙嫌客乱题。箦床宁有席，苇壁半无泥。路远人呼饭，厨空妇乞酰。白溲荞作饵，绿糁韭成齑。入箸非鲑菜，堆柈少枣梨。山薪土锉续，村酿瓦罂提。啮莝驴如怒，窥灯鼠似啼。旗亭人又起，草市路偏挤。遇淖前驺唱，冲风后骑嘶。舆肩几步换，囊祇一夫赍。行子谁停辔，居人尚掩闺。渐逢农荷锸，稍见叟扶藜。往事观车毂，浮踪信马蹄。世应嘲仆仆，我亦叹栖栖。赤县初移社，青门早灌畦。馀生随雁鹜，壮志失虹霓。筑圃千条柳，耕田十具犁。昔贤长笑傲，吾道务提撕。得失书《新语》，行藏学古稽。诗才追短李，画癖近迂倪。室静闲支枕，楼高懒上梯。老宜称漫士，穷喜备残黎。有道宁征管，无才却荐嵇。《北山》休诮让，东观岂攀跻。令伯亲垂白，中郎女及笄。离程波渺渺，别泪草萋萋。忆弟看云远，思亲望树迷。书来盘谷友，梦向鹿门妻。蹭蹬吾衰矣，飘零归去兮。莼鲈三泖宅，花鸟五湖堤。著屐寻庐峤，张帆入剡溪。江南春雨足，把酒听黄鹂。

【送吴门李仲木出守宁羌】

君到南山去，兴元驿路长。孤城当沮口，旧俗问华阳。稻近磻溪种，鱼从丙穴尝。残兵白马戍，废坞赤亭羌。铁锁穿天上，金牛立道傍。隗嚣宫尚在，诸葛垒应荒。往事英雄恨，新愁旅客装。七盘遮骆谷，十口隔秦仓。黑水分榆柳，青泥老骕骦。不堪巴女曲，尚赛武都王。

【赠家园次湖州守五十韵】

清切推华省，风流擅广陵。俊从江左造，贤比济南征。经学三公荐，文章两府称。北门供奉吏，西掖秘书丞。月俸鸦翎钞，春衣凤尾绫。赐酺班上膳，从猎赋奇鹰。粉署劳偏著，仙曹迹屡升。赤囊条每对，黄纸诏亲承。乞外名都重，分符宠命仍。争传何水部，新拜柳吴兴。城阙晨笳动，旌旗瑞霭凝。射堂青嶂合，讼阁绛霞蒸。教出渔租减，诗成纸价增。笙歌前队引，宾客后车乘。石户樵输栗，银塘女采菱。水嬉钩卷幔，社饮鼓分堋。急雨溪喧碓，斜阳岸晒罾。宗盟高季札，史局慨吴兢。官退囊频涩，年侵镜渐憎。鹿皮朝拥卷，松火夜挑灯。旧业凋林薄，残身瘦石棱。弹琴伐木涧，荷锸种瓜塍。拨剌鱼窥网，偷睛鸟避矰。已耽耕稼隐，几受党碑惩。寥落依兄弟，艰难仗友朋。殷勤书一纸，离别思千层。逸爵斟佳酝，绨袍制异缯。蚕忙供杼轴，茶熟裹缄縢。族姓叨三谢，词场继二应。歃宜陪鲁卫，赋仅半邹滕。谦抑君胡过，惭惶我曷胜。长缄招郑重，短策跂飞腾。好士公投辖，寻山客担簦。竹溪春澹荡，梅陇雪崚嶒。孤馆披襟坐，危栏送目凭。岚光浮翠黛，塔势界金绳。为政崔元亮，相逢皇甫曾。兰桡轻共载，蜡屐响同登。笛冷荒台妓，锺沉废寺僧。赵碑娟露滴，颜壁壮云崩。衰至容吾放，狂来敢自矜。雄谈茗是战，良会酒如渑。楚泽投刘表，江楼谒庾冰。故交当路遍，前席几人曾？妄把欢游数，痴将好梦凭。怀人吟力健，观物道心澄。雅意通毫素，闲愁托剡藤。折花贻杜牧，采菊寄王弘。琐屑陈篇蠹，欹邪醉墨蝇。非云聊以报，舍此亦何能？

【赋得西隐寺古松（次叶讱庵韵，赠陆翼王）】

谁将东海月，挂在一株松。偃盖荒祠暗，槎桠藓石封。寒生高士骨，瘦入定僧容。绝顶危巢鹳，奔枝破壁龙。盘根供客踞，扫叶认仙踪。风寂吹常谡，泉枯洒若淙。性孤千尺傲，材大百年慵。葛相堪同卧，秦皇耻再逢。鹿芝香作供，鹤草锦成茸。影出层云外，霜天落晓锺。

○五言绝句（八首）

【读汉武帝纪】

岱观东迎日，河源西问天。晚来雄略尽，巫蛊是神仙。

【读光武纪】

雷雨昆阳战，风云《赤伏符》。始知铜马帝，远胜执金吾。

【萧何】

萧相营私第，他年畏势家。岂知未央殿，壮丽只栖鸦。

【南苑应制】

熊馆发云旌，春蒐告礼成。东风吹紫陌，千骑暮归营。

【题画】

乱瀑界苍崖，松风吹雨急。石廊虚无人，高寒不能立。

【偶见二首】

合欢金缕带，苏合宝香薰。欲展湘文裤，微微荡画裙。

△其二

背影立银荷，琼肌映绮罗。烛花红泪满，遮莫为心多。

【古意】

欢似机中丝，织作相思树。侬似衣上花，春风吹不去。

○六言绝句（十二首）

【偶成十二首】

南山不逢尧舜，北窗自有羲皇。智如樗里何用？穷似黔娄不妨。

△其二

张良貌似女子，李广恂恂鄙人。祖龙一击几中，猿臂善射如神。

△其三

异锦文缯歌者，黄金白璧苍头。诸生唇腐齿落，终岁华冠敝裘。

△其四

宝帐葳蕤云漾，象床刻镂花深。破尽民间万室，远逾禁物千金。

△其五

韩非传同老子，苏侯坐配唐尧。今古一丘之貉，不知谁凤谁枭？

△其六

雍齿且加封爵，田横可誓丹青。愿得毋忘堂阜，相看宁识神亭？

△其七

织薄吹箫丰沛，拍张狂叫风云。朝领白衣队主，暮称黑槊将军。

△其八

雅擅潘文乐旨，妙参羊体嵇心。画虎雕龙染翰，高山流水弹琴。

△其九

东部督邮恣横，北门待诏穷愁。莫举贤良有道，且求刀笔封侯。

△其十

食其长为说客，夷甫自谓谈宗。著书一篇隽永，缓颊四座从容。

△其十一

赵壹恃才倨傲，祢衡作达疏狂。计吏恣睢卿相，布衣笑骂侯王。

△其十二

厨下绿葵紫蓼，盘中白柰黄柑。冠栉懒施高枕，樵苏失爨清谈。







十一


○七言绝句（七十一首）

【下相极乐庵读同年北使时诗卷】

兰若停骖洒墨成，过河持节事分明。上林飞雁无还表，头白山僧话子卿。

【过昌国】

乐生去国罢登坛，长念昭王知己难。流涕伐燕辞赵将，忍教老死在邯郸？

【任丘】

回首乡关乱客愁，满身风雪宿任丘。忽闻石调边儿曲，不作征人也泪流。

【临清大雪】

白头风雪上长安，裋褐疲驴帽带宽。

辜负故园梅树好，南枝开放北枝寒。

【阻雪】

关山虽胜路难堪，才上征鞍又解骖。十丈黄尘千尺雪，可知俱不似江南。

【送王玄照八首】

（王善画，弇州先生曾孙，偶来京师，旧廉州太守也。）

青山补屋爱流泉，画里移家就辋川。添得一舟乘兴上，烟波随处小游仙。

△其二

始兴公子旧诸侯，丹荔红蕉岭外游。席帽京尘浑忘却，被人强唤作廉州。

△其三

报国松根庙市开，公侯车马斗如雷。疲驴一笑且归去，刑部街前曾看来。

△其四

内府图书不计钱，汉家珠玉散云烟。而今零落无收处，故国兴亡已十年。

△其五

布衣懒自入侯门，手迹流传姓氏存。闻道相公谈翰墨，向人欲访赵王孙。

△其六

朔风归思满萧关，笔墨荒寒点染间。何似大痴三丈卷，万松残雪富春山？

△其七

河北三公一纸书，浪游何处曳长裾？归田旧业春山尽，华子冈头自钓鱼。

△其八

五马南来韦使君，故人相见共论文。酒阑面乞黄堂俸，明日西山买白云。

【读史偶述四十首】

射得红毛兔似拳，乳茶挏酒阁门前。相公堂馔银盘美，熊白烹来正割鲜。

△其二

雪消春水积成渠，刍稿如山道不除。怪杀六街驺唱少，只今骢马避柴车。

△其三

新更小篆译虫鱼，乙夜横经在玉除。讶道年来亲政好，近前一卷是《尚书》。

△其四

直庐西近御书房，插架牙签旧锦囊。燕寝不须龙凤饰，天然台-几曲回廊。

△其五

阁门春帖点霜毫，玉尺量身赐锦袍。闻道尚方裁制巧，路人争拥看枚皋。

△其六

龙媒剪拂上华茵，严助丹青拜诏新。莫向天闲夸绝技，白头韩干竟何人？

△其七

徐无城下遇神仙，移得骊山近玉田。赌射上林春宴罢，诸王骑马向汤泉。

△其八

新张锦幄间垂杨，四角觚棱八宝装。藉地暖茵趺坐软，茸茸春草是留香。

△其九

腾黄赭白总追风，八匹牵来禁苑中。毛骨不殊声价好，但看骑上即神龙。

△其十

侧坐翻身马上轻，官家绝技羽林惊。左枝忽发鸣幰箭，仰视浮云笑绝缨。

△其十一

柳阴观射试期门，拨去胡床踞树根。徙倚日斜才御辇，天边草木亦承恩。

△其十二

进呈文字费踌躇，转译纷然混鲁鱼。夜半相公还被诏，御前帖子改翻书。

△其十三

《新语》初成左右惊，一言万岁尽欢声。多应绛灌交欢久，马上先行荐陆生。

△其十四

东尽三韩北嫩江，秋风传箭海西降。玄狐猎罢搜青鼠，射得头鹅更一双。

△其十五

五千铁骑十三山，太子河边饮马还。前哨已逾欢喜岭，鼓声西下震榆关。

△其十六

松林路转御河行，寂寂空垣宿鸟惊。七载金縢归掌握，百僚车马会南城。

△其十七

海上奇毛固绝伦，星眸玉爪出精神。芦沟桥上秋风起，一簇红尘鹰犬人。

△其十八

西洋馆宇逼城阴，巧历通玄妙匠心。异物每邀天一笑，自鸣锺应自鸣琴。

△其十九

回龙观里海棠开，禁地无人闭绿苔。一自便门驰道启，穿宫走马看花来。

△其二十

宣炉厂盒内香烧，禁府图书洞府箫。故国满前君莫问，凄凉酒盏斗成窑。

△其二十一

布棚摊子满前门，旧物官窑无一存。王府近来新发出，剔红香盒豆青盆。

△其二十二

大将祁连起北邙，黄肠不虑发丘郎。平生赐物都燔尽，千里名驹衣火光。

△其二十三

琉璃旧厂虎房西，月斧修成五色泥。遍插御花安凤吻，绛绳扶上广寒梯。

△其二十四

平生马草世人知，垂老犹堪万里驰。却怪杏山书到日，三军早哭道旁碑。

△其二十五

金鱼池上定新巢，杨柳青青已放梢。几度平津高阁上，泰坛春望记南郊。

△其二十六

纷纷茗酪斗如何？点就《茶经》定不磨。移得江南来禁地，回龙小盏泼松萝。

△其二十七

夜半斋坛唱《步虚》，玉皇新筑绛霄居。吹笙尽是黄门侣，别敕西清注道书。

△其二十八

新题御墨赐孱颜，紫禁城头唤景山。传与外廷夸胜事，蓬瀛小岛在人间。

△其二十九

水云榭上会神仙，层阁黄龙十丈船。三爵群臣半沾醉，榴花开宴自今年。

△其三十

兰池落日马蹄惊，鱼服挥鞭过柳城。十万羽林空夜直，无人揽辔谏微行。

△其三十一

七宝琉璃影百层，沦漪月色漾寒冰。词臣《主客诗图》进，御帖亲题万寿灯。

△其三十二

玉砌流泉绕碧渠，晚凉纨扇软金舆。采莲艓子《江南弄》，太液池头看打鱼。

△其三十三

龙文小印大如钱，别署斋名自记年。画就烟云填宝篆，欲将金粉护山川。

△其三十四

渭园千里送𬴂𫄨，嫩箨青青道正长。夜半火来知走马，尚方药物待新篁。

△其三十五

新设椒园内道场，云堂斋供自焚香。大官别有伊蒲馔，亲割鸾刀奉法王。

△其三十六

直庐起草擅能文，被诏含毫写右军。赐出黄骢银凿落，天街徐踏墨池云。

△其三十七

霜落期门唤打围，海青帽暖去如飞。昚鹅信至才游幸，不比和林避暑归。

△其三十

鹌鹑锦袋出怀中，玉粒交争花毯红。何似平章荒葛岭，诸姬蟋蟀斗金笼？

△其三十九

绿翘聪慧换新妆，比翼丹山小凤皇。巧舌能言金锁爱，赐绯妒杀雪衣娘。

△其四十

广南异物进驼鸡，锦背双峰一寸齐。只道紫驼来绝塞，鸡林原在大荒西。

【伍员】

投金濑畔敢安居，覆楚奔吴数上书。手把属镂思往事，九原归去遇包胥。

【偶见二首】

新更梳裹簇双蛾，窣地长衣抹锦靴。总把珍珠浑装却，奈他明镜泪痕多。

△其二

惜解双缠只为君，丰趺羞涩出罗裙。可怜鸦色新盘髻，抹作巫山两道云。

【题帖二首】

《孝经》图像画来工，字格森严自鲁公。第一丹青天子孝，累朝家法赐东宫。

△其二

金元图籍到如今，半自宣和出禁林。封记中山玉印在，一般烽火竟销沉。

【南苑应制】

绿杨春绕柏梁台，羽盖梢云甲帐开。知是至尊亲讲武，日边万马射生来。

【题石田画芭蕉二首】

一叶芳心任卷舒，客愁乡梦待何如？平生枉用藤溪纸，绿玉窗前好写书。

△其二

不妨修竹共檀栾，长对萧萧夜雨寒。却笑休文强多事，后人仍作画图看。

【口占】

欲买溪山不用钱，倦来高枕白云眠。吾生此外无他愿，饮谷栖丘二十年。

【题沙海客画达摩面壁图】

松风拂拂水泠泠，参得维摩《止观经》。从此西来真实义，扫除文字重丹青。

【题二禽图】

旧巢虽去主人空，剪雨捎风自在中。却笑雪衣贪玉粒，羽毛憔悴闭雕笼。

【咏柳四首赠柳云生】

走马章台酒半醒，远山眉黛自青青。输他张绪夸年少，柳宿傍边占小星。

△其二

十五盈盈擅舞腰，无言欲语不能描。武昌二月新栽柳，破得工夫斗小乔。

△其三

万条拂面惹行尘，选就轻盈御柳新。枉自穆生空设醴，可怜青眼属谁人？

△其四

玉笛声声唤奈何，柳花和泪落谁多。灞桥折赠频回首，惆怅崔郎一曲歌。

【送友人出塞二首】

吴兹受，松陵人。

鱼海萧条万里霜，西风一哭断人肠。劝君休望令支塞，木叶山头是故乡。

△其二

此去流人路几千，长虹亭外草连天。不知黑水西风雪，可有江南问渡船？

【杂题】

白袷春衣系隐囊，少年吹笛事宁王。武昌老者如相问，翻得《伊州》曲几行。







十二


○七言绝句（八十一首）

【灵岩寺放生鸡四首】

芥羽狸膏早擅场，争雄身属斗鸡坊。从今唤醒夫差梦，粉蝶低飞过讲堂。

△其二

缚栅开笼敢自专，云中谁许作神仙？如来为放金鸡赦，饮啄浮生又几年。

△其三

敢效山鸡惜羽毛，卑栖风雨自三号。汤泉夜半莲花涌，佛号锺声日未高。

△其四

鸡足峰头夜雨青，花冠锦臆影亭亭。《老》《庄》谈罢疏窗冷，闲向山僧学听经。

【口占赠苏昆生四首】

楼船诸将碧油幢，一片降旗出九江。独有龟年卧吹笛，暗潮打枕泣篷窗。

△其二

有客新经《堕泪碑》，武昌官柳故垂垂。扁舟夜半闻芦管，犹把当年《水调》吹。

△其三

西兴哀曲夜深闻，绝似南朝汪水云。回首兵侯坟下路，乱山何处葬将军？

△其四

故国伤心在寝丘，蒜山北望泪交流。饶它刘毅思鹅炙，不比君今忆蔡州。

【读史有感八首】

弹罢薰弦便《薤歌》，南巡翻似为湘娥。当时早命云中驾，谁哭苍梧泪点多？

△其二

重璧台前八骏蹄，歌残《黄竹》日轮西。君王总有长生术，忍向瑶池不并栖。

△其三

昭阳甲帐影婵娟，惭愧深恩未敢前。催道汉皇天上好，从容恐杀李延年。

△其四

茂陵芳草惜罗裙，青鸟殷勤入暮云。从此相如羞薄幸，锦衾长守卓文君。

△其五

玉靶轻弓月样开，六宫走动射雕才。黄山院里长生鹿，曾驾昭仪翠辇来。

△其六

为掣琼窗九子铃，君王晨起婕妤醒。长杨猎罢离宫闭，放去天边玉海青。

△其七

上林花落在芳尊，不死铅华只死恩。金屋有人空老大，任它无事拭啼痕。

△其八

铜雀空施六尺床，玉鱼银海自茫茫。不如先拂西陵枕，扶下君王到便房。

【为杨仲延题画册】

历阳山下访潜夫，指点云峰入画图。为读刘郎厅壁记，过江烟雨作姑苏。

【偶得三首】

莫为高赀畏告缗，百金中产未全贫。只因程郑吹求尽，却把黔娄作富人。

△其二

家居柳市匿亡逃，轻侠为生旧鼓刀。一自赤车收赵李，探丸无复五陵豪。

△其三

金城少主欲还家，油犊车轻御苑花。望继龙堆无雁字，黑河秋雨弄琵琶。

【题画四首】

泽潞千山绕讼堂，江程到日海城荒，王郎妙手驱名胜，厅壁云生见太行。

△其二

八咏楼头翠万重，使君家傍洞门松。不知尺许苍茫里，谁是双溪第一峰？

△其三

台池萧瑟故园秋，庾岭朱轮感昔游。文采尚存先业废，纸窗风雨写沧洲。

△其四

太守囊惟卖画钱，琴书长在钓鱼船。长官近欲知名姓，筑屋江村拟种田。

【夜游虎丘八首】

次顾西皞侍御韵。

△试剑石

石破天惊出匣时，中宵气共斗牛期。鱼肠葬后应飞去，神物沉埋未足奇。

△王珣故宅舍

宅风流尚可追，王郎别墅几人知？即今谁令桓公喜，正是山花欲笑时。

△千人石

碧树朱栏白足僧，相携刘尹与张凭。广场月出贪趺坐，天半风摇讲院灯。

△颜书石刻

鲁公戈法胜吴钩，决石锥沙莫与俦。火照断碑山鬼出，剑潭月落影悠悠。

△剑池

百尺灵湫风雨气，星星照出鱼肠字。辘轳夜半语空中，无人解识兴亡意。

△可中亭

白石参来共此心，一亭矫立碧潭深。松间微月窥人澹，似识高贤屐齿临。

△悟石轩

筑居缥缈北良常，有客逢僧话石廊。仙佛共参惟此石，白莲花发定中香。

△后山月黑不见

昼烛烧来入翠微，更邀微月映清辉。欲穷千里登临眼，笑约重游兴不违。

【戏题士女图十二首·一舸】

霸越亡吴计已行，论功何物赏倾城？西施亦有弓藏惧，不独鸱夷变姓名。

【戏题士女图十二首·虞兮】

千夫辟易楚重瞳，仁谨居然百战中。博得美人心肯死，项王此处是英雄。

【戏题士女图十二首·出塞】

玉关秋尽雁连天，碛里明驼路几千。夜半李陵台上月，可能还似汉宫圆？

【戏题士女图十二首·归国】

《董逃》歌罢故园空，肠断悲笳付朔风。赎得蛾眉知旧事，好修佳传报曹公。

【戏题士女图十二首·当垆】

四壁萧条酒数升，锦江新酿玉壶冰。莫教词赋逢人卖，愁把黄金聘茂陵。

【戏题士女图十二首·堕楼】

金谷妆成爱细腰，避风台上五铢娇。身轻好向君前死，一树秾花到地消。

【戏题士女图十二首·奔拂】

歌舞侯门一见难，侍儿何得脱长安？乐昌破镜翻新唱，换取杨公作旧官。

【戏题士女图十二首·盗绡】

令公高戟妓堂开，黄耳金铃护绿苔。博浪功成仓海使，缘何轻为美人来？

【戏题士女图十二首·取盒】

铜雀高悬漳水流，月明飞去女咨谋。何因不取田郎首，报与官家下魏州？

【戏题士女图十二首·梦鞋】

玉钗敲断紫鸾雏，消息声华满帝都。能致黄衫偏薄幸，死生那得放狂夫？

【戏题士女图十二首·骊宫】

天上人间恨岂消，双星魂断碧云翘。成都亦有支机石，乌鹊难填万里桥。

【戏题士女图十二首·蒲东】

背解罗襦避月明，乍凉天气为多情。红娘欲去唤锺动，扶起玉人钗半横。

【题寒香劲节图寿袁重其节母八十】

东篱漉酒泛芳樽，处士传家湛母恩。傲尽霜花长不落，箨龙风雨夜生孙。

【乌栖曲】

沉香为笮锦为牵，白玉池塘翡翠船。芙蓉翻水鸳鸯浴，卢郎今夜船中宿。

【读陈其年邗江白下新词四首】

漫写新词付管弦，临春奏妓已何年？笑它狎客无才思，破费君王十万笺。 △其二

钿毂珠帘燕子忙，宫人斜畔酒徒狂。阿<广婪>枉奏平陈曲，《水调》风流属窈娘。

△其三

落日青溪载酒时，灵和垂柳自丝丝。沈郎莫作齐宫怨，唱杀南朝老妓师。

△其四

冶习春来兴未除，艳情还作过江书。长头大鼻陈惊坐，白袷诸郎总不如。

【题思翁仿赵承旨笔】

佘山云接弁山遥，苕霅扁舟景色饶。羡杀当时两文敏，一般残墨画金焦。

【李青城七十有六以自寿诗积闰平分已耋年之句索和余题一绝赠之】

词家老宿号山农，移得青城八九峰。细数馀分添甲子，黄杨千岁敌乔松。

【偶成】

关河萧索暮云酣，流落乡心太不堪。书剑尚存君且住，世间何物是江南？

【题冒辟疆名姬董白小像八首（并序）】

（夫笛步丽人，出卖珠之女弟；雉皋公子，类侧帽之参军。名士倾城，相逢未嫁，人谐燕婉，时遇漂摇。则有白下权家，芜城乱帅，阮佃夫刊章置狱，高无赖争地称兵。奔迸流离，缠绵疾苦，支持药裹，慰劳羁愁。苟君家免乎，勿复相顾；宁吾身死耳，遑恤其劳。已矣夙心，终焉薄命，名留琬琰，迹寄丹青。呜呼！针神绣罢，写春蚓于乌丝；茶癖香来，滴秋花之红露。在轶事之流传若此，奈余哀之恻怆如何！镜掩鸾空，弦摧雁冷，因君长恨，发我短歌，诒以八章，聊当一慨尔。）

射雉山头一笑年，相思千里草芊芊。偷将乐府窥名姓，亲击云敖第几仙？

△其二

珍珠无价玉无瑕，小字贪看问妾家。寻到白堤呼出见，月明残雪映梅花。

△其三

钿毂春郊斗画裙，卷帘都道不如君。白门移得丝丝柳，黄海归来步步云。

△其四

京江话旧木兰舟，忆得郎来系紫骝。残酒未醒惊睡起，曲阑无语笑凝眸。

△其五

青丝濯濯额黄悬，巧样新妆恰自然。入手三盘几梳掠，便携明镜出花前。

△其六

《念家山破定风波》，郎按新词妾唱歌。恨杀南朝阮司马，累侬夫婿病愁多。

△其七

乱梳云髻下妆楼，尽室仓黄过渡头。钿合金钗浑抛却，高家兵马在扬州。

△其八

江城细雨碧桃村，寒食东风杜宇魂。欲吊薛涛怜梦断，墓门深更阻侯门。

【又题董君画扇二首】

过江书索扇头诗，简得遗香起梦思。金锁涩来衣叠损，空箱须记自开时。

△其二

湘君浥泪染琅玕，骨细轻匀二八年。半折秋风还入袖，任他明月自团圆。

【古意六首】

争传婺女嫁天孙，才过银河拭泪痕。但得大家千万岁，此生那得恨长门？

△其二

豆蔻梢头二月红，十三初入万年宫。可怜同望西陵哭，不在分香卖履中。

△其三

从猎陈仓怯马蹄，玉鞍扶上却东西。一经辇道生秋草，说著长杨路总迷。

△其四

玉颜憔悴几经秋，薄命无言只泪流。手把定情金合子，九原相见尚低头。

△其五

银海居然妒女津，南山仍锢慎夫人。君王自有它生约，此去惟应礼玉真。

△其六

珍珠十斛买琵琶，金谷堂深护绛纱。掌上珊瑚怜不得，却教移作上阳花。

【仿唐人本事诗四首】

聘就蛾眉未入宫，待年长罢主恩空。旌旗月落松楸冷，身在昭陵宿卫中。

△其二

锦袍珠络翠兜鍪，军府居然王子侯。自写赫蹄金字表，起居长信阁门头。

△其三

藤梧秋尽瘴云黄，铜鼓天边归旐长。远愧木兰身手健，替耶征战在他乡。

△其四

新来夫婿奏兼官，下直更衣礼数宽。昨日校旗初下令，笑君不敢举头看。

【题钱黍谷画兰（为袁重其禖祝）】

谢家燕子郁金堂，玉树东风绕砌长。带得宜男春斗草，众中推让杜兰香。

△其二

北堂萱草恋王孙，膝下含饴阿母恩。错认清郎贪卧雪，生儿强比魏兰根。

【题王石谷画二首】

绿树参差倚碧天，波光潋滟尚湖船。烟峦自绕王维墅，不必重参画里禅。

△其二

初冬景物未萧条，红叶青山色尚娇。一幅天然图画里，维摩僧寺破山桥。

【临终诗四首】

忍死偷生廿载馀，而今罪孽怎消除？受恩欠债应填补，总比鸿毛也不如。

△其二

岂有才名比照邻，发狂恶疾总伤情。丈夫遭际须身受，留取轩渠付后生。

△其三

胸中恶气久漫漫，触事难平任结蟠。磈垒怎消医怎识，惟将痛苦付汍澜。

△其四

奸党刊章谤告天，事成糜烂岂徒然。圣朝反坐无冤狱，纵死深恩荷保全。







十三


○诗馀小令中调（六十首）

【望江南一十七首】

江南好，聚石更穿池。水槛玲珑帘幕隐，杉斋精丽缭垣低，木榻纸窗西。

△又

江南好，翠翰木兰舟。窄袖衩衣持楫女，短箫急鼓采菱讴，逆桨打潮头。

△又

江南好，博古旧家风。宣庙乳炉三代上，元人手卷四家中，厂盒斗鸡锺。

△又

江南好，兰蕙伏盆芽。茉莉缕藏新茗碗，木瓜香透小窗纱，换水胆瓶花。

△又

江南好，蒲博擅纵横。红鹤八番金叶子，玄卢五木玉楸枰，掷采坐人倾。

△又

江南好，茶馆客分棚。走马布帘开瓦肆，博羊饧鼓卖山亭，傀儡弄参军。

△又

江南好，皓月石场歌。一曲轻圆同伴少，十反粗细听人多，弦索应云锣。

△又

江南好，黄爵紫车螯。鸡臛下豉浇苦酒，鱼羹加芼捣丹椒，小吃砌宣窑。

△又

江南好，樱笋荐春羞。梅豆渐黄探鹤顶，芡盘初软剥鸡头，橘柚洞庭秋。

△又

江南好，机杼夺天工。孔翠装花云锦烂，冰蚕吐凤雾绡空，新样小团龙。

△又

江南好，狮子法王宫。白足禅僧争坐位，黑衣宰相话遭逢，拂子塞虚空。

△又

江南好，闹扫斗新妆。鸦色三盘安钿翠，云鬟一尺压蛾黄，花让牡丹王。

△又

江南好，艳饰绮罗仙。百襇细裙金线柳，半装高屟玉台莲，故故立风前。

△又

江南好，绣帅出针神。雾鬓湘君波窈窕，云幢大士月空明，刻画类天成。

△又

江南好，巧技棘为猴。髹漆湘筠香垫几，戗金螺钿酒承舟，钑镂匠心搜。

△又

江南好，狎客阿侬乔。赵鬼揶揄工调笑，郭尖儇巧善诙嘲，幡绰小儿曹。

△又

江南好，旧曲话湘兰。薛素弹丸豪士戏，王微书卷道人看，一树柳摧残。

【如梦令五首】

镇日莺愁燕懒，遍地落红谁管。睡起爇沉香，小饮碧螺春碗。帘卷，帘卷，一任柳丝风软。

△又

误信鹊声枝上，几度楼头西望。薄幸不归来，愁杀石城风浪。无恙，无恙，牢记别时模样。

△又

小阁焚香闲坐，槭槭纸窗风破。女伴有谁来，管领春愁一个？无那，无那，斜压翠衾还卧。

△又

烟锁画桥人病，燕子玉关归信。报道负情侬，屈指还家春尽。休听，休听，又是海棠开近。

△又

昨夜酒阑人醒，移过玉人鸳枕。同到琐窗前，照见一帘花影。谁肯？谁肯？不怕月明风冷。

【生查子三首】

青锁隔红墙，撇下韩嫣弹。花底玉骢嘶，立在垂杨岸。

纤指弄东风，飞出银筝雁。寄语画楼人，留得春光半。

△又

香暖合欢襦，花落双文枕。娇鸟出房栊，人在梧桐井。

小院赌红牙，输却蒲桃锦。学写贝多经，自屑泥金粉。

△又（旅思）

一尺过江山，万点长淮树。石上水潺潺，流入清溪去。

六月北风寒，落叶无朝暮。度樾与穿云，林黑行人顾。

【点绛唇（蕉团）】

细骨珊珊，指尖拂处娇弦语。著水撩人，点点飞来雨。

扑罢流萤，帐底轻风举。眠无主，误粘玉体，印得红丝缕。

【浣溪沙二首】

断颊微红眼半醒，背人蓦地下阶行，摘花高处赌身轻。

细拨薰炉香缭绕，嫩涂吟纸墨欹倾，惯猜闲事为聪明。

△又

一斛明珠孔雀罗，湘裙窣地锦文靴，红儿进酒雪儿歌。

石黛有情新月皎，玉簪无力暖云拖，见人先唱《定风波》。

【菩萨鬘】

江天漠漠寒云白，长桥客醉闲吹笛。沙嘴荻花秋，垂萝拂钓舟。

危峰欹半倚，仄径苍苔屐。欲上最高亭，远山无数横。

【减字木兰花二首（题画）】

藤溪竹路，鸟道无人云独过。鹿栅猿栖，布袜青鞋客杖藜。

江头尺鲤，展罢生绡天欲雨。记得曾游，古木包山五月秋。

△又（咏足）

香趺印浅，不涴春泥红一寸。罗袜钩钩，点拍轻匀小凤头。

归来露滑，醉把双缠微笑脱。拨醒檀郎，眼底端相白似霜。

【丑奴儿令三首】

落红已拂雕阑近，入手枝低，莫肯高飞，费尽东风着力吹。

分明燕子衔来到，因甚差池，坠在污泥，惹动游丝不自知。

△又

溪桥雨过看新涨，高柳鸣蝉，荷叶田田，指点儿童放鸭船。

前村浊酒沽来醉，今夜凉天，明月初圆，一枕西窗自在眠。

△又

低头一霎风光变，多大心肠，没处参详，做个生疏故试郎。

何须抵死推侬去，后约何妨，却费商量，难得今宵是乍凉。

【清平乐（题雪景）】

江山一派，换出琼瑶界。冻合滩舟因访戴，沽酒南村谁卖？

草堂风雪双扉，画图此景依稀。再补吾庐佳处，露桥一笠僧归。

【浪淘沙三首（题画兰）】

枉自苦凝眸，肠断归舟。依然明月旧南楼。报道孙郎消息好，杨柳风流。

花意落银钩，一寸轻柔。生绡不剪少年愁。看取幽兰啼露眼，心上眉头。

△又（端午）

缠臂彩丝绳，妙手心灵。真珠嵌就一星星。五色叠成方胜小，巧样丹青。

刻玉与裁冰，眼见何曾。葫芦如豆虎如蝇。旁系累丝银扇子，半黍金铃。

△又（枇杷）

上苑落金丸，黄鸟绵蛮。晓窗清露湿雕盘。恰似戒珠三百颗，琥珀沉檀。

纤手摘来看，香色堪餐。罗衣将褪玉浆寒。怕共脆圆同荐酒，学得些酸。

【柳梢青】

红粉墙高，风吹嫩柳，露湿夭桃。扇薄身轻，香多梦弱，肠断吹箫。

谁能一见相抛？动人处、诗成彩毫。帐底星眸，窗前皓腕，又是明朝。

【西江月四首（灵岩听法）】

昔日君王舞榭，而今般若经台。千年霸业总成灰，只有白云无碍。

看取庭前柏树，那些石上青苔。残山废塔讲堂开，明月松间长在。

△又（咏别）

乌鹊桥头夜话，樱桃花下春愁。廉纤细雨绿杨舟，画阁玉人垂手。

红袖盈盈粉泪，青山剪剪明眸。今宵好梦倩谁收，一枕别时残酒。

△又（咏雪塑僧伽像）

透出光明眼耳，忍来冰雪心肠。坐时两手且收藏，捏弄儿童无状。

著体生成冷絮，开门自在斋粮。大千世界尽银装，到得来朝一样。

△又（春思）

娇眼斜回帐底，酥胸紧帖灯前。匆匆归去五更天，小胆怯谁瞧见？

臂枕馀香犹腻，口脂微印方鲜。云踪雨迹故依然，掉下一床花片。

【南柯子二首（凉枕）】

颊印红多晕，钗横响易寻。美人一觉在花阴，怕是耳珠钩住鬓云侵。

有分投湘簟，无缘伴锦衾。眼多唧溜为知音，受尽两头牵系像人心。

△又（竹夫人）

玉骨香无汗，从教换两头。受人颠倒被人勾，祇是更无肠肚便风流。

娇小通身滑，玲珑满眼愁。有些情性欠温柔，怕的一时抛掷在深秋。

【鹊桥仙】

园林晚霁，池塘新涨，明月窥人缥缈。万木阴森穿影过，惊噪起、一群山鸟。

纤云暗度，银河斜转，露湿桂花香悄。少年此夜不须眠，把铁笛、横吹到晓。

【南乡子三首（新浴）】

皓腕约金环，艳质生香浸玉盘。曲曲屏山灯近远，偷看，一树梨花露未干。

扶起骨珊珊，裙衩风来怯是单。背立梧桐贪避影，更阑，月转回廊半臂寒。

△又（春衣）

玉尺剪裁工，斗色衣衫巧样缝。深浅配来纤手绽，重重，蒲紫蒲青雅澹中。

斜领叩金虫，透肉生香宝袜松。茜袖半垂鸦袜浅，从容，百折罗裙细细风。

△又（牡丹头）

高耸翠云寒，时世新妆唤牡丹。岂是玉楼春宴罢，金盘，头上花枝斗合欢。

着意画烟鬟，用尽玄都墨几丸。不信洛阳千万种，争看，魏紫姚黄总一般。

【临江仙二首（逢旧）】

落拓江湖常载酒，十年重见云英。依然绰约掌中轻。灯前才一笑，偷解砑罗裙。

薄幸萧郎憔悴甚，此生终负卿卿。姑苏城外月黄昏。绿窗人去住，红粉泪纵横。

△又（过嘉定感怀侯研德）

苦竹编篱茅覆瓦，海田久废重耕。相逢还说廿年兵。寒潮冲战骨，野火起空城。

门户凋残宾客在，凄凉诗酒侯生。西风又起不胜情。一篇《思旧赋》，故国与浮名。

【醉春风二首（春思）】

门外青骢骑，山外斜阳树。萧郎何事苦思归，去、去、去。燕子无情，落花多恨，一天憔悴。

私语牵衣泪，醉眼偎人觑。今宵微雨怯春愁，住、住、住。笑整鸾衾，重添香兽，别离还未。

△又

眼底桃花媚，罗袜钩人处。四肢红玉软无言，醉、醉、醉。小阁回廊，玉壶茶暖，水沉香细。

重整兰膏腻，偷解罗襦系。知心侍女下帘钩，睡、睡、睡。皓腕频移，云鬟低拥，羞眸斜睇。

【江城子（风鸢）】

柳花风急赛清明。小儿擎，走倾城。一纸身躯，便欲上天行。千丈游丝收不住，才跌地，倏无声。

凭谁牵弄再飞鸣，御风轻，几人惊。江南二月听呼鹰。赵瑟秦筝天外响，弹不尽，海东青。

【千秋岁（题袁重其《侍母弄孙图》）】

吴中佳士，独有袁丝耳！营笔墨，供甘旨。但期慈母笑，敢告吾劳矣。愿只愿，年年进酒春风里。

少妇晨妆起，抱得佳儿侍。珠一颗，驹千里。石麟天上送，蜡凤阶前戏。回首道，待看儿长还如此。

【风入松（题和州守杨仲延所寄鹰阿山人戴君画）】

长松落落荫南冈，乱山横砌银塘。梅花消息经年梦，慢支颐、老屋绳床。棐几风吹散帙，纸窗雨洗疏篁。

丹青点染出微茫，妙手过倪黄。寒云流水闲凭吊，谁能认、当利横江，翰墨幽人小戴，文章太守欧阳。

【永遇乐（寿江林有郡丞）】

二水东流，千山西拥，中有英彦。汉重言《诗》，齐推善赋，彩笔彤墀荐。大堤骢马，五岭朱幡，移向吴云一片。看油幢、谭笑丰神，紫气佳哉葱蒨。

华堂开处，杨柳千条，拂面玉箫金管。茉莉香清，枇杷果熟，五月榴花宴。黄梅雨足，绿野阴浓，尽说太平重见。愿使君、长把瑶觞，轻挥纨扇。

【红林檎近（春思）】

龟甲屏还掩，博山香未焦。鹦鹉暖犹睡，晓莺上花梢。醒来抬身半晌，细雨湿梦无聊。女伴戏问春宵，笑颊晕红潮。

黛眉新月偃，罗袜小莲袎，更衣拢鬓，背人自折樱桃。怨玉郎起早，日长倦绣，小楼花落吹洞箫。

【金人捧露盘（观演《秣陵春》）】

记当年，曾供奉，旧《霓裳》。叹茂陵、遗事凄凉。酒旗戏鼓，买花簪帽一春狂。绿杨池馆，逢高会、身在他乡。

喜新词，初填就，无限恨，断人肠。为知音、仔细思量。偷声减字，画堂高烛弄丝簧。夜深风月，催檀板、顾曲周郎。

【柳初新（闺思）】

画栏深锁鸳鸯暖，照素影、花枝软。绿云斜㧑，宝钗欲坠，倦起日高犹懒。嗔道是风帘卷，半抬身、慵开娇眼。

阁外青山点点，问平畴绿芜谁糁？玉骢嘶去，欲窥还避，肩倚侍鬟微掩。凝望处，双眉敛，似不禁、燕拘莺管。







十四


○诗馀长调（三十六首）

【意难忘（山家）】

村坞云遮，有苍藤老干，翠竹明沙。溪堂连石稳，苔径逐篱斜。文木几，小窗纱，是好事人家。启北扉、移床待客，百树梅花。

衰翁健饭堪夸，把瘿尊茗碗，高话桑麻。穿池还种柳，汲水自浇瓜。霜后橘，雨前茶，这风味清佳。喜去年、山田大熟，烂熳生涯。

【满江红十三首（题画寿总宪龚芝麓）】

楚尾吴头，仅斗大、孤城山县。正遇著、青丝白马，西风传箭。归去秦淮花月好，召登省阁江山换。更风波、党籍总寻常，思量遍。

文史富，才名擅；交与盛，声华健。正三公开府，张灯高宴。绿鬓功名杯在手，青山景物图中见。待它年、拣取碧云峰，归来羡。

△又（白门感旧）

松栝凌寒，挂锺阜、玉龙千尺。记那日、永嘉南渡，蒋陵萧瑟。群帝翱翔骑白凤，江山缟素觚棱碧。丽麻鞋，血泪洒冰天，新亭客。

云雾锁，台城戟；风雨送，昭丘柏。把梁园宋寝，烧残赤壁。破衲重游山寺冷，天边万点神鸦黑。羡渔翁、沽酒一蓑归，扁舟笛。

△又（过虎丘申文定公祠）

相国祠堂，看古树、苍崖千尺。听断涧、辘轳声紧，阑干吹笛。士女嬉游灯火乱，君臣际会松杉直。任年年、急雨打荒碑，儿童识。

今古恨，兴亡迹；白社饮，青门客。叹三公旧事，吾徒萧瑟。歌舞好随时世改，溪山到处还堪忆。尽浮生、风月倒金尊，千人石。

△又（读史）

顾盼雄姿，数马槊、当今谁比？论富贵、刀头取办，只应如此。十载诗书何所用，如吾老死沟中耳。愿君侯、誓志扫秦关，如江水。

烽火静，淮淝垒；甲第起，长安里。尚轻它绛灌，何知程李。挥麈休谭边塞事，封侯拂袖归田里。待公卿、置酒上东门，功成矣。

△又（感旧）

满目山川，那一带、石城东冶。记旧日、新亭高会，人人王谢。风静旌旗瓜步垒，月明鼓吹秦淮夜。算北军、天堑隔长江，飞来也。

暮雨急，寒潮打；苍鼠窜，宫门瓦。看鸡鸣埭下，射雕盘马。庾信哀时惟涕泪，登高却向西风洒。问开皇、将相复何人，亡陈者？

△又

诗酒溪山，足笑傲、终焉而已。回首处、乱云残叶、几篇青史。昔日儿童俱老大，同时宾客今亡矣。看道傍、争羡锦衣郎，曾如此。

遭际盛，声名起；跨燕许，追苏李。苟不知一事，吾之深耻。年少即今何所得，孝廉闻一当知几？论功名、消得许多才，偶然耳！

△又（赠南中余澹心）

绿草郊原，此少俊、风流如画。尽行乐、溪山佳处，舞亭歌榭。石子冈头闻奏伎，瓦官阁外看盘马。问后生、领袖复谁人，如卿者？

鸡笼馆，青溪社，西园饮，东堂射。捉松枝麈尾，做些声价。赌墅好寻王武子，论书不减萧思话。听清谭、亹逼人来，从天下。

△又（重阳感旧）

把酒登高，望北固、崩涛中断。还记得、寄奴西伐，彭城高宴。饮至凌看马射，秋风落木堪传箭。叹黄花依旧故宫非，江山换。

独酌罢，微吟倦；斜照下，东篱畔。念柴桑居士，高风谁见。佳节又逢重九日，明年此会知谁健？论人生、富贵本浮云，非吾愿。

△又（贺孙本芝寿兼得子）

老矣君谟，曾日啖、荔枝三百。拂袖去，笋舆芒皞，弹琴吹笛。九日登高黄菊酒，五湖放棹青山宅。论君家、住处本桃源，仙翁石。

门第盛，芝兰集；五福满，双珠出。看龙文骥子，凤毛殊特。竹马鸠车阶下绕，朱颜绿鬓尊前立。问今朝、谁捧碧霞觞，同年客？

△又（感兴）

老子平生，雅自负、交游然诺。今已矣，结茅高隐，溪云生阁。暇日好寻邻父饮，归来一枕松风觉。但拖条、藤杖笋鞋轻，湖山乐。

也不赴，公卿约；也不慕，神仙学。任优游散诞，断云孤鹤。健饭休嗟容鬓改，此翁意气还如昨。笑风尘、劳攘少年场，安耕凿。

△又（蒜山怀古）

沽酒南徐，听夜雨、江声千尺。记当年、阿童东下，佛狸深入。白面书生成底用，萧郎裙屐偏轻敌。笑风流、北府好谭兵，参军客。

人事改，寒云白，旧垒废，神鸦集。尽沙沉浪洗，断戈残戟。落日楼船鸣铁锁，西风吹尽王侯宅。任黄芦苦竹打荒潮，渔樵笛。

△又（寿金岂凡相国七十）

雒社耆英，高会处、门前双戟。风景好、沙堤花柳，锦堂琴瑟。北叟南翁须健在，东封西禅何时毕？羡苍生、济了衮衣归，神仙客。

法酝美，雕薪炙；灯火照，笙歌席。正朱楼雪满，早梅消息。矍铄青山霜镫马，欢娱红粉春泥屐。愿百年、父老进霞觞，升平日。

△又（寿顾吏部松交五十）

拂袖归来，闲管领、烟霞除目。算得是、与人无竞，高飞黄鹄。眼底羊肠逢九阪，天边鳄浪愁千斛。脱身时、还剩辟疆园，浮生足。

樽酒在，残书读；拳石小，沧洲绿。有风亭月榭，醉弹丝竹。嫩箨雨抽堂下笋，苍皮霜洗窗前木。倩丹青、写出虎头痴，山公屋。

【满庭芳（孙太初太白亭落成分韵，得林字）】

铁笛横腰，鹤瓢在手，乌巾白袷行吟。仙踪恍惚，埋玉旧烟林。多少唐陵汉寝，王孙梦、一样销沉。残碑在，高人韵士，留得到而今。

云深。来此地，相逢五隐，白石同心。喜今朝吾辈，酹酒登临。忽听松风骤响，苏门啸、仿佛遗音。归来晚，峰头斜景，明日约重寻。

【六么令（咏桃）】

一枝秾艳，蘸破垂杨色。到处倚墙临水，装点清明陌。障袖盈盈粉面，独倚斜柯立。深红浅白，无言忽笑，斗尽铅华半无力。

年年闲步过此，柳下人家识。烟脸嫩，雾鬟斜，肠断东风客。燕子欲来还去，满地愁狼藉。芳姿难得，韶光一片，嘱付东君再三惜。

【烛影摇红（山塘即事）】

踏翠寻芳，柳条二月春风半。泰娘家在画桥西，有客金钱宴。道是留侬可便？细沉吟回眸顾盼。绣帘深处，茗碗炉烟，一床弦管。

惜别匆匆，明朝约会新亭馆。扁舟载酒问婵娟，蓦地风吹散。此夜相思岂惯，孤枕宿黄芦断岸。严城锺鼓，冻雨残灯，披衣长叹。

【倦寻芳（春雨）】

欺梅黯澹，弄柳迷离，一幅烟水。醉墨模糊，澹插浮屠天际。卷湘帘，凭画阁，白鸥点点飞还起。视吾庐，如掀翻一叶，空江深处。

记今朝、南湖禊饮，士女嬉游，此景佳丽。细马轻车，不到断桥西路。双屐冲泥僧唤渡，一瓢沽酒柴门闭。料今宵，对残灯，客情憔悴。

【念奴娇】

东篱残醉，过溪来、闲访黄花消息。小院高楼门半掩，细雨栏干吹笛。侧帽狂呼，搊筝缓唱，翠袖偎人立。欲前还止，此中何处佳客。

却是许掾王郎，风流年少，烂醉金钗侧。十载扬州春梦断，薄幸青楼赢得。遍插茱萸，山公老矣，顾影颠毛白。凭高惆怅，暮云千里凝碧。

【木兰花慢五首（过济南）】

天清华不注，搔首望，白云齐。想尚父夷吾，雪宫柏寝，衰草长堤。松耶柏耶在否？只斜阳、七十二城西。石窌功名何处？铁笼筹算都非。

尽牛山涕泪沾衣，极目雁行低。叹鲍叔无人，鲁连未死，憔悴南归。依然洋洋东海，看诸生、奏玉简金泥。谁问碻磝战骨，秋风老树成围。

△又（话旧）

西湖花月地，樱笋熟，鳜鱼肥。记粉袖银筝，青帘画舫，烟柳春堤。惊风一朝吹散，叹西兴，兵火渡人稀。白发龟年尚在，青山贺监重归。

恰相逢紫蟹黄鸡，犹唱《缕金衣》。奈狂客愁多，秋娘老去，木落乌栖。无情断桥流水，把年光流尽付斜晖。世事浮生急景，道人抱膝忘机。

△又（寿嘉定赵侍御旧巡滇南）

仰头看皓魄，切莫放，酒杯空。记六诏飞书，百蛮驰传，万里乘骢。天南碧鸡金马，把枯棋，残局付儿童。鸡黍鹿门高隐，衣冠鹤发衰翁。

叹干戈满地飘蓬，落日数归鸿。喜歇浦寒潮，练塘新霁，投老从容。菊花满头须插，向东篱、狂笑醉颜红。高馆青尊红烛，故园黄叶丹枫。

△又（中秋咏月）

冰轮谁碾就，千尺起，啸台东。记白傅堤边，庾公楼上，几度曾逢。今宵广寒高处，问嫦娥、环佩在何峰？天上银河珠斗，人间玉露金风。

听江楼鹤唳横空，人影立梧桐。有宫锦袍绯，纶巾头白，铁笛仙翁。欲乘月明飞去，过严城、下界打霜锺。醉卧三山绝顶，倒看万个长松。

△又（寿汲古阁主人毛子晋）

尚湖高隐处，校漆简，定遗经。正伏胜加餐，杨雄强饭，《七略》纵横。争传杀青奇字，更五千馀偈叩南能。夜雨蒲团佛火，春风菌阁书声。

卧荒江投老遗民，兵后海田耕。喜柳坞堂开，月泉诗就，贳酒行吟。高谈九州风雅，问开元以后属何人？百岁颠毛斑白，千年翰墨丹青。

【水龙吟（送孙浣心之真定）】

无诸台上春风，燕南魏北声名起。金戈铁马，神州沉陆，幅巾归里。种柳门前，艺瓜陂下，北窗烟雨。遇天涯故旧贻书到，一鞭行李滹沱水。

挟瑟高堂赵女，问丛台、几人珠履？青史纷争，干戈谭笑，陈馀张耳。汉垒秦军，季龙宫苑，销沉何处？向孤城但有，塞鸦落木，暮天羁旅。

【风流子三首（为鹿城李三一寿）】

青山当户牖，秋光霁、明月倒壶觞。羡金粟道人，草堂松竹；青莲居士，藜阁文章。传家久、朱门开累叶，画省付诸郎。绿酒黄花，渊明高卧；红颜白发，樊素新妆。

登高频回首，江南旧恨在，铁笛沧浪。十载故园兵火，三径都荒。待山园再葺，读书万卷；湖田晚熟，纵博千场。老子婆娑不浅，尽意疏狂。

△又（送张编修督学河南）

中原人物盛，征骖过、花发洛阳街。羡严助承明，连城建节；茂先机近，好士抡才。宾徒满、赋成夸授简，锺鼓绕繁台。嵩岳出云，郁葱千仞；浊河天际，屈注西来。

凭高披襟处，千觞引醽醁，意气佳哉！回首日边胪唱，御笔亲裁。待尚书尺一，趋归视草，门盈桃李，学士高斋。领取玉堂佳话，黄阁重开。

△又（掖门感旧）

咸阳三月火，新宫起、傍锁旧莓墙。见残甓废砖，何王遗构；荒荠衰草，一片斜阳。记当日、文华开讲幄，宝地正焚香。左相按班，百官陪从；执经横卷，奏对明光。

至尊微含笑，《尚书》问大义，共退东厢。忽命紫貂重召，天语琅琅。赐龙团月片，甘瓜脆李，从容晏笑，拜谢君王。十八年来如梦，万事凄凉。

【沁园春六首（赠柳敬亭）】

客也何为？十八之年，天涯放游。正高谈拄颊，淳于曼倩；新知抵掌，剧孟曹丘。楚汉纵横，陈隋游戏，舌在荒唐一笑收。谁真假，笑儒生诳世，定本《春秋》。

眼中几许王侯，记珠履三千宴画楼。叹伏波歌舞，凄凉东市；征南士马，恸哭西州。只有敬亭，依然此柳，雨打风吹絮满头。关心处，且追陪少壮，莫话闲愁。

△又（午朝遇雨）

十里红墙，树色阴浓，铜扉洞开。见觚棱日炫，金银照耀，朱霞天半，避暑楼台。忽起奇云，琉璃万顷，燕雀罘罳风动来。西山上，有龙迎返照，急雨惊雷。

凉生殿阁佳哉！但潇洒瑶阶绝点埃。听御河流水，琤琮杂佩，黄滋细柳，翠逼宫槐。玉管银毫，冰桃雪藕，枚马诗成应制才。承恩久，待归鞭晚霁，步月天街。

△又（云间张青周从中州南还，索调寿母）

极目中原，慷慨平生，浊醪一杯。念高堂老母，桓釐志行；穷途游子，仲蔚蒿莱。雅负经纶，文章小技，三尺遗孤何壮哉！辞家久，到燕南赵北，赤日黄埃。

吾徒造物安排，且布袜青鞋归去来。有莼羹鲈脍，能供蔬膳；鱼村蟹舍，可葺茅斋。贫贱安亲，诗书养志，世上机云少弃才。成名后，把怀清筑起，百岁高台。

△又（观潮）

八月奔涛，千尺崔嵬，砉然欲惊。似灵妃顾笑，神鱼进舞；冯夷击鼓，白马来迎。伍相鸱夷，钱王羽箭，怒气强于十万兵。峥嵘甚，讶雪山中断，银汉西倾。

孤舟铁笛风清，待万里乘槎问客星。叹鲸鲵未剪，戈船满岸；蟾蜍正吐，歌管倾城。狎浪儿童，横江士女，笑指渔翁一叶轻。谁知道，是观潮枚叟，论水庄生。

△又（丁酉小春，海棠与水仙并开，王廉州为予写《秋林图》初成，因取瓶花作供，辄赋此词）

有美人兮，宛在中央，仙乎水哉！似藐姑神女，凌波独步；潇湘极浦，洗尽尘埃。忽遇东邻，彼姝者子，红粉胭脂笑靥开。须知道，是两家妆束，一种人材。

东君着意安排，早羯鼓催成巧样裁。岂陈王赋就，新添女伴；太真睡起，共倚妆台。玉骨冰肌，艳梳浓裹，妙手黄筌未见来。霜天晚，对胆瓶双绝，点染幽斋。

△又（吴兴爱山台禊饮，分韵得关字）

妍景销愁，轻衫乘兴，扁舟往还。遇使君倒屣，银床枕簟；群贤倾盖，玉佩刀环。下若新醅，前溪妙舞，落日楼台雨后山。雕阑外，有名花婀娜，娇鸟绵蛮。

衰翁天放疏顽，况廿载重来讵等闲。叹此方严虎，青丝白马；当年宋态，绿鬓红颜。春色依然，旧游何处，剩得东风柳一湾。吾堪老，傍鸥汀雁渚，石户松关。

【贺新郎二首（送杜将军弢武）】

双鬓愁来白。数威名、西州豪杰，玉关沙碛。家世通侯黄金印，马槊当年第一。磨盾鼻，悬毫飞檄。雅吹投壶诗万首，旧当阳、虎帐《春秋》癖。思往事，顿成昔。

天涯寂寞青门客。念平生，鞭棰万里，布衣之极。满地江湖渔歌起，谁弄扁舟铁笛？正柳色、依依南陌。日暮乡关何处是？故人书、草没摩崖石。漫回首，泪沾臆。

△又（病中有感）

万事催华发。论龚生、天年竟夭，高名难没。吾病难将医药治，耿耿胸中热血。待洒向、西风残月。剖却心肝今置地，问华佗解我肠千结。追往恨，倍凄咽。

故人慷慨多奇节。为当年、沉吟不断，草间偷活。艾灸眉头瓜喷鼻，今日须难诀绝。早患苦、重来千叠。脱屣妻孥非易事，竟一钱不值何须说！人世事，几完缺？








文集


一


○杂文（一）

【尹氏论】

隐三年夏四月，尹氏卒。《左传》曰：君氏卒。君氏，声子也。《公羊》《穀梁传》曰：讥世卿尹氏，天子之大夫也。

夫隐生称公、死称薨，其摄位无明文，欧阳修疑之胡居乎？不备礼于其母也。子以母贵，母以子贵。隐称公而母不称夫人，隐公顺其死父而欺其生母哉！且隐二年十有二月乙卯，夫人子氏薨。《公羊》曰：隐之母也。《穀梁》曰：隐之妻也。夫使为母，隐无二母也。其为隐之妻，则母称卒，妻称薨，母称氏，妻称夫人，隐之大罪也。《春秋》何以不书？不书何以示训？《左氏》无传，杜氏曰：此仲子也。桓未为君，隐已为君，隐、桓之君，其为尊卑也微。桓未为君而终为君，其母卒，先称夫人，以权可也。隐既为君而将不终为君，其母卒称夫人，以权亦可也。故尹氏为声子非也。其曰“天子之大夫”，天子大夫，尹氏，吉甫后也。吉甫有大功而赐氏族于周，其后为幽王三公，以乱国政。幽王之崩，距平王庚戌崩五十馀岁。此尹氏者，吉甫之孙，师尹之子也。其为师尹之子，名灭爵绝，不可以世；其为吉甫之孙，功在王室，不可以不世。《春秋》世卿则讥之，《常武》之勋，其谓何而忘之也？曰：《春秋》之责尹氏，世执朝政，为周乱阶，夫有甚甚之辞焉。如是则必尹氏之族绝于隐三年之夏五月，《春秋》告天王之宁而书之曰：乱人亡矣，乱人亡矣！乃五年传称王使尹氏助曲沃伐晋；僖二十八年，王命尹氏策命晋侯；文十四年，王使尹氏讼周公于晋；成十六年、十七年，尹氏令诸侯伐郑昭；二十三年，尹氏立王子朝；二十六年，以子朝奔楚。前此有卿，后此有卿，此一卿者，弗称王命，弗乱王室，何独取载于《春秋》也？夫上书三月庚戌天王崩，下书夏四月辛卯尹氏卒，天王实以壬戌崩，其去辛卯三十日尔。《春秋》之义，王后崩，太子卒，不赴则不书。夫天崩地坼，新王在疚，东方之诸侯鲁姑息实不至，而复以一上大夫卒，遣王人以赴告乎？

然则尹氏何居？曰：公之为公子也，与郑人战于狐壤，止焉，郑人囚诸尹氏，赂尹氏而祷于其主锺巫，遂以尹氏归而立其主。注曰：尹氏，郑大夫也。公立而尹氏未有爵命，疑其人以身为郑臣，保邻国之公子，而越在鲁境，公立之后，耻邀天之功而受鲁爵；老而不仕，以为高于鲁，不恶于郑。其卒也，公应临其丧，史臣书日以重之。其例为内大夫，则非内大夫也；例为外大夫，则外大夫不书卒，且不终于郑，书郑非所以为训也。故去爵书氏，示不臣、报有功尔。

【祭仲论】

《竹林》之论祭仲也，曰：“祭仲措其君于人所甚贵以生其君，故《春秋》以为知权而贤之；逢丑父措其君于人所甚贱以生其君，《春秋》以为不知权而简之。”

夫仲，祭邑之封人也。为公娶邓曼，生昭公而有宠，失正甚矣。君薨，太子立，国人未附，仲为郑国而往省于留之鄙邑，又不戒备而见执于宋。为仲者，死之已耳。《公羊传》曰：祭仲不从其言，则君必死，国必亡。夫郑昭公之为公子也，败北戎之师，获其二帅大良、小良，甲首三百，宋人岂昭公敌哉！其失国出奔，繇乎祭仲也。祭仲相先公，执其国柄，自左右亲近以及管库之士，皆仲党也，祭仲以为君则君而已矣，祭仲以为仇则仇而已矣。昭公即位之日浅，雍吉在内，祭仲在外，可奈何！使祭仲见执，辞以必死，宋人挟厉公而求入焉，国人愤祭仲之执而仇厉公，吾未见宋人之师得焚渠门而入大逵也。君何以必死？国何以必亡？祭仲不死，突入忽出，终至兄弟分国，鲁、宋称兵，君几以死，而国几以亡者，祭仲之为也。

然则仲舒以为知权者何？仲舒亲见高后之世，平、勃以知免，如《公羊》所言，少辽缓之，则少帝可故废，而代王可故立。夫平、勃亦幸成功耳，假令少帝如子突，有臣如雍纠，绛侯能绾皇帝玺授之代王哉？王僧辩奉渊明而废方智，当是时齐人克东关矣，梁之从齐，社稷之故也，而陈霸先因之以为国，祸君子以罪僧辩。若祭仲又何以处之哉？逢丑父死以免君而见非，祭仲生以逐君而见贤，是《春秋》教乱之书也，甚矣其谬也！

【王室卿士论】

周平王以后，卿士大夫克奖王室者，惟富辰、单旗好强谏，王孙满饶智略，刘康公论礼，单襄公称诗，以诸侯之步言视听讽谕乎天下，而内史过、内史叔兴之属，灾祥生死，占其表应，近乎文史卜祝之间。当是时，诸侯之士，勇者效其力，智者通其谋，策虑腷臆，奔走乎当世，而王朝卿大夫乃与之辩貌失而论服妖，考咎征而言鬼事，不亦末乎！然而以诸侯之暴，戎车之强，卿材之众，三川天下之冲，诸侯之师免胄超乘日过乎其郊，终诎然于二三卿士之言而不敢动，则又何也？夫侯不发币于公卿，而陪臣之聘享，天王乃有私贿；罪人不执归于京师，而上宰之争政，大国听其狱词。周之衰也，匪徒君之忧实甚，士大夫盖亦岌岌矣！仓庚，阳樊之鄙人耳，登城之呼，一奋其气，晋军退舍。岂赫赫宗周，必无其人哉！周士大夫之谋曰：苟得其势，不烦干掫；苟得其情，不须强武。人固有志盛于三军，而气衰于脱剑；贾勇于超距，而流汗于樽酒：礼使之然也。《诗》曰：“人而无礼，胡不遄死！”“人而无礼，不死何为？”今吾观列侯与大夫，而皆知其及庶几或有鬼神焉。夫礼之可以服天下也，又益之以死，能无惧乎？不然。夫以王章之不修也，侯度之不恪也，受玉而容惰，非若请隧之愆；称伐而语犯，非若争田之罪也。为彼而犹获福，为此而遂及祸，此不必然之说也。

周人之言方怪者自苌弘。苌弘事周灵王，诸侯不朝周，周力少，乃明鬼神事，设射狸首。狸首者，诸侯之不来者。依物怪欲以致诸侯，诸侯不从，而晋人执杀苌弘。夫事鬼神，依物怪，欲决人死生，而身且不免见杀，则鬼事恢谲不经矣。故礼不足治而事鬼神，鬼神不足事，不得已而仍救之以礼，礼与鬼神杂用以治乎诸侯者，衰周之道也。

《记》曰：殷人“先鬼而后礼，先赏而后罚”。礼者所以赏，而鬼者所以罚，殷道然矣。殷人尊神事鬼而后礼，其衰也，君臣以刑戮威侮诸侯，慢于鬼神，而殷亡；周人尊神事鬼而先礼，其衰也，君臣以祸福讽告诸侯，听于鬼神，而周弱。虽然，周士大夫犹能以动作威仪之则正告天下。浸淫乎战国，纵横之士恫疑虚喝以邀诸侯，其所谓鬼神，则又迁为七日之神、东国之桃梗，迂罔嵬琐而不信，而仪、秦、代、厉之属皆周人也。呜呼！此亦礼之失也。

【伍胥复仇论】

子胥之鞭平王尸也，《左氏》不载，其见于《穀梁传》者曰：“坏宗庙，徙陈器，挞平王之墓。”郑康成曰：“鞭其君之尸。”夫挞墓之与鞭尸，则有间矣。虽然，此吴之君臣为之，未有言子胥者也。《史记》则以子胥求昭王不得，乃掘楚平王墓，出其尸，鞭之三百。《越绝书》则以子胥操鞭捶笞平王之墓而数之。《吴越春秋》则以伍胥掘平王之墓，出其尸，左足践腹，右手抉其目。以余论之，此三书者未可以尽信也。

子胥之父诛于楚也，挟弓持矢而去楚，以伐楚之利干吴王僚，公子光阻之。公子光立，是为阖闾。阖闾欲为兴师而复仇于楚，子胥又自止之曰：“诸侯不为匹夫兴师。”逮楚衅而后动。入郢之役，子胥之父死十有七年，平王之亡亦十有二年矣。子胥之为人，深沉好谋，强忍有济，固非负其勇气，逞于一决，不顾其后者也。伍参以邲之役食采于椒，举与鸣皆邑大夫，而奢则太子太傅，贵显于楚者四世。费无忌以同官之忮，倾世臣而覆其宗，平王听用其语，其子之不爱，又何有于臣？子胥之仇宜首无忌，不专在平王也。太子建废非其罪，竟死于郑，子胥所痛心疾首者，不徒奢、尚之死，而在建之不得立。盖欲借兵于吴，扶建之子胜立之楚，以无忘乃父之志；废昭王，诛其谗佞，而存楚之社稷，则子胥之忠孝可白，而吴之霸业可成，为吴即其所以为楚也。彼肯以其名让之申包胥哉？乃吴师骤胜而骄，楚旧臣伯嚭之徒在吴军中用事，倾其故国以奉其新主，甚至废毁宗庙，渎乱男女，而秦人起于外，夫概反于内，不能定楚而归，大非子胥之心矣。夫子胥固其兄尚所称仁者智者也。彼迟之十七年之久，以待其必克，纵不能复立故太子之子以得之阖庐，亦宜按兵休甲，持楚人之心。无故戮辱先君之尸以怒楚，楚之宿将旧臣，将圜视而起矣。此骑劫之所以败于齐也，而谓子胥仁且智者为之耶？且子胥之先，自参以下四世皆葬于楚，子胥之复仇，以为孝也，独不虑先人一抔土，楚人尤而效之乎？设令吴兵去楚，昭王复国，哭于共、襄之庙，收先王之遗骨而葬以衣冠，然后尽发伍氏之丘陇而污潴之，以告诸侯，子胥何以自立于天下？乃纪载不闻其事，是岂子胥能复奢、尚之仇，而楚昭不能复平王之仇？虽吴强而楚弱，必不得之数也。

或曰：吴君臣以班处宫，盖有欲妻楚王之母者，又何有于君之尸？曰：吴，蛮夷也，其君臣逞其凶威而蹈于不义，料子胥力谏而不从也。《吴越春秋》乃曰子胥令阖闾妻昭王夫人，子胥亦妻囊瓦、司马戍之妻。夫费无忌杀伍胥，而囊瓦杀之，是有德于子胥者，莫囊瓦若也，而谓子胥为之，其说尚可信乎？昭王之奔郧也，郧公辛之弟怀将弑王，曰：“平王杀我父，我杀其子，不亦可乎！”辛曰：“君讨臣，谁敢仇之！君命天也，若死天命，将谁仇？”《公羊》曰：“父不受诛，子复仇可也。父受诛，子复仇，推刃之道也。”夫无极之谮，伍奢之冤，其不受诛明矣，非郧公比也，君子固以复仇许之矣。然而吴师未入，则楚吾仇也；吴师既入，则楚又吾君也。《公羊传》曰：“复仇不除害。”其道以为虽遇昭王，犹将为之请也。夫不忍得生王之头祭死父之垄，而谓仇死君之骨以快生臣之忿哉！

然则为此说者何居？曰：夫差忘人之杀其父而赦勾践，不听子胥之谏而赐之属镂以死，后之纪事者甚子胥之复仇，所以深著夫差之罪也。不知夫差之所遇者敌国也，仇也；子胥之所遇者仇也，故君也。故君可仇而不可仇，非可以一例论也。为人臣者不知《春秋》，则有昧于复仇之义者矣，吾故辩子胥之事以正告之焉。

【宋魏两彭城王论】

宋文帝弟曰义康，封彭城王。为侍中、录尚书事，进位大将军，领司徒。魏孝文帝弟曰勰，亦封彭城王，加侍中，除中书监，假中军大将军，领司徒。此两王者，后均以事见杀。余每读其传，未尝不三太息焉。

史称宋文有虚劳疾，义康尽心侍奉，汤药饮食，非口所尝不进。或连日不寝，弥日不解衣；而孝文之不豫也，勰泣谕上医，祈请恳至，见者莫不呜咽。昼夜不离左右，衣不解带，乱首垢面，饮食必先尝之而后手自进御。嗟乎！天子之子，天子之弟，明德懿亲，代不乏贤；若夫修家人之礼，讲布衣之欢，分形共气，友于骨肉，三代而下，未有及两王者也。义康性好吏职，素无术学；勰则敏而耽学，雅好属文：此其识度岂可同日语哉！且义康于内外众事，皆得专决施行，植党固权，势倾天下。勰也入赞大政，表解侍中；出总六师，苦辞军要。逮夫晏驾弥留，亲贤受托，而涕泣陈议，辞勤请免。自古有亲贤侍疾，而大行遗诏许其冲退者乎？若使义康处此，刘湛、孔胤秀之徒，必向尚书仪曹索晋立康帝故事矣。义康也诛，则勰也宜免。乃此两王均以冤死，则又何也？义康既谙大体，兄弟至亲，不复存君臣形迹，遂用及祸。勰因长兄之重，未忍骤离，万年之后，固早虑及此；而辞蝉舍冕，难遂初怀，骑虎握蛇，终见情忌。虽其后高肇小人，枉杀贤王，事匪刘斑，衅殊殷铁，此与车子受祸，本末较然。顾当马圈大渐，鲁阳发丧，北海谓大得人情，咸阳则料其为变，即有孝文手诏，而宣武之疑，夫已甚矣。此高肇之谮所以入也。

宋文猜忍无亲，推刃同气，郑伯克段，殆又甚焉。孝文始终恩礼，式好无尤，而周公《金縢》，奕世不免。嗟乎，嫌疑之际，岂不难哉！推而远之且不可，况居之者乎！然义康竟废为庶人，而勰殁谥武宣，追尊文穆，终有天下，是其子孙。元顺有言：积德必报。是或然也。







二


○杂文（二）

【郊庙考】

国家祀典，南北郊有合祀，有分祀；祖祢有专庙，有合庙。锺山之阳，锺山之阴，国初李善长所上议也。十二年，上感阴雨，而大祀殿之享亲更乐章。世宗从夏言之请，建泰神殿、皇祗室，而分祀之礼定。昭穆有异宫，太宗为世室，嘉靖中廖道南所疏请也。二十年，群庙灾，廷议以太庙左右地势湫隘，为同堂异室，而合庙之礼成。从南北郊祭者二十四坛，从祖祢祭者十五王、十七功臣。二十四坛之祭，日月有别享，曰朝日坛、夕月坛；山有附祭，曰基运山、翊圣山、神烈山、天寿山、纯德山。十五王之祭，寿春王于高皇为伯，霍丘以下七王为兄，今书曰高伯祖考；宝应以下八王为侄，今书曰曾伯祖考。十七功臣之祭，武宁以下八人为王，六王为开国，二王为靖难；虢国以下七人为公，五公为死事，一公为靖难，一公为追封；永义一侯，诚意一伯。诚意初次六王忠武之上，今次公侯永义之下。此我朝郊庙之大略也。若夫配食之议，建文彻仁祖而郊高皇，仁宗因高皇而进成祖，世宗则祈谷并侑二祖，而大享独跻献皇。祧寝之议，宪宗升祔而议祧德祖，礼官驳论而主祧懿祖，世宗则亲尽上及四亲，而大祫兼隆太祖。奉先之时享，景神之告致，玉芝之藏主，于外朝则已远，于四时则已疏，展亲之仪也。孝穆之享奉慈，孝烈之飨弘孝，孝恪之飨神霄，其尊之则立别庙，其罢之则祔陵宫，母后之道也。

夫国家祀典，始于高皇而盛于世宗。高皇天造之日，博集群儒，稽参经术，郡国不立庙，列侯不酹金，上帝绝感生之诬，始祖无远祢之失。且夫制乐歌者九章，《房中》协律之曲不得陈矣；定笾豆以十二，山林川泽之实不得登矣；大庖祝灶通于庶民，京师泰厉达之天下，淫昏之鬼不得进矣；四夷之山各祭于方，支子之社则从其望，矫诬之祀不得列矣。若此者，高皇敬共明神，宋濂、陶安、乐韶凤之伦厘正之力也。世宗初即位，兴献之礼，上既已挠群议，推事献皇，至于群祀，非有以大秩之无以示当世。诸臣微知上指，劝上立九庙，开明堂，行大禘，上册宝，美哉洋洋乎礼乐之盛，而何云丰昵也。

京师故有金阙、玉阙祠，或曰永乐十五年祷之绝有验，故为立宫。其若太和山观、庐师仙潭，皆杂祀也，上卜以为神，乃营新庙，作之西苑。先医、高禖、蚕神、马祖、山公、水伯、司海、司舟，罔不领于天子之祝官，然而封不及泰山，望不过安陆，曰兹劳民，故抑而不议也。

【复社纪事】

自制举艺之法行，其撰著之富，单行可传，无知临川陈大士际泰。大士与其友罗文止万藻、章大力世纯、艾千子南英实共为此学，三子者仅举于乡，大士久次诸生，未遇也。金沙周介生锺，始以制艺甲乙天下，其推重者曰临川、曰莱阳。莱阳宋九青玫父子兄弟，治一家言，于临川不及也，然最以科第显，盖介生为此说。逾年而吾师张天如先生讳溥从娄东往，复社之举自此始。

初，先生起里中，诸老生颇共非笑其业以为怪。一时同志，苏州曰杨维斗廷枢、曰徐九一汧，松江曰夏彝仲允彝、曰陈卧子子龙，而同里最亲善曰张受先采，读书先生七录斋，海内所目为娄东两张者也。受先举戊辰会试第三人，九一进史馆，是为崇祯改纪之初年。先生以贡入京师，纵观郊庙辟雍之盛，喟然太息曰：“我国家以经义取天下士垂三百载，学者宜思有以表章微言，润色鸿业。今公卿不通六艺，后进小生，剽耳佣目，幸弋获于有司。无怪乎椓人持柄，而折枝舐痔，半出于诵法孔子之徒。无他，诗书之道亏，而廉耻之途塞也。新天子即位，临雍讲学，丕变斯民，生当其时者，图仰赞万一。庶几尊遗经、砭俗学，俾盛明著作，比隆三代，其在吾党乎！”乃与燕、赵、鲁、卫之贤者，为文言志，申要约而后去。受先既筮仕临川，纲维张设，一以古循吏为师。先生归，尽发箧中书，视其传写之蹖驳，笺解之纰缪，点定而钩贯之；于制举义别芟订以行世，颜曰《表经》、曰《国表》，昭本志也。楚熊鱼山先生开元，用能治剧换知吴江县事，以文章饬吏治，知人下士，喜从先生游。吴江大姓吴氏、沈氏洁馆舍，庀饮食于其郊，以待四方之造请者。推先生高第弟子吕石香云孚为都讲。石香好作古文奇字，浙东、西多闻其声。而湖州有孙孟朴淳，锐身为往来绍介。于是臭味翕习，远自楚之蕲、黄，豫之梁、宋，上江之宣城、宁国，浙东之山阴、四明，轮蹄日至。秦、晋、闽、广间，多有以其文邮致者。先生丹铅上下，人人各尽其意，高誉隆洽，沾丐远近矣。

三年庚午省试，胥会于金陵，江、淮、宣、歙之士咸在，主江南试为江西姜燕及先生。榜发，维斗裒然为举首，自先生以下，若卧子及伟业辈，凡一二十人列荐名，吴江吴来之昌时亦与焉，称得士；而大士同时始举于其乡，主者从废卷中力索之乃遇。燕及先生犹以不得介生有馀恨云。四年辛未，伟业举礼部第一，先生选庶吉士，天下争传其文，而艾千子独出其所为书相訾謷。千子之学，雅自命大家，熟于其乡南丰、临川两公之言，未尝无依据。顾为人褊狭矜愎，不能虚公以求是。尝燕集弇州山园，卧子年十九，诗歌古文倾一世，艾旁睨之，谓此年少何所知，酒酣论文，仗气骂坐，卧子不能忍，直前殴之，乃嘿而逃去。已复侨居吴门，论定帖括，挟异同，贾声利，故为抑扬以示纵横，非其读书本指已。

先生既笃志五经诸史，不复用制艺与千子争长短，独取其事，折衷于介生。介生之从兄曰仲驭镳，南司农郎，著风节，解官讲授南都。兄曰简臣铨，才不及弟，与彝仲、卧子同举丁丑进士。介生生平执友，大士七十登第，九青官已逾九卿，骎骎公辅矣，介生沦落诸生，自如也。先生初以少长，兄事介生，既显贵，倾介生客，顾修旧节唯谨，于事必首介生，而己为之下；介生亦不以贫贱故少有所抑损。世称友道，以周、张为难。受先既谢病归，先生亦请假还里，公廉于郡邑，无所私谒。先生性好士，穷乡末学，粗知好古攻文，辄许与不置口，赖其奖擢成名者数十百人，台使者视所言以为取舍，以此附丽益众。或稍乘其气，凌籍于人，而士之不见齿录者，多褊心不能无望。受先即遇同辈，亦多所摩切，敢为激发之行，数以古法治乡党闾左，铢两之奸，辄诵言诛之，若惟恐其人弗闻知者。两公性不同，相爱，见则互教诫所不及。介生、卧子亦贻书规之，然终不改。

当复社未起时，吾郡虞山钱牧斋，吴门文湛持、姚现闻三君子由忤榼召用，牧斋以枚卜为乌程相讦奏罢归。其同时奏对称旨、先乌程大拜者，阳羡周挹斋先生，主辛未会试，在先生及伟业为座主，自以位尊显，无所称于士大夫间，欲介门下士以收物望。寻谢政得请，而乌程窃国柄，阴鸷惨核，谋于其党刑侍郎蔡奕琛、兵给事中薛国观，思所以事刂刃东南诸君子。先生扼腕太息，早夜呼愤。其门弟子从苕、霅间来者，具得相温阴事，名为廉洁奉法，实纵子弟暴横乡里，招权利，通金钱。先生引满听之，以为笑谑，语稍稍流闻。相温时盛修郤虞山，思一举并中之，未得间也。会上忧耳目壅阏，诏吏民极陈时政阙失，山阳一妄庸武生上书言事，躐拜吏给事中，海内轻躁险丱之徒，竞思钓奇抵巇，以封事得官。相温阴计此便，遂钩致陈履谦、张汉儒与谋。履谦、汉儒者，故虞山胥吏，有罪，亡命入京师，而政府遣腹心延之东第，密受记，告牧斋及其门人瞿公式耜所为不法，相温从中下其章，锒铛逮治，而复社之狱并起。

先是郡司李闽周之夔，宿名士，于两公为旧好，而太仓守东粤刘公士斗皆辛未同年生，相厚善。郡自以它事与守相失，阴中守于漕御史，御史显以郡章闻。守有惠政，两公挽之不得，谯让周俾无所容。周内惭，因怼甚曰：“若我故人，遇事不右我，而众辱我。”持两公所为军储说显相诘，而军储本由一邑规便益建请，事亦未施行，于漕政无所得失，虽假借相搘拄，不能有以难也。周性卞急，又为蜚语构间，颠呓日甚，上台亦浸厌之，寻发狂易疾，乞养去官。州人陆文声者，驵侩无行，尝招摇取赂，受先执而抶之，知当国方仇复社，逸入都，就张汉儒同邸舍，夤缘得谒见国观，捃摭两公事十馀条，踵汉儒上章诬奏。上疑两案难并逮，下提学御史山阴倪公元珙验治。倪公贤者，即苏松道慈溪冯公元飏所谳以奏曰：“臣奉诏董诸生，而复社多高材生，相与考德问业，不应以此为罪。文声挟私憾，瞒谰抵欺，荧惑上听，所奏故不以实，昧死闻。”有诏并元飏镌级调用。相温自谓怨已构，事终辽缓不决，文声小人，语不足耸上听，知司李老悖失职，可以利啖而动也，嗾奸弁李应实条奏内诘之夔去状，微开其端，命奕琛绐而挑之，若来，故物可引手致，而之夔以母服走七千里，伏阙上书矣。

往者邑子不快于社事，谓先生以阙里自拟，曰配曰哲，傅会指目。先生葬母，门下士以古文字书志表，误“配”作“妃”，寻手自窜定，其本已有流传者。之夔草《复社或问》，遂大书之，讦为僭端。又无名氏诡托徐怀丹檄复社十大罪，语皆不经。之夔入京师，执二书为左验。先自言争漕弃官，语侵抚臣张公国维、按臣祁公彪佳，坐以党私壅蔽，于溥、采则危言丑诋，陷以不轨。赖上神圣，疑其太切，当有诈，章下所司如前。之夔修饰《或问》及檄，谋再上，而陈履谦、张汉儒为东厂缉获事，搒死长安右门，尽得相温关通状，坐罢免，宵小为失气，之夔竟不得官，文声去为道州簿，赃败瘐死。未几，薛国观从庶僚得政，蔡奕琛与里豪吴中彦者交，私受其金为鬻狱，南御史成公勇发其事，以指纵疑先生，谋益急。吴来之昌时为礼部郎，移书先生曰：“虞山毁不用，湛持相不三月被逐，东南党狱日闻，非阳羡复出不足弭祸。主上于用舍多独断，然不能无中援，惟丹阳盛顺伯可与谋。”顺伯时客先生所，故与介生姻旧，雅负权谲，见其书奋曰：“来之策诚善，顾非公言莫足鼓动者，某请衔命矣。”先生默不应。来之以己意数申款，问遗中贵人，卒不能得要领。间刺探一二禁密语，疏中数为人传说，沾沾自多，公卿固侧目。国观以私人王陛彦贿遗事败，下北司考，竟得罪。陛彦云间人，出自吴氏，国观微疑语泄以及此祸，将死，语监者曰：“吴昌时杀我。”语上闻，来之不以为忧，顾色喜。已而阳羡果召，召自出上意，初非有他也，而来之自谓谋已行，视世事弥不足为。

先生前十日属疾，卒于家，千里内外皆会哭，私谥曰仁学先生，崇祯十四年辛巳五月也。其十一月，蔡奕琛以贿国观前事逮讯，不肯入狱，抗章自讼为复社诸人构陷，以旧邑令丁煌语为征，取《复社或问》及檄，增异上之，且因以并攻虞山曰：“复社杀臣，谦益教之也。”阳羡方敦趣在中道，时相为调旨责三人具对。谦益奏曰：“臣先张溥成进士三十馀年。结社会文，止为经生应举，臣叨任卿贰，不应参涉。奕琛以旧辅温体仁亲戚，疑臣报复，其坐王陛彦事，自有睿断，非远臣所得与知。”采奏曰：“复社之起在臣令临川日，自此杜门病废十年。谓复社是臣事，则臣非其时；谓复社非臣事，则张溥实臣至友。”上览其词直，置弗问，而奕琛坐本罪论戍。再用御史刘熙祚言，取先生所纂《五经注疏大全》及《礼书》《乐书》《名臣奏议》数百卷，缮写进览。人皆谓先生著作之才，见嫉时宰，不获尽史职于生前，仅得受主知于身后，可谓国家人材痛惜。然先生死而谗口嗷嗷，犹追仇其地下之骨，幸蒙天子湔雪，又并其遗书拂试之，于以见稽古之不容泯灭，而海内为之兴起，此乃斯文厚幸，而先生之夙志也。先生尝密疏救时十馀事，要阳羡以再出必行。会上虚己属任师相，蠲逋租，举废籍，撤中使，止内操，政多可纪，悉当时所笏记。识者皆追功先生，而颇恨其身没不究于用，阳羡亦以此不终云。

来之不知书，粗有知计，尤贪利嗜进，难以独任。比阳羡得志，来之自以为功，专擅权势，阳羡反为所用。山阴、江北诸君子不能平，面责数来之于朝。熊鱼山则复社初起时所宗，来之以邑诸生亲受奖遇者也。至是官棘寺，为国是异同，廷击首臣，忤旨杖阙下，系诏狱，来之力能俾政府申救，顾不肯强诤，阴阳唯诺，漫具橐罝，示调解而已。无何，御史发来之他罪，首臣为所累，与俱败，事具国史。

介生癸未成进士，选庶常，逾年国亡，不能死，污伪命，南奔，伏法于金陵。仲驭以钩党赐自尽，受先为经纪其丧。仲驭之讲授南都也，怀宁阮大铖故奄党，倾危喜结纳，仲驭令其门人檄之出境，阮缓颊输平弗许。介生常一遇之于杯酒间，少弟我容后至，语不合，推案坏坐，坐者皆失色，介生徐引去，不为谢，阮衔之次骨。山东刘泽清，故群盗也，既贵，阳慕知名士，奉书五百金，虚左席以邀致介生，介生却其币弗往。弘光中，此两人中外擅威福，南士甘心复社，迎合当事之意，流传增饰，取不逞词传著介生口中。二憾交作，遂伏首恶之诛。及至仲驭不免，人始知介生应死，其杀之未必尽以其罪。呜呼！仲驭刚肠疾恶，横为匪人所害，后世必有纪其事者，可无憾矣！介生以一念濡忍，缓于引决，重为用事者帟龁，蒙被恶声，殒身独柳，使先生在，必为嘘唏掩涕，恨其舍生取义之未能，而身名并灭，贻天下戮笑也。

明年南都覆，九一、彝仲、卧子、维斗诸君子，或抱石湛渊，或流肠碎首，同时老成俱尽。而受先为邑蠹里猾乘乱摽击，刺剟几无完肤，绝而复苏，又两年而病没于避迹之荒野。其老儒佚叟，零落仅存，于往事都不复记忆，亦罕有能言之者矣。熊鱼山流离南国，削发祝融峰下，携榔栗来吴中，缚禅灵岩山寺，号蘗庵和尚，今无恙。余故辑而存之，其姓名宜书者附见于篇。

【书宋九青逸事】

九青长余二岁。余以二十三举进士，九青用计吏选天下最，入吏垣，距其通籍之岁已六年。又五年，九青以刑右给事副余使楚，两人相得甚。盖其时天下已多事，楚日岌岌，而武昌阻大江，固无恙。楚之贤士大夫为鱼山熊公、澹石郑公，乃九青同年生，又皆吏于吾土。闻两人之至也，舟来，酹酒江楼，叙述往昔，商校文史，夜半耳热，谈天下事，流涕纵横。两公用言事得罪，流离放废，又家在湖北，日逼狂寇，坎巉无聊生。澹石自云，止一爱妾，已死，所著书辄不就；鱼山欲逃诸老、佛，无当世意矣。

九青激昂大节，无愧两公，而官涂日进，家室复完。尊人佥宪公家居二十年，得旨起用；长兄为金坛令，举治行第一；宗族子弟通长安籍者复十数人。九青姿望吐纳，天下无二，通经术，能文章，其五言最工，章奏亦详雅，自云佥宪公梦李北地生其家而得九青，余笑谓才地去卿差近，名位殆复过之也。性强敏有大度。其令杞县也，定两大乱，折数十疑狱。在垣中，朝廷大事，辄片言裁之，闻者咸服。顾不悻悻贾直为名高，以此不受当世帟龁，而海内言事失职之徒好引九青以为重，九青亦汲汲勿倦也。与人交，能急患难，有终始。其在武昌也，以鱼山、澹石远而过我，乃纡道数百里，升堂拜母，大捐橐中金为寿而后去。当是时，江南告讦日起，九青所与交如金沙、娄东、吴门、云间诸子，岌岌不自保，皆曰：九青必用。九青用，吾徒老丘壑无虑也。即九青亦雅自负云。顾视天下乱甚，尝谋于余，谓江南可以图全，乃为佥宪公请补苏松兵备，而九青以册使便道来省其亲，与诸同志游，过白门，卖田宅以去。金坛公用是年候考长安中，遘疾暴卒，九青入京哭其兄丧，未几二子俱以痘殇。嗟乎！九青自少为进士，未尝一日有所摧挫，至是乃忽忽不乐，无复武昌江楼笑语时矣。顾九青官日迁，其去大用也日近，得旨廷推，旦夕备阁臣，而骤逢上怒，并下于理，以谴归。会佥宪公丧未葬，而山东被兵，傍躏东莱，九青率家人登陴守，城陷不屈死，嫂夫人亦死，宗人歼焉。

未一岁，京师失守。武昌前此已大乱，鱼山、澹石避贼东下，与余遇于南中。谈九青则相顾流涕。有人从北来者，辄询宋氏存亡，道路隔绝，流离接踵，盖亦不可知已。如是又五年，东莱周公镇抚吾吴，言九青尚有子，以在襁褓得脱，周公之出也，过其家，则已胜衣趋拜矣。夫九青为司农卿，年未四十，父子兄弟，夹道鸣驺，宾客故吏满天下，宁自料祸难一朝至此！及乎身死家灭，一门数十丧，骸骨撑距，又谁知漏刃有三尺之孤哉！鱼山、澹石闻之，虽欲勿哭，焉得而勿哭也！

【清河家法述】

娄东庶常张西铭先生既殁之二十载，为顺治纪元之十有七年庚子十二月五日，先生夫人王氏命其嗣子永锡式似、婿吴孙祥绵祖以仆陈三之罪来告，召先生同年执友吴公克孝鲁冈，受经弟子吴伟业骏公、胡周鼒其章、孙以敬令修、穆云桂苑先、王挺周臣、王揆端士、金达盛道宾，塾师许旭九日，姻党王启荣惠常、王启棻天露、周云骧孝逸、周云骏孝威，周云禄介玉。而先生同产十人，其存者八，曰泳幼涛，永锡之生父也，曰京应公硕，曰㴶孝白，曰涟漪若，曰源来宗，曰浚禹疏，曰樽子厚，曰王治无近，一号敉庵，官刑科右给事中，惟京应守墓，㴶、浚辞以疾，馀后先来集。前期周孝逸草檄声陈三罪，张氏之仆王臣等遂执以至，跽之堂下。夫人乃出，设先生影于正寝之东序，夫人侠拜，进其子若婿拜谒，兴，涕承睫不下，凝立俟于东楹东，当楣；鲁冈沴群弟子肃容再拜，兴，立于宾阶；内外宗长皆入拜，立于东楹东少南。已而阖北堂之庪，鲁冈以下咸进旅揖以见。夫人北面坐，子西面侍，婿东面侍，宾党于右，主党于左，毕以亲疏雁行就列。坐定，夫人垂涕言曰：“未亡人之唲嚅隐忍，二十年矣。陈三，伯舅氏司空公家产子也，媵于葛，被逐，先庶常湔祓录用，付以管钥，乘主勿，窃资而去其籍，治第舍，厚奉养，诡制居士服，示不臣，为子若弟营文武秀才，又自以五十厮养亦窜名其中，令侪偶尊呼之以为快。西宅吾祖宗起家旧第，先赠公家庙在焉，谋而踞为寝，撤堂，迁木主，大起土功，僭侈逾等。西郊方训导古村墓，吾舅氏外王父，先庶常之外曾王父也。此仆斥置园居，亭直其隧，破六棺，遗骸有朱衣象服者，亦遭扬灰而投诸水。吾一老寡妇，且病，嗣又孱子，遇仆乘轩过闾门，弗为下。所居隔堵垣，歌舞声日震于侧，而岁时未有谒，配耦弗以告，甚则斥嗣子之生父名而詈之，此伯叔所稔知也。”乃手一籍曰：“仆初入吾门，衣败履决，今拥高资，牟什一，丝发皆攘之主人，不可估校者且累万。即先庶常遗笔仅存与未亡人所出付者，不下数千金，皆冒没抵负。而吾母子公私乏绝，杯枪簪珥，尽入其质库。曾有金五两，未浃月，具倍称之息以往，辄抗不还，复叱之曰：‘此已有所归，若寡妇奈何不识时务，欲得故物乎！’”语讫，噭然哭，坐者皆哭，奋曰：“是宜杀无赦。”佥属伟业数其罪，按簿所记枚问之，掷之笔令置对。彼见左证阅实，无所辩，悉署其下曰“应还”，惟伏地祈哀，愿以时输偿所负之半，违约当死。日已晡矣，不能深考，竟薄加抶以蒇成事焉。于是相率拜先生之像设如初礼，聊借手以报告，且谢防遏不豫。夫人肃拜客，入于房中。子若婿皆再拜申谢曰：“眇末小子，敢烦长者之恩私。”遂置酒献客。觞三行，伟业泫然流涕，言于众曰：

“兹役也，不幸者三，幸者三。昔庄生以廉直闻楚国，陶朱公为子杀人之狱而进千金，生非有意受也，待事成而归之以为信，敕妻子曰：此朱公金，有如病不宿诫，复归勿动。先朝末造，大狱数起，先生以君宗厨及之望，急难救灾，数遣客入京师，主名贤之橐罝，止钩党之捕牒，资用皆仰给富人长者。事定，将藉其赢以还之，不意暴亡，竟无末命，以闳、散行金之义，成竖须窃帑之奸，此亦事之难料者矣。今日吾等钩稽遗籍，始知先生洁己为人，慎于取与，生产不立，妻子饥寒。后世传闻者，不知相如之当返白璧，而疑王阳之能作黄金，谁得而辨之乎？一不幸也。《谷风》刺而朋友衰，脊令歌而兄弟怨，挽近道漓俗窳，先生起而力正之。薛包之于二弟，成其声名；平仲之于三党，待以举火，天下闻而观感焉。早世无后，张受先修交道，据宗法以置嗣；侯广成、徐勿斋、杨维斗百里来赴哭，以告张氏之庙而书于策。数君子相见九京，未尝不道先生堂构有成，可无愧也。吾辈后死之身，居同里闬，孤嫠稚子，制于舆𫏋贱隶之手，莫可如何。倘四方耆宿少俊，移书切责，杵臼望瞑目于程婴，孝标致微词于到溉，将何以复之乎？二不幸也。语曰：盗憎主人。自古小人窃钩负乘，居之不疑，未有能小惩大诫，悔而思返者也。当吾堂绛帐传经之日，正此人绿𬤇捧炙之年，跽拜趋走，头尾击地，岂知自异于等夷乎？一自羊质虎皮，加以教猱升木，执绋趋法王之座，摄齐登孔子之堂，缁素归之如流，衣冠遇以接席，彼且僩然自命，久假不归，非若尹氏之隶，昼为仆而夜为君也。今日之举，仰见故主之几筵，旁逼群贤之嗬问，彼虽狗鼠，独无心肝？不觉萎股汗流，叩头自实。既而舍之，情态复故，素骄且惭于宾客，小挫又痛在妻孥。忘昔之探囊胠箧，非其有而窃人之财；顾今之鼎食击锺，吾何僭而欲加之罪？嗟嗟！吾等焦唇敝舌，始克制一么么，竟不能落其毫毛，致之绦旋，乃使脱钩偏巧，跋扈终成。补牢之计未完，鸣鼓之攻何益？三不幸也。若夫二十年来，郫上之宅久荒，寝丘之田尽废。向之冠盖成阴，辎軿击鹔者，今已伊威在户，蓬蒿不剪。君子之至于斯，有为之停车太息者矣。一旦洁除寝门，洒扫讲舍，生徒济济，兄弟怡怡，吾师母四体吉康，言辞强正，礼让有闻于国，鞭扑不废于家，可不谓之幸乎！黄门公绍起家风，维持物望，天性亢爽，蕴义生风。擗踊哭友人之丧，倾囊恤知己之难；况友于天显，分重恩深，教训则就长为师，生成则事兄犹父。此固齐彼我而无二，结死生而不移者也。兹以两家付托，同饱监奴，恨搜讨乃迟之再三，即钩求莫获其万一，唯有临财思让，后己先人，受瘠推肥，分多取少。谓廉吏之橐，去矣何求；维寡嫂之装，失将安赖？《诗》云‘哀此茕独’，《传》曰‘宁有盗臣’，可不谓之幸乎！慨自等威日替，桀黠时闻，湔上有扬氏之僮，雒阳多刁家之贾，然未有如此仆之甚者也。苍头妄呼阿父，铃下自诡书生，螟蟊蚀物而物不知，魑魅弄人而人不觉。今未能决痈疣于砭石之下，庶几伐锺鼓在梦呓之旁，折棰笞之，聊复尔尔。虽杖脚梢天，而捽头顿地，呼謈々，尻益高，亦足夺之气矣。可不谓之幸乎！

“《春秋》书齐豹曰盗，邾庶其、莒牟夷、邾黑肱窃邑以叛，虽贱必书。夫牛圉马牧，不足辱君子之笔，苟不著其恶，非所以使之知惧也。阳虎奔齐，请师以伐鲁，鲍文子谏曰：‘阳虎有宠于季氏，而将杀季孙以不利鲁国，而求容焉。君富于季氏而大于鲁国，兹阳虎所欲倾覆也。’齐侯执阳虎，虎载于葱灵，逃奔宋，又奔晋，适赵氏。仲尼曰：赵氏其世有乱乎！乱人贼子，所至不靖。记有之：卖仆妾不出里巷者，良仆妾也。陈三事庶常则负庶常，事黄门则负黄门，今获罪通国，将谋窜他邑，求所冯依以售其奸，是天去清河之疾，而移之于其所往也。吾请述其事以为鉴焉。”

【遗安堂答客问】

遗安堂者，吾同年姻家钱子臣扆之所居也。堂之后斋，崇丽深靓，极池塘亭榭之美。主人新治一室，垒土石，莳花药，为具召余以落之。余至，喜而贺曰：“美哉室也！”顾蹙焉若有感于中者。既置酒，喟然三叹，中心结鹴，肤腠洒淅，爵盈不能啐，匕下不能尝，馈未毕，辞以疾，索舆而行。

翌日坐客有谂余者曰：“仆观先生之疾，非疾也，何居乎三叹？”余应之曰：“子知之乎？余之叹盖自伤也。余季弟孚令以女女臣扆之子受明，以其地与齿则嫡长，且同母也；以其人材则既孝且贤，有劳于门户者也。乃臣扆偕二子者居斯堂，而受明屏处于外，夹河小屋，缭以短垣，上庳下陋，湫尘僻隘，度其直不足当二十分之一，而受明安之，父与弟亦若安之者。或曰：暂也。或曰：定乎，其殆将悔也。宗党骇焉，宾客疑焉，缙绅长者相讶而告焉。余彷徨思之不得，无乃为外家乎？以吾弟贫且困，装送问遗之不能及人，其女之嫔于高门者，虽克修妇职，育冢嗣，《诗》曰：‘它人有心，余忖度之。’得毋君舅之言曰：‘若家不如我，穷巷之与居，陋室之与安，俾汝之亲戚过焉，门不能容车，路不能旋马，固其宜也。’嗟乎！苟无是言，菀枯肥瘠之相悬，何以至此？余兄弟一体，弟之女犹吾女也，臣扆以姻娅之故厚余，余之为臣扆者，未尝不日切于怀也。士君子之交道，取其意不取其文。自伤衰迟退弱，任当世之所轩轾，虽其知己骨肉亦从而易之，高下在心，不以我故稍平其称量，俯躬循省，此慭遗之一老，固已轻于毫毛矣。乃犹不自愤惫，折旋揖让于此堂之中，能无焉惨沮于心乎！而余又安得而弗病乎？子乃以吾为非疾，过矣！”

客瞿然起立曰：“嘻，容得若是乎！夫长子者，非余子比，所以主宗祀、守堂构者也。昔京城太叔百雉耦国，郑再世大乱，袁本初、刘景升覆辙相寻。彼有土专制，得行其意者犹若此，况乎士大夫之家，贻谋一不当，宗人国人相率而操其后，此爱之适以害之也，堂名‘遗安’，而可遗之以不安乎？若或书札探筹，古云僭而不信，纵即其类以求之，君子犹以为非训，矧其倍蓰什百之不齐者也。天下有公孤与丞尉同笥注授，听人探筹而得之乎？钱氏自中丞公以来，孝友辑睦；封黄门公诸子析箸，中外无间言。祖宗家法之不守而征诸鬼，此不可之大者也。语曰：‘千丈之堤，蚁穴溃之。’方今世禄之家，户不自保。彭城幸笃谨素著，僇力图全，无庸倒行而授人以衅。且此地之有前事也，岂遂忘之乎？彼惟失于阏伯、实沈之忿争，不则爽鸠氏之有也。仰思炯鉴，可以为戒。万一主人意有所向，嗫嚅未吐，为之仲季者当先事而忧，以为家之兴衰、身之祸福，胥分于此也，震惧悚栗，顿首辞让，以自明于宗亲长者之前，胡寝嘿未之闻耶？以仆揣之，彼见长子者识事体，习劳霡，俾之朝夕于闾阎之闻见，以搘拄艰难。既安且宁，亟更诸大宅以为家督。主人得以其间重堂复屋，早息晏兴，筑为风亭月榭，击鲜奏酒，曰：吾有长子持门户，老人优游，克有此乐耳。此其父子兄弟慈孝爱敬无间，吾侪亲朋所当再拜称贺者也。先生其又何疑焉？”

余闻之笑曰：“善哉！子之言有以开余，余之病且霍然已矣。请以他日再升其堂，而为之饮酒。”







三


○杂文（三）

【梁宫保壮猷纪】

洪惟我世祖章皇帝大统既集，王公卿士勋在盟府，武成告类，四海攸同，地大物盛。其或有先服后叛，则命将出师往征之，繄熊罴不二心之臣是赖。时有若关陕梁公，西定云中，南平江海，咨于有众，嘉乃丕绩，则天子以褒崇之礼答焉。公既拜扬休命，跻上将，列孤卿，居安思劳，懋修厥职，辄以其间追溯功次而籍记之曰：“臣化凤待罪行间，奉神灵，效任使，常惧滥膺赏率，以不免于戾，庸敢伐当时事以自言勋？夫兵者国之大事，当为后世法，苟不着我师之所以得，敌人之所以失，此非朝廷昭示武功与微臣训励将士之深意也。”谓臣伟业曾忝史官，颇习其行事，而属纪之以文。既辞不获命，则谨书。

提督军务总兵官、太子太保、左都督梁公，讳化凤，字冲天，一字沣源，陕西西安长安县人也。中顺治三年进士。四年，授山西大同府阳和高山卫守备。五年十二月初三日，姜襄据大同反，阳和居大同东百二十里，道臣、郡丞主兵饷，两卫及城守凡三将，兵不多，城小，多震恐，而公独自如，率其下缮完固守。时天下新定，山西为京师右臂，而大同被边，不早击，恐有它应者，故诸王亟请行，自反书闻，七日而前驱已抵城下，羽檄征诸道兵，需全军至而后击。公闻之喜曰：“兵锐且速，贼不暇成计，擒之易耳。”会王命发取阳和火器，城中谋可使军前者，公请往，乃抽守兵及道臣中权卒合边人子弟千人与俱。既谒见军门，公长身倜傥，口画进兵状甚悉，军中目而伟之，即以其日从攻许堡。许堡者，真定、宣府、蔚州三路转粮所取道，贼用五万人扼险，饷且断。其城三面临濠而下礧木，师焉多死，二十日不能克。王召诸将计事，曰：“城坚莫如穿地道，用火攻崩之，军中晓习者谁乎？”莫应。公班在后，王再问，公念为儿童时诸老人说其事，遂越次对曰：“微臣耳妄闻臣乡用兵时诚有之，顾未试以目，若王命使臣者，臣不敢爱其死。”王喜，即命以行。用其法，城之倒塌者十馀丈，径飗马入。贼犹苦战不休。日暮，其将郭二及五千人束手缚，馀皆死，道遂开，军食以给。王大喜，赏袍服帽靴牛马者再，用便宜授大同掌印都司，倚重在诸将右矣。

六年正月，大军部署诸将所击。贼之反也，以大同阻山而带桑干，其支附厄塞，有浑源州左右卫为声援。它若蜂起之盗，架巉岩、穿溪谷者曰寨、曰洞，累令辟、贯木谯者曰楼、曰台，筑垣墉、团乡井者曰堡、曰庄，雉堞居三之一，虽郊堡而实自为一城以捍蔽者曰关，千里之内，累累不绝。公之克许堡也，王见公能用少击众，厚遇公，配之以各路奔命之兵，成一军矣。大同城北破窑沟者有二洞，山沟巉削且深，东西长十里，中界两垣，而洞在其岩腹，南北对峙，兵至则拒石户而穿隙互火攻击，我大军游骑为所伤。公以十九日遇贼出，即与斗，贼败，缘仄径走入壁，上下皆莫得窥。公于其颠悬索，垂枯槎宿草，乘风爇之，贼薰急，突而逸，我师遮其隘，毙三百人，生得李义，张豹，则大同侦骑将狙伺我军者也。遂营于萧家庄之西南。萧庄西濒河，河去大同东门三里，我师驻庄，就河外穿三濠困贼，贼望见来争，公三日七战皆克，堑乃就。二十七日，以王命从攻大同北关，彼我用炮交相击，公攻其西，它将攻其东。城将隳矣，贼潜伏地雷于其冲，俄而机发，我师大熸，贼开门犯我营夺炮。时帐落延烧，虽火所不至，咸若震裂，公提刀冒烟燎直进，贼愕，乃衄而去。薄暮天大风，军士十指皲瘃，公独身搘贼不动。雪甚大如升，没马牛目，人举足蹈坑阱，公以五鼓还营，不食者二日夜矣。是役也，火军营攻具百有四十，微公力战几尽。

二月，大军既重围守贼，诸王以一军军大同之东，一军军大同之西，分击州县之不下者。公以初二日受命攻浑源州，州十里为白河，即桑干水也。河之北有韩村、玉合、张家三堡，我营左距河，右距堡，逼处其中间，堡举炮，城上声相应。王曰：“师仰攻而堡人或蹈吾背，危道也，盍先诸！”命公携飞梯往，遂以初十日夜半攻韩村。诘朝，未日中而玉合、张家三堡皆下。凡一堡必两战，共杀三千馀人。浑源州开门来救，已不及。公与战，再覆其众。我师三日息，以十四日三鼓进攻浑源西关，贼背关城阵而待，破之，乘胜挺戈先登，贼巷战，短兵接数合，杀三千人。我师既得关，州人出众来夺，又败之。王赏金貂文币分砺弓刀之物毕备，并以及所部将刘应第云。贼自西关陷，收其卒退州城拒守。二十九日，公以其间破贾庄城，先鏖于城下，尸相属，既上，贼巷战，生得贼帅王平，并其徒三千无噍类，夺还我马之前失亡于贼者四十匹。马，王马也。

三月之四日，王以公可专任，集诸营之骁果者以授公并将之，蒐卒简仗而临浑源，下令曰：“今日必拔。”公急攻，贼悉其众再出战，公再破之，先登，斩级二万，城平，戮其帅方三、唐虎。浑大州也，既下，则我师以东略为不足忧。十三日，趣其兵攻左卫。左卫居大同西百二十里，道上有云岗、高山二城，云岗去大同二十里，又四十里为高山，强宗黠姓保其上。王既过云岗而舍，下马顾诸将曰：“此城胁于贼，非真叛，可招而下也。”公请行，王曰：“几何人而往？”公曰：“二十人足矣。”云岗北背山，城在山麓，而南临河，公策马隃呼其陴，谕之以善意，则诡诺而潜举火殆欲击，公觉，曳马首分之，不能中。贼出骑五百，步倍之，来追，公嫌道迫狭，引之至平地，返而奋斫，杀五十人，夺其火器弓刀孳畜。明日王视战处，嗟叹之曰：“若勇未易当也！”公知贼恇惧，身从一骑，径鞭其阖曰：“竖子今又何故不服？”贼望拜曰：“如死何！”公为之誓而后下，高山闻之亦降。二对山者，当左卫之西北，两山夹立，下为深溪，有洞二，以抄我游骑故往击，公先战而后破之，殪千人。既凯归，猪儿洼敌台者贼五百，辄敢半道邀我，公逆击，乃败而入守，遂掀其台灭之。双山涧石洞有二，亦以抄我游骑往击，公先战后攻，其破之一如二对山云。惟吴家窑者最险杂，宁武、雁门、偏头及右卫之孔道，山氓穿其中搜石炭，岁久含岈曲折。贼窜处分九洞，我师取火器于关中，经其地被夺。公往击，路过刁窝寨，贼有张目思逞者，即破平之，而吴家窑则用巨炮碎石门，既入而犹死战，其屈强如此。公自十五日至二十二日凡三举，剪诸溪洞，先后斩级四千，于双山获伪守备杨林，于吴家窑获伪总兵王元泰，皆以徇。二十九日，从大军围左卫，贼背城致死，公陷阵，斩首五千，贼溃，收其卒入城。我师进搏其堞，贼缒而下斗，公瞋目持矛冲突，匹马萦万众中，鍪牟为炮所碎，身中三矢不动，贼大溃，乘胜入其城，将吏俘斩盖二万云。卫东南敌楼高十丈，上容千人，雉堞与大城等，馀党阻之不下。四月之二日，公取贼将周议、李千枭悬之，歼其众五百人，左卫遂平。右卫伪帅张某自请于军门曰：“愿得梁公一言，即稽服。”已而说之果降，盖惮公威信也。最公之绩，以取浑源、拔左卫为第一，自细口衣物，下及畜产，所赉无算，由都司进三级为游击，又进副总兵，都督佥事，皆军中便宜除拜，已而定功，得旨以副将缺推用矣。

当是时，大同已屡挫大困，唯是关中之响应者兵败过河，窜于永宁、石楼之间，以入我汾州。汾望郡，既破，贼大恣。太原虽未受围，属城多陷，汾州之贼以十万人保晋祠，晋祠去太原五十里。姜襄遥与合，遣其亲信姜建勋者为伪巡抚，扇动晋人心以摇省会。我师之援太原者，当繇三关以入。时山西阖境反，有旧将刘千者，于偏头、宁武招合边人亡命，半道以邀我师。公既以王命从大军而南，前驱报雁门无贼，师由之进，以五月之七日至忻口。忻口在太原北三舍，东西两山阻厄而河穿其中，刘千以为险可以用，万骑夹道伏。王命分其军二之，自率诸将前进，而公专领一军从两道为夹击。公转战遇贼，舞槊大呼，直冲其中坚，贼披靡，苦战至日中，杀五千人，贼大败走，公遂直前而趋晋祠。晋祠之西大山连亘，东为淤泥淖田，马涉于泞者辄陷，田之外则汾河。我师以十五日至，而贼背北门为营，据险示不可击，诸将请于王曰：“吾左限于山，右阻于淖，而求破贼，非算也；不如过汾，绕河而南，出于平原浅草，以图必胜。”王许之。既发而贼尾我，王亟追其军还，即汾西结三阵，而公居中，王之大营逼其后。王自登山以望敌，令曰：“闻筚篥而纵。”贼去我二百步、寻去我百步，公两请战，两营之帅不以听。贼去我五十步，公则不待请而擐甲上马，筚篥之声亦发，三将应声腾踊，自晨及晡，所杀万人，贼退入。遂合围，贼开门斗，五合皆败之。公巡围，见城上增顿舍，指谓其耦曰：此示暇以示必守，殆将欲走也。天晚，贼忽开四门，出七八万人，人持一火绳，致死以奔我，我师姑退，而实箕张以包之，贼突围终不能出，乃中夜相混战，我乘间先夺其城，质明而贼改计，则已无所归矣。于是中外合击，贼大溃，我长刀之杀贼者，日光激石壁以返，注视之如龙绕电跃，的烁惊闪，数万之贼，瞬息尽矣。公之斩馘以万计，建勋及其所置监军以下官皆死，公亦枪中其左臂，右髀中一矢伤，然闻平阳之亟也，往救。二十九日，贼以数万众方合围，公陷阵，杀五千人，围乃解。平阳吏民争出牛酒兵，公引去，为且用事汾州。汾州贼帅沈海恃其同恶者众，我师以六月之二日至，而海遂开门出战，公击败之，海走保其城不下。公以王命行略地，收诸坞壁，曰近同堡、曰吕家堡、曰张家堡、曰马镇堡，公以十五日、十七日再用兵，杀千三百人，皆下之。其攻马镇堡也，孝义伪总兵张尔德者来争，孝义去汾州三十里，沈海倚德为左右手，故欲以示武于众。公怒曰：“我不汝击而挠我乎！”逆与战，杀千人，亟蹑之，遂薄其城下，尔德匿不出，还。二十日，以其间攻苏家堡，杀五百人，下之。王命再攻诸堡，公曰：“攻堡不如攻县，国家所重在得地，而愚民避死以保其壁，彼见邑城下，且自服，庸足多治乎！”遂以七月十七日复进薄孝义，先与战于北关城，杀五百人，遂得关。明日进攻，邑城陷，执尔德及伪署平阳道张伟，杀五千人。孝义贼巢，忧反复，王自营于濒河之八十里，而命公入据其城，扼头领以专进取。九月之八日，沈海潜师出城以远袭大营，王觉之，持满待。公闻信，亟蹑其后为夹击，贼大败，舆伤痍入，复固守。十四日，王益发兵环攻，公力战，先得其北关，馘二千，遂门于北门。贼突围以击门者，公与战，杀三千人，先登。汾州溃贼多从西门出奔葫芦峪以复还永宁、石楼，海则由东门遁去，收亡合散，寻破潞安，即其众也。盖海劲贼，致必死，赖公力战，斩杀万计，始克汾城，故军赏不与它将比，凡衣物马匹鞍辔者，再加金镵箭一以为宠云。

当贼之在汾也，诸民塞率与之通，汾既平，则以其间爬梳坞壁之携贰者。二十三日攻曹家堡，杀八百人；二十五日攻记古寨、善信堡，共杀五百人，皆下之。于是介休、平遥、祁县、徐沟皆降，惟太谷、长子为沈海所委将坚设守。十月之四日，公去攻太谷，贼将苏升者出城战，公手斩其前锋枭雄者十数，所将卒鼓噪乘之，杀千人，贼入城守，公蹙之，贼宵而突我，公踣其锐卒三百，贼气夺。明日公先登，馘五千，生得升。十五日，王命公引其军下潞安，东南出盘陀口，由沁州、虒亭驿、长天关、屯留县，贼先于数地皆置兵，闻大军至，罔敢弗佚，其人民率望风附，公驻马劳来之，沈海闻之褫魂魄遁去，遂复潞安。匝月迅扫两大郡，全晋震慑，而山民之深险者犹为梗。公以二十一、二十二日连拔马、苏、赵民寨者三，皆先与战后破平之，计三寨共杀二千一百人。郭家寨即日开门降。看寺寨者有贼千人与同守，恃其险不服。二十五日，公进攻，贼出战，杀五百人，遂围之。攻急，贼复出战，公右髀中一矢，裹创力斗，杀千人始克。王曰：“山寨既平，亟引其军攻长子。”公病创卧，先所部将仝光英、谈忠往击，既数日不下，公嚄唶曰：我当自行耳。十一月之四日，晨而至，夕而入其城，所杀五千人，光英、忠用力战赏，于是诸将皆服。九仙台者，山斗壁，我骑不得上，太谷、长子既下，潞安馀党无所归，率奔台以拒险，沈海在焉。公以二十一日讫十二月之二日，火攻昼夜弗休，诛其渠率郭天佑、郭加友、罗真、崔海川、武二、刘某等，镵厄狭而平之，沈海穷蹙降，传诣之王军中，得不死。于是从大军定平阳，又定泽州，泽父老以公贤将宽厚，愿得之以安集百姓。公平关梁，严候望，通商旅，辑流移，间讨平阳、陵川残寇，令所过弗得有所侵暴。居四月，泽民大悦。

七年三月，王命公独以所步兵攻贼将田虎于牛鼻寨。寨踞大山，居齐、豫、晋三省之交，有多河里者，去寨五十里，在山半，贼壁一军为拒守，公进击，馘三百，破之。贼还山增兵复战，又破之，馘五百。乘夜袭我，公设伏于山涧，又大破之，斩获以无算。傍寨有西山贼将袁忠者来救，公与战，馘百人，生得忠。又次日，山东贼将李虎者亦来救，馘五百，公单骑手弓亲射之，虎矢贯其胫，几被获，伏草间，入山沟中，得脱走。田虎自谓援已绝，知必毙，乞降弗许。四月之二日，平其巢，焚之，馀众尚有一千五百人，歼灭之殆尽。还报晋城悉定，军罢归。公功凡下三郡、一州、五县、二卫、八城、十堡、八寨、三台、十五洞，五从诸王分地进兵，大小七十七战，斩级以累万，擒伪总兵以下二十人，伪巡抚一人，伪平阳道一人。公初以孤生起裨校，乘沿边一小障，所将不过二三百骑，非有丰沛之旧、爪牙之重以为之藉也。猛气愤踊，思以效其尺寸，常身自决斗，斩将艾旗，趍利深入，崛起下僚，在诸将之后，特以勇闻。今公之功名著于东南，贵重矣，间酒酣谈其山西时事，解衣指视诸将曰：“吾尝攻某城某堡，矢着我之臂与两髀，流血至踵，裹而复进，今其瘢固在也。”噫嘻，观朝廷所以用公，与公所以自致者，岂偶然哉！

八年二月，论平晋之赏，诏补公都督佥事、副将，管参将事，治兵于芜湖采石。自河东底定，中原无风尘之警，而闽海方用兵，我南征之师络绎于江上，芜湖采石实江之锁钥，廷议思公成效，乃不留于西北而辄移之东南，良以简练形势，历试其材而用之也。公所辖宁国、太平为山郡，其间石臼、鹭鹚二湖，亦一逋逃薮也。有杨万科、管有缙、杨天生者恣甚，操江李中丞以属公，公因向导授指踪，不两月而三人授首。昔人谓以王师讨水寇则难，以水寇讨水寇则易，出权制变，用我短以制彼长，此虽于公为小事，识者固有以推之矣。当是时，江宁居重御轻，控引南北，固山额真石公、满兵提督哈公、汉兵提督管公，皆以元勋重臣任保厘、领宿卫，视古之大都护，而制府有马公鸣佩，中丞有张公中元，操抚有李公日芃，以文臣典机宜餫饷；自安庆以至于扬州，镇帅棋置。而江南特设一大将兼制四郡，治松江。又设一别将专备海口，治姑苏，后移治崇明。盖以海寇郑成功、张名振图自闽窥浙，自浙以窥江南，故先事修完分地，以为之备也。天子既用操抚请，谓公东南再著成绩，宜其官，即拜公为宁国副将，视事一载。

十二年秋，张名振犯崇明之平洋沙，苏州总兵王不儆于职守，既报罢，发代未至而贼急，制府谓此任非公不可，谋请之上，真以属公，而用便宜俾公摄理为渐。先是大司马以七月启事，仍以副将换任公于浙东之宁波，公以八月之三日渡海至崇明，受旧将所交兵，于浙东之命未闻也。崇明者，其初肇于山前、大安二沙，近江北，隶海门；后因平洋沙而县之，平洋易崩，乃迁其东之长沙，为今治。施翘河在其南最近，自南迤北为袁家港、高桥洪，自北迤东为东沪沙、西沪沙、稗沙；自南迤东为新开河、高头沙，自东迤北为双港、渡船港，而平洋沙直城之西，限以小洪，潮至弥漫，退即填淤浅涸，我马步之兵闻警不能以时至，而贼以其逼近大洋，水居犁曾等船辄舣于其地，因粮置戈，倚之为窟穴。水居之大者广二寻，高八九寻，上施楼堞，绕以睥睨，裹铁叶，悬皮帘，伏战兵二百其中，凿风门以施炮弩，其旁有水车二乘，激轮如飞。闽海水深便利，江南止可于广洋屯结，而窥伺内地非所长。其犁曾可容百人，最小者曰水，入水不深，转旋便捷，贼之犯高桥洪、堡镇、施翘河，皆是舟也。高桥洪直常熟之白茆港，为福山门户，而堡镇逼施翘河，绾水陆之口，富商邸阁居之。张名振以八月十三日泊船第三港，率其下三千人犯堡镇。公挥随征都司谈忠进，曰：“贼不争险要而趍烟村聚落，此其志在掠，无能为也。”官军力与贼鏖，馘一百二十有二，生得老寿等十四人，馀众争舟，大半不及济。二十四日，贼分其舟于谷口以牵制我师，张名振自率亲兵数万攻围高桥土城，公曰：“此要害地，不可落贼手。”飞马而驰之，挥双刀左冲右突，众乘之，贼大溃，杀甲首一千七百三十有五，生俘李七等八人，奔还蹂躏不及舟而溺者累万，贼气大沮。制府马公以闻，有诏录其劳。而浙抚缘定海需公急，趍檄日至。浙抚秦公世祯，向固按江南有声者也。秦公之言曰：吾非不兼念江、浙，举足便有轻重。然官有局守，不可违也；地有封圻，不可越也。将军受命宁海，而为江南所留，岂有诏许将军乎？将军速装，无稽简命。马公之言曰：江南与浙中唇齿，贼精锐尽向姚，刘，吾已摧其前锋，便可乘胜疾击，此岂有两贼，而可以分地误之乎？公亦自以得贼要领，思遂其前劳，召诸将告之曰：“吾了此不过旬朔，若以浙中简书舍之他去，是为便文自营，缓追佚获，非吾与诸君力战意也。”马公闻之大喜，于是搜剿平洋之策始定。计崇明见兵三千有馀，又益以抚臣亲将及刘河、福山分拨之兵，数仅及千，它马之选以佐军者亦不过百匹，而郑成功声言挟其三十六镇从舟山北犯，幕府深以为忧。公则曰：“施翘河战舰逼城，贼不能直前跳荡，小洪水栅无虑三百馀艘，吾遣人侦，其幢牙浸寻乎分宗南指，是殆将走也，急击勿失。”马公诫之以书曰：“贼或见羸示谲，伺我之空壁逐利，而潜师卷甲从它道趍城，即崇明危矣！”公曰：“吾不一举扫灭，待彼泥居穴处，怖而主计，贼且何时定哉？”于是分兵断后，晨炊蓐食，径造平洋小洪。见贼连樯置栅，首尾相衔，萑之间，易为风火，爰施巨炮击之，须臾，烟焰涨天，延烧灼烂。公亲跨马栎阵，生擒贼首许奇、潘忠等，馀众仓黄欲走，风帆累咽未行，我中军游击李廷栋统水师突入其中，大呼奋斫，装竿施拍，敌五舟应手糜碎，大溃而去。平洋之人，携负老弱，观于道周，若崩厥角，喜复其所。公乃拊循疾苦，咨诹险塞。以为是沙也，上通于郊牧，中隔于小洪，以潮汐为进退，若因水波恬缓，填而为堤，俾我方轨齐辔，应援时至，贼舟虽有窥者到而稀矣。诸将皆应曰：“诺。”或曰：“此大事，当与制府谋之。”公曰：“公家之事，知无不为，职也。必报可而后举乎？”于是李廷栋等率其将士距跃受功，公亲属役赋丈以为成命。当是时，郑成功遇飓风于羊山，舟船漂没，遁回岛中，江南之人赖公之力，得以安堵无恙。制府既条上前后战功，因言舟山见为贼巢，崇明咫尺虎口，求其功效日著，人地调习，舍化凤无可安全吴者，愿即用为苏州总兵官，且曰：“化凤向在云中血战数十，曩时行间诸臣今与臣共事者，多称其奇，积资酬庸，宜班上将，非徒以一战而邀不次也。”上既下之所司。先是苏州总兵，枢臣早奏用张承恩，故于制府所上，持其章弗许。世祖时方以海上为忧，察公忠勇可任，见部议，却之曰：“将如化凤，何故弗用而别求之耶？”乃命改补承恩于它任，而公升都督佥事，镇守苏州，繇特简也。

十三年之正月，新将立号于军中，自候奄以下无敢不庀其职，戎事修举，而平洋沙堤功亦届于成，神相厥劳，人无怨，又于其堧灌田千顷，收薪刍以作军费，吏民刻石诵德，其详在碑记中。马公时已征入京师，新制府郎公廷佐，开济多大略，一见公重之。先以堤成入告，言公所建于地方甚便；既而亲巡海上，遍视墩台布置，中夜烽堠分明。太息言曰：“吾国家九围有截，区区小竖弄兵，所恃舟楫之利耳。今诚采江、浙诸山之材，大修斗舰，募江湖习流以充柂工棹卒，得如公者整齐而用之，我岂复忧贼哉！”遂缮疏以请曰：“汉武凿昆明而南越荡平，王浚造楼船而江表归命，水战固西北之所长也，况东吴乎？臣至海上，见苏州总兵梁化凤，战守具有成画，大将材也。愿练水师一万五千人，拜化凤为大帅统之，其下分立两协十营，应用水居船五十，大沙船二百。两协各设一副将，一将领二千五百人；十营各设一游击，一游击领千人；水居一载兵五百，沙船一载兵五十：总以受化凤节度。崇明既形便之地，吴淞相望六十里，化凤即旧地建牙，而两副将就近声援，成辅车之势，计无便于此者。”天子可其奏，访之所司，许练水师一万，置帅与副如所请，而减游击为六员，水居为二十，沙船为六十，挑各营将士之趫勇者配之。搜赢羡、捐赎锾主给都船工作，有不足，则大司空斥水衡钱以赡用。公仍原官进都督同知，改苏州水师总兵，于十五年二月之十日，祃牙誓众，讲求技击，收召烝徒，将以修伏波之壮图，勒龙骧之劲旅。然而越舼吴舫，问诸有司，蛋卒鲛人，求诸蛮隶，自非足其金钱，假之岁月，横海一军，未易以猝集也。

郑成功、张名振自平洋创于火攻，羊山铩其风，鱼逃鸟窜，伏处经年，无复过南沙一步。是岁也，军候知其复谋内犯，公既盛为之防。八月之十有二日，贼前驱已过界上，已而飓风大作，辎重再于羊山覆没，贼渠妻子俱死，视前岁失亡为多。公乃大飨诸军，告以本朝福祐自天，海若、风师，咸为国效顺，而知贼之灭亡不久也。乃蠢兹小腆，犹未悔于厥心，十六年五月之十有二日，郑成功亲率海鹘三千，蚁徒数十万，击鼓叫噪，及于稗沙，意在直窥江宁，畏公必持其后，用其黠数，诈遣间谍以疑众，公立枭其使，焚书于门，将士闻之，无不贾勇。游击仝光英、把总高攀先俘贼候丁秀、宫龙二人以徇。把总潘大才护委输，于七丫口遇游艇而斗，遂夺之，生得陈义等二十四人。守备高士英出兵近港追贼，获其犁，手斩贼将陈桢生，得曾进等十有一人。崇明沙洲演迤，如循衣裾，缘岸为曲折，公察其可登者，埋竹落而锐其上，贼负舟跣足，触之辄伤。公又仿古巢车之制，创木台二百有二十，于其颠建三徽，授了者以升，而令之曰：海宗近者扬一徽，泊沙洲者扬二徽，将登岸者扬三徽。亟传烽告警，我应援之兵亦且至。若无事则休其兵，去海十里而舍，传餐解甲，息其力而后用之。百姓有义勇自效者，公为之联步伍，申训令，收得五六万人，俾各持一帜，视兵所驻又远三五里，藉其声势为疑军，教之曰：“吾非令若辈亲自格斗，贼至但哗扣而鼓钧声，以助吾战耳，勿恐。”诸将入言事，公固示整暇，方与客围棋谭笑，手卮酒以赐之曰：“若主守，吾主战，有急吾以中军策应，毋为先自扰也。”贼虽自恃其强，终莫能测，以此留屯浃日，移其舟溯江北引。公矫首叹曰：“使吾艅艎已办，当尽歼之洪波之中。今以有司征缮之不时，虽拥水师虚名，仍于陆地逐贼，故所效若此，岂我志耶？”寻闻瓜洲、镇江失守，贼别将徇九江、姑孰者，吏民私相影响，姑苏一日数惊，江宁告急之使马皆有汗。同时大将之拥兵者，按甲犹豫，据分地为解，公则投袂起曰：“贼乌合亡命，掩吾不意，故得逞其狂狡耳。吾地方磐牙根固，诸镇林立，贼入其中，跳踉妄作，何能为耶？兵志有之曰：‘将骄必败。’今彼骄矣！逆徒自送死，而可弗之击乎？”会中丞蒋公国柱、巡按御史马公腾升各以其檄趣往救，而御史则以兼固根本，语不甚坚。苏松道宫公家璧，盛言都会之与海隅孰重孰轻，退舍之与救国孰得孰失，其指尤切。公小心参详，遂拜表决行。

先是制府下虎符，副将袁诚、岑应元者，公吴淞水师部曲也，以四千人往矣。公帐下亲校六营，营千人。是行也，左前营陈定、仝光英留之居守。中营曰李廷栋，右营曰刘国玉，后营曰周垣，奇营曰王龙。公传令办严。六月二十八日，率四千人渡海，与中丞会于吴门。时丹阳以上，贼候充斥，中丞谋之公曰：“彼尽锐前攻，累重在后，吾收京口，夺金、焦，焚敌舟而西上，则严城之围不战以解，此救江宁一奇也。”七月十四日，次于丹阳，中丞居前，李廷栋、王龙率兵从，公以二将殿。晡刻，四得制府羽书，公忧会城危迫，法当先捍头目，京口又居其次。顾谓刘国玉曰：“汝从中丞保丹阳，塞奔牛之口，遏贼东下。”而廷栋、龙撤以自从。日且入，部署中、后、奇三将之兵，衔枚夜进，十五日迟旦过句容。句容丘陵曼衍，草木蒙茏，公疑此必有伏，搜于溪谷之间，戒左右整仗乃过。既过，举鞭笑谓其下曰：“贼何知反？使有数千人蔽林扼险，则吾能安行无恐哉？速驱之，贼已在吾目中矣！”是夕漏下三十刻，抵江宁。守陴者传筹入报，制府命开正阳门以进师，都人皆喜。贼据白土山以驻军，取行栗，毁屋材，栉比而栽，视版筑为加固，置旃以为门，张幕以为舍，立表以为埶，名曰木城，大小七十馀处。其斗士兜牟重铠铁面具者三万人，长铍前荡者次之，用矛用火、悬瞂挽强者次之。海师习流，其水军赢粮，私从者为下。分其兵属二总统，五提督，一提督所辖有五总兵。而郑成功左右自立五护卫，每护卫一总兵，其中军掌、五府印，兼制诸提督，号亲将。江宁之西北狮子山，视之若狻猊之蹲踞，镵其根而甓之以为城，其门曰仪凤。去门十馀里为江，江之内阓联圜比，又襟之以长河，有石桥翼然其上，直仪凤之驰道。当驰道北，旁达于河口，又一桥锁之，此走白土山要路也。郑成功以形势视仪凤为可攻，则遣伪总统余自新暨二总兵结五大营于门外，后皆据街，前距河，而自新则断石桥，以树木寨塞要冲，绝樵采，向城阖而置阵。又恐我骑兵之或突其背也，则设横枑于市之中，绕而连栅之，出入者弓刀皞互焉，重铠铁人之从者一万，造云梯七百，高十丈。自新听卜云月日不利，按甲便时而后攻。公之至也，登狮子山以望贼，曰：“此地前厄后阻，不可以用众。逆徒虽盛，其当吾不过数千，但一处摧败，势必自散，草窃乌合，临阵而嚣，以吾料之，可一战擒也。”遂以二十三日独将所属三千人，又提标左营徐登第等，分为三道出击。汉兵苦不得多马，公亦思徒步逐贼，无所事骑，乃命戎旗游击朱鸿祚、郝进孝率马兵五百，专堵北道之桥口，曰：“我战而白土山有一骑过此者，汝死之。”中军李廷栋从南路过河，贼遇于隘，不得逞，则裨将常春等身先壮士以登民屋，用强弓注矢下射，所部卒皆登，骑危大叫，撤瓦甓以投贼，多中。而周垣亦以后营之士濒河漘向北杀贼，战甚力。公则率奇营王龙等从中路指自新而直进争桥。龙素胆决，轻身若飞，战急回顾，而公提刀逼其后，遂挺而大呼，踊于枑而腾捷，跃入其所树木城，两营士之破贼者亦会，皆带甲泅水，乱流而趣桥，贼五营毕溃。鸿祚、进孝分其骑偕督标游击白士元以钞断贼舟。贼以无舟，既不能济，而其营东西连栅数十，事急适足以自毙。我师从而烧之，因焚屋之势以行屠灭，五六万人叉手糜烂，无或脱者。阵获伪总统余自新一人，伪总兵二人，斩馘以万计，枕尸填籍，俘执者反接累累，收其资仗甚夥：此仪凤门之第一功也。

我军声既振，制府及满、汉大臣议以诘朝满兵出城而西，汉兵出城而东，期至白土山而大战。白土山蜿蜒有率然之势，郑成功结大营于东山之首，而用张文达为中军，贼营称张五府是也。所谓伪提督五者：前营黄某，后营翁某，而左营马信，则我叛将也，右营万里，中营甘辉。唯马信统水军于江，馀皆连营西注。郑成功当我神策门，张文达结屯在近，次为翁，又次为万，而甘辉最西，当我金川门。它小营数十，星罗攒布。自余自新被获，固已人人惴恐矣。公之分地而出也，以五鼓开神策门，李廷栋、周垣、王龙、徐登第、朱鸿祚、郝进孝皆从，又益以副将吴淞袁诚、九江姜腾蛟、参将金山张国俊。诚故公戏下，前所云先至江宁者也。已进军，而满洲大兵之出金川门者以檄至，诚与国俊随奉调往，公乃率七将之兵，循山后抄出。已登山，公回顾贼船之舣江津者，岸上列有营落，军人或起或卧，呼周垣指示之曰：“此皆其老弱，柁工楫士居半，吾击之必走，走而束苣以烧其船，此断贼后距也。汝可行。”垣曰：“如火具何？”公曰：“沿江芦荻，孰非可燔爇，而俟它问乎？”垣受命去，则又分遣廷栋、龙从观音门以扼贼西偏，曰：“无令彼从右胠儳径以要我。”公乃自率鸿祚、进孝、登第等推锋进，贼置阵坚，猝不可动，我军士杀伤相当，中军守备常春者战疾力。自昧爽至日中，我师炮浸竭，十万之矢亦且尽，常春请于马首曰：“奈何？”公弃马徒步径前曰：“吾当自上耳。”春曰：“公不爱死，而吾辈敢后乎？”于是春及诸裨将刘大受、张抚民、张国杰、张广土、陈举等殊死战。贼所恃长刀铦利，左荡右盘莫可遏，我师有夹连棒者，中施钩锁，运之长丈馀，能破之，又军中枣杖杨楯皆可用。贼刀自谓矛槊所不能敌，既连碎于棒，而铁人以甲重故，稍失足即踣，不能前，以此两事交诎。然火炮是其长技，列营前者犹数十重，顺风来击，声既过而郁攸之毒人者咫尺不辨，融风忽转，乃反卷其营中，我吏士乘之入，贼营恇扰不定。已而直烟起于山后，知舟船被烧，其徒忧念辎重，自以无所归，遂奔。甘辉为满洲大军所逐，闻叫声，趋而合势，山半遇奔者，虽斩之而不能止也。山沟出于诸营之间，树木槎桠，戈甲札，前者既踬，后者随之，满、汉军乘胜唱杀，血流有声，自相蹂躏，不及于刃而殪者，不可亿算，投戈鋋铠仗，高与白土山相埒。贼舟初连栟闾大绁，系碇江津，火至抽刀断缆欲走，惶急间奔还之卒，游涌攀号，乘船屋者用戈矛撞击不受，我提督管公又从而蹑之辟易，满洲大军毕会，数十万之贼，席卷云散矣。

公捷书先贺平贼，幸以三千人破贼十万，此皆皇上威灵，满、汉大臣指授，非臣愚怯之所能及。末乃详进军曲折，极言诸将勤劳，其略曰：“臣本不武，谬叨显授，得展铢两之报，不足酬恩。唯是将士之从臣者，登锋履刃，出万死以立微效，臣敢不为皇上陈之乎！二十三日仪凤门之战，南出冒围，乘屋檩凭高射贼者，中军游击李廷栋、守备常春，以下则刘大受、张抚民、张国杰、张广土、提标游击徐登第，以下则马之骧、王永祯、刘定法、姚顺、孙世尧也。循南岸濒河向北杀贼者，后营游击周垣，以下则高士英、张光先、闵溪、陈举、赵通国、武文煌也。中路陷坚，身先跃入木城者，奇营游击王龙为首功，馀将乘之，人则杨懋经、谈忠、任九玉、杨起龙、刘虎、陈子龙、董得伏、谢有成、方震干、梅占魁、王显明、王加贵也。别路主击贼船以分其势者，戎旗游击朱鸿祚、郝进孝，以下则戴存、张奇、马崇德、梁忠、刘孟忠、刘世虎、张明、路良辅、刘应魁、牛得水、王义、邓云、王世望、王应登也。二十四日神策门之战，以臣意分军从李廷栋、王龙于观音门杀贼者，有王大成、杨世昌、刘福。周垣登山复下，抄断贼船，所与偕方震干，为随征守备，而李英、王虎、王明观、曹良、郝虎、路良辅、张自龙、牛得水，又震干所将；高士英、张光先、任九玉、赵通国，则后营之将，以垣故毕从臣领属。朱鸿祚、郝进孝、徐登第等以大战当贼劲处，有功将吏尤多：自中军守备常春、杨懋经以下，有刘大受、张抚民、闵溪、谈忠、张国杰、张广土、陈举、刘虎等，而随征官梁鼎、李尚文、陈嘉福、梁忠、邓云、武文煌、戴存、单岐山、张奇、马崇德、谈全、王明魁、张明、张雄、潘清、刘世虎、刘应魁、王加贵、王义、沈燧、李光荣、刘一才、童光代、党鼎昌、梁虎、刘应第、张继祯、耿如抡、梁彪等，皆以材官博斗，效力前行。满、汉大臣立军门以验所获，李廷栋身得伪总兵张禄，王永祯身得伪中军提督甘辉，王龙身得伪总兵郭良玉。谨分条以上功簿。”世祖省章大悦，以公连战独克，宣捷书以告远近，于时江上诸城，皆以尽为国守。公以二十六日追贼至金山，而刘国玉早从中丞蒋公收复京江矣。噫嘻！贼本沮洳么么之人，万分何虑？然苟将牢不击，屈强江湖之间，以诖误吏民，譬诸爝火滥延，疽痈内食，浸淫未有攸底，朝廷不得已而至于用兵，则我东南之民，劳费巨亿、肝脑涂地者，又不知其几何矣。然则今日江湖生齿，烟火晏然，谁之赐也？公之德岂不大哉！

公之在京口也，念崇明城守庳薄，贼虽新败，其退而过海上也，将必致疾于我，谋诸蒋公以往救，曰：“吾将士与马半留会城，惟刘国玉恨不与江宁之战，思自奋，而王龙劲捷，即奔命不为疲。”乃召二将拊背而遣之曰：“汝与福山游击陈国隆先行，我即趣馀兵踵发。”八月之七日，龙、国玉渡海甫入其城，所将卒及国隆未及济，而贼舟大至，登岸栅木为城，由天妃宫、石家湾达于城，寨以十数。我城中诸门设守。三鼓，贼于西北陬下土囤挨牌列红衣炮而举火，轰声震裂不休。明日日中，西城倾圮百十步。贼拥梯冲过堑将登，刘国玉、仝光英拔戟与争，炮碎其城堞，弗为动。王龙同心捍备，贼之攀堞上者，皆为白棓所击，国玉手所格杀尤多。久之引却，光英、国玉亟乘其疲，率裨校王宗出战，杀伪将五人、兵千人，大夺军资火炮。邑令陈慎收民扉筑土以补坏处，城守复完。十二日，诸将共出天妃宫，烧屯斫贼，贼乃过河，焚桥拒我，不敢复至城下矣。公既遣二将，而惧弗及已，则乘遽而驰，以初八日至于海口，登敌台以望氛，闻攻围之声，心营往救，苦从兵少而无船。公收得民舟八十艘，就见将张登扬、高士英、杨懋经、刘应第而激厉之曰：“如不以少击众，吾江宁何以破贼？”是日中丞蒋公亦至，乃以十三日于七丫出海。白茆港有贼伏舰百馀，见之来邀，沙苇中斜出如箭。我长年捩舵向贼，中流呼曰：“斗来！”公与蒋公闻相持而近，知其遇贼别部，且战且前。已而我师举炮碎其四舟，杀五百人，追奔三十馀里，日已晡，遂不及达于邑岸。崇明早已了帆影，听炮声，守者乘堙欢叫，施翘河之贼相顾错愕曰：“救至矣！”亟拔帆起行，守者出奋挺要遮，钩止其走舸，尽夺所弃木寨。郑成功方踞床在岸，归众拥之入舟，仅得脱，大为追师之所訽，本图刷耻，而又甚之。盖江宁之战，胆落气歼，固料其不能持久，然非公预添防将，权遣救军，则何以仓黄呼吸之顷，变瑕成坚，用声为实，如是其神欤！初贼之败也，切齿归怨毒于公，谓此邑诸将之所并帑，率奔徒致死以期必举，已而再挫，垂翅思归，遂绝意于内向。知者谓崇明墨守，永奠江淮，不徒在于一城也。

公再疏奏闻，先帝以公“功兼累胜，守更万全，宽朕南顾之忧，掌我东门之管”，特下玺书劳公，并将士之与干掫者，奖励备至。寻以制府定勋格，司马按国典，天子再有加命，授公三等阿达哈哈番世职，进左都督、太子太保，赐公金盔甲一副，蟒面貂裘及貂帽、貂短褂各一，并擦面靴袜，金玲珑宝刀，其带所佩纷砺之物皆具，上厩马一匹，鞍秋辔皆用金玲珑，服插弓矢者亦如之。它若副将以下，进勇爵，班袍帽，克敌者上等，捍圉者次等，所以为赏赐不赀。无何，公擢江南提督，绥怀简束，大得军民之和。又逾年，今皇帝即位，念公功大赏薄，加授三等阿思哈哈番，袭替八次，特谕公统辖全省，重其事权。公拜受敕书于庭，建幢棨，列笳吹，大陈尚方服物，以彰君宠。军吏杖刀立直，靺鞈而前趋者万人。公慨然顾其宾客曰：“吾山西一裨校耳，蒙恩以至于此。当江宁转战时，身膏原野勿惜，岂知绾上将之绶，金貂文驷，驰驱于九峰、三泖间哉！惟翼翼小心，敬恭弗替，庶效涓埃，以无陨越，愿与诸将同之也。”

伟业历览史传，因成败以审用兵，窃见为将之道，山川险易异宜，风俗刚柔异习，西北则主乎坚悍，东南则利在剽轻。故廉颇谓赵人吾思复用，曹公叹猘子难与争锋，盖人材地势之不同使之然也。求其短长迭施，奇正错互者，讵有几人乎？今公山西之功专于攻，江南之功专于战；为裨校名出大将之右，为大将身在士卒之先；用革与用木而俱长，将骑与将步而两善，斯所谓智勇有馀而略不世出者也。诚编之典册，表以丹青，匪仅无愧乎昔人，抑且有光于前烈。请得比而论之：当其渡桑干，下勾注，扬武乎青陂、白道之间，张耳之禽夏说，绛侯之斩陈豨也；定西河，平上党，耀兵雀鼠之谷，振旅天井之关，武安君之走冯亭，淮阴侯之袭魏豹也；大航救至，东府城开，白石镵其空屯，赭圻扫其馀烬，陶士行之诛苏峻，李药师之破辅公祏也；龙江战气，鸦浦军声，穷寇逞五火之攻，孤城保三沙之固，杨越国之追高智慧，王少保之取邵青也。伟业尝簪笔侍世祖于西苑，仰窥睿算，得御将之道，善任知人，宽衔策以求干城，厚宠禄以收心膂。其论赏也，不以亲近而或溢其率，不以疏远而稍绌其科，用允孚于折冲，无大无小，罔不用命。若夫受脤专征之臣，能以肺腑勋贤，同心一力，计功之日，得皇甫不伐之风，全宣子皆让之美。《传》曰：“师克在和。”以公事征之尤信。夫王师江、汉之浒，召虎也，诗人本诸宣王；元和淮、蔡之平，李也，史臣归之裴相。铺陈主德，推扬股肱，此载笔之责，而居功者之心也。伟业承公之命，敢备着其事，俟他日上请以藏诸故府，昭示于无极。康熙四年月日，具官吴伟业纪。







四


○杂文（四）

【跋王文肃公闱牍】

吾州为少保王文肃公故里，其生平手迹，丹铅上下，尺素往来，巾箱万言，赫蹄数字，人皆藏庋以为荣；而南宫首举之故牍最后始出，公之孙烟客奉常，乱后以数百千易诸老兵之手，后生末学得端拜而谛观焉。

伟业少时谒公祠堂，见有觚棱重屋，竦临除道者，为御书楼。知公以元臣蒙眷，神宗显皇帝咨诹政事，慰劳兴居，亲洒宸翰以赐故相，家尊而奉之，天章五色，日月昭而星云烂焉。神祖性好书，文华讲幄，首以学二帝三王大经大法题诸户牖，字画径寸，波磔天成，馆阁老臣曾经侍从者，仰观谟训，追话熙隆，为之肃容叹息。文肃明农七十，杜门却扫，人称其晨起焚香绨几，临摹《黄庭》一再过。在政地，郊庙大文皆出其手；处两宫之际，拥护东朝，皂囊削稿，藏诸金匮石室，多史册之所不载。即此卷为公车拜献，锁院风檐之所就，至今想像其临文下笔，有穆然忠孝之思，五十年𬣙谟定命，早已发端于此，因不止专门名家，大科文字，重洛肆而贵鸡林也。呜呼，君臣一德之会，岂不盛哉！奉常请宗伯钱先生牧斋为文特书之矣，其所以属伟业，则又以同里科名相亚，宜附姓氏于末简。伟业谫劣，愧于公无能为役。犹忆初尘榜墨，主者录首义进御，思陵览至终篇而善之。草茅少贱，经术浅薄，乃荷天语褒嘉，登诸大雅，士感知己，况在至尊！

嗟乎！自丧乱以来，劫灰煨烬，进士题名之碣，类以填马通而搘舂杵，况于春官所藏，残篇断楮，其复有存焉者乎？文肃独以百年遗草，与景锺栒鼎岿然其并峙，是不廑勋名建树之不同，即文章翰墨或存或否，亦有物以司之，不可得而强也。奉常自言，少侍其祖见此卷，向云留严文靖所，迄今六十年，不知何以复出。世之盛也，名德相望，好事收藏，赵璧楚弓，隐见于甘盘，伊陟，世族卿宗为之捧持爱护。王氏子孙摩挲旧物，其感三朝知顾之隆、垂金石而不朽者，亦深且远矣。伟业因备着其事，随宗伯后书之册授奉常，俾以传诸其家。

【题龚司李虞山画册】

异时为李官者，挈凡举要，以察群吏之得失，舍此非其任也。故能以闲暇访所过山川，收其图籍，得风谣土俗之所宜以为政助。今也钱谷征令，一切委之以责其成，靡事不为，日不暇给；其有处繁剧而治以简易，出于簿书期会之外，恢乎其有馀者，讵不谓之贤哉！语曰：“夫唯大雅，卓然不群。”若李龚公之治吾吴，斯近之矣。吾吴属城海虞，山水为尤胜。公尝行部过虞，虞人德之，尽图其所游历历而系之以诗，属伟业书其首简。

夫虞山嶞山也，峰峦涧壑，枫楠松桧之奇，载诸图经，而巫臣、太公、虞仲、言偃为先圣前贤之遗迹，其次则昭明之于文，张颠之于书，黄公望之于画，文采风流，虽奕世犹可想见。况乎拂水之下，东皋之傍，其台榭陂池、车马宾客之盛，吾与公所亲见者，今已不可复作，惟文章风节之岿然者，长与此山垂天壤而同敝。嗟乎，士君子服官行政，可不兴怀于后世之名哉！邑之东北被海，有故淮张时所置旧垒，而白茆为周文襄、海忠介之所疏凿，其故道已湮没不存。尝试与公登高四望，彼夫庐舍既已空，陂渠既已涸，津亭戍鼓之间作，而哀雁跛羊，村烟堠火，时影见于云霞草树之际，其民之负担而疾驰，扶杖而暂憩，若皆有遑遑焉不得已者，又孰从而图之乎？自古达人君子，惓惓于宦历之山川，良思嘉惠于土之人，故流连而不能已也。若夫鞅掌而来，传舍而去，问以某山某水而有不知，彼自以勤于官矣，独不念江山景物之清泠而韶丽者，尚不能使之窅然自失，以暂移其须臾之好，又何有于尪<疒列>疲瘵之斯民，乃肯从而念之而爱之也耶？噫嘻，若龚公者，斯可以风已。

抑吾思夫山简之襄阳，王右军之会稽，居其位不得行其志，习池、兰亭，登临兴慨，为诗文以发之；然则龚公之抚是编而沉吟者，其爱利吾人之志，果得而尽行之乎？此乃图之所不能载，而诗之所不能传者也。余知公者，于是乎言焉。

【为柳敬亭陈乞引】

梅村曰：冯弹铗而歌无家，孟尝君使人给其食用；东方生公车索米，绐侏儒啼泣，遂得亲幸，赐帛百匹。夫士诚自给则已，不然盍早自言，不自言，则虽有滑稽之才、纵横之辩，而拓落穷饿，忧愁晻塞，吾知其必不济矣。

当柳生客武昌时，居宁南帐下，遇诸帅椎牛大享，从灶上骚除，可食万家；军中樗蒱官赌，积钱隐人，分其博进，可富十世；有司簿阅无名田膏腴水碓，令宾客自占，可得数十区；江南丝谷果布，江北鱼盐桐漆，取军府檄，关市莫敢谁何，所赢得可十倍：如是则柳生规陂池，连车骑，游说诸侯，称富人矣。今乃入无居，出无仆，衣其敝衣，单步之吴中，日诙啁谐笑为人抚掌之资，而妻子羸饿，不能名一钱。柳生念久约无穷时，来请余言，言：“吾老矣，不以此时早自言以祈所哀怜之交，一旦衰病疲曳，尚复谁攀乎？”余视柳生长身广颡，面著黑子，须眉苍然，词辩锋出，饮啖可五六升，此其人非久穷困者。今王公贵人已渐知柳生，久之且复振，振则再如客武昌时。即余言为无用，顾柳生故人游不遂，因而来过我，吾贫落不能相存，其所请不能，又以难也。且左宁南将百万之众，一朝溃亡，其有追叙旧恩，反复流涕，俾宁南本志白于天下者，柳生力。夫大丈夫以壶飧一饭，死生契阔，没齿勿忘，况于乡曲故旧为营菟裘，其感慨之节又何如哉！余故因其言为之请，且以明生之不背德焉。

【为周弘叔劝引】

盖闻王象孤穷，杨俊为之立屋；韦泓丧乱，应詹代以营居。无不义切交朋，道敦故旧。吾友弘叔周君者，巨族膏粱，胜流华腴，夙遭屯蹇，屡迫艰难。访岷山之宅，旧有一区；过临邛之家，并无四壁。伤哉黔娄之贫，甚矣原思之病。而人见其撤屋代炊，轻废先人之筑；得钱会戏，终寡自振之方。莫肯定居，何须得食！夫桓温负进，袁彦道为一掷成卢；殷睿拙行，谢微子令千金叫绝。苟令故交念我，何至旁鬼笑人！即五木之漫投，宁一枝之罔托？乃忍视其寄宿乡亭，依栖客馆，牵小船而岸住，就大树以夜休已哉！

敢告同志，共急故人，早治一亩榛芜，为营三间斋室，设茶寮而待客，课菜圃以娱亲。但得蒲柳萧疏，可开北牖；如遇酱酰调美，足试南烹。青门白屋，便成隐士之庐；绿蚁红枭，仍结酒人之社。如此则赁舂庑下，伯鸾自有清高；推宅舍南，公瑾共称长者矣。

【叶公传】

叶为楚同姓，其先令尹子高食采南阳之叶，娶于斗，生子，以是年获白公胜，子高曰：“吾闻克敌以示有功。”因以胜名之。子孙居宛、叶之间，皆胜后也。南阳善贾，习治生，叶为豪宗，顾好嬉戏蒱博，又因母家斗氏，虎所乳以生，负其气横行里中，南阳人苦之。楚灭，汉有天下，求子高之后，复旧封，降爵为子。武帝好方技，而叶子之友韦氏、国氏、壶氏各以艺进。韦好谈纵横，知兵，官至大中正；而国与壶特待诏，为上所嬉弄，然数召见得幸，而叶不显。西晋时，有善丹青者过洛阳，见通人达官湛湎于酒，裸身散发，箕踞绝叫，心好之，归而写其形貌以为笑乐，后人习其传，世监南阳酒税。

元至正中，有虫食于子高庙槐之叶，文为钱刀，大小肉好，累累若贯。史苏占之曰：“吉。视其繇，楚庄王元年诸侯来贺之卦也。叶，庄之昭也，而灭于秦。秦水德也，今白眚微，赤气效矣，叶其兴乎！”未几果有兄弟数人即山铸铜，致缗钱数百万，遵元制入财助军，命以官，为万户、千户、百户，悬金牌以领其众。旌旗尚赤，占风角视旗所向，以顺者取胜。其法用四十人为率，五分之，而虚其一为策应。其四队有长有贰，而偏将军百户者置五花阵为奇兵，虽不胜，其劳与克敌同赏。凡用师之道，有赏有罚，有贺有吊，有捉有放，有比有灭。而任用者曰马、曰槊。马以实营伍，槊以验卤获，而功次则传筹以为记，有不信，请如誓书。然自元季以来，兄弟日寻攻伐，其所谓百万千万者，徒以空名相署置而已。

最后有叶公子者，浪迹吴、越间，吴、越间推中人为之主，而招集其富家，倾囊倒屐，穷日并夜以为高会，入其坐者，不复以少长贵贱为齿。公子性儇巧，能伺人之意色为向背，其势且盛者，即手中无所有，骫膜迁就，务有以顺适其意；势且衰，虽揣摩偶得，必多方以误之，俟其大困，然后诱以小喜，示之不测，终不能偿所失亡，然而人冀万一，不敢有以怨也。久之，宛、叶盗起，其魁曰献、曰闯，公子之军号适与之同，有惎之者曰：“公子虽楚人，其徒皆山东轻侠亡命为盗而降者耳，宜勿与通。”公子曰：“不然。吾之宗先朝有相国者，与奄尹忤，奄之私人取稗官家姓氏以指目善类，凡百二十人，为党录，而吾宗为之魁，无漏脱者。余以其名虽不伦，差胜于刑馀小人，不足以为辱，故至今逡巡其号勿为改，聊以为戏焉尔，而诸君谓信有之乎？且吾之道常以知足持重，先负后克，顾根本而料折冲，一损一益，知进知退，深有合于孙、吴、陶、白之术。若夫黠者以为弊，而愚者以为贪，强者以为叫呶，而怯者以为犹豫，风俗性情使然，岂吾过欤？余见诸君过博进者家，既不能挥斥金钱，而所当之物日以苦恶无所用，甚至以空文塞之，令我负大信于主者，而顾欲以妄言訾謷我，此不足与游。”趣驾去。于是诸子闻之，无不爽然自失也。

或曰：“斗子文之后居燕、赵间，好搏熊斗虎豹，叶子将去而从之。”或曰：“公子散其伴侣，兄弟五人作五章之歌，仍逃于酒。”二者皆未可信。后竟隐不见云。







五


○序（一）

【黄陶庵文集序】

黄陶庵先生死忠之五年，其门人陆翼王收其遗文，得所论著百馀篇，属余为之序。呜呼！陶庵之文止于此而已乎？当其城陷引决，投笔绝命，扼吭而死，翼王访求搜购于流离煨烬之中，遗编断烂，什不一存，此可为流涕叹息者也。

陶庵深沉好书，于学无所不窥，居常独坐一室，不交当世，迁、固以下诸史，朱黄钩贯，略皆上口；其于考据得失，训诂异同，在诸儒不能通其条要，陶庵顿五指而数之，首尾通涉，铢两历然，虽起古人面与之雠问，莫能难也。其为人清刚简贵，言规行矩，早有得于濂、雒之传，尝谓人曰：吾比来为文，初无所长，然皆折衷大道，称心而立言，质之于古，验之于今，其不合于理者亦已少矣。此其一生读书之大略也。当先皇帝初年，海内方乡古学，一二通人儒者，将以表章六经，修明先王之道为务；乃曲学诡行则又起而乘之，依光扬声，互相题拂，剽取一切坚僻之辞，以欺当时而误流俗。论者不察，乃比其始事者同类而訾之。噫，亦不思之甚矣！世之降也，先王之教化既熄，法度既亡，人奋其私智，家尚其私学，比谬杂揉，蟠戾于天下，虽有高世之君子，欲整齐而分别之，其道无繇。惟夫忠孝大节，皆出于醇正博洽之儒，其似是而非者不一见焉，然后天下后世了然知异学之当诛，而大雅之可尚。以观我陶庵，非其人耶？

陶庵为诸生二十年，与其弟伟恭，其徒侯几道云俱昼夜讲性命之学，晚而后遇，不肯就官，城破之日，师友兄弟同日并命。今其书虽不全，使读之者忾然想见其为人，益足以征于今而信于后无疑矣。翼王以五年之力，掇辑散亡，其功于斯道不细，固不专为陶庵已也。吾故表而出之，俾后之人知所习焉。

【何季穆文集序】

虞山何季穆，天下博闻辩智之士也。读书负奇气，以文章志节自豪。尝挟其册走京师，欲有所建白。会逆榼用事，应山杨忠烈公特疏击之，季穆引义慷慨，赞成其决。已而杨公遇害，季穆忧时感世，发病呕血，曰：吾之生则不如其死也。死二十年，其子璧以能诗闻，乃收父平生所为诗古文词而之，得十馀卷。余读之太息，曰：嗟乎！古之为士者，非公车特征，则宰府交辟，次亦屈志州郡耳；其有淹顿牢落，没世而无闻者，盖亦少矣。当东汉之季，阉寺之祸可谓最烈，然而岑至、张俭之徒，不过以东部督邮、南阳功曹，收案中官子弟，考竟杀之，而太学诸生提斧锧伏阙下，请斩十常侍以谢百姓，虽繇此得罪夷灭，其所发舒已足垂名竹帛。今以季穆之才，岂出党锢诸贤下哉？本朝不行辟召，诸生勿通章表，故虽以有为之略，敢言之气，而屈折勿效，仅以托之于文词，此可为痛惜者也。余尝惟国家当神宗皇帝时，天下平治，而士大夫风习不能比隆往古者，良繇朝廷以科目限天下士，士亦敝敝焉束缚于所为应世之时文。以吾耳目所闻见，如吴中邵茂齐、徐汝廉、郑闲孟三君子，皆号为通人儒者，而白首一经，穿穴书传，于朝政得失，贤奸进退之故，则不闻有所论述，故其不遇以死也，姓氏将泯灭而勿传。当是之时，有不好经生章句而谈国是人才、边情水利，凿然欲见诸施行者，独有一何季穆耳。然且才力无所展，议论无所用，即其后人所欲铺扬而称述之者，今止其书在，书之传不传亦未可知也。

盖季穆殁后十馀年，天子慨然有意于岩穴之士，而士亦危言深论，激扬名声，故有匹夫上书诋诃禁近，处士抗论裁核公卿，浸寻乎东汉矣。其有所匡救，十不得二三，而朝贵侧目，大考钩党，终至国祸随之。若使季穆不死，忠言异谋，必大有益于时，而其文章论著，足以轶往昔而示来世，断不止于此也。而竟不幸早死。《诗》有之曰：“人之云亡，邦国殄瘁。”其季穆之谓夫！

【陈百史文集序】

溧阳陈先生以诗古文词名海内者二十馀年，余也草野放废，未尝一及先生之门，先生顾寓书余曰：“吾集成，子为我序之。”夫先生之文，衣被四海，乃于三千里外，欲得穷老疏贱者之一言，此其通怀好善，诚不可及，而余则逡巡未敢也。今年春，始进谒于京师，会先生刻其集初就，余得受而卒读，凡诗文若干卷，不揣为之序曰：

夫文者，古人以陈谟矢训、作命敷告、教世化俗者之所为，非仅以言辞为工者也。有一代之兴，必有一代之文以为之重。当夫礼乐未行，纪纲未定，得其文以讽谕天下，无不翕然从风；及其功成而道浃，荐之郊庙，布之声歌，可谓盛矣。乃其学不专一能，书不名一家，奇邪踳驳之弊无自而起，盖繇垂教之人即其谋国之人，故因事立言，取其明体适用，浮词剿说不得而入也。三代而下，人材薄，学术废，草昧之功，类不始于儒者。迨乎升平累叶，文事乃兴，用以粉饰铺张而无所缓急，不得已借瑰异诡僻之辞以自见。其有卓然越于流俗者，汉贾谊、董仲舒、司马迁、刘向之属，皆在高、惠以后；韩、柳则当唐之既衰，有宋庆历、嘉祐之间，欧、曾并起：此数君子者，各成一代之文，声施后祀。余所惜者，以彼其才，使之生于开创之初，亲见其行事，所著当不止此。夫立乎定、哀之际以望隐、桓，孔子难之，况其下焉者乎！

明初宋文宪公以大儒而膺佐命，上自诏敕训令，下至于碑铭序记之文，援据六经，熔铸百氏，几与三代比隆。今国家鼎新景运，皇上亲儒重学，而先生膺密勿心膂之寄，高文大册，咸出其手，《诗》有之：“倬彼云汉，为章于天。”其先生之谓哉！文宪虽典司文章，不与机务，又得黄溍、柳贯之徒倡明婺学，适会其成功；先生勤劳经国大业，能出其馀力为文章，且自文宪公后三百年来，绍修绝学者不过数家，剽窃摹拟，抽青媲白者，榛芜塞路，先生慨然起而厘正之，此其视文宪为尤难也已。余既序先生之文，因以正告天下，俾知大雅复作，斯文不坠，士君子务为原本之学，扶运会而正人心，无矜纂组荟蕞之长，弊弊焉从事于所无用，此先生之志也。

【白东谷诗集序】

余少时得交天下士，以为三晋者，河岳之奧区也，太行、王屋之交，风气完密，必有巨儒伟人，魁垒沉塞者出乎其间，吾庶几一见之，然不能往也。在南中，从张藐姑先生游。先生家晋之阳城，年六十馀矣，德高而齿宿，忧时伤乱，有家国飘薄之叹，顾奉其经书讲诵不辍。予得侍函丈，闻绪论，心诚服之。世故流离，名贤抑没，窃慨典型不可复作。

既而遇白公东谷于京师，知为先生之同里，攻实学，修笃行，不役役于富贵，不陨获于流俗，冲乎其自下，确乎其自持，有先正之风焉。当世祖皇帝优礼词臣，东观横经，长杨校猎，凡有编摩咨访，飞鞚趣召，往往在严更之后，风雪之中，公应诏立成，辩言如响，同官中咸以大人长德博闻强记推之。及乎出贰铨衡，上参槐棘，撤侍从而典邦禁。圣主以造邦之初，成宪方立，文墨法律之吏不足以著絜令，惟公经术深厚，传古义，定谳法，故倚以天下之平焉。退而筑室于析城、底柱之间，俯仰河山，流连今古，取其高深跂蔚，尽发之于诗文，上以垂竹素，润金石，次亦散华落藻，沾丐远近，今所谓《东谷集》者是也。伏而观之，岂不盛哉！

白族大且显，其最以学行着者，公之尊人履德先生，兄弟明经，典邑校，讲授生徒，多所成就，学者以比德河汾。公有从兄曰季文，多闻述作，高尚不仕。昔咎犯之语重耳曰：“吾不如衰之文也。”夫三士皆足上人，而沾沾于成季之有文何耶？《春秋》聘问之辞，晋之卿士为多，被庐之蒐，说礼乐而敦诗书，即军旅亦所不废。千载而后，风醇俗厚，被服尔雅，河东世有高门，昭其文德，为天下先。今以观白氏，履德之有公，士会之于范文子也；公之有季文，叔向之于铜鞮伯华也。其原本家学，遇会处际，乃一出而用之于世，容偶然乎！

金华陈公，文吏也，旧为公邑宰，用治行高擢任吾州，刻公之集于吴下，以公言征馀弁其首。余浏览之馀，既乐晋之有人，又追想藐姑之风流于徂往之后也。称人之善，必数其父兄与其乡先哲，是用推本书之，以为东谷诗序。

【戴沧州定园诗集序】

余尝思自古诗人享盛名、履高位者，代不数见。唐人如张曲江、高达夫庶足以当之矣。曲江晚年忧谗畏事，达夫五十始显，佐戎幕，历兵间，其登眺诸作，类有堙郁抑塞之感焉。先朝如李长沙、王弇州皆以绝代之才，位至卿相，遘际平世，雍容歌啸，领袖群流，跌宕骚苑，於乎，又何盛也！余于天下思一见其人不得，乃今得之沧州戴公。

公工文章，善书画，为诗深浑奇峭，超迈绝伦。洊登三事，再世侍中，父子俱列台阁，赐召见，给笔札，丹青墨宝，照耀殿壁，赋诗纪事，天子动容，甚至亲洒宸翰以赐之。文人遭逢，可谓隆矣！公馀丰暇，品藻人士，殷勤赏接，长缣短幅，淋漓墨沈，残膏剩馥，沾丐海内，风流文采，掩映一时。嗟乎！十馀年来，宿素凋谢，文事衰歇，宾朋之赏会，景物之流连，诚未有如今日之戴公者也。

公将刻其诗，余得受而读之，乃见其身经丧乱，俯仰悲凉，蔓草铜驼，潸然兴感；洎乎谪宦南阳，中原灌莽，千里极目，追念昔人战斗胜负故处，贳酒悲歌，抚羊令之遗碑，过张衡之故里，徘徊凭吊，泣数行下：然后知公虽席丰履盛，而忧危侘傺之意，未尝不壹发之于诗，其所得者盖已深矣！余友合肥龚公孝升与公相知为最，其才地名位亦相亚。孝升之诗，慷慨多楚声，余辄读辄泣，且疑其何以至是。今又得公所作，乃知文人才士，所蕴略同，而非寻常拘墟之见可得而窥测者也。是为序。

【观始诗集序】

《观始集》者，鄗城魏石生先生合海内之诗选之以名其编者也。鄗城之自为诗，深究本源，穷极体要，乃以选者弗规于正也，京师轩之所集，遂穷搜博访，朱黄点勘，积有岁月，始定为若干卷，而授伟业序之，曰：

“子知诗所以始乎？依古以来，世道之污隆，政事之得失，皆于诗之正变辨之。在昔成周之世，上自郊庙宴飨，下至委巷讴歌，采风肄雅，无不隶于乐官。王泽既竭，蒙史失职，列国之大夫称诗聘问，乃仅有存者。季札适鲁，观六代之乐，君子曰：此周之衰也。鲁雅周公之后，得赐备乐。顾太师所习，夫孰非土风，乃季子不之京师而适与国，此岂复有升歌象舞之盛哉？降及汉魏，乐府之首《大风》，重沛宫也；古诗之美西园，尊邺下也。初唐《帝京》之篇，应制《龙池》诸什，实以开一代之盛。明初高、杨、刘、宋诸君子皆集金陵，联镳接辔，唱和之作烂焉。夫诗之为道，其始未尝不渟潆含蓄，养一代之元音，其后垂条散叶，振藻敷华，方底于极盛，而浸淫以至于衰也。自兵兴以来，后生小儒穿凿附会，剽窃摹拟，皆僴然有当世之心，甚且乱黑白而误观听，识者虽欲慨然厘正，未得其道也。会国家膺图受箓，文章彪炳，思与三代同风，一时名贤，润色鸿业，歌咏至化，繄维诗道是赖。于是表阊阖、开明堂、起长乐、修未央，圣人出治，矞矞皇皇，升中告虔，引宫命商，羽旄济济，和鸾锵锵：吾观乎制度之始，将取诗以陈之。苍麟出，白鹰至，龙之媒，充上驷。我车既闲，我兵弗试，维彼蛮方，厥角受事，来享来王，同书文字：我观乎声教之始，将取诗以纪之。仓庚既鸣，时雨既零，大田多稼，恤此下民；兰台群彦，著作之庭，歌风缊瑟，终和且平：我观乎政治之始，将取诗以美之。若夫淫哇之响，侧艳之辞，哀怒怨诽之作，不入于大雅，皆吾集所弗载者也。”

余应之曰：“是则然矣。抑诗者，缘情体物，引伸触类，以极其所至者也。若子之论，其汰之无乃甚乎？”石生曰：“圣人删《诗》，变《风》变《雅》，处衰季之世，不得已而存焉，以备劝诫者也。且君子观其始必要其终，图其成将忧其渐，吾若是其持之，尚忧《郑》《卫》之杂进，而正始之不作也，可不慎哉！子不见夫水乎？当其发源，涓涓淈淈，其清也可凿，其柔也可玩；既而潢污行潦，无不受也，平皋广陆，无不至也；及乎排岩下濑，淫鬻宓泊于江湖之间，则奔突冲决之患已成，势且莫之制矣。吾为是选，宁使后之君子有以加之，踵事增荣，殆将俟焉。若兹者起尾闾，昉滥觞，岂可即决防溃闲，莫知束伏，而不早为之所乎？凡以慎吾始焉尔。”余曰：“善。”乃书其言以为之序。

【毛卓人诗序】

昔者先王以诗教天下，自祭祀、聘飨、乡饮、大射，无不用诗为登歌，故以立之学宫，肄习子弟。汉遂置博士等官，而唐因之设科取士，虽先王温柔敦厚之旨渐已散亡，于其教亦可谓之盛矣。繇宋以后，始改为制举之文章，本意在黜浮华、尚经术，后人乃沿习苟且，躐取世资，自守其固陋空疏，尽诎诸儒百家之言于弗讲；一二有志之士厌苦束缚，思有以驰骋变化之，不免稍戾于法则，已为当世之所绳而不克自振。盖唐以诗取士，诗有正变不同，即士之不遇者，犹得为放歌长吟，用比物连类之辞，发坎巉不平之气，身虽未达，而名足以传。近代以文取士，文有奇有平，其言总无当于用。彼不遇者已矣，或有遇者，以其才偶见排抵，则姓名抑没于《兔园》故纸之中，虽有人求而好之，何所持以断其必然拄斯世而夺之议，如吾友毗陵毛卓人是也。

卓人既以文被摈，乃益肆力于诗，上溯汉、魏，下探三唐，含咀菁华，讨求声律，不数年而学大就。会当事惜其才，湔祓复用。家贫乞禄，得吾州之学官，颓屋败椽，弦歌不辍。其与卓人同时被摈者，受殊遇，为显贵人，寻不幸以死。而卓人独栖迟一毡，婆娑东海之畔，默默不自得，手一编问序于余。嗟乎！自举世相率为制举义，而诗道湮灭无闻。十馀年来，学宫之子弟稍有习其事者，无过修干谒、希进取。不离时艺者近是，纵语以挽近之作者，迷瞀不解，况于先王比兴之义，有得而闻之乎？夫吾州素以文献重海内，今再得名贤以为之师，诚使卓人尽出所学，以诗道训邦之子弟，庶几元音正始可以复作。乃吾观从游之众，虽知师之贤而尊事之，有能以诗是正于先生者，固已少矣。然则卓人之穷，不徒以其文，即所为诗，亦聊以自娱，若云修其职以行其道，犹未也。

昔西汉毛公为河间献王博士，而《诗》义在齐、鲁、韩三家为独传。国家一朝更科举之法，搜扬风雅，广厉学宫，求宿儒大材通知四始者主其事，先生殆其人乎！是又一毛公矣。余故为之序，不泛称其诗，而举所以为诗者，援先王以为训，此即卓人之教也夫！







六


○序（二）

【龚芝麓诗序】

大宗伯合肥龚先生裒其新旧所著诗，手授丹徒姜子子翥曰：“子知吾诗者也，亟图所以广其传。”于是大行伯成吴侯方以为政馀闲，扬扢风雅，谋诸顾子修远、陈子椒峰，相与诠次而刻之吴中。集成，命其友娄东吴伟业弁简端。伟业伏而读、仰而思曰：夫诗人之为道，不徒以其才也。有性情焉，有学识焉，其浅深正变之故，不于斯三者考之，不足以言诗之大也。今以吾龚先生选词之缛丽，使事之精切，遣调之隽逸，取意之超诣，其诗之工固已。俊鹘之举也，扶摇一击；骐骥之奔也，决骤千里。先生之潜搜冥索，出政事鞅掌之馀；高咏长吟，在宾客填咽之际。尝为余张乐置饮，授简各赋一章，歌舞恢笑，方杂遝于前，而先生涉笔已得数纸；坐者未散，传诵者早遍于远近矣。此先生之才也。身为三公，而修布衣之节；交尽王侯，而好山泽之游。故人老宿，殷勤赠答，《北门》之窭贫，行道之饥渴，未尝不彷徨而慰劳也；后生英俊，弘奖风流，《考盘》之寤歌，彤管之悦怿，未尝不流连而奖许也。自《伐木》之道衰，而黾勉有无、匍匐急难者，吾不得而见之矣。先生倾囊橐以恤穷交，出气力以援知己，其恻怛真挚，见之篇什者，百世而下读之应为感动，而况于身受之者乎？此先生之性情也。板荡极而楚骚乃兴，正始存而大雅复作。以先生时世论之：繇其前则忾我寤叹，忧谗慝、痛沦胥也；繇其后则式燕以敖，诵万年、洽四国也。举申旦不寐之衷，与夙夜在公之道，上求之于古昔，内审之于平生，于是运会之升降，人事之变迁，物候之暄凉，世途之得失，尽取之以融释其心神而磨淬其术业。故其为诗也，有感时侘傺之响，而不改于和平；有铺扬鸿藻之辞，而无心于靡丽。《秦风》之篇曰：“蒹葭苍苍，白露为霜。”士君子所以久而益坚者，其砥砺必有道矣。此先生之学识也。

余定交于先生者三十五年，凡友朋之称诗者以百数；举其最，曰海虞钱宗伯牧斋、莱阳宋少司寇九青。九青锁闱论文，江行纪胜，与吾辈三人同事于楚，而牧斋晚年不自得，适会先生谒告南还，相与淋漓倾倒于白门、金昌之间，斯二者相知为深。九青好矜慎，其诗尝追拟少陵，颇能得其一二，日必课五言一首，冀其学大有成就，始肯出以示人。乃不幸而以兵殁，虽其断篇零落，百不一存，余每与先生言而伤之。牧斋深心学杜，晚更放而之于香山、剑南，其投老诸什为尤工。既手辑其全集，又出馀力以博综二百馀年之作，其推扬幽隐为太过，而矫时救俗，以至排诋三四巨公，即其中未必自许为定论也，诚有见于后人之驳难必起，而吾以议论与之上下，庶几疑信往复，同敝天壤，而牧斋之于诗也可以百世。然后知昔人之诗，其作之者传，论之者亦传。至磨灭如九青，虽相知有吾两人，无可加其称述，惟为之抚卷追叹而已。

余忝少长于先生，既推服其才，又熟于性情学识之有素，故于论诗表而著之。嗟乎！先生之功于斯世甚大，固无藉于诗以传，而诗之工已臻于至极。余衰且惫，庶几厕名集中，随诸子之后，它日有追数其交游而及之者，此余从伯成之请而序之之意也。不然，余之言岂足为先生重哉！

【宋子建诗序】

往者余叨贰陪雍，云间宋子建偕其友来游太学。当是时，江左全盛，舒、桐、淮、楚衣冠人士避寇南渡，侨寓大航者且万家，秦淮灯火不绝，歌舞之声相闻。子建雅结纳，擅声誉，天才富捷，能为歌诗，胜游广集，名彦毕会，每子建一篇出，无不人人嗟服。余讲舍在鸡笼山南，远睨覆舟，近揽灵谷，俯瞰玄武，陵树青葱，觚棱紫气，皆浮光荡日，照耀乎吾堂之内。有池十亩，为亭五楹，树以桐梓杉槠，被以芙蕖菱芡。凡四方宾客之过者，图书满架，笙镛在列，招延谈咏，殆无虚晷。子建至，则相与讲德论艺，命酒赋诗，极昼夜勿倦。盖山川之胜、文章之乐，生平所未有也。

余既东还，子建被荐入翰林。无何，天下大乱，两人者草间偷活。家近也，数有书问来。今年夏，子建裒其生平诗若词，属余叙之，附以楚鸿诸作。楚鸿，子建子也，年十五六，其为诗则已含咀汉、魏，规摹三唐，即子建且当避之矣。有弟曰汉鹭，甫龀耳，作径尺大字，体势波磔，郁然骞腾，宋氏之人才未有艾焉，余于是不能无感也。当子建初游南中，楚鸿方在襁褓，而汉鹭未生。曾几何时，而二子之声名已在人口，虽其幼敏夙成，余两人则固已老矣。况以兵火频仍，万事迁改，异日者楚鸿、汉鹭续白门之游，问冶城之胜，而六馆之锺鼓，四库之经书，有不与齐宫梁苑共为销沉者乎？孔庙之松杉，台城之杨柳，有不与兔葵燕麦付之榛莽者乎？嗟乎！次宗之学舍，零落奚存；伏挺之讲堂，蒿莱何处？而乌衣子弟，策马青溪；乐游少年，维舟笛步：则以供其徘徊凭眺，流连吟咏而已。

然则余何以叙子建？无已，话旧京之遗事，纪同事之故人，庶令后生知所考述。若夫文史风流，宾朋唱和，跨前哲而出新声，则君家父子间事，岂余所能及哉！书以示子建，以余言为何如也？

【程翼苍诗序】

新安程翼苍馆丈以道尊于吾吴，为士子师，其所为诗，和平温厚，归于尔雅，而侘傺怨诽之音不作，余读而重焉。昔金华宋文宪为文以送河南张翀。翀之繇编修出为南阳教授也，文宪始幸其遭，继重其职，而终勉以不负天子作人立教之意，虽其时设官之制容有不同，而士君子随地循分，以自处于出入进退之间者，其道不当如是耶！

成、弘以降，馆阁之体益重，其有高世之才，负俗之累，不容于侍从者，辄隐居自放，作为歌诗，以发其忧愁惬迫、懑愤无聊之思。余初入馆中，好访求前辈故实。有言正德中黄冈王稚钦、绥德马仲房为同年，同馆选，后先同谪补外。稚钦以通侻竟废，仲房终跻尊显。此二君者皆诗人也，稚钦颖悟绝伦，所为诗纵恣诙谲，脱去绳束，以慢侮当世；仲房诗整练有法，步伍秩然，虽才不及稚钦，而用意过之。今其集具在，读其书，论其世，以考其人之得失，不亦可乎！此吾所以有重于翼苍也。士君子患其行之不高，学之不赡，而不患名位之不达。入而为相如、枚皋，出而为贾生、董相，一而已矣，何必长杨载笔，太液从游，而后可以傲当时、称作者哉？

程之先篁墩先生，从数岁召入史馆，赐上第，亚春卿，诗文考证古今，精深典洽，先朝所推，宿儒巨公，未能或之过也。今国家以古法改定官制，其从禁掖出者召还，待以不次之位。而翼苍名誉日高，异时吴中子弟，论讲舍之横经，记篮舆之负杖，山巅水涯，高谈胜集，且诧为盛事，而诗歌之传述，从可知已。虽然，吾闻新都之胜，黄海白岳，神仙之奧区，其俯视蓬池道山，碌碌寻丈，而况于吾吴之培𪣻者乎！翼苍之芥视轩冕，超然尘盍之表者，诚有以也，而吾又乌足以知之？

【彭燕又偶存草序】

余同年彭燕又刻其诗《偶存草》以示余，曰：“吾之诗以散佚不及存，以避忌不敢存，故所存止此，以名吾篇也。子为我序之。”余曰：“子之言偶存也，而仅诗云乎哉？尝试与子屈指二十年来，少同学，长同师，朝夕同游处，其人尚有存焉者乎？又以之溯大江，涉两河，燕、齐、秦、楚之墟，名儒硕友，伟人畸士，感义投分，千里定交者，其人果尽存焉否耶？然则我与燕又特偶存之一二人耳，而尚致慨于诗之存亡，不亦末欤！

古来诗人，处极盛之世，应制雍容，从军慷慨，登临赠答，文酒流连，此纵志极意者所为诗也；其次即仕宦偃蹇，坎𡒄无聊，发为微吟，讽切当世，知之者以为怜，不知者亦无以为罪：彼皆有诗之乐而无其累者也，岂吾与燕又所遇之时哉？虽然，当其势位方隆，声名籍甚，或传写于通国，或藏庋于名山，累牍连章，盈囊溢几，可谓盛矣；曾几何时，而荡为云烟，散为灰烬，名篇迥句，尚有知者，卷帙磨灭，十不一传：然后知诗之存者以其时，诗之所以存者，其道固自有在也。今燕又之诗虽出于亡失之馀，而其言皆发乎性情，系乎风俗，使后人读其诗，论其世，深有得于比兴之旨，虽以之百世可也，而偶存乎哉？

抑余窃有感焉：云间之以诗闻天下也，三四君子实以力还大雅为己任，遭逢世故，投渊蹈海，碎首流肠，其英风毅魄，流炳天壤，可以弗憾；独其文章之在当世者，犹冀后死之知己整齐而收辑之，如燕又者是也。而燕又自为之诗，乃亦避忌散佚而不尽出，则夫仁人谊士感时悼俗之章，其零落于兵火者不知凡几矣，可胜叹耶！余知燕又诗之必存，且所存端不止此，而顾有慨于斯道之湮没，因序是编也而及之，俾知贤人君子流风馀韵，传于来世如是其难，而后之读诗者，亦当知所爱惜也。

【宋直方林屋诗草序】

往余在京师，与陈大樽游，休沐之暇，相与论诗，大樽必取直方为称首，且索余言为之序。当是时，大樽已成进士，负盛名，凡海内骚坛主盟，大樽睥睨其间无所让，而独推重直方，不惜以身下之，余乃以知直方之才，而大樽友道为不可及也已。于是天下言诗者辄首云间，而直方与大樽、舒章齐名，或曰陈、李，或曰陈、宋，盖不敢有所轩轾也。大樽既前死，舒章得一官，又不究其用，直方乃以名位大发闻于时，既跻显要、进卿贰，为天子之大臣矣，复不幸早没。其少子舜纳裒其父平生之作，取首简属余。余俯仰四十年，执友零落殆尽，爱舜纳之才，以为直方不死，而自顾颓然不胜其衰且惫矣，乃抚卷三叹，而为之序曰：

吾读《小雅》，得朋友之道焉。昔文、武盛而《伐木》兴，周德衰而《谷风》作，诗者所以垂教易俗，而朋友故旧其厚与薄之递降，举世之隆替系焉，尚论者可不思其故乎！余尝反复于东汉之季，其贤而好士，莫过于蔡伯喈、孔文举。伯喈之爱王粲，欲举家之书籍悉以与之；伯喈殁，其撰集汉事，遭乱弗存，仲宣不闻有所搜葺也。文举诱掖后进，宾客日盈其门，已而死于曹氏；最后好其文而购之者，乃在魏文帝，其当时故人，不过脂习一恸而已。盖古道之难如此。《诗》有之：“风雨如晦，鸡鸣不已。”士君子处于抢攘之际，其生而同心，死而相恤，百世而下，未有及山巨源之于嵇中散也。今以观吾直方，何其类巨源之风乎！巨源位登三事，年垂八十，视直方过之；其诗文词赋足以比肩知己，则直方所长特优，巨源弗及也。惟是读感愤之诗，追忘言之契，后死而结集其文章，既贵而赡护其妻子，则巨源之于直方，千载同符，不期而合。吾党之放废仅存，比于向秀、阮籍之徒者，如余是也，能不叹哉！语曰：锺子期死，伯牙终身不鼓琴。直方之琴，今已沨沨乎明堂清庙之响矣，若以语乎孔子之忧患，左徒之《离骚》，则抚弦下指，终有所哽咽而未发。是编也，不复存其少作，讵足以尽直方；而直方所以原本诗人之忠厚不忘故旧者，端在乎此。

直方于兄弟最友爱。子建以明经高隐著书，尝拟唐人数百家，未就而卒。让木为二千石于岭表，其近诗益进，每邮筒寓余。余虽老，实籍君兄弟以不孤。噫嘻！此大樽所称三宋也。直方死，友朋兄弟之道，谁复有讲求之者哉？舜纳工诗，有俊才，而年少，余恐其略于旧闻，故举直方学行有关当世者著之家集，盖不止于诗，亦不止为宋氏已也。庶几舜纳知所勉焉。

【宋尚木抱真堂诗序】

吾友云间宋子尚木刻其《抱真堂诗》成，君方官岭表，邮书数千里问序于余，余读而叹曰：君子之于诗也，知其人，论其世，固已；参之性情，考其为学，而后论诗之道乃全。夫尚木之称诗四十年矣，初与大宗伯宛平王公同起，继为同里大樽诸子所推重。宛平之言曰：尚木以膏粱少年，匹马入京师，从有司之举。时椓人窃国柄，君贳酒悲歌燕市中，肮脏扼塞，一发之于诗。大樽之言曰：尚木早岁好为芳华绮丽之辞，一变而感慨激楚，再变而和平深婉，归之于忠爱。又曰：尚木为学最早，取裁亦最正。自吾论诗，诸子多悔其少作，壬申以前，惟尚木之诗为可存。噫嘻！合两君子之言，可以论尚木之人与其世矣。

自文社起，同志者负其才气，雄视海内，君之格律日进，不肯以毫末让古人，顾天性夷澹，雅不欲标榜自喜。同郡陈征君仲醇缘持论不合，受后进所击排，君用大体，独拥护老成，议者乃止。宋氏既右姓，兄弟多读书知名，一门之内，鱼鱼雅雅，望而知为温柔敦厚之风，此则君所以为性情也；君累不得志于计偕，六上始收，不幸遂遭末造，忧生伤乱，逾十年始出。既已簪笔侍从，又不获已，从事于戎马钲鼓之间，主者差其劳霡，奏授一郡，崎岖岭海，燠烋其遗民，刻廉自苦，七年不得调。当君之未出也，尝欲仿高氏《品汇》，定先朝一代之作，为正声，为大家，续亡友之志以折衷正始，初不以兵火少自假易。及乎守剧郡，处蛮徼，故人之流离其土者，收恤殷勤，死丧匍匐，鸡鸣风雨，未尝旦夕有忘于怀，此则君之所以为学也。嗟乎！大樽诸子已矣，即宋氏之以诗鸣者，隐莫如子建，达莫如直方，乃相继凋谢，君独以其身为才人，为宿素，为廉吏，为劳臣，合观前后篇什，自非岁月之深，阅历之久，不足以诣此。百世而下，论次云间之诗者，或开其先，或拄于后，兼之者其在君乎！

往者余有书与君论诗，期进于古之作者，心壮志得，不自知其难也。比岁以来，穷愁忧患，足以磨折其志气。自念平生操觚，不至于抵滞，今每申一纸，怛焉心悸，若将为时世之所指摘，往往辍翰弗为。君之去我也远，其邮书及之者，将谓可与言诗也，讵知其遇之穷而才之退哉！虽然，自君居岭表，余尝往还云间，追数旧游，俯仰俱为陈迹，然则江乡百里之间，固当以君为诗老，其知而序之者亦无过于余，而余又安能已于一言，不附名于末简也！因君之请，历举其读书取友、居身服官，虽不足以尽君之诗，乃君所以为诗者于是乎出，序以归之，且为世之读君诗者告焉。

【傅锦泉文集序】

温陵傅锦泉先生，遭有明全盛，于嘉靖二十九年举礼部第一。廷对抗直，指切权要，分宜相览而恶之，寻遣人招致出门下，拒不可，以此不得入史馆；除仪制司主事，转光禄丞，改吏部稽勋郎。与其长议不合，拂衣归，筑室岩山之侧，灌园著书，年八十有六而卒。先生于《易》为专家，自辛卯登贤书，庚戌始第进士，沉酣于六艺百家之言者二十年，制科之文盛为海内所传诵。平生所作序记碑铭若干卷、古风近体诸诗若干首，先生殁后四载，同郡镜山何公序而行之。傅氏温陵大族，子孙相继仕宦以十数，今松江通守石漪君，其从孙也。自先生通籍之年数之，甲子一再周矣，家藏遗集，往往散轶弗全，通守之尊人搜罗放失，刻之闽中，通守又刻之吴下，而属伟业序简端。

伟业读而叹曰：先生之学，殆用晦者也。自其初治制举义，根据经术，不肯纤靡以投时好。累罢春官，垂老始遇，即以朴直失权贵人指，等辈皆显任，而先生浮沉自如，进不为利，退不为名，终身寥落，而未尝有一言不平以自诩复用。虽其垂世不朽之文，亦既穷年矻矻，深沉有得矣，同时以古文擅声誉、主坛𫮃者，为其乡人，先生落落其间，不欲有所标榜也。吾闻之，古君子之善《易》者，识进退得丧之道，藏器敛德，遁世不见知而不悔，若先生者其庶几乎！

余论次前朝，当肃皇在御，凡先后首南宫者十有五人，仅袁文荣、王文肃两公至宰相，次有尚书华亭陆文定、侍郎海虞瞿文懿，巡抚则毗陵唐应德、平凉赵景仁，太仆则乐安李懋钦，此七公者最著。应德以古文名其家，饶经世大略，后追谥襄文，无论度越赵、李，自相国以下莫及也。文定、文懿用上第为天子之近臣，景仁亦由庶常出补，惟唐、李初授部主事，视傅先生差相类，先生与李终不得在禁林。应德、景仁从诸曹郎召入为宫寮，忤永嘉意，因请朝东宫，偕吉水罗达夫三人者同罢。达夫终其身不出，唐、赵后由知兵用，而唐遂勤其事以身殒。肃皇好以操切任柄臣，永嘉、贵溪、分宜三相辄假喜怒以排摈天下之贤士，如达夫诸公是也。独应德晚年超授，人谓其为分宜所知。嗟乎！彼苟贪富贵，何不少年循资拱默以取公卿？乃末路艰难，没身王事，论者犹谓纾意时宰，从而訾謷之，过矣！虽然，襄文之学，于地理扼塞，兵机成败，无所不通，雅自负经济，谓有用于世，世遂得而羁縻之。若傅先生者，其才固不足以及襄文，今就斯集读之，言皆归于道德，以躬行为本，视世事粥粥然，不欲显短长之效；即其龃龉分宜者，非征诸家乘、后人之所称述，则亦无所表白，此其用意深矣。士君子当出处之间，潜鳞戢翼，图之不早，读公集者未尝不喟焉三叹也。何镜山之序公也，曰：公灌园岩野，离支龙目，来禽青李，皆身植而手莳之，日与兄弟四五人追随游赏。世既弃公，公亦果于去世，竟以终其天年。呜呼！何公此言，所以见太平全盛，士君子隐居读书谈道之乐，而未免怅然于公之不遇也。由今观之，如先生者，何可得哉！何可得哉！

【傅石漪诗序】

余早岁受知于温陵周芮公先生。先生以吏部郎典选，相国东崖黄公时在左坊，两公者同里同籍，有诗名，馀繇及门后进，唱酬切劘于其间者四五年而后别去。比乱离分隔，余为诗以邮寄先生于闽中，先生偕相国和之，海内追数其交游而相与为传诵，故温陵之诗，余平生之所习也。南安傅公石漪以副二千石莅治云间，为政之馀，扬扢风雅，既搜葺其先集，俾余序之矣，再手裒所著诗若干首，属其友赵双白、魏惟度请余言弁简端。

夫南安，温陵属县也。傅氏为其邑望姓，自其祖锦泉先生举礼部第一，著书名家，百馀年来，子孙之发闻者以十数。石漪原本家学，好与郡之先达者游。其为诗也，于体制风格既讲求渐渍之有素，又能标举蕴籍，剪刻深至，以自探性情之所独得。当其自闽而出也，过吴会，涉大江，纵观乎泰岱、黄河之大，京阙宫观之盛，其纪行也有作，其述志也有感。而后以职事来云间，云间者，湖山之奧区，骚人雅士所奉为坛𫮃者也。君至而日与荐绅大夫流连于觞酒文咏，治郡斋以延名俊，出俸钱以资宴游。四方无不倾慕其风流而推挹其雅尚，所称《绿绮堂集》者是已。君厅事之西，为屋数楹，每退食有暇，弹琴读书于其中，而颜之曰“绿绮”。夫琴者，取其导堙宣郁，致化理于和平，此循吏所以阜民庶，而诗家所以叶神人也。君之抚弦动指，至于文王、箕子之操，得无有忾然太息，如见其人者乎！

当温陵全盛之时，两相同日拜命。东崖之晚年失志，感时悲吒，寄之于诗歌者为多。吾师吏部公近者道出吴门，追话四十年停骖问政之所，师弟登高凭吊，未尝不汍澜流涕也。双白、惟度过我草堂，屈指云间一二君子，异时仕宦闽、浙，江山吟眺，宾从声华，今已不可复问矣。君之增奇踵胜，亟亟于是编之成，庶几流风馀韵绵延而不绝也。噫嘻，岂不重哉！







七


○序（三）

【宋牧仲诗序】

往余在京师，从大司农归德侯公以尽交宋中诸贤。诸贤方以雪园文社相推许，公仲子朝宗遇余特厚。无何寇事作，朝宗以其家南下，一再见于金陵、于吴门，出其文，所为二三同志作传，则皆不免于兵，余为之嘘唏太息，不忍竟读。已而酒酣，抵掌剧谈海内奇士，辄又跃然起曰：吾雪园近有年少轶才，若之所未见者，为宋君牧仲。牧仲，相国太保公之子也。相国向官御史时识余，比余再入京师，相国久致政归，中州人称牧仲者不容口，朝宗之言益信，余心向慕之。又十数年，牧仲通守黄州，文章政事，有当官声，因吾弟圣符为蕲水丞，裒其诗累百首，以书寓余，而朝宗亦已亡矣。嗟乎，甚矣余之惫也！回首三十馀年，旧游恍如梦寐。才如牧仲，生平所愿见者，远在江山千里之外，焉得而与之游乎？牧仲顾犹不弃而索其一言，余乃为之序曰：

《春秋》鲁僖公九年，“弦子奔黄”；十二年，“黄人不共楚职”。二国寻折而入于楚，其地即今黄州之境。楚之所以强者，以其兼并江、黄，故能东向以争盟长。自汉以降，蕲、黄实为江、淮门户。明季盗起，其民罔有孑遗，迄于今流移未复，疮痍未起，君子问其俗、考其风，未有不为之兴怀隐恻者也。《商颂·殷武》之章曰：“挞彼殷武，奋伐荆楚，罙入其阻。”次章曰：“维汝荆楚，居国南乡。”“莫敢不来享，莫敢不来王。”夫殷道未衰，楚人先贰，高宗奋六师行挞伐，深入其险阻，始克有济，余以为此必非荆楚尽叛之也。楚昭王十六年，庸人率群蛮、麋人率百濮以谋楚，楚人出师自庐以往，振廪同食，七遇皆北。而后王卒会于临品，子越自石溪，子贝自仞，遂以灭庸。然则殷高宗所挞伐者，乃群蛮百濮之属，以其嵚崎林莽，非搜讨不能成功，诗人所谓罙入其阻也。夫古之庸、濮，今之郧、房，国家光启南服，而西山馀党，连战乃克，牧仲官于楚，将作铙歌以纪武功，庶几来享来王之盛，比诸《商颂》之咏汤孙，罔有加焉。虽然，楚人以餫饷之艰，故纪其振廪同食，以见为役之不易；今自黄达郧二千里，方事之殷，民之转运而死者不知纪极，呻吟痛惜之声，至今未改也，牧仲之于诗也，其有恤人之心哉！

余按夫黄人之所艳称者，莫过于苏子瞻氏。当是时，宋有天下已逾百年，其去用兵之日如孙、曹战争者，盖已久矣。“月明星稀，乌鹊南飞”，子瞻所流连兴感者，乃不在乎江山景物，此风人之旨，其所寄托者远也。牧仲宰相子，生长兵间，目击乎梁、宋乱离，蕲、黄糜烂，生民之脱锋镝者曾几何人，岂知一旦官于其土，江楼啸咏，为今日之胜耶？夫劳止之歌，琐尾之叹，诗人所不容已者，余故举其流风遗俗以告牧仲，庶几休养生息，声施乎江、汉，非徒以其登临才藻媲美昔贤而已。若夫临皋之馆，快哉之亭，风帆沙鸟，烟峦云树，此牧仲揽之有馀；而黄亦余所旧游也，虽老，尚当随牧仲之后，从而赋之。

【程昆仑文集序】

吾友新城王贻上为扬州法曹，地殷务剧，宾客日进，早起坐堂皇，目览文书，口决讯报，呼謈之声沸耳，案牍成于手中。已而放衙召客，刻烛赋诗，清言霏霏不绝。坐客见而诧曰：王公真天才也。乃贻上盛推程公昆仑不置。

程公，镇江通守也。南徐幕府初开，军国异容，主客狎进。程公一儒者，左支右掣，日不暇给，顾以其间为诗古文词，与贻上邮筒唱酬于烟江相望之内。尝登焦山，披草搜《瘗鹤铭》遗迹——为冲波撼击，缺蚀不完，别购善本，磨悬崖而刻之，拉贻上同游，相视叫绝，凭高吊古，各赋一章纪其事，江干之人艳称之。余因以追溯旧游，盖识贻上在十年之前，而昆仑别去已三十馀载。贻上年盛志得，一以为赵、张，一以为终、贾，其材具诚不可揣量。昆仑制举艺，盛为当时东南诸子所推。岁月绵邈，知交零落，若余之仅存者，其衰迟已不足数矣。乃昆仑农力耆事，克振奋于功名之途，吏治文章，偕精强少年争能而度智。吾闻山右风完气密，人材之挺生者坚良廉悍，譬之北山之异材，冀野之上驷，严霜零不易其柯，修阪骋不失其步，若程公者，真其人乎！噫嘻，抑何其壮也！在昔江左六朝，京口、广陵为桓、庾、王、谢名家世胄回翔之地，扬州从事，北府参军，文采风流，至于今未沫。贻上之先大司马有勋德于云中，昆仑大王父大司空公清修直谏，在先朝皆著节老臣。今两家子弟砥砺名行，读书从政，绰有令闻，览斯编者，能无慨然于世德之显翼，而家学之弘长乎！

昆仑之于文，含咀菁华，讲求体要，雅自命为作者。其从吾郡袁重其邮书于余也，自以身名晼晚，投老一经，不克酬其所志，视其中若有不舍然者。余则以为士君子处世，当随分自效而已。自古富贵而名多澌灭，唯博闻绩学之士，垂论著以示来祀，虽残膏剩馥，与江山同其永久，而又复奚憾焉。因叙其集以归之，并以寓贻上。何如也？

【和州守杨仲延诗序】

南和杨仲延为新泰令，以余之过其地而问曰：“吾赵人也，而仕于鲁。鲁、赵之故足以修文章、饬吏治者，可得闻乎？”余曰：《春秋》：“虢之会，晋赵文子、鲁叔孙穆叔同飨，穆叔赋《鹊巢》，又赋《采蘩》；赵孟赋《常棣》，穆叔与曹、郑之大夫皆拜。此余所知二国之旧闻也。赵孟有文德以宣示诸侯，光辅晋君以为盟主，而鲁实事晋，聘问会同，非辞令不为功，故比物谕志，于称诗乎见之。今天下一家，自百里之宰，无不受命于朝，非若春秋大夫各仕其土，惟强邻是遵是奉，如穆叔所云，‘小国为蘩，大国省穑而用之’也。为吏者苟不能广教化，美风俗，渐渍斯民以礼乐诗书，使之咏歌先王之道，而亟亟焉期会簿书，悉索敝赋以从事，是穆叔之所羞称、赵孟之所不许也，而吾为子愿之乎？且而邑固泰山之旁县，而汶水所自出也。《诗》曰：‘泰山岩岩，鲁邦所詹。’《书》曰：‘浮于汶，达于济。’其山川高广，风气完密，出云雨润天下，为神皋奧区，而圣贤所繇继起。蕞尔邑封域土田，周公庸之，民人子弟，孔子教之。吾徒诵法周、孔，可不想像其遗风哉！”仲延颔其言曰：“唯唯。”越四年，仲延擢守江南之和州，以其诗寓余，凡徂徕、新甫、历山、孔林诸什具在。余既幸仲延知所以为治，而其诗又醇雅可诵也，再从而正告之曰：“夫和，江表之巨州也。昔者文王之化，先被江、汉，而吴、楚不采于《国风》。江左之称诗者，至晋，宋、齐、梁始盛，而人犹谓南音缓不振。岂秣陵、姑孰土气痹薄使然欤？唯滁、和、寿、泗之间，漭泱千里，北走中原，人民阔达而硕厚。当南北战争之日，克寿阳、悲彭城之作入于清商杂部，音节谐壮，有泰山东武之风焉。斯所谓不刚不柔，得天地之中者非乎？”

周宣王《江汉》之诗，命召虎以南征，而终之以“矢其文德，洽此四国”。今国家驻重兵于沿江诸戍，而尤重州县之选，欲以辑和群黎，式遏乱略。夫江、淮其人轻心，不能及邹、鲁礼义之国，苟得其政，亦足以致治。诚有如杨君者，弦歌而理之，沨沨乎美哉！俾浸润乎文王之教，而服习于周公、孔子，是治鲁者即可移之以治吴，虽文德不外是也，而犹仅称其诗乎哉！余故序仲延之集，始终告之以为治，而归其说于中和，以无失乎教化斯民之意。呜呼！此即吾说诗之大旨也。

【宋辕生诗序】

吾吴诗人，以元末为最盛。其在云间者，莫如杨廉夫、袁海叟。廉夫筑玄圃、蓬台于淞江之上，披鹤氅，吹铁笛作《梅花弄》，命侍儿奏伎，自拨凤琶和之。海叟读书九峰山，背戴方巾，倒骑乌犍，往来三泖间。此两人者，皆高世逸群、旷达不羁之士也。古来诗人自负其才，往往纵情于倡乐，放意于山水，淋漓潦倒，汗漫而不收，此其中必有大不得已，愤懑郁，决焉自放，以至于此也。廉夫为淮张所蹙迫，流离世故，晚节以白衣宣召，仅得归全。海叟从御史放还，数为诇卒所逻察，徉狂病废，得免于难。至今读其诗，有漂泊颠连之感，有沉忧噍杀之音，君子论其世，未尝不悲其志焉。

吾友宋子辕生，世为云间人，膏粱世族，风流籍甚，而能折节读书。其所为诗，古风则排宕而壮往，近体则妍丽而清切，绰然有大家之风。生平好声伎，间作小词，授侍者歌之，皆中音节。遭遇兵火，经营别墅，茶铛酒碗，与宾客徜徉其间。使得遇杨、袁两君子，当推为铁门巨擘，不止与李五峰、周易痴、钱曲江辈递相唱和已也。辕生昆季皆仕于朝，子弟以诗文为四方所推重，故得以其身优游啸傲，有廉夫之乐而不罹其忧，无海叟之官而兼享其逸，于以腾掉翰墨之林，脱落畦径之外，其所诣又宁有量哉？遂书数语以归之。

【严修人宜雅堂集序】

余友吴兴严子修人，繇进士需次里居，肆力于古文辞，得诗赋序传若干首，名曰《宜雅堂集》，属伟业序之。

吴兴之族，严氏为大。自余与既方父子定交二十五年，今就思以科名重馆阁，修人则出自永乐中名御史之后，祖充涵公恤刑豫中，所全活千人，二子皆成进士，子孙蝉联不绝。修人之从兄孝廉蔚宗，隐居著述，兄弟间讲肄服习以相勉。修人深沉好书，自六经以下，嚅哜搜讨，尤潜心于八家之作，得其疾徐抗坠，罔不中节，不数年而所学大就。今之学八家者，振而矜之，挟其绳墨以訾謷一世，修人独禔躬简静，凝然自远，忘其名地之高，年力之富，而欿焉若有所不足，虽以余之衰老，犹谆恳索其一言，余乃不辞而为之序曰：

吾尝观乎道术醇驳、人才盛衰之故，慨然于古制之不作。然古之制有复行于今者，亦有不行于今而其意适与之相合，士君子生于斯时，亦遵其制以法其意而已。请得而论之。昔者孔子既没，异端繁兴，西汉二三醇儒，始号为黜百家，尊经术，而唐之贞元、宋之嘉祐，作者又起而力扶其衰敝，浸寻乎元季、明初诸儒，讲求条贯于六艺之微言，先民之要指，亦既彰切著明矣，乃三百年来，不免汩没于帖括之时文。夫帖括者，摘裂经传，破碎道术，朱考亭氏早鳃然忧之，虽其中非无卓然名家而超轶绝群之才，拨去其筌蹄，不害于所为古学，然敝一世以趋之，而人才之磨耗固已多矣。国家兴制改令，大复乎汉、唐之旧，而有司之奉行不精，体裁之沿袭未化，顾亦足以破往时挛曲支离之见，而学者之聪明材辨，无所复用，将一出之于古文。于是数年之间，操觚立言者相望竞起，岂非化民成材已然之明验耶！所谓古之制复行于今者，此也。

闻之学于古训乃可服官，郑公孙侨之言曰：学而后入政，未闻以政入学。盖先王所以教育人材，其渐次如此。后代以科目取士，于治术大半无所考究，乃骤而予之一官，其才者簿领案牍，工俗吏之所为，次者干利禄以自进，有贵至公卿，懵不知古今者，几何而不速官谤也！今者铨选之格，杂而多端，从进士起家者，率久之不得注授。以彼耳目之高广，心志之宽闲，而又加之以岁月，非特用着述自娱已也，盱衡乎政事得失，民生利病，以发为文章，盖不离乎数卷之书，而临民出政，道在是矣。然后知壅滞阻抑之中，寓长养成就之法。所谓古之制不行于今，其意适与之合者，此也。

夫以修人之才与学，固非因乎其时，养之既久，而后有所自见，然需次里居者亦已十年。余反复于其论著，如恨豪猾吏之盘互胶结，贤有司辄反为所中，而威令格于不行；又以农人困苦而商民富贵，推汉武之重本抑末，均输盐铁，摧豪强，赡国用，而田赋不加于民。此二者皆救时笃论，修人从十年之中，讲求其是非，参验其治否，然则举而措之，达于从政，岂不裕哉！

余家居郁郁无所得，是行也，将以求友，而获交于修人，吴兴山水之气，灵秀磅礴，非修人不能有以当也。余老矣，落无所成名，庶几遗经绝学，赖斯人以不堕；故既论次修人之文折衷于古人，尤举其为学之方，明体达用，可裨于当世者告焉。天下定有知之者，而非余之言足以重修人也。是为序。

【白林九古柏堂诗序】

三韩白公林九治吾娄之五年，政成而化浃，乃以其暇敷玩典坟，扬扢风雅，得所为诗一卷，属余序之。余惟公以和平岂弟之德，廉正俶傥之才，发言成风，吐辞垂教，岂仅与诗家者流比类而称？其诗则含咀英华，考求声病，使读之者又不知其为循良、为劳吏也。

公初以乐浪名家，登碣石，望沧海，天地泱莽而无垠，风云焱至而毕会，听班马之声，严鼓之节，雄情慷慨，胥以发之于诗。洎乎筮仕柘城，其地居梁、宋之郊，贤豪接迹，相如、枚皋以后，唐之高、李，明之北地，信阳所论交而吟眺者也。属天下新定，河、洛丘墟，公既抚其流移，斩蒿莱蓬藋而治之矣。间尝射麋雪苑，击兔繁台，极目平芜，千里灌莽，慨前贤之不作，庶文献之可追，运纸抽毫，兴怀俯仰，此公诗之一变也。三吴阛阓诗书，人物都丽，即吾州褊小，而迪功、弇州后先坛𫮃，海内重焉。曾未百年，而其俗伤于呰窳，其地逼于卤，愁苦焦瘁之声作，而休风不可复见矣。公之至也，养其善禾，拔其稂莠，煦濡而休息之，枹鼓不鸣，民无菜色。于是铃阁萧闲，焚香隐几，感苏台之糜鹿，爱吴宫之花草，士风缓，宾客流连，抱膝长吟，弹琴微啸，此公诗之又一变也。

余尝读《循吏传》，其见之诗者，唯治河为最著，赵中大夫之穿泾水，魏邺令之开漳水，相杵之歌，刻石之颂，传诸万世。公则刘河之役，鼛鼓不兴，而畚锸具举，后人过三江之口而赋之者，当比之芍陂、汴渠，而公之临流有作，沈白马以为文，指黄鹄而兴咏，非足以纪成功、昭不朽哉！此又不仅于诗也已。昔君家乐天，流风善政，嘉惠于吴民，而其诗则与韦应物，刘宾客同以姑苏刺史表著于后世。是编也，殆与《长庆》之集并传焉，余故序之，俾采风者上其事，以为贤刺史楷法。

【苏小眉山水音序】

同里江位初归自京师，取其友苏君小眉所为《山水音》一卷示余曰：小眉，南赣中丞公之长子也。中丞忠勤廉惠，有大功德于南土之人，小眉以名公子世其禄位，有弟曰次山，既得畿辅一州，报最闻矣。君负盛名，有经世之志，欲以科第自显，优游未仕，用载籍自娱，好结交天下雄骏，抱膝吟咏，被服如儒生，年未三十，同辈中已惊为晚达；君天性恬澹，视人世裘马玩好歌舞射猎之娱，不以屑也。与人言，盱衡古今，考验得失，负意气，徇然诺，遇有所合，虽挥斥千金无所吝。今其诗具在，尝试取而读之，有振衣千仞，俯视尘盍之想，故其诗岿然而高，渊然而深；有探幽抉冥、刻镂真宰之心，故其诗锐者削成，涓者澄澈；有吞吐万象、壮伟不测之观，故其诗嵚崎蒨，悬出而奔流，举章门、贡水、巫闾、碣石之奇而尽揽之：此小眉所有得于山水以名其编者也。愿先生一言序之。

余曰：汉有天下，至建元、太初之间，黜百家，推孔子，而儒术乃兴。其作五言以继《三百篇》之风者，典属国实为之倡，则诗固苏氏所自出也。自此以后，绰之有威，瑰之有，明允之有轼、辙，皆以父子再世弗替。讫乎近祀，有苏平仲者，与宋景濂同史局，能文章。每一代之兴，其家必出异才以垂声闻而典著作，忿生之后，讵可谓无其人哉？自古公侯之子孙，涵濡教泽，敦《诗》习《礼》，为天下先，而后遐陬蓬蔚之儒，始得奋其智能以鸣跃乎当世。嗟乎！以江生之才，苟不游通教，遇知己，则抱其残经抑没于泥涂之中者，固已多矣。然则以小眉之人与其地，负有用之资，处方刚之年，读书取友，覃心经术，以为世家表率。国家典章文物，比隆往古，庶几得博物弘雅之君子，立乎交戟之内，俾闻者有所兴起焉，其在斯人乎！其在斯人乎！余老矣，不获偕苏君游，从位初之请，书以贻之，其当以余言为何如也？







八


○序（四）

【太仓十子诗序】

吾州固昆山分也。当至正之季，顾仲瑛筑玉山草堂，招诸名士以倡和，而熊梦祥、卢昭、秦约、文质、袁华十数君子，所居在雅村、鹤市之间，考之，定为吾州人。盖其时法令稀简，民人宽乐，城南为海漕市舶之所，帆樯灯火，歌舞之音不绝，虾须三尺，海人七寸，至以形诸篇什。居人慕江南四大姓之风，治馆舍，庀酒食，杨廉夫、张伯雨之徒自远而至。呜呼，抑何其盛也！淮张之难，城毁于兵。休息生养百五十载，张沧洲始以诗才重馆阁，与李茶陵相亚，而早死，则弗以其名传。桑民怿、徐昌国家本穿山与凤里，名成之后，徙而去之，则弗以其地传。故至于琅琊、太原两王公而后大。两王既没，雅道澌灭，吾党出，相率通经学古为高，然或不屑屑于声律。又二十年，十子者乃以所为诗问海内。然则诗道之兴，岂不甚难矣哉！

“昔我有先正，其言明且清。”士君子居其地，读其书，未有不原本前贤以为损益者也。挽近诗家，好推一二人以为职志，靡天下以从之，而不深惟源流之得失。有识慨然思拯其弊，乃訾謷排击，尽以加往昔之作者，而竖儒小生，一言偶合，得躐而跻于其上，则又何以称焉？即以琅琊王公之集观之，其盛年用意之作，瑰词雄响，既芟抹之殆尽，而晚岁然自放之言，顾表而出之，以为有合于道，诎申颠倒，取快异闻，斯可以谓之笃论乎？今此十人者，自子俶以下，皆与云间、西泠诸子上下其可否，端士、惟夏兄弟则为两王子孙，乃此诗晚而后出，雅不欲标榜先达，附丽同人，沾沾焉以趋一世之风习。《书》曰：“诗言志。”使十子者不矜同，不尚异，各言其志之所存，诗有不进焉者乎？吾不知世之称诗者，其有当于余言否也？亦聊与十子交勉之而已矣。十子为周肇子俶、王揆端士、许旭九日，黄与坚庭表、王撰异公、王昊惟夏、王抃怿民、王曜升次谷、顾湄伊人、王摅虹友。序之者，梅村吴伟业也。

【田{髟弗}渊梦归草堂诗序】

云间田子{髟弗}渊刻其《梦归草堂诗》二十首，属余序之，于时田子将行矣。余读而叹曰：士游京师，不得所遭而思归者，亦情也。虽然，当其初也，感概不平，咎斯人之莫偶，望望然不可以留；其既也，蹉跎难返，冀知己之一遇，栖栖焉又未可以去也。以彼其为诗，矜长任气，刺物遌时，抗臆而出声，务有以泄越其芒角；已而裴回反侧，惬迫无聊，不能自致于放旷之区，逍遥之宇，适乎情者不免累于境如此哉！

余以观田子则不然，以孝廉计偕来长安，偶不得志于一第，其同时被落者，粮不及赍，马不及秣，见星而行，呼与共载，田子笑弗应，曰：是悻悻奚为者？僦居萧寺中，取当世文人所论著，丹黄而点定之，视一时之人我得丧如无有也。其为诗，于登临赠答之什，天才富捷，伸纸立就，思若宿构，而语必出人，见者惊诧为莫及。王公卿士虚左倒屣，无不知有田子者，且将荐其才为可用，而田子一日戒其行李曰：吾畴昔获吾梦，因决吾归，是不可以濡滞也。遂行。余因有意于田子之为人也。

夫五都声利之区，居之者，其神胶胶，其用扰扰，故乡旧国，思之恤然，言之喟然，人习于梦而不知所以梦。今田子恬泊寡营，夷犹自放，行止进退，一之乎道，而外物不以撄其心，嗒然忘而蘧然觉，此田子所为梦乃所以为觉也，而岂仅发之于诗哉？若田子者，可以归矣！

【董苍水诗序】

余初与云间董遂初先生游，时先朝方行保举法，诸生用荐者集阙下，先生以吏侍郎摄部事，考其德艺而进退之。盖朝廷忧科目不足尽天下士，仿两汉贤良孝弟诸选，搜扬殊尤绝异之材以资世用。诏书既下，士之应命至者，且觊觎不次；乃自宰执以下，凡风纪议论之司，率缘科目以为阶，枝联党附，相与坚持之不可，其付之吏部，不过聊塞上意，授州县之职，为常调而已。先生虽欲力请之，不能也，与余叹息者久之。

后二十馀年，识先生之孙孝廉苍水，偕其兄进士君阆石，俱以才名显其乡，既由科目进矣，坐公事摧挫抑塞而不用。盖当时号为重科目，二百年来，虽有董相、贾傅、相如、子云者复出，非由此涂也弗进。末造艰难，号啕求贤，卒为公卿大臣之所格，盖科目之根据于朝廷，其不可动摇如此。今天下科目之涂渐狭，而其选又渐轻，世家旧族，门户不堕，从式微不振之中，奋身乎有司之举，如二董君者，求什一于千百耳。顾沦落如故，几与岩居穴处者同，其穷困则亦已矣；甚至乡里小儿，胥徒伍伯，直乘气以排之。嗟乎！余游于董氏祖孙间，俯仰三十载，其世事迁变、人材用舍之故，可胜道哉！苍水之所学尤长于诗。云间固才薮，而诗特工，在先朝由经术取士，士之致身者废风雅于弗讲，独云间坛坫声名擅海内。至今日零落尽矣，苍水又起而继之。其才与地既足自拔，而又使之优闲不仕，蕴其肮脏牢落之气，一发之于诗，故讲求益密，而寄托益深，其篇什将为当世所推，不独雄云间也。

董为江南望姓，余犹及见大宗伯文敏公，馆阁老成，文章书画妙天下，然其侪偶异同，犹訾謷翰墨风流，非救时干济者所急，故不究于大用。繇今视之，当时所谓大用者，于文章翰墨，固目为不急而弃之矣，吾不知其救时干济，于世会之得失竟何如也！又胡以服山林蓬蔚之士，而谓士之不由科目者必无其人乎？今以苍水之年少瑰异，天固壅阏之不遽至于通显，俾富贵利达漠然于胸中，益且砺于其所得。然则是编也，直其兴会之寓焉者耳，夫岂足尽苍水哉？余且见苍水学殖之富，行治之修，科名建竖，大展乃祖之所志。然则向之所谓重者毋乃为轻，而今之所谓轻者毋乃为重欤！是在苍水有以自勖焉。

【吴六益诗序】

余留京师三年，四方之士以诗文相质问者无虑以十数，其间得二人焉：于史则谈孺木，于诗则吾家六益而已。孺木之于史也，考据异同，搜扬隐赜，年经月纬，条分而钩贯之。五都之肆，断编废楮，腐烂缺，不可复读，孺木典衣易钱，欣然购之以去。尝策蹇卫，幞被入西山，访旧朝遗迹，草木蒙蔚，碑碣残落，故老仅存之口，得一字则囊笔疾书，若恐失之。会天大雪，道阻粮尽，忍饥寒而归，同舍生大笑之，弗顾。六益之于诗也，自汉、魏以下及三唐诸作，各穷其正变，约其指归，取材宏博，选词丰腴，沉郁顿挫，铿镗鞳，居然自成一家。或闭门蹋壁，拄颊苦吟；或伸纸搦管，刻烛立就。自居长安来，关河宫阙，郊原城市，人事之迁变，日月之消沈，无不发之于诗。此两人者，天资朴厚，一切富贵利达，险巇忧患，皆不以入其胸中，故覃思竭精，能各造其力之所至，虽所好不同，其成就一也。

今春孺木别我以归，未几月，六益又将行矣。余尝念身名颓落，惟读书一事未敢少懈，思得乞身还山，偕孺木键户读史；俟稍有所得，则又携六益入天台，访禹穴，极山川之高深、烟霞之变幻，以助吾诗之所未备，而惜乎尚有所待也。

夫学精于专，荒于杂，夔、旷之于音，工倕之于巧，殚其终身之力，推极窔奥，故足以成名。彼一艺如此，况乎读书立言者之旨哉！今二子之才，毕其苦心，咸诣有专，而余顾欲兼之。余懒且病，见闻散佚，不克有所论著；即兴会所属，形诸篇咏，才退力拙，亦辍而弗为。六益刻其近诗一千六百馀首，余读之能无愧乎？于其行也，序以归之，所以见六益之专，而识余之愧也。

【邹黎眉诗序】

余与梁溪邹子介同举省闱者将四十年，子介之次子于度及其孙黎眉先后从余游，盖余之交于邹氏者三世矣。于度大廷奏名第一，天乃丰其遇而啬之年。予以暇日过惠山，则黎眉所学大进，天才隽逸，深肆力于诗古文词，间出其馀技，笔墨渲染，无不造诸至极，其志气超迈，论辨英伟，有绝出于流辈者。予初叹子介之不及见其子成进士，继又于京师哭于度，私心伤之，今乃知旧门长德，源远流长，其于湖山清淑之气，渟毓而盘礴，子介、于度所不能尽者，将悉以发之黎眉无疑也。

有黄子夏生者，为黎眉友，才相亚而穷困过之。黄子一日造予而言曰：邹子将办装入太学，行有日矣，先生不可以无辞。予曰：昔宋吕文穆公繇对策首选，受知太宗，晚进其侄夷简，遂相继柄用。今以于度为世祖所拔擢，诚使积年资，跻通显，黎眉于其时用近臣子弟身至京师，进平生所为文，其遭逢必有大过人者。今乃从白衣诸生，蹇驴衤菐被，以折旋于博士之前。士之遇合，大小迟速，岂非以其数耶！虽然，太学者，教化之原，人材所自出也。尝试推邹氏之先，不有骋辩而谈天雕龙者乎？上书而连类比物者乎？当周衰学废，汉兴，文、景之世，未遑有所兴起。士生其间，不能逊志鼓箧以从事于《诗》《书》之业，各逞私欲，希尊宠于当世，故有迂怪不经，游谭无实，盛自称许于碣石稷下、梁苑吹台之间，如三四子者，虽各有所长，而风习固已衰矣。

国家遵行先王之制，举天下之士，一志同方，毕归之于学。我东南之人争自濯磨者甚众，只以伏处江介，援引劝诱之不力，废格衰沮，不能自达于通都。其上者甚穴著书，次者客授管记，渐流为唐季之馀习，识者忧之。求其具车马登桥门，奋然欲自进于天子之科目如黎眉者，百未一二数也。嗟乎，人材消长之故，可胜道哉！夫邹子之所善莫过于黄子，然黄子一再试于有司，辄有摧幢息机之意。京师贤公卿大夫见黎眉之才，亦慨然于南士之不鸣不跃者乎？亟思所以收之，其必有道矣。是为序。

【沈伊在诗序】

异时吾友邵僧弥好为人言吴中先贤轶事，曰：石田沈先生之隐相城也，有郡守召之图其树塞门，一郡惊诧：此当呼庸工，奈何以辱沈先生？先生顾不肯祈免，亟囊笔往，图毕辞归，而守不知也。吴文定公匏庵于先生为布衣交，官宗伯，居京师。郡守缘辑瑞入，公首迎问先生起居，守愕眙不能应，退访之，则向者囊笔生也。归而惶恐，执贽谢，先生已逾垣遁矣。僧弥善书画，能诗，性耿介，耻干谒，为余叙述先贤往役不往见之义，庶几于其身亲见之。又自以与余善，窃用石田自许，而取文定望余。乃不幸僧弥早世，而余颓然放废以老，惟追忆亡友之言，为愀怆而已。

今年秋，避客狮林寺中，金昌沈生伊在持所作诗若画来见。生颀而秀，精警有机辩，一时倾其坐人。画学赵承旨，布景设色，超诣独绝，诗亦沉练有法度。问之，则固石田孙也。自来儒雅，诗与丹青为两家，惟石田之画擅名当代，而一时巨公推挹其诗，以为舒写性情，牢笼物态，仿佛少陵、香山之间。今伊在亲其子孙，阅数世，逾百年，一旦起而修明祖业，其诗若画深造而日新者，家法具在，又何俟乎它求哉！虽然，余以伊在之学先生者，不专在诗画，而在其为人。尝试取往事比类观之：今之有司，视文人才士如鸿毛，世无吴文定，即使若文定者复出，曾不足介其一言以为轻重；而今之为士者，于郡县必先谒，谒而任奔走之役，有百倍于绘事者，又何有于不知而后谢，谢而拂衣去之也？然则伊在之学先生者，亦贵乎自重已耳。

世运而往，自石田逮乎僧弥之时，不知其几变，然其时风流文采，犹为当世所矜式；乃抚今追昔者，已慨然前贤之不可作，而况于今日乎？余少与僧弥用诗文书画相砥砺，顾念逝者已矣，老而才退，于所学无所成名，见伊在之年少而才，取三十年前所闻于故友者告之，非图勖勉同志，良以自感也。是为序。

【徐季重诗序】

梅村之西偏曰旧学庵，余与同里诸子读书咏诗其中，昆山徐季重僦邻舍以居，啸歌之声相接，往还十有馀载。余既于役京师，季重亦还其邑之故庐以去。今年相见道旧，出所为诗示余，余读而叹曰：吾闻土山之阳，界溪之上，在昔多隐君子焉。百年以来，名臣巨卿往往间出，独处士未之概见，岂其埋没于风习，不能自振欤？抑流俗之所弗尚，姓名磨灭，不复使之传欤？吾不得而知也。夫儒者处世，不簪绂而贵，非岩穴而高，修身服物，弹琴以咏先王，其声若出金石，虽有家门贵宠，蝉联辉赫，而能退然其中，乘柴车，处僻壤，蓬蔚之宫，鸡豚之社，终其身无不自得，当世景其高行，有铜鞮伯华之风，若季重者，殆其人乎！

庄生有言：“旧国旧都，望之畅然。”夫庄生以道德仁义为蘧庐之一宿，将以遁于无何有之乡，顾犹惓惓于此者，不能已于情也。人孰无情者哉！《小雅·黄鸟》之诗曰：“此邦之人，不我肯谷。言旋言归，复我邦族。”周宣王时，其民初经劳来安集，有流离而失所者，固已少矣，异邦之叹，故士之思见于诗者，如此其切至，无怪乎唐人之羁愁远宦，远歌长吟，悲思而踯躅也。余本昆人，迁而去之者三世矣。当季重侨寓东沧，相与讲榆之雅，比屋城南，有皋亭水木之胜，论心学古，终焉不出。世故牵挽，不克守其匹夫之节，飘蓬劳苦，为别四年，归，而所谓旧学庵者坏墙蔓草，诸子或穷或达，各以散去，季重独于其间返故乡，戢田庐，守坟墓，枕经籍书，于阳城畏垒之滨，逍遥宴娱，以有此诗也，余读之其能无慨于中乎！夫昆山东冈之畔，先参政之丙舍在焉，余将买田一廛，偕季重共为耕，以优游尧、舜之化，斯不可以乐而忘死耶？《黄鸟》之初章，其义盖有取尔也，故以之序季重，且以见余志焉。

【翁季霖诗序】

余读欧阳公《集古录序》，其言物常聚于所好，而得于有力之强，自谓好之已笃，力虽未足，犹勉致之。以余观公之所好，如盘盂、金石、篆籀、分隶诸书，亦重其文焉而已。后有继者，如赵明诚、倪元镇之流，其所访求搜购，为有力之强且十倍焉，然皆取其器，不徒以其文，视公之所好，相去稍有间矣，天下士大夫乃亟称之，良以后生去古既远，庶几睹其物，知其用，俾观者得所考，虽目之好古而文可也。

余尝访友莫釐峰旁，过翁氏之庐，见其堂庑深靓，夹窗助明，雷尊蜼鼎、犀签缥帙以为之陈，雕茵髹几、文竹异石以为之饰，问其家，曰：先人之所遗也，没十馀年矣。琴策在前，罍洗居右，部分而不乱，无纤翳焉。噫！是其聚之可谓有力之强者矣，然非其子孙好文，不能守之完且美也。其中子季霖出所为诗一卷，读之琅琅然，铿金而戛玉。夫生于湖山巨丽之区，能守先业，读父书，以讽咏为乐，若季霖者，所得不既多乎！吾闻翁氏之先，以化迁起家，其后改为任侠，击锺连骑，角狗马之足，与鸡鞠之会，以大耗其资；而季霖之先人慕奇嗜癖，独以之称风流，传来裔。欧公有言：象犀金玉，其能果不散乎？赵明诚、倪元镇即其身遭逢丧乱，荡为云烟，后世犹美其标韵；而况于翁氏若考作室，维涂暨茨，匪徒永保而弗失，又重以风雅之道，为之后先辉映也！

夫诗以流连光景，陶永性情，与好古博物其道为相近。季霖列玩左右，望若神仙，摩挲前人之手泽，而咏歌击节，得是编于高山流水之间，吾知其诗有进而未睹其止也，乃取而著之于篇。







九


○序（五）

【周子俶东风稿序】

子俶之为余友也，海内莫不闻；海内之知余者无不识子俶，其识子俶者无不以其交于余也。子俶少于余数岁，实兄事余。余两人生同时，居同里，长同学，其文章议论卓然见于当世者，人尽知之，其合乎性情，浃乎道义，则恐人未尽知之也。子俶之行也，余可以无言乎？

余好核人物，持臧否，不能与时俯仰；子俶多通而少可，性不喜俗儒：此其志行同也。余坦怀期物，不立町畦，遇有急难，先人后己；子俶与人交，输心写腹，不侵然诺：其节概同也。余不问生产，通籍二十年，落犹诸生；子俶家贫好客，室中有图书千卷，无担石之储，妻子不立：其穷困同也。余忧时感命，坎𡒄无聊生，子俶自以有才不遇，醉后酒悲，辄据地而哭：其侘傺同也。其间有不同者：子俶尚黄老，而余好佛；子俶好饮，而余口不识杯铛；乃至辨驳疑滞，论难锋起，纷然争驰，久而皆服。盖余两人互有短长，终归于同者，则又如此。而余今日毕志家园，杜绝人事；子俶入京师，游太学，交王公大人以成名，若有异乎两人之踪迹者。余则曰：不然。夫君子之道，可以出而不出，可以处而不处，皆非也。余受遇当年，滥叨宫相；子俶少而遭乱，门户未显。余禀受羸弱，积疢沉绵；子俶精力强济，负当世之具。子俶而不出，则又谁出哉？

余所患者：独居端忧，知交零落，止一子俶，今又舍我而去，则余之德业何所劝，过失何所规乎？余之穷愁不益深，而病苦不益甚乎？而余又何以送子俶？子俶刻其诗文以问世，子俶之才，天下所共知，天下知子俶为余之友，则其诗若文可以无用余言也，亦书其平生之交以告之而已。

【余澹生海月集序】

金陵余澹生好游，游亦不出江、淮、吴、越，然所过必与其地之士大夫流连酬答，得诗盈帙以去。今年夏从娄县过海，居半月乃还，出其诗《海月集》示余曰：此吾今岁纪游作也。盖取谢康乐繇赤岸到海所为“挂席拾海月”者以名其篇，而属余为之序。

余应之曰：余君好游，古之好游者莫康乐若也，今余君之游果能如康乐否耶？虽然，康乐不知有游者也。康乐祖父为晋室功臣，通侯贵重，刘宋易姓，心念故国，愤愤不得意，以自放乎山泽之游，其本志如此。史谓其欲参权要，恨不见收，肆意遨游，无复期度，乃沈约诬诋前贤以自文其过，要未为知康乐者也。独是志与时违，才非世用，康乐何不早弃侯封、绝人事，以介于孤峰叠嶂之间，而乃凿山浚湖，伐木开径，义故门生，随从数百，善游者固如是耶？彼盖负旷代逸才，不屑当世，凌云霞，弄泉石，庶几古人入山采药，长往不返之风；而又以门第之重，声名之高，僶勉蜷局，终莫能躧屣去之也，不得已而傲世轻物，纵诞诡越，以自发其无聊之气。若康乐者，所谓有志而未闻道，不足以语乎游者也。

嗟乎！世之季也，士大夫或沉湎曲糵，或游戏倡乐以自晦，而辄以取败。若夫涉名山、游五岳，可谓与人无患，与世无争矣，然亦必贫贱之士，不为当时所指目者而后能。后之君子所以惜康乐之不幸，不专咎其过也。今我澹生隐鳞戢羽，无门户之遗；累荣去羡，无裘马之习。其诗之繁富佚荡，甚有似于康乐也。而性度既殊，境会复异，故能以其才处乎纷乱之会，优游勿仕，卷怀自得。虽至乎海滨萧瑟无人之境，苇萑之与居，鱼虾之与游，而听潮声，观日出，徜徉肆览，不废咏歌。彼盖视人世之险戏得丧，变幻而荒忽，皆海也；吾之刘览游涉，吐纳而容受，皆观于海也。而月又安往而不在乎？予见世之论海月者，类托浮图心地空明之说，至于诗人游士，则仅措之以流连光景，而不谙于大道。今澹生别我而西也，溯西泠，上会稽，于康乐所挂席而游者，将得而亲览焉，吾知其必有得也。于其游也，为序其诗以问之。

【许尧文诗小引】

尧文将往庐陵，出一编示余，则其在樟亭、由拳流连登眺之作，而溯淮入都，怀人赠答居其半焉。尧文之才，开敏乐易，于读书能采掇其菁华，而出之以杼轴，故其诗妍秀深美，声病稳贴，虽专门名家莫或过之。余与尧文少同里，长同学，老而灌园，连墙比屋，槐柳之阴相映，草堂灯火相望于池塘林木之间。馀樵苏不给，而尧文时出斗酒，吹洞箫歌呼相应和。今将舍我而远去，余抚是编而沉吟，若有不释然者。

夫庐陵，天下之名郡也，昔者有先正文章节义著在累朝之册；今干戈久息，贤人君子接踵而起者，流风馀习，居然可见。尧文过匡山、涉马当以达乎此也，江山登临，宾客交游之盛收览以滋诗笈者，且盈缃溢缥，脍炙天下，此岂吾穷谷之叟，抱瓮作息，带索而行吟者，能窥测其涯涘乎？抑吾闻之：“旧国旧都，望之畅然。”当尧文在樟亭、由拳，相去不过数舍，今江天寥廓之外，其于故园竹梧杉桧滋生而拱把，芙蕖芍药芳郁而纷披，未尝不如杜氏之四松、陶家之五柳，彷徨而想像也。闾井日已荒，亲友日已耗，虽衰迟如余者，间与江右士大夫追旧游而话宿好，未尝不如汉滨之老人、沧浪之渔父，寤寐而兴怀也。然则其见之于诗者，又乌得而已耶？他日政成，垂组揭节以还乡里，余且尽出其田夫野老之作以是正于尧文，得毋从而嗤之曰：固哉，是夫之为诗也！身穷才退，足不出里巷，何足与于此乎？亦相与为一笑而已。于其行也，遂书之以赠。

【赵孟迁诗序】

孟迁酒人也，而长于诗。孟迁则曰：吾诗人也。诗非酒不豪，非酒不恣，非酒不足以尽其淋漓惝恍、奔莽诞宕之致。吾取其诗读之，若是乎深有得于酒者。或曰：孟迁尝与军，当横刀会饮时，高吟瞠目，老兵詈坐。今虽褶不完，蹩蹩焉为道旁所摧笑，然孟迁不以屑也。每痛饮大嚼，裸袒叫啕，摇头而歌，四座尽惊，意气自若。此其为人，忧患哀怒、机利变巧不入其胸中，而皆逃之于酒、托之于诗者耶！孟迁乎，吾乌足以知之？

【永愁篇序】

吾友孙稚均携九龙永愁人诗卷示予，曰：此龚佩潜中书之女作也。中书以进士遇国难，投秦淮以死，惜无人表著之者。有才女而复不得意，用“永愁”名其篇。昔屈原赴湘流，葬鱼腹，为《离骚》以见志；百世而下，复见之龚生，其惓怀故国，死不忘君，所志同也。世之言愁者莫过乎原。原之死以不得乎君，其时国尚存也。中书则国亡矣，又以所死之君遭运会之极，不获与前此死忠者同日而语。夫君臣夫妇之道一也，为中书女者，当以其父命之不犹，名之不立，仰天而侘傺，其为愁也大矣，舍是而云《永愁篇》为己作也，不亦末乎！虽然，屈原言愁而托之湘君帝子、菊芳兰秀，以寓其缠绵凄恻之旨。今龚女能诗，又善画湘草，使见之者有感乎幽谷无人，不言自芳，而江潭憔悴，亦可以形容而仿佛，虽谓之为其父作亦可也。屈原有姊，云“申申其詈予”，后人尚以之名其县，比于望帝啼鹃，同其哀怨，而况龚女之善愁者乎！稚均其识之，它日必有纪中书之事而并及其女者。是为序。

【黄媛介诗序】

夫璟李雅擅名家，独推闺咏，《玉鸳草》青蛾居士，《月露吟》白雪才人。虽寒山之再世缥缃，才兼粉绘；汾湖则一时琬琰，迹类神仙。而皆取意由拳，分流长水。岂非楼名烟雨，赋就《裁云》；湖号鸳鸯，词工织锦耶？

黄媛介者，体自高门，夙亲柔翰。横塘杨柳，春尽闻莺；练浦芙蕖，月明捣素。照影灵光之井，纸染胭脂；看花会景之园，香分芍药。固已妍思落于纨扇，丽咏溢于缥囊矣。逮夫亲故凋亡，家门况瘁，感襄城之荀灌，痛越水之曹娥，恨碎首以无从，顾投身其奚益！蔡琰则惟称亡父，马伦则自道家君，陨涕何言，伤心而已。从此女儿乡里，恨结罗衣；乃闻新妇山头，妆开石镜。惟长杨曾经献赋，而深柳可以读书。点砚底之青螺，足添眉黛；记诗中之红豆，便入吹箫。共传得妇倾城，翻为名士；却令家人窃视，笑似诸生。所携唯书卷自随，相见乃铅华不御。发其旧箧，爰出新篇，即其春日之诗，别仿元和之体，可为妙制，允矣妍辞。仆也昔见济尼，蚤闻谢蕴；今知徐淑，得配秦嘉。是用览彼篇章，加之诠次。庶几东海重闻桃李之歌，不数西昆止载蘼芜之赋尔。

【陆子咏月诗题词】

九月既望，梅村艺瓜初罢，浊酒自宽。维时夜景融融，广除槭槭，木叶微堕，寒雁方来。叹素质之易亏，濯清晖而良苦，停杯问影，灭烛怜光。忽海上孤鹤之飞，得云间士龙之句。

观其遣词宛转，既好若弹丸；体物风流，复团如纨扇。状微云之点缀，类秋水之沦涟。于焉托旨造端，兴怀逞藻，著玉山之赋，摛桂树之篇，即事皆工，缘情匪一。若夫西园夜永，南内人稀，修竹檀栾，寒芜平楚，孤舟而四顾无邻，空庭则所思若梦。况乎匡山落驭，邺下开筵，照子建于高楼，动远公之清麈。而更残流水，出峨嵋兮半轮；塞外长风，度玉门者万里。陆子此卷，无不体极风骚，致兼哀乐，昔之作者，何足数哉！

余也端忧多暇，摇落为期，尝抚乌鹊以惊栖，时对玄霜而泣下。投赠华章，涤开鄙绪。似狂同郭翰，忽睹银河；亦才愧虞羲，敢抽玉管。惟有乞光泛滟，追景徘徊，愿逐以入怀，讵揽之盈手也！

【朱生题词】

梅村曰：优孟负薪之歌，延年遗世之曲，古昔伶人抱器，类出新声。自兹以降，虽令龟年管，贺老调丝，而假手词流，率非己制，若朱生者，可谓近之矣。嗟乎！家同履道，屈殷胄之风流；才似方回，经右军之赏接。况乎今日，莫唱《渭城》，念旧人知复存亡？在老兵何分得失！苟为曹公之鼓吏，孰非田横之门人。即复科头胡粉，入苍鹘之群；犹贤乎帖巾反衣，学高丽之舞也。

余虽闭户，守玄推欲，导情宣郁。忽闻《水调》，骤唱《扬州》；似聆羌管，重吟《陇上》。武昌老人吹笛，少年曾事曹王；连州刺史题诗，时辈咸轻米叟。率尔援笔，遂书简端，非曰安仁之识石家，又岂长吉之赠申子。惟是危楼长啸，和老妪之吹篪；浊酒素筝，引率驺而对饮，以自释其聊萧而已。







十


○序（六）

【古文汇钞序】

古文之名何昉乎？盖后之君子论其世，思以起其衰，不得已而强名之者也。先儒谓三代无文人，春秋以降，始有子产、叔向用文词为功，而庄周、列御寇遂以名其家。西京以下班班矣，其时有《古文尚书》《古文孝经》者，以六书难字为考正而已，初非以其文名之也。自魏、晋、六朝工于四六骈偶，唐、宋巨儒始为黜浮崇雅之学，将力挽斯世之颓靡而轨之于正，古文之名乃大行，盖以自名其文之学于古耳，其于古人之曰经曰史者，未敢遽以文名之。南宋后，经生习科举之业，三百年来以帖括为时文，人皆趋今而去古，间有援古以入今，古文时文或离或合，离者病于空疏，合者病于剽窃，彼其所谓古文，与时文对待而言者也。盖古学之亡久矣！

吴郡蒋新又，吾友韬仲佥宪公之孙也，刻其《古文汇钞》成，问序于余曰：此吾祖所以教于家者也，愿得一言以识勿忘。余取其目观之，则自《周礼》《檀弓》《家语》以下，《左》《国》《公》《谷》《国策》、三史、八家之言皆在，而其书不过数帙。噫嘻，是何其取之之博而用之之约乎！夫《周礼》河间献王所得，与《仪礼》同上之秘府。然《仪礼》有逸经三十九篇已亡，而《周礼·冬官》一篇亦阙，小戴氏增损《礼书》《曲礼》《檀弓》以下共四十三篇，马氏又益以《月令明堂位乐记》篇，第苦其错杂，故论《礼》者以为不如《春秋》三传之为全书。然汉儒多尊《公》《谷》抑《左氏》，至东京以后始显，而《国语》亦辅之以行，名曰《春秋外传》。《战国策》刘向所定三十三篇，《崇文总目》称十一篇，宋时再命儒臣订定乃完。夫士生于古学废绝之后，区区掇拾整齐于煨烬屋壁之馀，亡者澌灭而不传，存者混淆而无次，有识者咨嗟太息，恨后生不见古人之大全，良以此也，讵肯厌遗经为难竟，又从而摘裂破碎之哉！三史唯孟坚为兰台定本，《史记》已有阙文，蔚宗所删取者谢承、袁山松诸家，今已莫可参订。若夫韩、欧大家之文，后人尊而奉之，业已家昌黎而户庐陵，然君子以为元末诸儒所为婺学者，其于八家讲求，各有本原，所当博稽以要其归，未可于尺幅之内规规而趋之也，盖读书之难如此。蒋氏自清流公以《春秋》起家，余交于佥宪最深，知能世其家学。今新又年甚少，才甚高，将以其学游京师，而刻所钞以无忘先志。《传》曰：“学犹殖也，不殖将落。”新又之所殖不既多乎！夫韩宣子适鲁，见《易》象与《春秋》；司马迁涉江淮，探禹穴，而《世本》《楚汉春秋》参之以访求，而后大备。京师者，文人学士之所集，羽翼经传之书在焉，然则新又其绎于所已闻以进乎所未闻可也。彼夫采摭荟蕞之书，岂足为新又重哉！余既慨世人之不悦学，而新又好古，又表扬其祖父之教，有合于昔人读书之大指，乃因其请而叙以归之云。

【梁水部玉剑尊闻序】

往余客京师，好捃拾古人嘉言轶行散见于他籍、流传于故老者，以增益其所未闻。乃有笑余者曰：甚矣子之劳也！今以子一日之内，出入禁闼，公庭之论列，私家之晤语，诚笔而存之，皆足以为书，乃必举数世或数十世阔远而荒忽者整齐而补辑焉；虽用意之勤，其人与其事则固已往而不可追矣，不亦难乎！余心韪其语，退而为岁抄日记，有成帙矣。久之朋党之论作，士大夫所聚讼而争持者，黑白同异，纠纷𫏋杂，既不足取信，而飞言微辞，咸目之以怨谤。余之书虽藏在箧衍，不以示人，恐招忌而速祸，则尽取而焚之。未几，天下大乱，公卿故人死亡破灭，其幸而存如余者，流离疾苦，精神昏塞，或于畴人广坐间征一二旧事，都不复记忆，于是始悔其书之亡而不可复及也已。

水部真定梁公慎可，别十八年矣，今年春，再相见于京师，出所著《玉剑尊闻集》以示余曰：子为我序之。夫古之立言者，取其讲道论德，用口语相传授，自典谟以降，至于孔、孟、左丘明、穀梁、公羊诸书皆是也。圣人不作，诸子迭兴，乃务为文章，竞著作，假借缘饰，不必其中之所欲言，即得失无考正。家乘野史，则又属之稗官，史家之所不取，遭兵火，易世代，散亡放佚，百不一存。《兔园》之小儒，据事直书，罔识顾避，病在僻陋而寡闻；其稍有闻者，忌讳疑畏，辄逡巡勿敢出：无怪乎书之不就，可胜叹耶！

梁公之祖贞敏公为名太宰、大司马，致政里居者二十年。自公为儿童时习闻先朝掌故，长而与赵梦白先生游，先生一代伟人，其绪言遗论，可指数而述也。既而子弟位卿贰，备法从，出入两朝，百馀年来，中外之轶事皆耳闻目击，若坐其人而与之言，无不可以取信。而公为人又慷爽轩豁，少年好畋猎声酒，驰逐燕、赵之郊；折节读书，官禁林，被党锢，志气不少挫，归所居雕桥庄，杜门著述且十年。家世贵盛，修饬醇谨逾于素门寒士，而听其论辨，则恢奇历落，滚滚不休。噫！公之书其本于为人者如是，是足以传矣。余既论次是编，而因以告后之人，使知一书之成，于斯世不为无助，各宜爱惜其所闻，遵公之所以得，而毋蹈余之所以失也。

【宛平王氏家谱序】

吾观《周礼》大宗伯之职，以嘉礼亲万民，以饮食之礼亲宗族兄弟，以脤膰之礼亲兄弟之国；而其属小宗伯则掌三族之别以辨亲疏，小史则奠系世、辨昭穆。盖古者天子赐姓命氏，诸侯命族，而所以训之敦睦，使之亲亲尊祖，敬宗收族，无侵凌悖乱之患者，则皆大宗伯之事也。自宗伯之职不修，而天下之人始有疏弃本支而视其至亲无异秦、越者，于是乎《常棣》之风微，而《角弓》之刺作，宗法之不讲，其害可胜道哉！

惟敬哉王公以硕德巨望为时名卿，且父子相继为大宗伯，当世尤艳称之。推其孝友施于有政，既以佐天子敦叙五典，𫍯和万民，其于古宗伯之职已无不举矣。又念始祖来自任丘，以羁旅至京师，再世滋大，及公父子益贵盛，不出长安国门，而跻崇班，登副相。此固兴朝知遇之恩，而非祖宗以来累世种德无以致此。使谱牒不修，世系失序，数典而忘其祖，非所以阐扬先德、昭示子孙者也。是故作为家谱，有名纪焉：所谓别子为祖，继别为宗，继祢为小宗者，可考而知也。有内传焉：自祖德以及壸仪，凡嘉言懿行在人耳目者，可述而志也。有外传焉：盖仿古内宗外宗之制，以广亲亲之谊，《诗》所谓“问我诸姑，遂及伯姊”者也。吾闻王氏有姬姓，有妫姓，有子姓。姬姓曰太原、琅琊、京兆、河间，妫姓曰北海、陈留，子姓曰天水、东平、新蔡、山阳、中山、章武、河东、汲郡，其他共有四十馀望，而唐室《宰相表》王氏十三人，定着为琅邪、太原、京兆三族。繇宋迄明，公孤宰执不可胜数。今宛平王氏，方伯公由进士起家，扬历中外，著有政绩，垂条布叶，施及后人。先生之为斯谱，自曾祖以前，世远无征者，宁阙而不书，盖昔人所谓膏粢盛门，爵位蝉联，文才相继者，吾自有之，《春秋》之义，在乎传信，此其作书大指也。夫京师者，先王所以优礼元臣，锡之汤沐，而世家巨室聚族而居焉者也。成周之甘、原、巩、汜，分卿士之采邑，而长安鄠、杜、栎阳，公侯列邸相望，其食有堂，其荐飨有庙，其教子孙有家塾。然则王氏之遭风云，处辇毂，子子孙孙弗替，引之者岂独为其一家已乎？观于其谱，而孝悌慈爱之心油然以生。推之天下，使人皆知爱亲敬长，彝伦攸叙，而万物靡不得其所，虽古大宗伯之职所以佐王和邦国者，尽在此矣。公之为意岂不深且远欤！

先生辱与余游四十年，当其早岁擅名，为海内人士所推服，乃蕴隆之久而后遇，天之所以佑王氏而光大其堂构，诚有非偶然者。余晚与司空公同事禁苑，先生尝过邸中相劳苦，其交在纪、群之间。王氏孝友敦睦之教，余深知之，故先生家谱成，不远三千里属序于余，而先生之婿陈君来贰吾州，与余故有世谊，其门第在王氏外传中。礼有之：大臣三命以孝行着于州里乡党者，兄弟亲戚僚友执友以及交游备称其慈弟仁信。余虽不敏，窃自附于交游之末，而先生之孝弟在乎此书，不可以莫之征也，爰其意以为之序。

【杨氏遗宗录序】

自后世宗法之不修，而谱系不可复考。其幸而生太平之世，知所讲求者，盖已鲜矣；不幸而遭遇乱离，越在草莽，旷宗阙祀，能复痛其既衰而拯其将坠乎？

余年家阆州杨君尔绪，讳继生，以乡贡士司教吾州，集州之子弟于明伦堂而告之曰：尔亦知徼福于天者之厚乎？而不思爱敬礼让以报之也！生长江南，不见兵革，于于而居，衎衎而食，乃犹箕帚谇语，耰锄德色，竞其刀锥而弃其姻戚，是因生蕃齿殖，狃安蹈习，以为固然，而不知其德也。余蜀人也，家门崩析，絓祸于贼，盖颠白刃、罹矢镝，无可纪极，而破骸折骨，何所求索，惟有西望长号，顿首于邑而已。求如诸生恩相援而爱相恤，以恬嬉乎故国，又胡可得耶？于是闻者色动，或为之泣下，皆知有杨先生之教云。逾五年，杨君迁去为连江令，出其《乱后遗宗录》授余曰：其为我序之。阆州为蜀之西门，踔远险固，其民得以保涪江，走栈道，在今日犹为完郡，其中贼祸也，以视全川不及十五六，而杨氏之宗所及已如此。呜呼，何其酷也！

先王之世，里有塾，党有庠，日教民以父兄宗族孝友姻睦之道，有不率教者，以法制训齐之，虽有强犷暴鸷之人，犹可不至于禽兽，以故盗贼之源息。后世礼让衰，攘窃起，即其肺腑支属，数传之后，且不知谁何之人，而相争相夺之风日甚；其究也嗜杀而好斗，屠肝碎脑，斫人手足，流血盈前而谈笑自若，以是为乐而已矣。而非先王之仁义礼乐澌灭殆尽，而洪水蛇龙之毒中于人心不如是其烈也。杨君流离奔窜之中，能追溯本支以教吾州之子弟；其为令也，又将推而及之于民，欲以救厄运而化末俗，可谓知所本矣。若云杨氏之宗不至于陨越，此犹其小者。余故推其意为之序焉。

【李贞女传序】

事有不见于《礼经》，先王不以训世，而君子称之，以其过于制而合于道也。《礼》于人子之养亲也，鸡鸣而起，日入而息，请席衽，奉敦匜，治𫗴饣，洁滫氵随，其事至烦且勤矣，而独于女子之孝不甚著。《内则》曰：“妇事舅姑，如事父母。”盖惟恐其不如父母也。妇人内夫家，外父母家，先王垂家法于天下，故于其事父母则略言之，而特举妇德以为训。女子之嫁也，父母祝而送之。其得于舅姑，贻父母令名；不得于舅姑，贻父母羞辱。女子之事舅姑，凡以孝父母也。舍事舅姑无以孝父母乎？女子二十而嫁，出于襁褓之中，离于保傅之手，其去施衿结帨也近矣；事舅姑之日长，事父母之日浅矣。然则有终身不嫁以事父母者乎？曰：有之。子之娶妇，事宗庙，继后世也，古之孝子有不娶以养其亲者矣。不孝有三，无后为大，以孝子之心，蹈不孝之罪，犹且为之，而女子无是也。威后之对齐使曰：“北宫之女婴儿子无恙乎？撤其环瑱，至老不嫁，以养父母。”古固有不嫁之女矣。而《列女》不书，内仪不载，异常之事，不可以教世而训俗，是以著其实于记，而没其文于经，固未尝不深与之也。

今嘉禾女子李凤，以事父不嫁。父病吁天，感召灵药，有鸟衔果投厥鼎中，饮之乃瘳。年四十七以没，犹以不终养其父为恨。里人惧其后之轶传也，谥之曰李贞女，属余文序其事。《易》曰：“女子贞不字。”不字其果为贞欤？有聘而不字者矣，既纳采问名，以身许人矣，而夫亡，断发剺耳，誓志不行，此其为贞，从其夫言之也。今李氏之志，知有吾父焉尔，斯可谓之孝，不可谓之贞。夫女子之事夫，犹人臣之事君也。得吾君而事之，有死而无贰；不得吾君而事之，洁身守志，其道亦有死而无贰也。君臣之义，无所逃于天地之间，而男女有别。自其为女子，而居室之伦已备，斯可为孝也，而独非贞欤？

【编年考序】

编年者何？以事系日，以日系月，以月系岁，此所谓编年也。编年考之为书者何？以岁系人，以人系事，而日月不必考，则不可谓之编年；然以人之盛衰、始卒、贵贱、贤不肖皆分系之乎年，虽谓之编年亦可也。云间沈坤仙氏实成此书，其子麟，字友圣，以诗名，则余友也。友圣之言曰：吾父名不出里巷，躬耕十年而成此书，顾请先生一言序其简端。且吾父尝以谓麟曰：“吾之为此书，盖以自警，且教尔也。吾见古人之生而神灵，少而颖异，则未尝不早望尔之成也；其或年未强仕，位至三公，揭节垂组，立功立事，则未尝不望尔之显且有所建树也。若夫鹿裘带索之叟，或荷锄终身，或钞书千卷，吾盖以此自勖，而默数其齿，则吾固已衰矣。”麟也再拜受教。今以遭时不偶，父子负耒长隐于田间，而吾之壮盛日已过，吾父之笃癃日已及，将其平生著述无以传示乎来世，愿以是属之先生。

余应之曰：子知古人编年之道乎？夫纪载之存疑，传闻之失实，未有不始于年者也。三皇之前，皆万有馀岁，其言荒远不经。即其后言之，外丙二年，仲壬四年，一以为改元，一以为纪岁，则失之讹；文王百岁，武王九十五岁，而谓文以五岁予武，则失之诬。且以孔子之生年卒月，而三传《史记》所载己酉、庚戌、己卯之异其年，十月、十一月、四月、五月之异其月，己丑、乙丑之异其日，其不可考者一也。老聃莫知其所终，或言百有六十岁，或言二百馀岁，其不可考者二也。长狄桀如死于鲁桓十六年，而其兄焚如以宣公十五年见获于宋，相去百有三岁，其不可考者三也。以《家语》按之，伯鱼之卒宜在颜渊后，而《论语》说谓在其前，其不可考者四也。夫《春秋》者，编年之书也；《史记》者，继编年而作者也。今以二书参互征考，而其讹舛乃至于此，安知后之史家继千百年而作者，其纪元年表无传闻异辞者乎？又安知名人巨儒私门纪载，弟子传述，所谓年谱者，其说果可尽信乎？而沈氏独能佃渔百氏，错综万家，以成此书，其道固非以为编年也。诚以书简脱误，传写乖错，有见乎编年之难，而特借一端，搜罗考索，以辅其所不及；且又父子二人带经而锄，穷居著书，乐道不倦。后之人考其年月，孰谓是书之无所裨益乎？余所以谓之编年者，盖以此欤！其可传也已。

【秣陵春序】

客有问于余曰：《秣陵春》何为而作也？自《华山畿》纪于乐府，而幽婚冥媾，历见稗官，后世犹疑其事。今子之说，非形非影，为有为无，此恢谐滑稽所不谈，而《虞初》《诺皋》所不载者也。得毋乃诞之乎？

余笑曰：是所谓夏虫不可语冰，知宋人之刻楮叶，而不识木鸢能飞者也。今夫阿房阁道，巨丽之极观也，咸阳三月，劫灰具烬；而海中有三神山，以金银为宫阙：二者吾不能定天下之居处。郑女曼姬，娴都冶，章华宫中十年不能望幸；而巫山之神女，高唐入梦，得荐寝于君王：二者吾不能定天下之美丽。鱼龙曼衍之戏，西域幻人吞刀吐火；而月中天乐《紫云》一曲，唐玄宗以玉笛吹之，名曰《霓裳羽衣》：二者吾又安能定天下之声音哉？彼夫文人才士，放诞穷愁，怨女贞姬，忧思郁结，惝兮若有所亡，恍兮若有所见，杳矣冥矣，缥缈无所不之矣。况乎侯王则陵庙丘墟，妃主既容华消歇，萧条乎原野，漻栗乎悲风，<鬼吾>拏魈之与邻，狐兔之与居，其平生图书玩好、歌舞战斗之娱，虽化为飘尘灌莽，不能有以磨灭也。于是神僧异人从而取之以出其变化，李少君之帐中，佛图澄之掌上，皆是物也，而又何疑于余之说乎？余端居无憀，中心烦懑，有所彷徨感慕，仿佛庶几而将遇之，而足将从之，若真有其事者，一唱三叹，于是乎作焉。是编也，果有托而然耶？果无托而然耶？即余亦不得而知也。

客乃听然而笑曰：善。







十一


○序（七）

【江南巡抚韩公奏议序】

御史中丞蒲阪韩公巡抚江南之五载，天子洊锡公命，进秩司空。公自以幸得备位，维是地方之得失，闾阎之利病，分条其所以兴及所以革之状，当宁幸听其言，得奉行弗坠，以少逭于阙失。其副封与草稿具在，手自裒辑，得若干卷，授其部民吴伟业序之。伟业读而叹曰：上之加劳公与公之尽心厥职者，其在斯乎，其在斯乎！昔我世祖章皇帝听览之暇，命儒臣采经摭传以撰集群书，无亦以后之人制度文为鉴于前王之成训，罔或遗漏，故不厌其多闻博物而义类之弘深也。若奏对之体，贵乎指事造实，以通变而适用，其理核，其文显，一切傅会繁曲之辞，屏使弗进。伟业每南苑夜直，见诸公坐而假寐，漏下三十刻，中书犹捧督抚所上章奏以参订国书，有微文之疑，互相为之执笔彷徨，看详久而后定。然则有事于敷陈者，可不慎哉！

《诗》曰：“维今之人，不尚有旧。”《书》曰：“乃身在外，乃心罔不在王室。”当韩公之在京师，宿卫忠正，晓习文法，佐太宰以赞邦治，《周官》所云“大事则从其长，小事则专达”，其公之谓欤！天子器其能，擢自帷幄，出典畿辅，三命作牧，四方具瞻，公莅政浃旬，固已赫然改观矣。无何有迁擢江南之命。先是江南山越未平，萑苻数起，闽海巨寇阑入内地，以诖误吏民，当事者赤囊纷驰告变，收捕之章又数从中下。公至之日，氛祲消而奸宄息，不动声色，用拊循弹压以为政，向之所谓告急之书、穷考之案则皆无之。顾以东南区区一隅，赋税居天下之半，秦、楚、滇南、闽、粤之饷，檄使旁午，奔命弗遑。吴民户赋而口敛，乡部书都鄙之版，掾史掌邦国之贰，调发出纳，千条万端。郡邑守相，日有要，月有成，趋办不及，即镌谯随之。发代者拜除如流，罢免者羁管不去，虽有考课之法，亦不得而施。公能无燋心极虑，以求当世之长策耶！昔有宋安抚大臣，设上佐以勾管机宜文字，主者执凡治要而已。今者职事巨细，旬朔动以具闻，其间诏条赦令，计簿狱词，所当钩稽而出入者，节目繁伙，不可亿算。唯公通达政体，能周知乎轻重赢缩之数，而操纲纪以御之，如游刃，如治丝，如烛照而觿解，故有所建白，区处详当，体例精密，深严之地朝拜夕可，所司莫得而驳难焉。论者以此重其才，服其略，它人为之，弗能及也已。

窃惟古来奏疏莫善于晁、贾，亦尝建积粟铸钱；韩、范、欧阳本经术大儒，在西夏、河北所进札子，首以理财足国为务。夫论事人主之前，先使之知经制出入，充然其有馀，则仁义道德之言始可得而进，自古然矣。方今西北之土未尽垦，山泽之产未尽出，商贾并兼之利，未尽讲求以归县官，举天下之费毕出之于农，故军兴孔亟，水旱灾荒，则上与下焦然其并困。我公以肺腑居重任，忧公如家，权时制宜，用其征发期会以仰副度支之急；若夫定经赋，宽民力，为根本以兼为东南，此万世之谋，不易之论，未始不端言之也。

汉神爵之治尚综核，而致其隆于三代；唐贞观之政行仁义，而收其效于富强。圣主贤臣，咨诹要道，或课名实，或布宽仁，一张一弛，同条共贯，非已事之极验耶！世祖所以大修吏治，务合经意者，盖兼之也。今天子寅恭祗畏，广询博咨，尤闵念我东南之民，以访求疾苦。其久任公者，将尽行公之言，而公之言有非一时所能尽。处腹心密勿之地，入则造膝留身，出则皂囊封上，嘉谋嘉猷，从容陈请，必期实有所裨益，此岂疏逖小臣、刍荛献替者可得而比？然则其嘉惠吴民，虽古大臣之用心无以过之矣。彼于文墨治办之间，谓公功著职修，服其才而重其略，不知此特庶务之可见者耳，又乌足以窥公之大哉！谨序。

【江海肤功诗序】

古者克敌必示子孙，故于人臣之有功者，旗常以记之，锺鼎以铭之，简册丹青以载之，鼓龠笙簧以歌之。“王命尸臣，官此栒邑”，“虎拜稽首，天子万年”，商、周以前尚矣。降此则辅氏之锺，魏颗所以获杜回也；邢国之鼎，礼至所以掖国子也；燕然北征，窦车骑所以登山刻石也；冀州安居，皇甫义真所以定乱作歌也。上之人载在盟府，弦之乐官，图其劳于不朽；为臣者则又受彝器而刻其辞，用荐家庙，传后世，永永矢报于勿忘。呜呼，功名之际，岂不盛哉！

今我西安梁公，庸江宁一捷，再造南土，天子晋秩而宠异之，且将定封焉。吴之人以其忧兵闵乱，赖公克底于宁也，作歌诗数十章。公曰：吾之功既在史氏矣，惟士大夫赠我以言，重于雕戈黼黻，不可以不记。乃执首简命伟业曰：子为吾序之。

公秦人也，《车邻》《驷》《小戎》《无衣》之诗，其音亢切而偾厉，清笳急笛，骤而歌之，介胄之士无不抚剑扼腕、变色冲冠者，此《秦风》之雄乎！若夫三江五湖之间，楼船羽盖，黄头棹歌，非犹夫《扶风壮士》之声情慷慨也；《石城》《乌栖》《江南》之弄，非犹夫《陇头水》《关山月》之激昂三叹也。语曰：“歌诗必类。”斯岂其类哉？余则以为不然。公之在军中，通诗书，习礼乐，有轻裘缓带、投壶雅歌之风，及其孤军决战，虽以吴人之不武，驱之赴利，决命争首，视五陵六郡之豪不是过焉，又何有于土风，而谓南音宽柔缓，不足乎听耶？然则吴士大夫之属而和者，用公之气以讲军容而壮武节，其辞皆发扬蹈厉，请以奏之师中，当古短箫铙歌之曲可也。公笑而颔曰：善。遂书之以为序。

【盐运分司张森岳赈济册序】

苟可以仁恩及物，则智不必勤其官，能不必举其职，推而行之，罔或勿济。今夫盐策者，利之所自出，专以佐国而足用，非晓然有益于民者也。《周礼》掌邦之委积，治年之丰凶，于荒政纤悉具备，而山泽之利，则尽推以予民；其设之官者，制其政令而已，无所谓征榷以取之也，自管子相齐，以为海王之国，即水煮盐，宜管其权而尽归之于上，其说曰：予之在君，夺之在君，使人长见予之形，而不见夺之理。后世遵而行之，豪强并兼，擅利孔而挠上法者，害固以浸除，而诸君吾子之所食，无不量其釜升，而为之设衡立准，其法至为苛细，盐策尚为有益于民否耶？盐策诚有有益于民者。国家水旱之不时，什一之征，常恐不足于用，惟盐为天地所藏，取之无害，足以佐公家之急。汉元封中，置盐官二十八郡，齐居其六。山东大水，民饥，流人转徙，赈恤以亿万计，然而外奉军旅，内供兴作，得以不匮，则盐策为之饶也。盐策为之饶，于国家爱济元元之意，未尝不阴为之助，独为是官者不能显以养民。其显以养民，如吾友张君森岳是已。

张君为青州盐运分司。青州者，山东负海之地，《管子》所谓渠展之盐，梁、赵、宋、卫资以仰给者也。为君计者，钩稽弊漏，恤下惠商，广蓄积以备乏绝，斯足以勤其官矣；权时缓急，搜逋举羡，俾朝家以全力为农，民不加赋而用自给，斯足以举其职矣，乃有进于是者：岁比不登，民之流离不能自存者僵仆满道，朝廷方发帑金，遣使者赈救畿以南，而张君能先民之急，捐资为粥于路，又下劝分之令，募豪长者相假贷，愿输者具以其名闻，奖励有方，赋恤有法，所全活最众，是可为难也已。

夫张君尝治一道以牧民，有称于时矣，此其事办之有馀。余以为难者，方君以盐䇲为官，能不拘拘于职守，救灾眚，施德惠，知所本务。管子贤人也，相齐之功，霸以九世，而君之所见似为过之，诚可书也。于是乎言。

【海防鲁公赠言序】

吴郡濒海之邑，其民有事于供亿而驿骚弗宁者，非甚良牧莫能恤也。会稽鲁公，繇丝纶近臣出副二千石，来莅吾吴，以防海为其职。尝与余论海事而筹之，曰：夫海上之筑城堡，立墩台，所以驻屯兵也，除道成梁，陈刍置顿，则以备王人之衔命、大帅之巡守，惟恐赋敛之不时，阙而为罪，其于用民之力亦已极矣。夫土功者，王政之所不废也。吾诚以其时，量功命日，揣高卑、度厚薄而为之，则城可立，台可成，而民不至于重困。今属役赋丈之无方，故其下未能授功而先为之扰。又民欲成之而兵欲毁之，彼津亭土堠之不修者，非玩也，其戍守者利于其堕而频为之兴筑也，若之何勿禁也？先王之制，凡承王命为过宾者，牢醴饩献饮食之数，各以班位而为之等。今庶具百物岁一赋之于民，帷帟几席，槽枥砧{坐}，事过则弃之；而酒浆糗糒，牲牢刍茭，常以宾至之无时，偫于无用，为黠吏之所侵没。负贩之细民，征索匈匈，列肆昼闭；既又计亩而定其征：是商与民交困也已。语曰：有优无匮。吾诚先为之缮馆舍，庀器用，而后令候人逆之于郊，致馆致餐，拜而将币，官正奉符而阅其数，胥徒执牍而书其物，宾至如归，民用不扰，若之何弗举也？

余闻之叹曰：善哉言乎！夫为政之道，撙节爱养，息事宁人，非狃一时之安而惰窳之也；开敏强毅，兴事就功，亦非轻百姓之力而程督之也。语曰：不一劳者不永逸，不暂费者不永宁。若鲁公所言，规为措置，虑始经久，民不知役而时懊恘之，斯非体国之长谋，而使民之佚道乎！鲁公之驻节出治，在乎海虞，虞岩邑也，其山有飞泉夹涧之奇，其材有丹枫翠樾之美，其田野有陂渠塘泺、粳稻蒲蠃之饶，人民好嬉游而不事作业，美衣食而不知盖藏，因之以饥馑，加之以诛求，物力大诎。水则浸以尚湖，绾江海之冲，而设重戍，游徼之骑旁午而狎至，艅艎之舟邪许而毕集，朝廷简文臣以勾会其资给而整齐其法制，于职秩为重。公府初立，庶事草创，将吏有犒馈宴飨、劳旋勤归，掾史有出纳奇赢、征令考校，它若僚采之联事，宾客之过从，络驿奔凑，咸于是乎在。苟非闬闳之高，堂皇之峻，唐阶屏树，审术办方，则上无以发教令、治文书，下无以充揖让、洽笑语，鲁公有忧之。且公之来也，尝诹于都人士曰：学校者，为政之本也。古者行师，在泮献馘，行饮至之礼。今海上桴鼓无警，而戍逻之卒有刍牧于孔子之宫者，我备官而遽忘之耶？乃即训导沈君与谋，以尊经阁倾圮日久，不可莫之治也，揆日戒徒，畚挶既具，翚革斯起，易其黮<黑乙>，焕以丹青，瞽宗瞿相，顾瞻奕奕，而公治事之堂亦适会于成。诸生入学鼓箧，得游息讲肄之所；而海上突骑，水犀诸军，负弩被甲而趋庭者，见榱题轮奂，有严有翼，无大无小，欢欣凫藻。凡此二役，皆公于农事之隙，斥羡金、捐俸入以为之，故鼛鼓弗戒，而版筑克就。

君子曰：鲁公于为政，知所重矣！《春秋》于浚洙、城防、新延厩则非之，于复纮宫、作泮宫、修御廪则善之，诚繇此而推，其于筑城置堠，平易道路，储偫糇粮，皆当预之以时而定之以法，俾其下居平无劳苦叹息之声，临事无供顿颠踣之怨，公之才实优为之，而吾吴人之获有休息，其道端出乎此也。沈君率其邑之士大夫征余文为贺，余因以前所闻于公者为之告，而且深有所望焉。

【圣恩剖石和尚语录序】

《圣恩语录》，剖石大和尚所著，其嗣法弟子黄龙朗梓而行焉者也。当三峰举扬临济宗旨，剖公与黄龙并出其位下。其后黄龙走之章门庐岳颠崖绝𪩘之中，而剖公补其师故处，修祖庭以化导我吴人者三十年。此三十年间，诸方信佛之流传者不知几何人，而趺坐说法之书，亦既溢名山而遍都市矣。圣恩剖公，黑白无不瞻仰，所谓精进光明幢也，而《语录》至今日始出。盖和尚以真实了义扶植吾宗，不欲寻文觅句，与世之名闻利养者同其演唱；逮黄龙以故人还故山，受记莂以去，力请之，方许行世，顾犹删而存之，仅得四卷。是编也，所谓最后出而尊贵者欤！伟业尝从而问道者也，遂不辞为之序曰：

昔马祖首以棒喝接人，至临济而竖三玄三要，宋洪觉范乃标举以立纲宗，是岂谓棒喝之不足，而以玄要为门庭哉？盖自衣止不传之后，法派不得不分；法派分则付嘱不得不广。从上诸祖，惧夫世之一知半解者，借口于单提直入，颟顸儱侗，无以考验其浅深得失，故设为权实照用，料简回互，以策励而勘辨之，此所谓宗旨也。以余所见，当三峰之时，海内知传法为不易，其从游者皆人才英特，语机迅利，而犹尽力钳锤，未肯轻相印可。今之竖拂拈锥者在在有之，可谓盛矣，吾不知明眼人辨验其所开法，于玄要宾主竟何如也？夫风习所不能止者，当折之以所服。三峰之门，推圣恩、南岳、灵隐为三大老，非复浅学初机所可几及。今以法印相承之耆宿，其操持修证为最久，而此书之出也若是其慎重，然则有朝参承而暮撰述者，能无瞿然其自失乎？

或曰：黄龙之在法昌也，尝坐禅山窟中，虎饮于岩泉不为动，大蛇上下其肩背而鼻观自如，此其力量有过人者。和尚退然不出户牖，俾称弟子而折辈行，彼盖以道故屈也。其书具在，吾又乌足以知之？







十二


○序（八）

【两郡名文序】

君子之为学，期于明道而已，不以得失为毁誉也。其以得失为毁誉者，莫甚于世之时文，得而誉之则已加信，失而毁之则已加疑，毁誉变于外而疑信更乎中，故下无不易之见，而上无一成之格，特以其才之所至，适然相遭于数焉尔，且名成之后，又尽举而弃之，此积轻之势也。

今者公卿大臣，亟亟焉以正人心、明教化为急务，敦尚典雅，简黜浮华，限以必定之章程而严其进取，有不合格者举而汰之，犹未也。州县之循良入为侍从，朝廷之耳目出典文章，皆取决于制艺之工拙以为可否。盖唐、宋之世，召用馆阁谏议等官，进其平日所为文字，及试以词赋、论策、诏诰、笺表，今尽归之于时文，朝野中外，一道同风，兴教易俗所喁喁而想望者，舍是无繇也。自熙宁定科举之法，以墨义帖括取士，行之数百年，至今日而其重固已极矣。虽然，昔也优游纵弛听之，举世之风习而醇驳各半；今也束缚之，整齐之，可谓密矣，而纰戾抵牾，乃间出于法制之外，则又何也？岂天下之才智固不可得而齐一欤？抑揣摩迎合之心盛，而翏輵纷纠之见生，反有以致之欤？余不得而解也。先王之道，载在六经者，百世不改。士君子既诵法先王，即无功名诱之于前、利禄禁之于后，当知夫大雅之可尚，而奇邪之必黜。以余所闻，宋儒如吕东莱、陈止斋两先生，其制举义号为极工，致政家居，犹以之教其子弟。彼盖不以锁厅一日之遇合有动其心，而特就平日之文，积之厚而养之完，使沛然其有馀，则诐淫邪遁之词无自而入，此即今日所为社刻是也。

王子惟夏偕同社诸子选两郡名文，问序于余。余唯吾州自西铭先生以教化兴起，云间夏彝仲、陈卧子从而和之，两郡之文遂称述于天下。人止见其享盛名，掇高第，奉其文为金科玉条，不知西铭之书，羽翼经传，固非沾沾于一第已也。十馀年来，吾郡之士日落，至今岁，环百里之内，南宫之士无一人焉。惟夏诸子之有此选也，不专用希世决科，而以修明先王，讲求六艺，务合乎大儒之旨。险棘邪僻，固所弗收；拘牵附会、规摩迎合者，尤为大道所不用。此余所谓君子之学，不以得失为毁誉者也，其于西铭之教不为无助。是为序。

【二宋稿序】

余观古之为士者，虽其穷乡僻壤之远，苟才之可用，为乡里所推择，则必之乎京师，而游太学。其有兄弟朋友，齐名并驾，如三张、二陆之流，或洛中为之语，或邺下为之颂，皆赫然名重于长安，而中才下士朴陋无闻者不得而与焉。自科举之法行，尽天下之材无不试于有司，其为有司所格者，无繇以自达于上；虽公卿大臣鳃鳃焉以收人材、明教化为急务，而士亦穷经好古，自力于先民之章程，乃为有司所格者亦已多矣。此无他，太学之法未具，而士不游京师故也。

吾郡宋既庭、畴三两君以贡同入太学，登贤书，尤子展成、彭子云客定其稿，而属余序其简端。畴三与其兄右之为吾同年侍御公之子，而既庭则其同宗。右之先鸣，而既庭与畴三为同举，故远近之人翕然称之曰“二宋”也。初吾与侍御同举进士，而侍御之兄以政成上考，进为给事中，侍御则繇礼部郎用特旨改授。兄弟居两省，为谏官，清涂华贯，贵重于朝廷，每过直，驺哄满道，当世荣之。宋氏之以兄弟称者，自给事、侍御始也。侍御之使山东也，右之方数岁，早慧能文，侍御召之出拜，而置畴三于膝上，余见而奇之曰：此复为二宋矣！无何，侍御死于兵，给事不得志于仕宦，其后乃以文章气谊倾东南；而既庭、畴三用科第知名。余不自知其衰落，犹颓然处诸子间，俯仰二十年，交于宋氏者两世矣。既庭家贫好学，早负物望，而天性醇谨，不以行能高人，其为文也，深厚详雅，有度有则；畴三少孤夙成，器实不凡，而雅志刻苦，不以门第自许，其为文也，聪明颖拔，朗悟绝伦：此两君者终当大至。而吾所尤喜者，以其游京师而观太学，名动衣冠，为后进之秀；其登贤书也，使天下知东南之多才，而士之通经好古者，亦有以自信，不挫其志气，于以敦经术，重科举，必自二宋始矣。

以二宋之才，其所就不止于一第，而吾之望于二宋者，亦岂沾沾焉于所为应试之时文？诚见人材之遇不遇，其盛衰有关于风俗，故于是编也而及之，固不专为二宋已也。是为序。

【孙孝若稿序】

余初以制艺起家，常缺然自以为不足，好从诸先达考求故实，以增益其所闻见。其之虞山也，获与孙子乔先生游。先生年已六十馀，尝为余言：少时犹及见皇甫司勋、王弇州两公云。盖先生之父三川公以能诗名海内，两公亲与定交，先生侍函丈，闻绪论，追叙其事，叹诧为不可复得。余闻语亦慨然者久之。当是时，先生之二子，恭甫居显官，而光甫与余同举进士，先生不以为荣，好举往贤之流风轶事以相讽勉，余以知先生之不可及而其泽深且长也已。

后十馀年，恭甫之长君孝若举进士，裒所为文若干首，问序于余。孝若之为人也，风流酝藉，机神警速，实颠倒于余，余亦心折之甚。其天才之所轶发，家学之所缵承，足以囊括古今，贯穿经史，出入古文诗歌之间，制艺乃其馀事，即而求之，所造固已如此矣。

嗟乎！今之为制艺者，咸哆然有自大之心，其中初无所得，而欲以轻侮当世，凌忽老成，邀结党类，诋其侪辈，以余耳目所见，比比而是也。夫以孝若之人才、之门第，不欲沾沾于一日之名，舍本业而追时好。及其捷南宫，悬国门，天下翕然称之，京师三公贵人无不援孝若以为重者，而亟得余之一言，岂文章道谊朋友之投分固有数欤？抑余之蹇拙无似，龃龉于世，孝若因以取之欤？若谓世经变乱，人物凋丧，虽朴陋如余者，犹遗民佚老之仅存，可以征旧闻而道掌故，则余且震惧不敢当；而孝若固进而益请者，盖亦乃祖之风类也。以是辞不获而为之序。

【德藻稿序】

吾弟德藻以今年举于乡，去志衍与余同荐之日，则已二十年矣。余深喜吾宗之有人，而德藻慊焉不自以为足，挟其行卷是正于余，余将何以为吾弟告哉？无已，举平日读书之道为吾弟言之可乎！初吾与志衍少而同学，于经术无所师授，特厌苦俗儒之所为，而辄取古人之书，捃摭其近似者，櫽括之为时文，年壮志得，不规规于进取，乃益骋其为无涯之词，以极其意之所至。初谓迟之十年，析理匠心，刊华就实，庶底于有成，不意遽为主司所收，而世人遂谬许而过采之，以其言为该贯。夫学力深浅，内自验之吾心，余两人之于文，实未有所得也。自入仕以后，得宿儒大人为之讲论，约其指要而分其条流，退而视吾之文，则胶葛漫衍，无当于古之立言者，于是惭愤窃叹，尽发箧中之书而读之，将上以酬知遇，而下以厌观听者之心。比年以来，稍有证入，虽不敢妄谓有得，而视吾始举之岁，其相去固已远矣。虽然，吾之致力于应举，一二年耳，至今山陬穷邑，知吾名字，尚以制科之时文。吾为诗古文词二十年矣，而闾巷之小生以气排之，而诋吾空言为无用。盖天下之士，止知制义之可贵，而不思古学之当复，其为日也久矣。

今德藻之才，其雄深似志衍，其雅健似余，又能取法先民，早自纳于绳墨，盖兼乎两人之长而无其病，此其取一第有馀。而吾独有见于科名之易，而读书之难，不敢以一日之遇为吾弟喜，而进之以终身之所学。且君子之为学，所以扶气类、明志节，弘道而教俗者也。每念吾志衍奖许同人，以文章志气相砥砺，宾客满座，吐属如流，图史满前，议论锋起，单门寒畯被其容接者，嘘枯吹生，寡闻浅识之徒，旁行侧视，不敢出气。今吾党日落，而悠悠者相趋成风，世衰俗薄，非当世之贤人君子莫得而搘拄，舍吾德藻更谁属耶？德藻之为人，才气宏放，志度凝远，自其少时便有颖异之目，与兄圣符俱有声于艺苑，而德藻先鸣，此其弘奖风流，长于气谊，必复如志衍时。余穷且老矣，浮湛俗间，无复有以自振。夫不能见之于身者，犹庶几见之于兄弟朋友。凡吾所谓读书之道，以此而已，德藻其勉乎哉！

【王茂京稿序】

吾里以《春秋》举者，是科得二人，其一则通家王子茂京也。初余早岁忝太常公执友，而端士从余问道，以此交于王氏者最深。今端士成进士十馀年，又见其子贵方与太常少子藻儒同计偕，而太常期颐克壮自如也。盖世家之不振者，江南比比相望，王氏父子兄弟独且日显重，而余颓然衰以老矣。茂京稿行，端士取首简属余，余将何以长茂京哉？端士之意，不在乎叙门第之盛、交游之雅，谓余老于文学，庶几读书行谊，有以相黾勉也。

夫文有文有质，质以原本经术，根极理要，文以发皇当世之人才。是道也，孰有大于《春秋》者乎？自《易》之精微，《诗》之温厚，《书》之浑噩，《礼》之广博，至《春秋》一变为记事之书，其为言也简矣而不详，直矣而不肆，可以谓之质矣。然而董仲舒、贾谊、刘向皆以闳览博物之才，从而推演其说，各自名家，务折中于孔子，不徒规规焉守章句而已。岂《春秋》之质者即其所为文欤？今天下之文日趋于质矣，其为教总不离乎传注。吾以为宋人传注之学，其称词也约，其取义也远，非夫笃学深思确乎有得者，不足以求之。乃观今之论文者若是乎？悉其才智，运机轴于毫芒，而六艺博洽之言，先儒平实之论，概而绝之，弗使得入。吾不知其冲虚淡漠，果有得于中，抑猥随流俗为风尚也？然则学者将安从？亦求其不谬于圣人，不悖于先正，如是足矣。

王氏自文肃公以经术至宰相，缑山先生相继掇上第，负重名，其于《春秋》，父子各有所讲贯，凡以推崇醇正，抑退浮华，风厉一世之人文而表章绝学，上者施于𬣙谟政事之间，次者见诸馆阁之论著，诚所谓经世大儒，彬彬质有其文者哉！余向从故老窃闻相公谢政里居，犹以制举艺为人论说，诸生以文字贽者，鉴别其穷达，十不爽一，而课孙诸作，盛为海内所传诵。盖大臣心事，嘉惠后学，尤思以经术世其子孙。王氏渊源弗替，高曾规矩，寤寐在前，不待取诸外而足也。太常好藏其先公之手迹，经史钩贯，庋置如新，而百年闱墨，得诸兵火散佚之馀。人皆以为王氏之祥，其后当有兴者，不数年而藻儒、茂京后先鹊起。噫嘻，讵偶然哉！藻儒秀外惠中，标举俊异，茂京雄骏闳达，二者望而识其远器。余老矣，无以长茂京，盍举旧闻于王氏者还以告之。

夫以茂京之才，出其馀技，诗歌翰墨，卓绝出乎流辈，他年读书行谊，定有过于所期。是编也，揣摩匠心，卒根本乎家学，其以度越当世之君子，则已远矣。此余所以重茂京而序之之意也。







十三


○序（九）

【送胡彦远南归序】

武林有横山，江氏兄弟隐于横山者二十年，天下言隐居善避兵者无如横山矣。已而武林乱，横山先受兵，余疑焉。或曰：江氏固高赀，有图书玩好朋友声酒之乐，富于居山者也。余乃叹曰：江氏之及也宜哉！

今年春，遇诗人胡彦远于长安，每酒酣，诧客曰：吾家在武林之河渚，峦回涧复，人迹罕至，烟汀雾树，视之既尽，杳若万里。吾父子葺茆屋以居，杜门著书，不见兵革。顾以贫故，无以赡老亲，不得已走京师，从故人索河北一书。今将涉漳河，过邢台，溯淮而南，归吾所居河渚，誓不复出矣。

夫以彦远之诗与其人，使有山田数十亩，营灌自给，可以勿游；既游矣，即久留邸中，曳裾公卿之门，亦可以无困。乃彦远自以居山久，一旦来京师，策秃尾驴，障便面行泥淖中，郁郁不得意，发病思归。归而便道谒西诸侯，西诸侯恐无能识彦远者；其游也，乃所以益其贫耳。虽然，吾以知彦远居山之安也，织帘砍屟，纬萧拾橡，可以养生，可以事亲，彦远讵忧贫乎？吾闻南高峰下有松仙人者，不衣不食，大类焦先寒贫子之流，此真隐居善避兵者。彦远必知其人，问之而不吾告何也？他日有弃家变名，横山河渚之间，莫知其处者，其必彦远也夫！

【送林衡者还闽序】

闽为天下僻壤，面山负海，土风淳厚，家礼乐而户诗书，人才常甲天下，而石斋黄先生以道德起漳南，忠孝大节光显于朝廷，而文章经术以教训乡里生徒，榕坛之下，巷舍常满，闽士之盛，天下莫隆焉。闽于地既僻，而人才绝盛，其郡举上计试于礼部者，过重山危栈，涉钱塘，入武林，取道于吴郡，而后繇江淮以达于京师。故虽以石斋之贤，海内望尘不及，独于吾吴则山川历览，宾客从游，可指数而得也，况其子弟都讲之至于斯哉！盖是时天下太平，江南文事大振，如余者夙为石斋所知，能推明其教，故舟车之通，声气之合，有如此也。自先生殉节以死，余卧病海滨，不与当世接，远方之士徒步而过我者，亦已少矣。

今年，兴化林衡者布衣芒皞，负其诗古文词十数卷，入门长揖曰：吾石斋弟子也。先生没，吾党抱其经书逃匿岩谷，盖与天下绝矣。独念通都广邑之内，名山大河之间，人才辈出，耆旧犹存，今以绝意仕宦，不得复与之游，则何以论道取友，感发其志气？于是累趼重茧，幞被而来，将繇此入白门，过广陵，一睹中原之盛，而恐其粮尽以返也。余闻其言壮之。往者在长安，石斋曾以《易传》授余及豫章杨机部，未及竟，石斋用言事得罪，相送出都城，机部慨然曰：绝学当传，大贤难遇，余两人盍弃所居官，从石斋读书鹤鸣山中，十年不出。余心是其语，两人者逡巡未得去。今机部后先授命，余颜苟活，先生之学遂以失传。

嗟乎！吾闻之，古人有辞亲远游，负笈求师，三年不得见者矣；有解去印绶，不通官阀，北面称弟子者矣：此机部与余所不能为者，而衡者为之。衡者行，序其稿为赠，所以明余之惰，著衡者之勤，以见闽士多贤，而石斋先生之学犹存于天下也。衡者名佳玑，兴化之莆田人，为人质朴修志行，诗文雅健有师法。其叔父小眉公以前进士隐居著述，衡者能世其家风云。

【赠琴者王生序】

往时余兄志衍好琴，琴之道，非心手专一，勿能工也。志衍能诗文，善书画，弈棋居能品，又能投壶蹴踘诸戏，其于琴弗肯竟学，顾好与其工者游。有王生者以此技进，能为新声。当是时，志衍方贵盛，宾客日十数人，谈论方起，丝管间作，行酒歌呼，投壶叫绝，志衍分身其间，诙啁抵掌，以为乐笑。已而王生携其琴至，抚弦布指，则主人焚香啜茗，正容端膝，四座阒寂无人声。余于是叹琴德之妙，王生之功，并以服吾志衍也。不数年，志衍官蜀之成都，阖门遇寇难以死。王生者无所遇，其道益穷，衣其敝衣，日抱琴行道中。余与当时宾客，遇乱各散去，无一人能收王生者。盖志衍之亡六七年矣。今年夏，复与王生遇，谈志衍旧事，则大哭；哭已，为余鼓一再弄，凄然以清，悄然以悲，听之如见志衍也。

昔孟尝君广厦邃房，淫声丽色，撞锺舞女乎其前，而雍门高为之鼓琴也，能使如破国亡邑之人，流涕泣下。今以吾志衍才气之雄，交游之众，可不谓盛欤？一旦骸骨破碎，门户磨灭，欲如雍门所云，千秋万世之后，婴儿竖子踯躅而歌于其墓上，噫，何可得哉！然则王生之为此曲也，其为峨眉之高乎？其为瞿塘之深乎？其为杜鹃之啼、猿狖之吟乎？其为山鬼之连蜷而偃蹇乎？其为秋风之栗栗中人肌肤乎？盖坐客憯懔振悚，变色而三叹。又从而歌之曰：“葛蔓蔓乎雨冥冥，枫林黑兮阴火青。望故乡而不见，语白骨乎空城。顾爱子之罔托兮，嗟宾御之无人。”则坐客无不矫首西望，欷歔而于邑也。

抑吾又闻之，琴者所以理性怡心，导情宣郁；今聆王生之操，不言哀而哀，得毋张急调下，非中和之响耶？是不然，夫人心有烦冤菀结不能自达者，骤闻幽眇之音，愀怆之调，一弹再歌，涕泪横集，则仰首出气，足以释然于胸怀。且以文王之忠焉而幽囚，伯奇之孝焉而谗死，孔子之圣焉而见逐，颜回之贤焉而早夭，在深于琴者言之，虽以志衍之罹极祸，揆之义命，可以无憾，况于吾辈为破国亡邑之人者耶！

王生推琴而起曰：善。遂书其语为赠。王生名愚，吴郡人。

【赠照如师序】

儒者之道，与佛教同为盛衰。往者唐、宋大儒专斥浮图氏，而名僧大德咸出于其时，盖儒术与佛教同盛，此古人所以不可及也。今之为浮图学者，大率重宗而绌教，其弊也，黑白互异，南北相訾，贤人君子欲立说以胜之，而其道不足以相服，卒举天下愚智尽归之宗门，可谓盛矣！而名山老衲乃有没法沦堕之恨，此所谓儒术敝而佛教与之同衰，其可叹也已。

以余所闻，神宗皇帝时，士大夫以读书讲学相高，吾州先达如管东溟、曹鲁川两先生，研综六经，穿穴训诂，而又能得佛法大旨，于教律论藏皆有所参究，为一时缁素之所咨仰。盖唐、宋之讲学儒释分，而我明之讲学儒释合，后来憨山、莲池诸大法师，皆能融释书传，归之教乘，未必非两公有以发之也。余生也晚，于两公不及见，而鲁川之婿为余外王父，少时从母党窃观其书，多至百馀卷。鲁川三子，其季曰毅叔，毅叔之子曰元孟，父子为儒者，能世其家学。今年夏，余园居读书，元孟瓢笠叩门曰：吾出家于郡城之文殊庵，僧腊已十年矣。此即所谓照如师也。东溟之后曰干山，手定《法华疏钞》，自为诸生，四方讲席见推为耆宿，今亦出家于吴郡。嗟乎！余于是知两先生之教且复盛也。

夫照如、干山，儒者也。儒者之学，通明广达，条析科仪，讲求微密，皆历有援证；彼夫自尊其学，空疏而灭裂者，其说自足以胜之。说足以胜之矣，苟非能外死生，去利欲，则何以折方袍圆领者之徒而使之震奉吾教？所谓其道不足以相服，盖以此也。今照如、干山受信具，修戒律，勤苦专悫，在畴人之中最为精进，而始举其先世之书，阐扬条贯，用以尊道而训俗。然则儒教敝，佛教衰，庶乎其有望者，其在斯乎！

照师年六十，征余文为寿。夫浮图氏以天地万物为空幻，年祀久远，本非所计，而独于道之盛衰，不可不以身为担荷，故书是以贻之。

【王石谷赠行诗序】

士之负绝艺者，中有神解，而外与物化，非至精者不能几也。然而为之难，知之亦难。何以言之？夫善琴者不必于其音也，善弈者不必于其博也，善射者不必于其鹄，善御者不必于其马也，善书画者不必于其毫素也。孔子曰：“用志不分，乃疑于神。”神者，芒忽无形，变化无端，长与造物者游，而仿佛其所由。始吾乃目将营之，足将从之，若是乎其专且壹也，虽有好恶利害，非誉巧拙，不得而入焉。久之如有得也，窅然若丧其故吾，而忻然与其道相接，如此谓之艺成。艺既成，居有以得于己，出可以无待于人，苟或嗜我技，贪我名，而不窥我用志之所存，虽投之以千金之璧，却行拥彗而前者，弗顾也，以其不足乎知我也。故曰：为之难，知之亦难。

海虞王子石谷者，善画，其画也无地势而尊，不蓄积而富，非宿素而老，处于蓬茅沮洳之间，一日而倾天下，辽廓乎三百年诸家之所莫及。噫嘻，亦异哉！余问之曰：子恶乎操术而至于是耶？石谷曰：吾行若遗，坐若忘，昼不食，夜不寐，赜探冥索，以与古人相遇于微眇之中，凡历三五年而所学始大就。嗟乎！石谷之于斯事也，可谓治之之勤，悟之之深者矣。当其初起，惟吾州两王公知之，既而少司农周栎园先生知之。两王公先达盛名，极意推挽；而栎园方为江左重臣，手笔致问，降己折节，若惟恐其不易致者。石谷为之办装而未及发，会先生用职事被案劾，或止之曰：此岂公论书画时耶？石谷曰：公知我者，不可以不往。既至，先生流连倾倒，不自知其身之在忧患也。亡何先生事解，天下闻而两贤之。石谷不以先生多故而濡滞其行，先生不以失志而稍废待士之礼，相与作歌诗纪其事。呜呼，古之所谓知己者，其在斯乎！其在斯乎！

余尝有感于庄周、列御寇之说，技之工者进乎道，巧之至者全乎天。举夫庖丁之刀、宜僚之丸、飞卫之矢、匠石之斤，与宋元君之画史舐笔和墨、解衣盘礴者，其道相合；而韩退之之论张旭草书，以为喜怒穷窘，忧悲愉怢，怨恨思慕，无聊不平，皆于草书焉发之。盖书画之道本乎性，适乎情，通乎天地万物，其不可端倪也如此。今以王子之有得，而又与栎园游也。栎园既备尝其平生之遭，晚而深思笃好于画，将取其二十年来嵚崎磈垒，可忧可愕，暄凉显晦，代更乎前者，托诸丹青粉绘为销归。石谷苟得其意而奋笔追之，以视夫川岩之险易，烟云之起灭，草木之开落而荣悴，人事变异，物情颠倒，皆是理也。然则王子之于画不更进，而其为知己也又何如哉！

余既交于栎园，而其识石谷也不在两王公之后，喜是编之成，足以著两人之深相知也，于是乎言。

【孙孝维赠言序】

昔之所谓世家者，非独以其厚也，盖有文辞之事焉。自春秋范文子以立言为三不朽，两汉名儒元功之后，位不至而名过其父兄者有之。晋、魏以降，崔、卢、王、谢，家擅雕龙，人人有集，为当世文人所推奖。贵游子弟，不惟膏粱裙屐之是好，而沾沾于知我之一言，其得之若拱璧，被之若文绣。《传》曰：“非文辞不为功。”诚信然哉！

余于海虞孙孝维所裒《赠言》，读之而叹曰：此可以观孝维之所尚矣。夫当今之称世家者，孰逾孝维乎？方伯公二龙齐驱，宣猷岳牧，法曹高第，治行清能，生有父兄之资，长无门户之累，养闲守素，俊誉日高，杜钦之优游恬尚、王湛之晦德浮沉也。别墅揽招真诸胜，丙舍极枫林之美，同里宗工在望，宾客如归，孝维于其间延接青云名士，白社高人，流连欣赏，扁舟乘兴，访兄三衢郡阁，放浪于仙岩、绣峰，何点之定林寺、陶岘之西塞山也。生平嗜书画奇玩，斥城南数顷田，易置樽彝敦卣，所居夹窗助明，点染楮墨，设水递，开茶寮，石鼎松风，旗枪碗具，皆有才以使之：赵明诚之好古博物、陆鸿渐之品泉斗茗也。家蓄清商一部，有雅流老辈为之审音，分寸刂比度，转喉入破，得杳眇之致，而过江一生，载酒赍琵琶至，朗弹开元法曲，凄清惋壮，坐者为之泣下：桓野王之柯亭笛、宗少文之金石弄也。

孙氏旧以文雄里中，其先处士西川公学诗于长洲沈启南，偕皇甫兄弟相善，太学沧浪生能诗喜客，父子显闻。孝维继起而世其家风，服高曾之规矩，见闻熏习，尤崇尚文辞之事，宜乎知我者形诸赋咏，以为美谈，动盈卷帙，固其风流俊爽有以倾一时，苟非至笃好，亦何能致若是之多乎！然则今之立言者，考论世家，征诸文献，必之孙氏，而其所以可久者，不徒在厚而尤在此也。余故备着之，以谂世之知孝维者焉。是为序。







十四


○序（十）

【文先生六十序】

滇南文先生以计偕入太学，崇祯十六年，天子命为娄人师。娄之人不知师道，二十年于兹矣。自先生至，教以君臣父子之礼，尧、舜、周公、孔子之道，董其怠惰，诫其凌谇，以期于有成，于是远近称为先生。乡大夫之贤者必之先生谒，里中戴白之老，不知诗书者，咸曰：先生君子也。

无何北兵至，在先生之义不可以留，将行，其弟子进曰：先生行固当。虽然，先生所居者职也，其所事者道也，盍谢其职而修吾道乎！先生而无为吾道计也，其为吾道计，先生留。先生拂然作色不悦曰：异哉，二三子之为此言也！吾比者教汝何，若而弃之耶？吾之行也，不可以过今日。其弟子又进曰：先生行矣。滇南去吴万里，过酉阳，上漓水，若是其险也，且又阻兵。今傫然儒者也，将幞被乎越豺虎之径，而弟子莫随，此弃其师矣。先生而行也，愿请从。先生曰：诸君有亲，不可以吾故累。且我固非归也，吾将从苍公游。苍公者，滇人，住吴之中峰，以佛教重东南者也。先是苍公讲《法华》于娄之海印庵，先生以同里而异术，竖义相论难，娄人之知先生与师最深，及是闻之，则大喜曰：先生去我未远也。若乱定，滇道未通者，当请先生还。先生许诺。久之迎诸山中，有以私舍设都讲、布函丈请者，先生放杖而笑，自理其须髯曰：吾已僧服矣。乃即城南精蓝中置木榻，命一童子支鼎爨，尽谢其生徒，杜门不交人事。如是者四年，先生年六十，弟子请一言寿于先生。余曰：滇南天下饶乐地也，丹砂锺乳土所出，珠玑犀象果布之凑，其田也亩数锺，千金之裘不贵于市，无为恶寒矣。且其人以隔绝山海，今犹袭冠带以居，而先生独阻乱不得归，出无车，食无肉，褐以为暖，瓿盎以为储。夫旧国旧都，望之累欷，况兄弟亲戚之洫焉若有亡乎！年齿衰矣，道路长矣，而鼙鼓之声日阗阗者，先生其独且奈何哉？或曰：苍公学道者也，捐亲党，弃闾里，遗世离人而立乎独，以彼视万里犹寻丈也。余应之曰：苍公之所学者佛也，其道如是足尔。先生所学者，尧、舜、周公、孔子之道，其于君臣父子也，仕必守其官，处必归其家，老有所以养，少有所以奉。今先生居此四年矣，庶几师弟子之礼存焉，其君臣父子之道，所不行者盖亦多矣，而谓非先生之穷欤！

抑吾闻之，先生又通卜筮象纬形家者言。夫滇南所产，辄多高人绝学，先生以儒者笼络万物，不名一德，今毁服童发而游于世也，将得乎儒释之合而探其原，于是焉齐得丧，混欣戚，浩浩乎靡所津涯，其为道也，吾又乌足以知之哉？噫嘻！此真先生也。苍公曰：向者吾论难，固自以为勿及也。

【座师李太虚先生寿序】

伟业尝读欧阳文忠公传，见其行事，慨然想见其为人，以为上下千百年，江右儒者学术之盛，未有出于欧阳公者也。独疑其致政之后，不归庐陵，而买田颍上，何欤？盖有宋待臣子之礼为最厚，为之臣者亦恋恋君父，不忍远归故土，而于宛、雒、汝、颍之间，起居朝请，以近于京师。韩、范、杜、富诸公皆然，不徒欧阳公也。

自欧阳公后，江右士大夫咸被服其遗教，凡数百载而有吾师李太虚先生。先生入承明，典制诰，抡文于楚，楚之诗人才士夙负重名者裒然为举首，此欧阳之历二府、司两制，以知贡举得人者也。先生性强直，为台谏所中，隐居白鹿，讲授生徒，天子再召用，决大计，争南迁，深当上旨，事不果行，此欧阳之贻书司谏、贬秩夷陵，力持濮议，为朝论所排者也；先生捃拾累朝故实，抄撮成书，凡数百卷，欲以成一代之良史，好古博物，访求金石篆刻，遇有所好，虽倾囊为之勿吝，此欧阳之修《唐书》，纪《五代》，以其馀力为《集古录》者也；盛明之际，词林先达如曾子启、崔后渠诸公，皆慷爽阔达，有诗酒称，嘉、隆而降，则龊龊拘谨以为常，先生则不屑也，居公卿间，兴酣耳热，朝章国故，慷慨极论，诗文挥洒，援接后进，为风雅所宗，此又欧阳之自号醉翁，与石曼卿、苏子美共其流连者也。凡先生之同于欧阳公者如此，而欧阳公卜居颍上，先生亦侨寓维扬。维扬者，平山堂在焉，欧阳公之所游处也，则疑其无不同。而伟业独有感者：欧阳公处全盛之世，天下无事，虽免而家居，犹述其三朝被遇之荣，以夸耀于田夫野老；而先生流离险阻，浮海南还，家园烽火，祸乱再作，仅以其身漂泊于江山风月之间，其视欧阳之颍上，相去固已远矣。虽然，吾师之为人，傥朗而旷远，以视人世之危疑患难，实不足以动其心而损其意气。其之维扬也，与伟业相遇于虎丘，别十五六年矣，其容加少，其发加鬒，握手道故，漏下数十刻，犹危坐引满，议论衮衮不倦，伟业颠毛班白，自数其齿少于师二十岁，而忧患蹙迫，以及于早衰，窃仰自惭叹，以吾师为不可及。欧阳公晚年自号六一居士，齐得失，忘物我，泊然其无忧，浩然其自适，吾师似深有得于斯者，而所遇各殊；则欧阳为其易，吾师尤为其难也。伟业闻之：古之至人，达生之情，识命之理，无江海而间，不导引而寿，其吾师之谓耶！

【彭燕又五十寿序】

士之能立言者，必需之岁月，以自验其学问之所至。若夫遭遇乱离，而独以其身超然于尘壒之表，则笔之于书者，将为天下后世所考正，其平生之学尤可重焉。

往者余偕志衍举于乡，同年中云间彭燕又、陈卧子以能诗名。卧子长余一岁，而燕又、志衍俱未三十。每置酒相与为欢，志衍偕燕又好少年蒱博之戏，浮白投卢，歌呼绝叫；而卧子独据胡床，燃巨烛，刻韵赋诗，中夜不肯休，两公者目笑之曰：“何自苦？”卧子慨然曰：“公等以岁月为可恃哉？吾每读终军、贾谊二传，辄绕床夜走，抚髀太息，吾辈年方隆盛，不于此时有所纪述，岂能待乔松之寿、垂金石之名哉！曹孟德不云乎：壮盛智慧，殊不吾来。公等奈何易视之也！”其后十馀岁，志衍不幸殁于成都；卧子则以事殉节，其遗文卓荦，流布海内，不负所志。余与燕又偷活草间，又六七年于此矣。自顾平生无可表见，将以其馀年肆力于文章，顾兵兴以来，流离奔走，神智耗竭，每忆少时读书，不至抵滞，今手一编者终日，覆而按之，不能举其辞。盖余年过四十，而发变齿落，志虽盛，而其气亦已衰矣。追念卧子畴昔之言，未尝不为之流涕也。春初与燕又遇于吴门，问其年则已五十，去余同举之岁曾几何时，而遂迫始衰，日月如流，能不浩叹！已而燕又尽出诗文读之，则余又惊其才之壮而意之新，博闻辩智，有精强少年所不能及者，其生平著述之足以服当时而垂后世无疑也。

昔者吾夫子删诗书，定礼乐，自中古以来，所推者则惟君家老彭，其称之曰：“述而不作，信而好古。”以此言之，其为多闻博洽之儒欤！后世乃取神仙诡异之说附着其传，以为彭祖，陆终氏之第三子，尧时受封，至商武丁朝尚存，而年且八百。其言荒远不经，搢绅者所不道。然以吾思之，当唐、虞之禅让，夏、商之兴衰，故家旧臣无复存者，上古谱牒失传，年祀莫纪，而彭祖独以皤皤黄发，缀拾前王之旧闻，受其说者，见多识往事，年逾耆耋而有壮容，震而惊之，以为此数百岁人耳，非实事也。老聃东周柱下史，伯阳父、史儋皆先后同官，而聃之书独传，后世且合此三人者为一人，而谓老聃修道养寿，寿可百馀岁，或云二百岁，夫彭祖犹是也。

今燕又之诗文，其在天下者，经世代迁改，卷帙尘蠹，后生之徒睹其姓氏，且以为古之贤人，而不知其年尚五十。若令杜门绝迹，不与世通，著书三十年，书成而所纪皆易世之事，日月阔远，见闻绵邈，得无有疑其甲子，不知何代人耶？自古遭兵火而磨灭，如卧子、志衍者不少，而遗民佚叟为造物所留以当文献者，亦往往见焉。余既自力于学，惧弗克，而以勉燕又，有以知其必成，乃因其门人之请而叙之若此。

【黄观只五十寿序】

往余读《碧山集》，知嘉禾黄葵阳先生以省元取高第，入史馆，回翔宫相，几及大用。既而从吾师西铭之门识其孙观只，亦以省元后先踵武，浙东、西夸为盛事，则又吾友大樽所鉴拔而登之者也。岁月云迈，二十馀年，观只春秋五十，其同里虞君、谭君等征余一言。噫，余言何足为观只重哉！

昔东汉之世，江夏黄琼偕其孙琬并至宰相，封侯，直节强谏，彪炳史册。运会有盛衰，人世有险易，遂使再世之内，遭遇悬殊。君子读其传，不能无感焉。今以近事观之，词垣宿素，世际休明，雍雍乎清庙之朱弦，明堂之苍璧，《诗》曰：“凤凰鸣矣，于彼高冈。”葵阳之谓也。艺苑名流，忧生坎𡒄，惴惴乎芳兰之当门，冥鸿之在泽，《诗》曰：“蒹葭苍苍，白露为霜。”观只之谓也。

观只之为人，能孝友，知大节，不为巽耎膜俯仰以从时，又不肯经奇钓名，修跅弛非常之行，遭逢变故，周旋义旧，死生急难，勿易其心。若夫士穷见归之时，有亲在不许之义，阖门百口，累世卿宗，不敢以徇知己刎颈之一言，则其自处权之审已。名高则嫌无可避，地近则义无所辞，收者到门，曲刃在颈，夷神委运，词色不挠，“谁谓荼苦，其甘如荠”，观只其甘之矣。及其免也，不以虑患而刓方为圆，不以违俗而尊己忽物，或柴门绝客，离事自全，或浮湛俗间，与世不竞，盖不夷不惠，可否之间，观只之所处不已优乎！夫生于华胄，少遇名师，家在通都，才称国士，当其驹齿未落，豫章尚小，人便目之以骐骥，期之以栋梁。今五十之年，忽焉已至，论者且为观只惋惜，余则以二十年来人材凋落，其赍志以往，持忠不顾者不必更论，乃有乘时取宠，据磐石之安，而一朝蹉跌，要领不全，门户破坏者，比比而是矣。观只以穷孝廉优游家巷，关木索不以为辱，辞玄不以为荣，其所以全之者，天为之也，讵不幸哉！

家有秘书万卷，皆前人从西清异本手自校雠，缮写成帙，而舅家项氏所藏唐、宋名人手迹卷握之物，价值千金，今悉化为煨烬。贪及馀生，孜孜搜访，庶几蕉园蠹简，重出人间；玉轴丹青，不罹劫火，此观只所以图令名而垂不朽者也。韭溪之上，练浦之傍，其为辟疆之名园，羊昙之别墅，亦既荡于烽烟，鞠为茂草矣。乃以其暇辟平皋，灌蔬壤，诛茅避迹，伏腊迎宾，渔钓自娱，丝竹间作，吊汨罗之故人，谈鸱夷之往事，望烟波而不见，酹杯酒以兴怀，此观只所以消壮心而娱晚岁者也。西铭之有观只，中郎之于仲宣也；大樽之有观只，庐陵之于子瞻也。两贤既没，友道沦亡，赖遗逸之尚存，庶微言之不坠。虽以道丧元龙，徒怜意气；犹幸人如叔度，足继风流。此观只所以结平生而申同好者也。

余也少壮登朝，羁栖末路，犬马之齿，未填沟壑，犹与观只称齐年，而困厄忧愁，头须尽白，其视观只逍遥乎网罗之外，蝉蜕乎尘壒之表，不啻醯鸡腐鼠，仰睹黄鹄之翱翔寥廓也。乃因诸君之请而为之辞，其以识余之愧，而观只为不可企及也夫！

【萧孟昉五十寿序】

今天下士大夫讲学者，无如吾友少参愚山施公，由服官之暇，倡其道于庐陵，而青原山中无可大师，修出世之教，与之相应和。于是吉水之黑白二学，盛为海内所宗。吾意其山川之灵秀，亦必有世家名德者流，相与鼓舞倡导乎其间，欲求其人以识之而不易得也。今乃得吾西昌萧君孟昉。孟昉，故太常卿伯玉先生之犹子也。伯玉举进士前于余者十五年，自余为儿童时则已诵习其文，既仕而踪迹参错，曾同官南中，而竟不获相见，惟闻与吾郡虞山宗伯公游。宗伯之言曰：伯玉之为人，孝友于兄弟，笃志于友朋，淡泊于荣名利禄。筑春浮园于柳溪之上，极云泉林木之胜，有经史万卷，穿穴讲贯于弗倦，又能阐绎教乘，与缁衲往还相扣击。余益想慕其风流，而今乃复得之于孟昉。孟昉慷慨好义，不吝施予，尝蠲田谷数千石，具饔飧以活狱囚，又为逋赋者完室家，赎子女。愚山先生倡学湖西也，问道者车接毂，孟昉为之供屝屦，饰厨传，胜流歙集，宾至如归。退而与无可大师精研性相，疏通证明，刹庙之倡施，伊蒲之供奉，倾囊倒庋，惟恐或后。甚矣，孟昉之为人有似于伯玉也。

往者神庙盛时，吾吴如顾端文公、高忠宪公，吉水如邹忠介公，绍续微言，倡明绝学，而憨山、紫柏二大师唱演宗风于吴会、豫章之间，两地之学者习其义而盛其传，虽千里之遥，犹同堂也。伯玉之出入必与其弟次公、季公偕。孟昉渐渍于诸父及父之所讲究，故西昌萧氏有家学。伯玉尝以之官，便道馆于宗伯之拂水山庄，流连度岁，率其子弟言志赋诗，友朋间极文章性命之乐。紫柏刻《大藏》方册于吴中，卷帙未半，宗伯之门人毛子晋谋续之，伯玉与两弟发愿蒇事，经营佽助之尤力。沧桑而后，孟昉扁舟东来，商度先公之所未竟，宗伯以为续佛慧，命作文寿之，孟昉其时年甫壮也。

岁月而往，孟昉今已五十。追溯旧游，有如昔梦。吾吴之宿素凋落，讲舍榛芜，而龙藏之庄严希有者，亦漫漶不可复问矣。同里许君尧文官于吉水，贻书及余，述所谓春浮园者，嘉树名卉，高台曲池，滋荣而益观；图书彝鼎，庋藏而加富。孟昉又能以其馀力搘拄道法，为缁素之所归往。噫嘻，岂不难哉！愚山今已归宛陵，而龙眠之徒众有请无可以归故山者，此两公皆吴人也。吾之为孟昉寿者，恐不足以尽孟昉。夫贤者之以道合，其知之必深，彼所以重孟昉者讵止于此乎？吾将为书以问之焉。

【冒辟疆五十寿序】

如皋有孝友易直之君子曰冒君辟疆，能文章，善结纳，知名天下垂三十年，其生平踪迹，于金陵，于吴郡，遍择其豪长者与游，顾于余独未邂逅，然心向往之。今年辟疆偕其配苏孺人春秋五十，二子穀梁、青若介阳羡陈其年以余言为请。其年奇士也，其自为之文以寿辟疆者，足以张之矣，而勤勤余一言何哉？虽然，余三十年知辟疆，未得一见，因其年以见于吾文，相赠以言，亦犹行古之道也。

往者天下多故，江左尚晏然，一时高门子弟才地自许者，相遇于南中，刻坛岩，立名氏。阳羡陈定生、归德侯朝宗与辟疆为三人，皆贵公子。定生、朝宗仪观伟然，雄怀顾盼，辟疆举止蕴藉，吐纳风流，视之虽若不同，其好名节、持议论一也。以此深相结，义所不可，抗言排之。品核执政，裁量公卿，虽甚强梗，不能有所屈挠。有皖人者，流寓南中，故奄党也，通宾客，畜声伎，欲以气力倾东南。知诸君子唾弃之也，乞好谒以输平，未有间。会三人者置酒鸡鸣埭下，召其家善讴者歌主人所制新词，则大喜曰：此诸君欲善我也。既而侦客云何，见诸君箕踞而嬉，听其曲时亦称善，夜将半，酒酣，辄众中大骂曰：“若奄儿媪子，乃欲以词家自赎乎！”引满泛白，抚掌狂笑，达旦不少休。于是大恨次骨，思有以报之矣。申、酉之乱，彼以攀附骤枋用，兴大狱以修旧隙。定生为所得，几填牢户，朝宗遁之故鄣山中，南中人多为辟疆耳目者，跳而免。寻以大乱，奉其父宪副嵩少公归隐如皋之水绘园，誓志不出。嗟乎！陵谷既迁，人事变灭，向之炎炎赫赫者，捧马足而乞命，颠坠崖谷，不知所之矣。二三君子，幽愁穷蹙。定生亡，朝宗归梁、宋，亦以病没。江南因初附，数有收考，一时名豪，惴惴莫保家族。辟疆清羸鸡骨，药炉经卷，萧然尘外。自奉宪副公讳，尺一之问不逾境中，与世无害，离事图全。如皋僻壤，冒氏为右姓，家世好行其德，年饥，为粥于路，全活亿万计，处患难之际，先人后己，挥金数千斤脱亲知于厄，不居其功。《传》曰：“有阴德者，必受其报。”门户之无恙，有天道焉。

自其祖玄同先生用方州著绩，宪副襄、汉，出入两都，政事学术，咸有师授。辟疆修祖父之业，遭时不仕，益发之诗文，以及于穀梁伯仲，冒氏之集凡四世矣。其年者，定生子也，具舟迎以来，俾与两弟及二子，俱刻烛分题，唱酬交作。每更阑月落，追思陈事，少年肠肥脑满，感慨激昂，思有以效其尺寸。日月云迈，身世都非，览明镜以兴嗟，苦修名之不立，未尝不中夜而彷徨也。青溪、白石之胜，名姬骏马之游，百万缠头，十千置酒；自豪习破除，依稀昔梦，彼美人兮不见，折苕华以自思，未尝不流连而三叹也。谢安石有言，中年以来，伤于哀乐，政赖丝竹陶写耳。乃有梨园旧工，自云向事皖司马，为之主讴，江上视师之役，同辈皆得典兵，黄金横带。夫执干戈以卫社稷，付之俳优侏儒，而犹与吾党讲恩仇而争胜负，用仕局为兵机，等军容于儿戏，不亦可盍然一笑乎！

辟疆以五十之年，俯仰兴废，阖门高枕，诛茅卜筑，绿水名园，枫柳千章，芙蕖百亩，子弟皆鸾停鹄峙，掞藻敷华，苏孺人含饴弄孙，鹿门偕隐，中外咸推礼法，奴婢亦知诗书。历观江、淮以南，有华宗贵胄，保世全名，令妻寿母，媲美一德，如冒氏者，概乎未之见也，可无贺耶？

余获交于贤士大夫不为少矣，流离世故，十不一存，幸与辟疆生长东南，年齿相亚，君方始衰，吾已过二，昔人所谓遗种之叟，吾两人足当之耳。《诗》有之曰：“莫往莫来，悠悠我思。”又曰：“招招舟子，人涉俶否。人涉俶否，俶须吾友。”夫吴会者辟疆之所常游，而丧乱以后不一过焉，“将子无怒，秋以为期”，辟疆其许我乎否也？其年行，请以吾言问之。

【白封君六十寿序】

吾州白侯林九视事之初年，余在京师，谒侯之太公双泉于邸第，其容粥然，其气温然，言呐呐不出口，余目之，此真宽仁长者也。越五年，侯之报政成，而太公六十，州人士以其习于余也，不可无言。

余尝读《万石君传》，见其子孙驯行孝谨，而少子庆之治齐也，国人慕其家行而大治，心窃疑之。汉时海内初定，而齐又反复夸诈以为俗，其法当以击豪强、清反侧，而区区以孝谨行之，是岂足为政哉？既而观盖公之言治齐，而曹参用之以治天下，然后知秦以刑法刻铄其民，汉兴，疮痍者未息，不以此时脱去文网，清净而宁一，则何以去汤火？彼夫元康、神爵之间，严延年、赵广汉以惨负礉能名，正以承平日久，户口殷富，名豪宿猾，根株其间，必大诛罚之而后胜，岂所论于新造之日、孑遗之民，拊循而休息之哉！此石庆行孝谨之所以效也。今以吾白侯之才，晓习文法，吐决如流，开张施设，当机立办，非公廉强正，俨然击断之能吏乎！乃至劝耕桑，修水利，养小弱，恤灾荒，煦煦然仁心为质，悃愊无华，不欲稍用其长，厉威严以自愉快。虽其天资醇厚，而居身之善，入人之深，何以至此？噫！此皆太公之教渐渍使之然也。州人士之入京师者，太公必坐而问焉，曰：子之君四境其修乎？田畴其易乎？赋役其均、狱市其平乎？且曰：吾今年六十矣。自吾为儿童时，乐浪、玄菟之间，暴骨如莽，流血成川，父子兄弟肝脑涂地者，不知凡几。今吾一家无功德，皆为国恩所成就。嗟尔江南之人，夫孰非锋镝之后而捐瘠之馀，其可不宣上恩泽以休养生息之耶？余以是知国家吏治之盛，而太公之教忠与侯之所以孝也已。

抑吾又闻之：古之人臣皆仕于其国，唯衔命四方，始离乎父母之侧，而其君作为诗歌以劳苦之，如《小雅·四牡》之章，其言“不遑将父”，因人之情而为之咨嗟太息，待之如此其厚也。今吾州之去长安三千里，而侯以六年积劳于外，太公又为南阳之故人，代北之贵族，留宿卫京师，不得御车而南从其子于官也。人子之念其亲者，必能念人之亲。侯于听政之暇，举吾州之白首耆艾者七人，仿《周官》之意，饮酒于序，正其齿位，名曰“娄东七老”，而吾父与焉。吾父行年八十，其视太公也齿发加衰。太公有贤子，足以娱乐。余也羁愁旅病，不能取给于升斗之禄，俾老人辍食而太息，中夜而屏营矣；侯则式闾以劳之，肆筵以绥之，其所谓“老吾老以及人之老”者欤！当石庆之相齐也，有济南伏生、鲁人申公者，皆耆硕大儒，庆不闻执板到门、北面而事之也。然则石氏之所知者，谨而已矣，乌识所谓孝？夫孝有不贵德尚齿，使民兴行者哉？

白侯经术最深，内行醇至，异日者进为公卿，而太公齿德弥劭，天子三雍告成，修授几乞言之礼，求国老于上庠，舍太公其谁乎？当以尚德缓刑，化民成俗之道，再拜而献之，庶几老成黄发之一言，俾人各亲其亲、长其长，而先王以孝治天下者始大备。伟业请上其事于东观，以光国之惇史，固不仅与闾师党正效祝嘏之词以为公寿已也。谨书之以俟。是为序。







十五


○序（十一）

【王奉常烟客七十序】

吾友奉常烟客以今年七十，虞山钱牧斋先生为文以寿。先生与奉常之祖文肃相公后先事神宗皇帝，君诰臣谟，年经月纬，取之腹笥，故其为文也，推家以本于国，用表两朝慈孝，而文肃所以调护元良，维持宫府者，其言信而有征。奉常得之以燕飨，可考锺鼓而耀丹青矣。州人士谓余之习奉常也，又以其言属余。余生也晚，奉常筮仕，犹及见先朝之郅隆，而余已骎骎乎末造，时就奉常以访吾所不逮。又先生于余为词林先达，贯穿一代之史，愿备扫除，讨求掌故，而才识驽下，辄苦未能。今淟然载笔从其后，其于王氏祖孙身处家国之际，何容赞一词也。无已，请就余通籍以来，在朝及里中所见闻于奉常者为寿可乎！

当先皇帝稽古右文，修举郊社、籍田、朝日、夕月诸大礼，奉常以世臣备禁近职，奉玺绂陪侍属车豹尾间，尺寸咸有程度。数捧英荡之节，出使诸藩，肃将蒇事，不扰亭传，乘皮束纺之赠无所私焉。自少以一身搘拄中外，筑赐茔已毕，即起祠堂，岁祭时享月舍萌礼无违者。事母周太宜人以孝。闺门之内，规重矩叠，训子弟，御僮仆，吉凶婚嫁，足为合境师法。岁大祲，为粥于路，里之人皆歌其长德。

云间董宗伯玄宰、陈征君眉公，相国之高弟，而编修公执友也，折辈行与游。先朝论画，取元四大家为宗，繇石田山人后，宗伯为集其成，而奉常略与相亚。当其搜罗鉴别，得一秘轴，闭阁凝思，瞪目不语，遇有赏会，则绕床狂叫，拊掌跳跃。于黄子久所作，早岁遂穷阃奥，晚更荟萃诸家之长，陶冶出之，解衣盘礴，格高神王，力追古人于笔墨畦径之外，识者知其必传。玄宰署书为古今第一，顾以八分推许奉常，语陈征君曰：此君何所不作，吾当避舍。今二十年间，海内争购奉常之书，小或盈尺，大过寻丈，悬毫落纸，旁观无不拱手叹息，其文采风流，沾被倾动，近世所未有也。江南故多名园，其最者曰乐郊，烟峦洞壑，风亭月榭，经营位置，有若天成。兵兴之后，再辟西田于距城十里之归村，因以老农自号。盖追念国恩，感怀今昔，虽居赐第，游尘寰，屡思从樵牧自放。赋调日急，生计浸微，类有所不释于中，乃日偕高僧隐君子往来赠答，间召集梨园老乐工，用丝竹陶写，以此行年七十，齿发不衰，人服公之天资夷旷，而不知其寄托则固深远矣。余每伤近时风习，士大夫相遇，惟饮酒六博为娱。独过奉常，见丹黄勘仇，插架千卷，宾朋杂坐，举史传中一事，辄援据出入，穿穴旧闻，于尺牍师苏子瞻、黄山谷，于诗仿白香山、陆渭南。诸子濡染家学，作为篇章，人人有集。四方征文考献，屈指江南地望，咸曰：彼有人焉。固不止绢素流传，以书画专门已也。

唐、宋宰执世家，于言行微显，子孙昭穆，必备着之，用裨兰台石室之采。在嘉、隆全盛，江南贤辅，推华亭、吴门、太仓为恩礼终始，其后人亦世通婚姻。文贞、文定，奕叶卿贰，王氏缘编修公早世，门户中衰。迄于今运会迁改，三相国谱系之中，奉常独能守其堂构。闻诸故老说文肃公里居轶事，仁厚恭谨，为同时大僚所莫及，足以光启奉常，故今日燕喜之晨，扬觯爰告。先朝之史未立，则有虞山公之文大书特书，而余言亦堪登稗官而入家乘，于以见奉常搜扬祖烈之意，小大皆不可以无识也。虞山既以史笔纪斯宴，侑之以《文王大雅》“本支百世”之诗，余不敢上引，请为歌《楚茨》，大夫有田禄者，艺黍稷，洁蒸尝，而子孙因之以勿替。乡人父老称说景福，本之于力田农事，其义有所取尔。《传》曰：“歌诗必类。”奉常通于古，窃取《诗》与《春秋》之旨，随长者之末，再拜以为献焉。

【申少观六十序】

余初筮仕，得交于乡先达申大司马及其弟大参。两公之尊人曰文定少师，处金铉大斗之间，赞元登衮，年跻平格，恩礼始终，宠荣之盛，光于册书。余生也晚，不及见。其见大司马也，则已从枢府谢政，朱门列戟，而大参同朝比肩，犹白首郎署；仲子少司农青门，累阀积资，位崇岳牧。青门科第固先于余，用辈行定交，意气甚相得也。大参有九子，青门之长兄官比部，至今岿然长德。其季弟曰进士维久，尝从余游。最后始识菽旆，裒然名冠乡书，联隽礼闱，知其为大参之孙，而青门之犹子。盖余之交于申氏三世矣。菽旆榜后归省之三年，为其亲中翰少观先生偕茅太君六十寿而乞言于余，且曰：昔在阏逢执徐之岁，先文定既致政里居，年及悬舆，特荷玺书存问。而高祖母王太夫人尚在养，文定偕伉俪袒𪟝奉觞，彩衣纷帨，重辉叠舞，一时艳称盛事。今躔次五纪复会于辰，而吾父母并登六袠，非得长者之辞，其何以张之乎？

余惟自古世家大族，格人耆艾，匪独一人一家之庆已也，盖天之元气，而邦之仪刑，其盛衰隆替之故，有可得而言焉。尝试上下六十年以进考于申氏祖孙之际。繇其前而观之，吾吴如泰山出云，不崇朝而雨天下，命世名贤，接踵林立，萧、曹、丙、魏，共遇风云。文定尤以硕德元僚，表仪百辟，夹日月于东朝，乞江湖于私第。其姻娅有带砺之公侯焉，年友有密勿之寮采焉，桓圭缫籍昭其荣，周戈方鼎昭其赐，歌锺折俎昭其飨，其年为尚父八十，卫武九旬，赞拜不名，备物典策。子弟比之伊尹之有伊陟，周公之有鲁公，豫章之木十围，璠玙之宝九袭。《诗》曰：“凡周之士，不显亦世。”相国之谓也。繇其后而观之，吾吴如霜降水涸，落实取材，高门式微，宿素凋谢，胥、原、庆、续，于今为庶。而先生独以清资华贯，趾美前人，抚甲第之半非，幸乔柯之未改。其棣萼有黄发之宗子焉，亚旅有奉璋之群彦焉，罍尊彝玉守其器，芸香蠹简守其书，堂构塈茨守其业，其年则为绛人甲子，洛下耆英，不知纪年，逍遥扶杖。子弟比于王家之有武子，郤氏之有方回，干将淬其飞光，俊鹘刷其劲翮。《传》曰：“公侯子孙，必复其始。”先生之谓也。

顾余尤有为先生致庆者：《七月》之章有云“为此春酒，以介眉寿”，而必本之于筑场圃，纳禾稼，良以上之人怀柔万邦，丰亨屡奏，而后人有馀力率妇子以颐其耆耇，则父老之获遂嬉游，皆戴如天之赐耳。今国家以尉候无警，载戢干戈，念此方之赋车籍马，不遑休息，亟召征南、横海诸军还诸宿卫，而幢棨之宫，刍茭之庌，尽斥以归之于民。其闾左轻侠，窜名军籍，怙气力以渔食平人者，且以次穷根株。浃辰之间，农歌于野，商忭于涂，而先生之生辰为寿适与之会，谓非道迎善气，有以致天休之笃祜也乎？加以岁值有秋，田禾如栉，征缮以时，蟊贼不作，吾侪小人，脱兵革而睹升平，行见朝廷惠养高年，修祝哽祝噎之礼，庶几于申氏朋酒之飨，先为之兆，岂不为幸厚哉！抑闻之：天道酌盈而济虚。当司马之跻九列、贰孤卿，大参犹慊于一第，冯公庞眉，阮咸出守，留后福以贻之子孙。青门早达，游历名藩，开府扬州，垂绅揭节，兄弟中至光显矣，而先生浮沉中翰，试而未竟，语其晚景，顾为过之。循览盈虚损益之际，有轶然其不爽者。语曰：高而不危，所以常守贵也；满而不溢，所以常守富也。侧闻先生方领矩步，力砥颓靡，家门荣盛，无裙屐骄豪之习，与茅太君警戒相成，饬厉胤嗣，惓惓以念祖德、守家法为先，其于盈虚损益之理，观之稔矣，故能笃厚流风，绵先世之泽于勿替。继今以往，其所以垂裕后昆而培子孙之茀禄者，又可胜量乎哉？吾卜申氏之名位殆未有艾，而先生历年之永从可知已。是为序。

【丁石莱七十序】

吾郡丁又兼，通明俊异之士也，以己亥八月既望之五日，为其尊人石莱翁七十览揆之辰，先期属余言为寿。适会京江告警，羽书狎至，又兼修其礼于不废，勿以乱故缓。余笑应之曰：乡饮酒不可以理军市，此岂君家上寿时乎？已而郡得免于兵，吴中士女，卖其金玉衣装，市酒肉以相庆，而君之寿适届于其期。《诗》曰：“八月剥枣，十月获稻，为此春酒，以介眉寿。”言乎涤场纳稼之日，享丰年而祝纯嘏也。若夫脱虎口，就衽席，戴白之叟，为太平之幸人，将安将乐，爰笑爰语，羔羊朋酒之飨，其燕衎不有倍焉者乎！然则君之寿，其不惟丁氏之庆，亦以深致幸于吴民，而又何能已于言也。

余生也晚，犹及见神宗皇帝之世，江南土安俗阜，风习最为近古。士大夫入为卿相，出作方牧，其归而老于乡也，东阡西陌，杖履相存，巨人长德，沾被闾巷。有如大参丁玉阳先生，扬历藩服，廉辨著称。其子廷尉肩吾公，清秩旧京，雍容物望，当丰有道之日，为析薪负荷之图。源远流长，枝分叶布。君则不扶自植，不镂自雕，折节读书，躬行孝谨。薛包之推田宅，式好无尤；窒石相之涤厕窬，服劳不倦。“若考作室”，“惟涂塈茨”，此君之早岁好修，能自树立，不其家声者也。自此以后，世会将衰，虹霓扬辉，龙蛇起陆。东南二三君子，以名节议论相搘拄，通政则为广成侯公，少司农则为青门申公。余以通籍定交，识其坐客，邂逅君于俦人之中，温醇悃愊，而论辨英伟，心独异之。询其平生，则知广成之尊人启东先生为君外父，而青门娶于廷尉，两家兄弟以伯仲为辈行。启东触忤奄竖，阽危仅免；广成一生恬尚，竟与党人相始终；青门由外僚积资至九卿，祸且中于同文之狱。君以老逢掖连蹇不遇，介居其间，国是人才，目濡耳染，痛世事之日非，恨小人之柄用，“忾我寤叹，念彼周京”，此君之感家恩而怀国恤，虽在草野，不忘君父者也。夫积学不如力田，善宦不如逢年。君既避世不仕，遂以其暇治西息之陂池，修南阳之邸阁，大致储积，家累千金。里中儿飞文告缗，卒不能有以难君。而征调繁兴，发求不已，乃苦身庀役，不以累细弱下贫，公私咸得其济。嗟乎！陵谷变迁，菀枯毕集，银台既碧血九原，司农竟覆巢宿草，一二旧交，或抱石而沉，或焚山而死，惟有马亭故里，乔木依然，家门则守寝丘永保之风，子弟则擅孝公无双之誉，啬于遇而丰于年，诎于前而申于后，天之报大参而保持其门户者，不綦厚乎！“公侯子孙，必复其始。”此又君之善自图全，优游晚节，缵先业以裕后人者也。

余览古至于秦、隋之际，生民凋敝，可谓极矣。伏生秦之博士，孝文时尚能口授《尚书》；孙思邈生于开皇中，至唐永淳初年，谈周、齐轶事，历历若指诸掌。岂非天地害气已究，命兹黄发，因衰激极，导迎善祥，以今观之，君殆其人乎！即近者烽烟传递，一日数惊，又兼不敢以闻，惧损老人眠食，而君则健饭决肉，谈笑晏如，自言心力克壮，纵兵至，犹足窜伏山谷，不以馀年累子弟。繇此而前，拂东海之钓竿，摩霸陵之铜狄，处平壤游人间，见者惊焉，已疑为数百岁人矣，又何必灭景云栖，嘘吸吐纳，而后可以比乔松、侣白石也！又兼既拜其亲，将游京师。京师贵人奇又兼之才，必有称述显荣以诵君者。余则山泽之臒，免于兵革，敢同田夫野老，燕喜升平，而未及神仙迂怪之辞，归之又兼，以为侑觞之献。

【陈确庵尊人七十序】

吾乡高世之君子，于孝廉得二人焉，曰陈君确庵、华君天御，怀道绝俗，穷饿而不悔者也。夫古之隐者，弃妻子，变姓名，孤行独立，无所以累其心。今此两君者皆有亲在，于是乡之人进曰：两君则诚贤矣，其如亲何？乃华君则曰：吾幸有兄，盖尝仕于朝矣，廉吏薄宦，橐中装足具甘脆以养老母。而陈君则壮子也，所恃以持门户者也。一旦挈其亲之于穷谷无人之境，屋宇穿漏，田园芜塞，驾柴车，蹑草皞，亲朋无与游，滋味无所奉，彼其亲之处此也，能泰然而已乎？而陈君何以善其隐乎？乃陈君之隐也五六年矣，未尝一入城府，乡之人窃独异之。其尊人温如公今年七十，余得其自寿之文，读之而叹曰：噫！确庵之高，乃其父成之也。

吾乡支塘以南，直溪以东，其土纻埆，其俗朴陋。自宋、元来，若胡如村之清高，龚安节之忠义，其故庐遗迹，至今尚有识其处者。陈君侨寓蔚村，父子手自立屋，负耒作劳，拾薪执苦。尝读农经水利诸书，谓古人代田之法，一亩三畎，深耕易耨，岁可获数十锺。又以尚湖、巴城诸水挟淫潦泛滥，劝谕父老，筑堤设防，经画指点，悉有成法。出门操一小船，贩樵鬻苎，往来湖村塘市间，得钱市酒进父。公饮酣，间作一二小诗，好谭古来高人独行，共相勉励。邻里化之，辄遣子弟就学，其有小小勃谿谇语，摇手面赤曰：恐使孝廉父子知也。

嗟乎！世衰道微，士大夫走通都，骛声利，其遗民逸叟以道德风义相高者，不可复作矣。自确庵以孝廉守身事亲，躬耕弗屈，而后人知教忠；自公以孝廉之父乐道安贫，穷居无悔，而后人知教孝：君子于陈氏，得君臣父子之礼焉。余交于确庵者十年，知之最深，故论公父子，质言其事，庶几与汉阴之丈人，寻阳之渔父同传而存之，以征于信史，则亦吾乡人之所愿也。

【张敉庵黄门五十序】

吾友张敉庵黄门，长于余一岁，少同里，长同学，晚而同事京师，馀羁愁困悴，几不能自还，而敉庵躬蹈险巇，慬而后免。今年敉庵五十，方贺者之在此堂也，余可以无言乎？

初吾师西铭先生，用经术大儒负盛名于当世，而敉庵为其爱弟，西铭之有敉庵，犹士衡之有云，孟阳之有协也。雒下之衣冠，华阴之子弟，负笈从游，巷舍为满，挥洗辍餐，倒屣莫及，敉庵则倾身容接，人人各尽其意，使西铭爱士之名闻于天下，敉庵力也。雅擅绝才，涉猎强记，发为文章，风起泉涌，一时传诵其制义，谓富贵可以俯拾，巨公长者握手定交，不敢以后进相期。语曰：“驭二龙于长途。”斯敉庵当日之谓矣。既而屡试锁闱不利，门户中衰，沧桑顿改，凡诸子从西铭游者，如飘风陨箨，湮没无遗；而敉庵魁垒特达，方用科第起家，为良吏，为直臣，赫然名动海内。噫嘻，抑又何其奇耶！余与交且三十年，习之久，知之深，其窃为敉庵幸者：少游太学，高门著姓，贵游慕之辐辏，无文士干谒奔走之劳；晚宰山城，直节强项，大吏见而倾心，无黄绶俯眉折腰之苦。立乎殿陛之间，指得失，陈利病，口有所画，奏成手中，缮写未上，夜不能寐。弹劾贵近，搏击豪强，下至闾左之奸琐，条其人得请召捕，中外为之屏息股栗，可谓出入省闼，得行其志矣。虽以此谴逐，之后仍被急征，而上察其忠，人亮其直，身名复完，意气如故。造物待之者似乎独厚，而不知其天资学术实使之然，非幸而致也。平生无崖异之行、深沉之容，造次语言，率而能要，任达简易，不持威仪。与人交，抒心写腹，推诚无我，虽倾盖之际，便同久要；一旦有急难，挺身赴蹈，倾囊营解，罔所顾惜。人有过，面加谯让，不为后言。或有生平受德，后负之者，其人但一见摧谢，即释然胸怀，无纤芥之恨。此其公直鲠亮，得之天性，真不可及也已。

当吾师西铭在日，敦气谊，尚名节，慨然有康济斯世之心。属党论纷纭，壬夫设械，几罹不测，位不酬其望，年不配其德，论者至今以为恨。敉庵熏陶濡染，于国是民生，邪正利弊之关，平居讲求有素，世会虽移，家学不改，当官立事，探囊底而出之。清河著书谈道，易世而后施行，惜乎西铭不及见耳。历数三十年来，唯吾两人为遗种之叟，今者比闾接席，莳花药，治亭圃，营垂老里巷之娱。顾吾已发齿衰坠，疲曳不堪；敉庵则姿容瑰伟，饮啖日可三升。尝见其蒱博争道，独酌引满，呼小僮挝鼓奏伎，听渊渊之声，奋袖激昂，大噱不止，少年精悍之色，犹隐见于眉宇间，其后日所就，余又何足以量之哉！虽然，敉庵之语人曰：梅村知我，胜我自知。故于其览揆之祝，不为夸词，叙素心而谈旧故，庶几于夙昔之好无少愧焉，如此可以为敉庵寿矣。

【钱臣扆五十序】

吾季弟孚令好治园圃，莳花药，尝曰：吾兄弟老矣，以岁之不易，赋敛之不时，惧无以宴娱食息。比诏书数下，民宽然有更生之心，吾于其间穿沼观鱼，披林听鸟，有一味之甘，割而分之，不亦可乎！既而曰：《诗》有之：“洽比其邻，婚姻孔云。”人生庶几为太平之民，则瀹酒醴，烹羔豚，以速诸父兄亲党者，礼也。吾兄弟既翕，而中外姻睦莫如钱氏，钱氏莫如我臣扆，则犹之乎兄弟也。臣扆以今年五十，愿得兄一言以张之。余喜而应曰：诺。

臣扆之长兄都谏曼修与余同年进士，余甫逾二十，曼修肩随以长，其少壮同；先中宪约斋公偕尊甫封黄门叔弢公为同岁，母夫人皆在养，里中父老争具羊酒贺两家，其景福同；余兄弟三人，都谏兄弟七人，孚令少于余十岁，臣扆少于都谏十二岁，孚令以女女臣扆之子受明，余视兄弟之子犹己子，都谏亦以姻娅之故亲余，其友爱同。余家自始祖以下，礼部、大参奕世载德，中更衰落，子姓凋替；叔弢亲大中丞浩川公叔子，中丞著节名臣，积厚流光，用昌厥后，群从子弟数十人，宗族交游光宠，此钱氏之所得于天者独厚，非式微所敢望也。

嗟乎！州人士之衰也，右姓卿宗，降在皂隶，良田上腴，斥为榛芜，方领之儒，膏粱之子，小吏得而唾其背者多有之矣。吾与臣扆犹得保其履道之宅，南阳之阡，饱食嬉游以娱脱齿，讵不谓之幸哉！吾非瞽史，焉知天道，请即人事求之，臣扆所以致此者，有三德焉。

《易》曰：“谦，德之柄也。”吾乡贵规重矩叠之风，拾级聚足，让而后登；扬觯执笾，拜而后馈。今也言语则捷捷翩翩矣，威仪则佻兮达兮矣，饮饫则载号载呶矣，为之诵《茅鸱》《相鼠》而不觉也。君子忧之。君则内行修整，进止皆有表识，不苟訾，不苟笑，不苟臧否人物，深自降损，虽寒素必与钧礼，虽造次必无择言，循循乎若有所畏也，粥粥乎若无能也。柔而不犯，其晋之随武子乎！清静无竞，其东海之伏不斗乎！燕居洁，出门敬，宾客至则肃且庄矣，宾或屡迁坏坐，主人貌益恭，宾或参语谐噱，主人遇以默，此所谓谦而光者也。善哉，盛德之容也！

《传》曰：“俭，德之共也。”吾乡寡鱼盐漆丝之利，不知废著鬻财，其民本以力农为业。自俗之靡也，口穷刍豢之养，卜夜而倡乐；身极纂组之华，费日而消功。呰窳偷生而无所蓄藏，水旱灾疹之或作，诛求无时，奔走丐贷不足以自救。君于家先治重堂复寝，而庖湢庾皆得其宜，田园陂池咸获善处。入有稽，出有考，丝缕蒯絮罔弗核也；仰有取，俯有拾，傔从长御罔弗勤也。忍嗜欲，损玩好，非租挈所出弗衣食。累积纤微，择人而任之，与时俯仰，以末致财，用本守之。岁虽大祲，发其储峙以应有司之期会，可不至于重困，此所谓俭而壹者也。善哉，居守之道也！

语曰：慎，德之守也。吾乡以知交声气倾天下，其初则龙门之游、华阴之市也；其继则甘陵之部，钩党之碑也。依光扬声，互相题拂，而刊章之祸大作，浸寻乎陵迁谷改，远识者柴门绝迹以自全，不幸姓名为妄男子之所疏记，始悔潜鳞戢翼之不早矣。君于先生长者，造请非不勤也；总角齐年，投分非不深也。束修之问不及于四方，倾盖之交弗轻于一诺，辟幸舍，宿膏火，择淳朴有道，悃愊无华者定其久要，而他人罕识其面。彼夫游谭羁旅，文史技术之徒，在吾辈倒屣稍迟，辄致背憎噂遝，君独堤防有素，无由相因到门，缘此铃下肃然，望而自远，鲜几微不足之色，此所谓慎而密者也。善哉，保家之主也！

君于制举艺最工，视科第可以引手致，屡试锁院不收。谚有之曰：不索何获？或有以此劝君者，笑不应。既而升成均，利观光矣，同事者或已至丞相长史，君才地实优为之，而不肯赢粮跃马，投牒以自进，盖恬静止足，其天性也，岂可强哉？自古积善之庆，不于其满盈，而于其所不足。中丞当先朝丰亨豫大之日，跻雄班，历仕，而能廉静宽厚，留不尽之福贻子孙。君之生也，严父修恬侯之行，贤母执敬姜之德，难兄敦伯仁之爱，少长一心，中外合力，而君之嫂夫人衣粗食澹，早夜拮据，相夫子克底于成。举慈孝友敬、柔正听婉之道，毕萃于一门，君之得以雍容乐易，修祖业而息之者，夫孰非天为之耶！君兄弟经营高燥，表石阙，筑丙舍，致车数百乘，起祠堂以飨亲，设义田以收族，长老观礼道傍，太息动色。年来跗萼有零落之嗟，燕尾有参池之感，君之中心彷徨，常有耿耿不寐者。然而守柱下之和光，得北叟之晚福，颐神任运，可以养生，可以忘年。两弟登九、美瞻，沛国之友爱、颍川之声华也；犹子来琛，卢家之龙子、谢庭之玉树也；受明偕方来、心水，齐驱竞爽，福畴之诸郎、公沙之群彦也。今日者舒雁行，列帣韛𪟝，鞠跽而上寿，亲串盈门，诸孙入抱，考锺伐鼓，丝肉竞作。登其堂，有文茵雕几，玉轴缥缃，邺架之图书焉；窥其舍，有高柳澄潭，小山丛筿，辟疆之园墅焉。盖君之好书似余，其林泉之癖似余弟。余刓编翰，校雠补缉之未能；孚令典衣物以乞一花一石，辄若弗给：故于君皆不及也。从此三四十载，君之书搜罗而藏弆者日富，树木日以拱，池台日以增，余兄弟编蒲抱瓮，与君婆娑于残经废耒之间，岂非升平之幸民，而击壤之乐事也乎！凡百君子与于兹燕者，当思扶杖听诏，仰望德化之成，勿以伏腊之难供，忨日愒岁而笑余言为夸也。松、乔之年，斯跂而俟之耳。是为序。

【郁静岩六十序】

吾友郁静岩氏，世胄簪缨，家风孝谨，垂条布叶，隐耀含华。仆为同里知交，姻家肺腑。徐孝穆之于简子，视此姻亲；郤嘉宾之于右军，同其中外。以其班，余忝丈人之行；使之年，君实肩随以长。居依东海，宅枕南城，朱、陈合为一村，韦、杜平分二曲，塍陌而陂渠互注，门庭则桑柘连阴，接迹忘形，抚尘夙好，约平生之衷愫，重彼我之遭逢，余愧弗如，其端有四，请得而言焉：

余莲勺之田卤，𫏋陂之畎污莱，二顷榛芜，三时卤莽。况扶风掾史，竞算钱刀；京兆诸生，高谈盐铁。阖境之苛求已甚，老大之悉索奚堪？曾无担石之储，日举倍称之息。君则先畴素称沃野，下邑独被宽征。放雁鹜之池，足供常税；收蒲蠃之利，可救灾年。祇孤城斗绝之何支，顾沧海横流之尚在。徐道覆船到蔡洲，南沙无恙；袁山松功存沪渎，东作依然。烟火不改乎区中，蠲恤偏邀于乱后。此余之不如者一也。

余白头憔悴，黄颔提携，衮师虽乍识之无，通子尚未知梨栗，敢门户远希于后日，只琴书免付于他人。竹笥木屐，愁营少女之装；粔籹皇，啼索孤甥之饵。每观众雏之烂熳，倍添一老之衰残。君则伯子将车，小同携杖，朱公长惟家督，虞郎少字升卿，庶事咨而始行，老怀见之深慰，汝其有后，吾可无忧。但存邹、鲁之衣冠，岂非厚幸；纵遇尧、汤之水旱，无复相关。矧群从之琳琅，更门楣之照耀。谢家仁祖，擅才地于英流；荀氏中郎，负声华于少俊。情款则金舂玉应，人材皆鹄峙鸾停。此余之不如者二也。

余凿坏何遁，投劾非还，疲曳趋长乐之锺，风雪从兰池之猎。洗沐归休，俄惊会逮；征输解网，再遇刊章。蔡中郎专攻汗简，隐矣焉文；颜延之追咏竹林，狂哉莫学。后竟谁传，徒是妨人作乐；言之即罪，知者谓我心忧。君则过燕市之三条，纵观宫阙；涉严滩之七里，遍访山川。夸故老以壮游，获异书为谈助。文会分甘陵二部，付彼诸郎；讲堂溯濂、雒真传，归诸爱弟。长日逐鸡豚之社，闲窗抄农圃之占，话世溪翁，寻幽野服。守伏胜之一经，挟书何禁；习维摩之半偈，学道非难。此余之不如者三也。

余受性尪羸，摄生懈慢。沈侯引指约臂，旬减半分；何郎量腹为餐，日唯一溢。腰脚比剧，齿发先衰。犹然宋玉之赋，未免闲情；已矣卢敖之游，苦无胜具。服食疑丹砂多误，读书嗟膏火空煎。清虚日来，壮盛不再。君则中年遂断房室，晚岁顿绝逢迎，短发巾，丰颐善饭，左车决肉，五两冲泥，狂呼而五木投卢，倾耳而三弦度曲。藏钩夜半，惊眸闪旁睨何人；解带庭前，扪腹笑可容卿辈。适兴何疲，占分棚于角抵；就眠便熟，逃行酒于华胥。此余之不如者四也。

若夫生平不见喜愠，天性能安异同，谦而有光，柔而不犯。虽沈昭略之举止嵚崎，接之自若；丘明士之语言通脱，处以嶷然。摄衣雅步，修辅嗣不怒之风；隐几凝神，得应元稀言之益。赵、李交倾，任侠弗与为通；程郑术擅，奇赢亦非其好。频追故友，渐避新知。和气迎人，性不矜夫崖异；坦怀期物，道无取乎深中。龙伯高择言无阙，庶几近之；王处冲晦德难知，斯其亚矣。

属者节届恢台之夏，乡推矍铄之翁，亲串盈门，宾朋命驾。复阁回廊，嘉树拥云根之石；湘帘髹几，文楸斗玉子之棋。花药成行，松篁答响。长筵方列，昔酒初开，则有炙鹄烹凫，蒸豚炰鳖，羹调芍药，糁和兰椒，车螯蚶蛎，家不杀而称珍；虾鲊鱼，物非时而仍致。臛鸡为黍，弱似春绵；宿肉炊粳，鲜如朝雪。束晰著之入赋，孙敏疏以成经。无不洁比雕胡，香高水引，杂芳肴而列俎，齐嘉果以登盘。飨有逾于贰膳，宰敢先尝；饮莫重乎佐尊，主其下拜。日之夕矣，促绮席于明灯；月出皎兮，间豪丝于急管。黄门之效其庭实，乘马路车；太常之报以琼瑶，丹青彝鼎。鄙夫固陋，不揣陈辞。美哉寿也，维饮酒其孔偕；何以赠之，庶歌诗之必类。在君子以为知礼，讵吾侪不识纪年。自笑亦皤皤之老，尚不如人；为君诵抑抑之章，无多酌我。是为序。

【题龚芝麓寿序】

夫邓仲华少年拜衮，适会风云；王文度壮岁登庸，半参门胄。未有起家州郡，通籍诗书，位已跻乎台司，齿方当于强仕，如御史大夫芝麓龚公者也。属逢览降，爰命嘉招，宾客则羽盖朱轮，宴饮则兰肴旨酒。然金缸而卜夜，选玉笛以飞觞，吐纳雍容，声华昭灼，乃抚今而追昔，辄即事以兴怀。

射策登朝，分符出宰，兵连吴、楚，盗逼蕲、黄。搦矢登陴，横刀守阵，雪夜发围城之啸，月明起《破阵》之歌，绝壁无粮，横江寡援，力搘强寇，志决孤城。洎乎召拜谏官，而陈条奏，朝憎正论，世目党人，慨国是之纷更，致王途之板荡，飘泊抱《黍离》之痛，羁栖□草昧之艰。俯念馀生，克遭新造，唯尽心于所事，庶援手乎斯民。请蠲关右之租，免征两税；愿赦雒阳之狱，理出千人。凡皆壮岁之可为，长恐修名之不立。即今朋旧相看，开尊道故；几时涓埃已报，拂袖归来。于是上客挥毫，名流授简，持杯缓咏，剪烛高吟，北士既文重温、邢，南人又才推任、沈。夙称知己，雅善生平，悟词旨之流连，写声情于慷慨。顾皆妍思妙翰，胜集良辰，主愿为欢，客称上寿。只因家近八公，黄精易饭；若使词高《三妇》，绛树将歌。足助风流，可资品藻。会见樱桃叶底，争传《花月》之篇；何必杨柳楼头，重唱《关山》之曲也。







十六


○序（十二）

【吴母徐太夫人七十序】

吾友吴幼洪，以先朝给事中奉其母徐太夫人家居里门。今年太夫人七十，吴中乡先达谋所以为寿，少司农申公青门、侍御李公灌溪以余之习于幼洪也，征余一言。余曰：人子之显其亲者，其大端有二：曰富贵，曰名节。此二者，虽甚贤智，未可得而兼也。其幸而遇极盛之世，忠于事君，孝于事亲，可以无憾；即其间稍有龃龉，身退而名立，位卑而行尊，不足为父母忧也。其不幸而遭衰乱之季，外之干戈日寻，内之祸难日结，贤人君子既出身为国，不得复顾父母，其父母亦以大义勉之，如汉、唐之末，史传所书者，十无一二得全，幸而全，则一时之人必为之咨嗟庆幸，以为此门户之福，虽处极乱，终能保其身以事其亲，凡皆天为之也。故家庭之际，可以观世变焉。

太夫人初以侍御之女归赠君孟登公。孟登之尊人曰虚台公，繇都给事中抗疏争国本为名世。盖神宗皇帝以忠孝福泽养天下士大夫敢言之气，太夫人亲见其舅若父居要津，持物望，道重于朝廷，身安于畎亩，从容俯仰，受国恩而娱晚节，此余所谓极盛之世，盖幸而遇焉者也。孟登公读书好修，不竟厥志。太夫人攻苦食淡，教三子以成立。长洪、二洪，为时闻人，孝著乡党；幼洪复弱冠成进士，选授衢州司李。浙有重狱，会鞫事连大僚，主者骫膜不敢决，幼洪奋笔定爰书，天下闻而壮之。及北京大变，留都新立，幼洪入为给谏。当是时，权幸窃位，藩镇擅兵，幼洪尚冀国势可为，正色言事。向所谓大僚者，则骤跻政地，修旧隙，用它事下幼洪诏狱，而北兵已骎骎江上矣。盖边疆之势愈蹙，则恩仇之报复愈急，而其是非亦愈乱。自十馀年来，士大夫以党魁被罪，刊章逮治，无虑数十人，而幼洪遂为气运之究极，不旬日而遇国祸，此余所谓衰乱之季，不幸遭焉者也，而幼洪则当之。

初先皇帝时，余于大僚曾有所弹劾，幼洪所持浙狱，即其人也。当幼洪为给谏，余亦官南中，以母老归养，请急东还。闻幼洪之及也，余自知不免，虽然，不敢以告吾母也。无何江南大乱，余奉吾母奔窜山中，幼洪亦自狱所脱归，母子相见，仓皇避兵，皆慬而后免。今太夫人康强寿考，诸子拜堂下，进七十之觞，而吾母亦健饭无恙。两家母子，同以危苦得全，此非天为之耶？其能不为咨嗟而庆幸耶？余既应两公之请，以不腆之词为寿。《诗》曰：“孝子不匮，永锡尔类。”夫太夫人则犹吾母也。

【顾母陈孺人八十序】

余及门顾伊人居州之凤里，事母陈孺人以孝闻。其先君麟士，长于毛、郑之学，稽经缉传，自名一家，海内所称织帘先生也。余常访伊人于其里，茅斋三楹，衡门两版，庭阶洁治，地无纤尘。散步至后圃，见嘉树文石，则曰：此吾父在日，某先生所尝过而憩焉者也。丹黄遗帙，插架如新，藓壁旧题，漫漶可识。噫嘻！麟士可谓有子矣。为予具伏雌之飨，茶香酒冽，醯酱调美。中置，余笑而曰：“昔茅季伟杀鸡进母，自以菜茹与客同饭，郭林宗称其贤，至为下拜。子有老母，无乃不给于鲜，而顾为我设可乎？”伊人曰：“自吾先人讲学荒江，门外尝有四方车辙。今以某之无似，夫子惠然临之，吾母帷而听客，曰：是儿能致长者，且复如其父时矣。故喜而为鱼菽之献，非某意也。”且曰：“吾母明年八十，以熟闻先人所论说，知文章为可重，愿夫子不吝而赐之一言。”余应曰：“诺。”

当先朝启、祯之际，吾州文社擅天下，先师张西铭偕受先读书七录斋，相继取科第，而麟士与子常谈经讲艺于江村寂寞之滨，远近目之曰两张、曰杨顾，初不以出处隐显有所轩轾也。西铭早世无后，门绪式微，赖吾师母独身搘拄，横为强奴胠箧者之所侵夺，余尝比之庶其窃邑，黑肱逃奔，稍正厥罚以还其盗帑，讫不能有所裨益。受先两子，其少者尚存，贫不能自聊，尽撤先人之庐以偿井税，嫂夫人寄止邻邑婿家，间一归故居，乃至无席可坐，大恸而去。嗟乎！当两先生致宾客，授生徒，辎軿接迹，巷舍为满，升堂拜母，上寿奉觞，誓以结死生，托妻子。曾几何时，西门南郭之间，无复过而存者。观乎两母之盛衰，而友道得失之故，亦可得而推已。子常家本素封，以明经试守令，不之官，失明里居，晚而抱子，不获见其成立。伊人每过余，为之经营赡护，有漂摇风雨之叹。麟士名第不如张，先业不如杨，其子伊人也，亦未得与子常、受先为比。乃十馀年来，刻其遗集，俎豆之学宫，田畴庐舍有加于旧，用以娱侍寡母，臻于上寿，孺人之所得，不既多乎！伊人之诵母也，辟绩佐养以著其孝，卜媵视寝以著其仁，教诲式谷以著其慈，简饬仆御以著其法。尤大者，东阳张大司马奉书币迎致麟士宾席，尝念时方多故，谋破格得文武士，用济劻勷，草奏将荐于朝，孺人闻而力止之曰：君儒者，非应变才，今岂进用时耶？其安贫贱、识道理如此，故能受此大年，享有遐福，岂偶然哉！

凤里名迹最古，历宋迄元，多高人隐君子及贞姬淑媛，备载邑乘，其轶乃时时见于织帘之私志，可考而知也。自织帘存日，闲居乐道，孺人庀中馈以相成，一时倡随之乐，已咸知有顾家妇。距今松筠晚节，齿弥高而行弥劭；而伊人学殖益富，为世鸿生，有以跻亲之令名于无穷。行见茂德令仪，增徽彤管，且与孺仲贤妻、庞公嘉耦并垂千祀，岂止一里之光荣也哉！余虽老，尚能奋笔以传其事，敢即以当春酒之献，而区区人间祝釐，不足为孺人道也。

【顾母施太恭人七十序】

顾氏盖世有贤母云。吴丞相澧陵侯雍，以黄武七年迎母于吴，其主亲拜之于庭，公卿大臣毕会。盖自有吾郡以来，虞、魏、张、陆，英英门户，彼有人焉，位宰相，爵通侯，莫先于顾氏；家人尊老，女宗母师，起居六宫，宾礼万乘，亦未有逾顾氏者已。

吾友吏部考功郎顾君蒨来，天下精强开济骏雄阔达之君子也。举进士，年才二十馀。起家廷评，衔天子之命，以取士于岭表、五管，号称得人。其补吏部也，甚为时宰之所倚重，在诸曹中特以为能。已而用请急归，坐公事以免。家居四五年，以今岁春正月寿其母施太恭人七十，君之年适亦届于强仕。稽诸谱牒，其先出自陈黄门侍郎野王，固澧陵之苗裔也。野王十七世孙，占名数于长洲。入先朝，有自兵都谏为通政司参议者，而族始大。蒨来则从通政介弟处士公而分。处士之子庵公，以才名雄诸生中，累举不遇，积书万卷以贻其子，是为仲晋公，即赠君也。赠君中岁多病，犹及见蒨来成进士；而恭人则当其子之出使岭峤，簜节还家，入典铨曹，板舆迎养，坚强暇豫，白首而无恙。《诗》曰：“令妻寿母。”《传》曰：“公侯子孙，必复其始。”噫嘻，岂不盛哉！蒨来之为人也，负意气，已然诺，元老重臣，寓公邑子，无不丽履到门，迎阁握手，以相为引重。有幼弟曰斯玉，虽年少官薄，而敏给过人，能以连郡国豪杰，公府俊材。故顾氏有声吴、越间，在诸公莫与为比。其上寿也，幢牙旌纛，交错于路，皮币玩好，充仞于庭，饩牵体荐之物，骈罗而叠陈，揳击吹鼓之音，族居而递奏，里人以为荣。虽然，世家大族，邦之桢干，里之仪型，其有嘉好燕乐，国人于此观礼焉，四方于此问俗焉，固非焜耀一时之望已也。盍相与据见闻，援故实，以颂我太恭人可乎！

往者吾郡风醇俗厚，家给人足，凡仕而归者，得有其粳稻桑麻陂池邸阁之利。通政起家清卿，有贤子与孙，及四世而衰矣。而介弟一门复振，第宅园林，尊彝书画，至今指数于吴中。施氏虽通显不及顾氏，白冶公以一孝廉用治生素封。两家皆为方雅之族，子孙恂恂退让，比于石君之有建、庆，桓氏之有郁、焉，孝谨不衰，明经笃行，此太恭人之生世承平，传家肃穆，孝友顺祥，本诸先德者也。

运之季也，末流始于滥觞，良苗不无秕稗，乃有三四大君子者，清刚不挠，峭核为方，严取与以遏绝苞苴，持臧否以痛绳流俗。庵公以贵公子，熟闻道谊，雅负风裁。属当党锢异同，是非倒置，好是正直，感慨不平。其所与游者，文文肃是中从姻娅，相得甚欢；而周忠介之忤奄急征也，出囊中金庀橐罝履之用。居恒慕孔文举、孙宾石之为人，不肯诡随碌碌。此太恭人诗书娴习，才智通明，前哲令闻，得之舅氏者也。自租调更繇之日急，则有虎吏市魁，乘意气以陵出衣冠之上，士大夫杜门嗛退，苦身自约者，渐不为闾巷之所尊礼，至与黔首无异，有识伤之。蒨来姿容瑰伟，涉猎传记，辨智纵横，自以赠君资产中微，受人侵侮，得志之后，雅自发舒，不欲敝车羸马以为里儿之所简易。约结英俊，赈施穷急，知名当世，取重诸侯，行谊出袁丝、郑庄之间，文词居庄助、枚皋之亚，此太恭人以世会艰难，家门贵盛，持盈戒满，保其福祉者也。

予读书至颍考叔之告郑庄曰：小人有母，未尝君之羹。赵宣子所食翳桑饿人，舍壶飧请以遗母。不觉为之掩卷而三叹。今以吾吴廉吏之家，名父之子，托于木门，赁舂织屦以事其亲者，多有之矣；为其亲者，躬亲操作，黾勉齑盐，亦尝有一日之养如斯宴者乎？然君子之孝，遇则鼎食击锺，不遇则唅菽饮水，《南陔》《白华》期不失守身之正已耳。茅季伟、庾子平于道岂有憾哉？在昔澧陵之先，世为著姓，元叹尤以幕府亲信，君臣母子讲布衣骨肉之礼，古今之罕见。史称其不饮酒，寡言语，举措时当，独能恩礼始终，斯真羔羊素丝，富贵而不失其身者也。岂非吾郡之先正而顾氏之家法也乎！予衰退，不获以时追陪蒨来，然当其服官也，与之同朝，及其坐公事以免也，又尝与之同患，故今日祝釐之词，不以谀而以庄，庶几太恭人闻之喜曰：是言也，其能相吾子于义者也。公父文伯之母诫其子曰：“瘠土之民，莫不向义，劳也。”计当日吾徒之所坐，实以灾荒凋瘵之馀，虽率先奉公，犹不免于吏议。彼《鲁语》所云：“圣王之处民也，择瘠土而处之，劳其民而用之。”诚吴民今日之谓乎！自今以后，上之人宽租薄赋以恤其下之穷，下之人修行守分以奉其上之法，竭蹶输将，保持乡里，以相安其为瘠土之民而已。君子曰：季氏妇之言，此即太恭人之教也。遂书之以为序。

【秦母于太夫人七十序】

梁溪秦留仙馆丈以侍从积劳之三年，上恩许赐洗沐，而王母于太夫人以明年正月为览揆之辰，于时封公以新先生春秋甫强仕也。先是天子开南苑亲试天下士，而梁溪两榜克勤公由南宫第一赐上第，于留仙则再从祖，以同日被遇，已而迁除休浣，又同时入里门。其当太夫人之寿也，先生緌缨束带爵，偕介弟西向立候，夫人纚笄绡衣侈袂，偕介妇东向立，诸孙从子之次，稍退负墙，其少者剑而侍，孙妇从妇之次，退亦如之。太夫人出于房，皆接武上堂，北面再拜，诸姑伯姊率子姓弥甥各以次肃拜。宗人之长者先以其属由阼阶上，俟于屏内。宗礼毕，盛服致贺，其尊者太夫人答拜，卑幼则颔之。庭实维旅，枣栗腶脩，重锦加璧，乐作盥洗，扬觯前为寿，终宴无一人偝立逾言者。乡之人观礼焉。

秦与于，江南巨姓也。秦望于梁溪，于望于金沙。梁溪之秦，自大司马端敏公始大，其别有中丞，以才力开济，誉重谏垣，笃生赠公，为之爱子，以光启于来裔；金沙之于，自都御史公始大，其后有宪副，以理学醇正，绩著外台，爰及再世，乃诞淑女，以作嫔于高门。太夫人实宪副之子太学褒甫女也。当神宗皇帝时，褒甫之从兄中甫，以钩党摧抑为海内表的，诸君子过金沙者，无不与其兄弟定交，矜然诺，重节概。而褒甫则能刻画为新诗，家世贵盛，自以高才不遇，益跌荡极意于声酒，园池歌舞之乐，江南莫及。而秦氏夙以俭朴传家，中丞捐馆舍，门户寝落，赠公善病早殁，太夫人辛勤荼苦，以玉三子于成。《诗》曰：“何有何亡，黾勉求之。”太夫人生长豪门，而能自修持以敬俭，人止知今兹福泽之非常，而不知其中更孔艰，保啬调护之不易也。夫为人子孙而能事其王父母，幸矣；为人子孙能以富贵事其王父母，此人伦所难，即古纯孝者以为不可幸致。留仙之乞言于余也，叙其在襁褓之中，为太夫人所钟爱，推干就湿，恩勤备至。吾因留仙之言，而喟然有感于余祖母汤淑人也。衰门贫约，吾母操作勤苦，以营舅姑滫氵髓蠙之养。汤淑人怜其多子，代为鞠育。余自少多病，由衣服饮食，保抱提携，唯祖母之力是赖。忆自早岁通籍，祖母年七十有三，及以南都恩貤封三世，汤淑人期届九袠，笄珈白首，视听不衰，里人至今以为太息。虽以余今日之潦倒，万不足以追陪留仙，而回思往事，三世一堂，庄强悦豫，何其有类于太夫人也乎！

吾母朱淑人精心事佛，尝于邓尉山中创构杰阁，虔奉一大藏教，而于太夫人实有同心，信施重叠，像设庄严，俾愿力克有所成就。夫人子事亲，身则思其所安，性则思其所嗜，牲牢酒醴之奉，珠玉纂组之华，虽吾力所不能致而亲好焉，计犹且图之也，若二母之清净澹漠，摆落秽浊，其所需者固已少矣，而余之贫，至使吾母伊蒲之供，出于损衣节食之所存，乃太夫人独可以充然而无憾。迄今两山之间，锺鱼浩浩，皆诵太夫人之福德，而又能以其馀力甓桥梁、赈茕独，留仙父子竭其力以悦亲心者至矣，而余则不能，其能无愧色矣乎！

余友周子俶为留仙所知，实请余言以寿太夫人。夫子俶知吾两家之深者也。乃就两家祖孙父子之际质言之，称其礼，言乎长幼有序也；称其俭，言乎盛满不溢也；称其善而好施，言乎仁慈有恩也。古之孝子，事友人之母犹吾母。余之寿太夫人也，无谀辞，无剿说，庶几有合于朋友之道焉。子俶善其言，遂书之，以为升堂之献。

【王母徐太夫人寿序】

吾友王太常烟客、王郡伯玄照，为余道其宗盟之长、额驸王公长安之贤，而盛推其能孝也。曰：公为人敦尚儒雅，好古博物，深自折节以交天下之英俊，其为贤也藉甚，君子以为此不足以尽公也。夫百行莫先乎孝，孝莫大乎事之以礼。今年春，公之母徐太夫人来自汾阳，先期公饰其翟车，设容盖，驾骐骝，躬执辔而迎于郊。既入，帣鞲鞠跽，旦晡自上食。于是公之客习闻其内行甚谨，将以是秋太夫人设帨之辰，相率前为寿。某等则宗人也，宜一言以赞，众宾辄用属诸伟业曰：吾子通达往代之典训，而号能言，敢唯子也请。余逊谢固陋弗获，则从而为之辞曰：

昔者先王选建亲贤以藩屏王室，既继体其子弟，又推而及诸昏媾甥舅，恩礼有加焉，所以联肺腑、树腹心也。惟我国家剖符定功，封亲王以镇抚南夏，其尊宠人臣莫比，独太原王氏于亲为睦。揆厥所自，盖王氏之先公同官为寮，在军中用气谊相推重，比王贵，而公先以封疆著忠节，王是以惠顾前人之好，而施及其子孙，申以昏姻，厚其汤沐。嗟乎！先王亲亲仁厚之道，余盖未之见也。上下数百年，其有结平生之分，定骨肉之亲，分之以宠禄，被之以文章，和之以声音，镇之以彝器，如王氏之所遭者乎？虽然，家门当荼苦之日，藐诸在襁褓之中，微太夫人辛勤黾勉，鞠育教诲，则不足以及此。是举也，王为遣万里之使，奉咫尺之书，家丞发嘉币，厩人出良马，既具而后命之于庭。及郊，张幕告至，执庭实以将命，鱼轩重锦，玉斝瑶瓮，载以筐篚，列诸两阶。主人曲躬磬折入以告，太夫人立于房中，使人及阶再拜，史读书，家老展币，太夫人受之，侠拜遂入，主人肃使者而退。飨之日，外宾席于堂，内宾席于室，荐以房烝折俎，佐以羹加豆。其用玉，则璧羡肉好，温润清越，有夏后氏之璜、鲁侯之双琥焉；其陪鼎，则云螭雷纹，丹青斑驳，有商癸父之尊、周孟姜之敦焉；其陈图则缥缃玉轴，摹写装褫，有唐昭陵之遗迹、宋御府之秘本焉。爵行乐作，歌锺二肄，箫管备举，鱼龙曼衍之戏，迭奏而递进。君子观之，叹曰：美哉，何其备物而多仪也！世衰俗敝，束脩之问不行于境中，滫氵髓之珍或阙于堂上，卿士大夫嘉好燕饮之不讲，盖已久矣。《诗》有之曰：“我有旨酒，亦有嘉殽。洽比其邻，婚姻孔云。”又曰：“鲁侯燕喜，令妻寿母。”“既多受祉，黄发齿。”王氏之宴，取其彰王之赐，扬母之德，而贻子孙无疆之休也。先王制礼，因时世而为之节文，其在斯乎，其在斯乎！

抑吾闻之，礼者，所以崇退让、弘止足也。自古世禄之家，鲜不怙其势位。以公才地，托属王家，上可以管枢机，次可以奉帷幄，乃优游不进者，二十年于兹矣。风流娴雅，举止如儒生，世之赫然要近者，视之漠如，非其好也。家居盛治风亭月榭，尝具数百人之饩，扁舟过江，载其图书万卷，清商两部，修承平王孙之乐，天下闻而慕之。母夫人追念先公生长艰难，与兵终始，不及见其家富贵，喟然于车马威仪之盛，以为吾提三尺之孤以入关，窃不自料赖朝廷厚德，克有今日。吾母子善自抑损，庶不负国家推恩，藩邸施宠，绥以垂诸永久。宾客闻之，咸谓我公之贤，皆其母有以成之也。

昔晋京陵公王浑之子济，以中书郎备戚属，逸才俊爽，负盛名，史称其母锺夫人琰，贤明有法度，不恃其贵陵人。夫公侯巨室，妇仪母德，子孙当奉为永式。历观载籍，绳绳弗替，孰有逾于王氏者乎？即吾州两王，出宰相名公卿之后，旧德博闻，多识其先世故实，若长安公之事其母者，此诚一门之光辉而传纪所不得而略也。余老史官也，既闻公之贤，又知两先生为可信，故备而书之，以著王氏一代之家法。是为序。

【吴孺人五十寿序】

余门人王周臣既官中书舍人，用覃恩封其母吴太君为孺人，而谓余曰：先生知挺之为此官乎？凡以为吾母也。吾父自神宗皇帝以来，拜玺书之命有五，而吾母以例不及封。吾父谓吾母曰：此以待尔子。今国家新造，皇上于旧京嗣位，推恩群臣，甚盛典也。挺不以此时邀一命之赏，其谓吾母何？于是周臣奉命归里，拜其尊人奉常公于堂下，而太君受珩璜祎翟之锡，里人以为荣。又五年，孺人五十，周臣乞予言为寿。盖予交于太原者两世矣。

奉常治家四十年，婚宦祠葬，大小毕举，中外宗亲无间言。僮指千人，蹀缩奉成法，主人左顾而咳，则不时之需，糈醪盘勺，应手立办，其整且密如此。又自以其间治园圃，好书画，请谢宾客，跌宕文史，见者惊焉。既而问之，此固奉常之才，抑亦吴孺人之助也。自奉常服官奉使，孺人未尝不从，鸡鸣盥颒，呼役夫，戒行李，奉常不知有办严也。奉常有十子七女，孺人抚异出之子，衣服供用，必使与吾子同；诸女辄厚其装送以为之嫁，不以累奉常。奉常燕处甚严，子弟或小过，面加谯让，孺人视颜色婉转之辄解，即婢仆亦多所宽贷，一家之人咸归心焉。其以覃恩封也，犹抑然自下曰：吾佐簉于王氏二十年矣，今以子贵，得见文肃相公之庙。虽然，讵敢当尊乎？退而与诸娣齿，未尝稍以自异。则岂非恭勤慈惠、贤明识大体者哉！

太原自相国朱夫人后，奉常生母周宜人及孺人，其妇德最为可纪。宜人当缑山既没，家祚中微，扶其子于危疑臲卼之中，其拮据也似难；孺人值门绪再昌，诸子鼎立，相其夫于精明综核之时，其调剂也似易，然奉常仕宦通显，宜人优游晚福；而周臣自中书一命，旋逼乱离，搘捂繇役，其为母夫人忧者多矣，卒能从容擘画，维持门户，以此知孺人虽易而尤难也。予因周臣之请，不敢貌言以夸，乃质举平日所闻，俾周臣还寿其亲也如此。

【钱母谭太君六十序】

吾郡与浙之禾中为比境，其世家旧族，燕飨庆劳之礼相接也。庚戌之春正月，禾有又鹤、亦骏两钱君，为其母夫人谭太君六十寿。太君者，登莱道监军赠太仆凡同先生之女孙，而明经仲之长女。仲，太仆之仲子也。其归于钱，为松溪令孚于公之冢妇，而孝廉雍仲之元配。钱与谭既邑之望姓，而夫人以贞慎专一之操，婉嫕庄静之德，辛勤黾勉者三十年，用能持其家，教其子，而又鹤、亦骏方以文行有声于时，自其邑之人无大小莫不贤之。于是两钱君谋于父榜之执友曰平湖倪公伯屏、母党之懿戚曰同里黄公观只，以祝嘏之辞为请。伯屏之言曰：予之举于乡也，同年生雍仲为少。予滥叨一第，雍仲赍志以殁，天下闻而惜之。予之坎𡒄末路，深以弗从雍仲为不幸；而钱氏获保其家，以趾美于后人，则嫂夫人力也。雍仲为不亡矣。夫女子而节也难，女子之节，经沧桑兵火为尤难，此有事于史者所当纪也，其节可书也。

观只之言曰：我宗与钱氏、谭氏世通婚姻，先给谏之女乃某之姑，归于松溪公而生雍仲，雍仲又与余同娶于谭，为中表，为僚婿，其悉夫人之内行加详。先姑性严，顾尝语余：雍仲虽亡，赖孤嫠以扶持将顺。吾以此知夫人之为妇也。仲公于余为外父行，今夫妇八十无恙，而洗腆甘旨，两甥实分其劳。吾以此知夫人之为女也。此其孝可书也。

余曰：是则然矣。抑太君之为孝若节者，有本焉。盖尝反复于怀宗端皇帝之初纪，方大憝始拔，群邪党据，莫肯正言其辜，有从草莽中伏阙上书，历数珰十大罪，且显诋在位弇阿为失职，则浙西太学钱生，即松溪公也。踵松溪而起者，逡巡数百奏，独松溪言于主上孤立、宫府危疑之日，自宰执台谏，左右近侍诸司，皆奄私人所布置，思剸刃一二言者，以拄天下之口，松溪一疏，实首中其阴伏，其不为陈东续者廑耳。至今言之心悸。然则钱氏之保门户，长子孙，帣鞲鞠跽，上寿于此堂者，微君父神圣不及此，又鹤兄弟可不思其故乎！

或曰：艰难时，布衣上封事，往往授中朝官。松溪沿常调得一令以去，有子而贵，又中道夺之，谓天道何哉？余曰：是不然。夫松溪之正直，其得官不得官非所计也。以彼父子天性忠孝，使雍仲而在，目击沦胥板荡，有不扼腕流涕、弃妻孥而弗顾者乎？天之夺雍仲者，正所以全之，俾太君得以提携孤稚于家门零落之中，两钱君终能光启宗祧于身名发闻之后。《传》曰“天道远”，未可以目睫测也。且夫消息盈虚，古今常理，吾不暇远论，请即谭氏观之。太仆之在登、莱，焦心极力，拄岛帅，定哗兵，卒以勤其官而身殒。有子六人，虞衡早贵；礼部用五经得举，则已遭逢末造，崎岖奔走，没于兵间；仲在兄弟之中，可谓不遇矣，而优游晚福，顾乃过之。然则雍仲留其不尽以俟诸子孙，正未有艾也，太君之所得不既多乎！

夫太仆起家贤书第一，而伯屏、观只先后首冠浙闱，以科名相亚者也。宿老耆德，其见闻言词皆可信，浙西之文献征焉。今以故旧姻娅为太君寿，而固以属余。余忝声气于雍仲，而早岁曾一识松溪；于谭氏，则太仆诸子，仕路所定交也，故不辞。而寿太君屏弃寻常祝釐之词，而标举其大节，庶几太君闻之曰：是人也，熟于近代之史，必能纪吾家之事而图其传。则钱氏、谭氏之子姓足以告成兹宴，而余亦可无负于两公之请也已。

【赵母张太夫人六十序】

御史大夫赵公膺天子再命，将大用，而其子孝廉君奉母张夫人居于维扬之邸舍。今年夏，孝廉为书而乞言于当世，曰：吾母寿且六十矣。古有言：备物致养，非孝也；显亲扬名，乃孝也，顾某幸厕贤书，龃龉未遇，安所得寿吾母乎？惟是名公巨儒，鸠兹内德，而赐之一言以垂金石，则其寿也无穷，不庸愈于显且扬耶！余嘉孝廉之意，窃以为孝而有礼也。且余与赵公后先出李太虚夫子门下，往来向慕，故知夫人事尤详。

夫人出自名门，为父母所奇爱，常拍额曰：是儿殊慧，必得一读书出头地者。已而果归于公。公方食贫，卒业罗、湘间，而家有践更，胥吏临门而瞋，夫人上劳姑嫜，下完繇役，翁曰：新妇良苦矣。而夫人顾自若也。则公之无内顾恐，而覃精以成其学者，夫人也。湘南地卤湿而俗朴愿，亡它修息。公自为博士弟子、为名孝廉，前后十有六年，廪廪饬廉隅，家益落，常糊其口于四方。夫人为挫针治繲，烹鱼炙肉，奉高堂，办游橐。则公之不贻亲忧，而藉甚以成其名者，夫人也；公起家武定，旋遘外艰，夫人饭含袒免，以身代公，人无间然。及起补赵州，流氛孔肆，公单骑之官，仰天吁嘻曰：吾安忍离吾母乎！夫人进曰：妾任也，母何患？遂戒舟楫，溯江、汉，涉淮、济，及抵廨舍，母子如初。已申、酉变起，虺牙虎吻，惊涛狂燹，濒危无恙。则公之能全其孝以保其身者，夫人也；公既宦燕都，批鳞抗疏，事最奇伟，几蹈不测，而骤跻副相，祸福倚伏，夫人则无几微见于颜面。孝廉客漳闽，有留滞周南之感，夫人千里移书，备极劝诫，不刺刺作儿女子态。则公之能立其节以教其后人者，夫人也。凡此约略孝廉君所述而合余传闻者如此。

余观近世有外矫名节，内执狐疑，言不尽其怀，貌不副其欲，弇阿软密，希图宠利，高官大俸，如衣里弓弭之不能暂舍，因是嬉于家、骄于室者，比比然也。以视强直自遂，举不避亲，利害进退，置若度外，而内无怍色，相视泊如者，不且霄壤哉！今赵公危言直节，烜赫人耳目，顾以謇伉故，休沐暂免，而天子思之，随赐环召，孝廉以英才博学，有称于时，不久役大其业，亦岂必与世庸庸多福、保无蹉跌者同类而称耶？在夫人笄珈偕老，黄发儿齿，虽风波震荡之后，转徙流寓之中，而孝廉方致九曲之木兰，种蕃釐之琼树，和江都金带之羹，采甓湖白雪之藕，芜城灯火，平山诗酒，皆以娱母夫人而进一觞焉；则何必星沙云母、浮丘丹砂为足以寿，而故乡之是乐也耶？《礼》有之：“乐其心，不违其志。”孝廉又奚必嗛嗛为此，可书而贺以归之也。遂为序。







十七


○记（一）

【旧学庵记】

余梅村西偏有地数弓，盖废屋之趾，予斥而宫之，缭以土垣，而筑屋三楹，名之曰旧学庵。庵成，而图史之所藏，讲论之所集，朝夕宴处，宾游往来，皆于是乎在。

客有过予者曰：子之名是庵也，其为旧学之臣欤？予应之曰：唯唯，否否。夫古所谓旧学者，经术深厚，行清而能高，为天子顾问之臣，足以辅道德、长教化，如是庶乎其可也。若予者，向以庸虚早忝朝列，曾不以此时有所论建，裨益万分；今编蓬穷巷之中，伏匿穷蹙，退与后生小儒掇拾旧闻。然则吾之于学，其初肄业，及之耶未也，而敢以名吾庵欤？客曰：子以文章受知于先皇帝，辅导太子，起居两宫为臣，子而欲辞，谁其可者？余曰：若所言者仕也，吾所言者学也。如以仕而已，当先皇帝方向经学，开文华，召一二通博正直之儒，虚己礼下之甚，而执政大臣勿善也，中之以事，辄罢去。其在位者，率笃癃疲曳，使数人扶持，偻入省门，居庭中，惛々不辨。上或问掌故，则左右遌视，涕唾流沫，叩头不起。而顾号为驯谨，备老成，俾主上敬而不急，以儒生为无用，即当事者称任使矣。斯可谓之旧学欤？非欤？余因是发愤谢病，将闭户不出，读书十年，不幸国家变乱，颠沛诎辱，欲如向日之老，充位备官，不可得矣，敢以放废遗佚，虚窃此名于田野间哉！

虽然，吾闻之：君子之为学也，于国家礼乐所繇生，刑政所自出，苟涉其条流而探其损益，虽穷岩之贱，吾得而论著之，况其所躬遇者乎？虽百世之远，吾得而绎之，况其所亲见者乎？今以余之坎廪侘傺，休息乎此庵也，每发书陈箧，伏而读之。其于朝庙典章之盛，未尝不思周旋进反畴昔肃恭而将事也；其于君臣诫励之语，未尝不思咨诹出纳畴昔艰难而训告也。若夫盛衰兴废，天道人事之间，则又辍卷废书，太息而流涕。凡吾之惓惓于此者，非苟强记博诵，为当世取悦云尔；庶几发扬先朝之盛德，用少裨具官之所不称。如是，虽以谓之旧学可也。且吾之于学，虽不自暇逸，而疾病忧患，恐其弗底于成。将使后之子弟读吾书者，仰观堂构，夫孰非国家之恩泽以有此庐哉！故书其事以贻后之人，俾令知吾志焉。戊子八月吴伟业记。

【归村躬耕记】

吾友王烟客太常治西田于归泾之上。归泾者，去城西十有二里，或曰先有归姓者居焉，或曰以其沿吴塘而北可归也，故名之。烟客自号归村老农，筑农庆堂以居，而以告其友人曰：吾年六十，盖已老矣，将躬耕乎此。

闻者疑之曰：古之为耕者，以其有耕者之乐也。土膏陆海，亩乃一锺；芍陂、白渠，灌及万顷。故有筑堤作塘，开田引渎，役使数千家，此美田上腴者之乐也。若夫陆浑山中、褒斜谷口，平畴广野，反出于孤峰叠嶂之颠，屏弃世事，隔绝人代，架绝壑以立屋，焚深林而粪田，此高山穷谷者之乐也。今吾州僻陋海滨，陂渠湮废，卤沈斥，沮洳污莱，岁频不登，赋以日急，居此土者，亦何乐乎有耕？烟客自奉常谢政，幅巾里门，有城中赐第以安起居，有近郊别墅以娱杖屦，图书足以供朝夕之玩，宾客足以接谈笑之欢，又何必去城市、舍园圃、谢朋旧，以乐此躬耕为也？

烟客曰：不然。此田是先朝赐禄之所遗也，是先相国文肃所以贻子孙也。往者神庙之世，海内乂安，生民不见兵火，江以南大臣之致政家居者，美田宅，盛邸舍，厚自奉养；而吾祖惟得海滨寝丘之地，以供罝粥，萧闲杜门，不知家人生计。性爱田野，嗜花药，开种竹之圃于东郊，筑艺菊之亭于北郭，而犹患过客之迹我也。晚岁玺书存问，郡邑大夫执板而贺谒者，车填马咽，而我祖命小舟，携短策，逍遥于南陌东阡，遇者不知为三公也。即今三十馀年，而韦相之庄，篱落犹存；陆生之田，桑麻如故。旧老遗民，尚有过而叹息者，吾为人子孙，忍使茀而不治乎？且吾受前人馀泽，奉车省闼，陪祀陵园，以及亲郊、视学、大阅、籍田，无不具簪笏以从。已而持节衔命，渡钱塘，入豫章，涉沅、湘，逾闽峤，足迹几半天下。世故流离，衰迟颓暮，犹得守先畴之畎亩以送馀齿，退而与田夫野叟，谈升平之遗事，叙平生之旧游，不亦幸欤！虽其土之瘠而赋之繁，吾犹将乐而安之。若夫歌舞陆博，通饮食，侈游观，下至逐什一之利，竞锥刀之末者，吾之所不能为也。

梅村吴伟业闻之曰：不忘先朝，忠也；追述祖德，礼也；保素节而出流俗，义也。其为躬耕也大且备矣，是不可以不记。

【海市记】

余尝之中州，与吾友张石平相见于大梁。大梁为天下饶，其城郭险以固，宫观崇以峻，士女之所杂遝，车马之所辐辏，五方百货，罗布而错列。乃置酒登繁台，北望黄河从天来，屈潢倒注，汹汹乎奔伊阙以走龙门，岂不壮哉！

别去十馀年，石平官两浙观察，余访之湖上，握手话旧事，叹息久之。酒酣耳热，石平曰：“子乃言大梁哉！予过盐官，观海市矣。姑登楼望海，见海中有浮图，长三十仞，白云滃滃从之，初谓绝岛所未有之奇也。已而石塘阗沸，盐官人皆走且呼曰：‘海市矣，海市矣！’未几赤壁矗起，甃墄剥落若堵墙。少间，色变白，危楼数十间涌出其际，窗棂玲珑，金碧如画。忽苍烟飞来，复阁尽没，而修竹万丛，松柏槎桠，层城睥睨，横亘异状。烟尽，楼脊渐出，顿还旧观，乃有长桥出于水上，隐隐历历，车马无声，楼船旗帜，似有人队介而立，其馀若鼎者、铛者、幡盖者、盘盂杯枪者，目之所接、手之所指者，盖不可胜数矣，而又倏忽尽矣。”石平之述海市如此。

嗟乎！黄河决，汴城陷，畴昔之游所登临而肆眺者，尽荡为洪流，堙为鱼鳖，乃东海巨浸中，顾有宫阙城市，舟车百物，俨然一都会焉。嘻！此不可解也。余与石平复相视笑，遂援笔为之记。

【圣恩寺藏经阁记】

吾吴天寿圣恩禅寺，繇山门拾级而登，仰见杰阁耸于虚空，剖石大和尚所构以奉一大部藏者也。其地踞邓尉之半，层岩拔起，支龙蜿蜒，雕楹文础，插入崖腹。前瞰具区，渟泓万状，远则洞庭两峰，近则法华、渔洋诸胜，若拱而揖，或环而抱；其下则秀樾干云，修篁漏日，法花忍草，茁长缤纷，怖鸽驯禽，飞翔匝绕：信兜率之巨观，般若之胜境矣。先是万峰蔚公，当皇觉现身之初，受圣恩开山之寄。弟子智璇等传衣主席，琅函贝叶，结集流通，尊奉之地，即今毗卢遮阁是已。岁月既往，龙象中衰，千箱秘帙，化作飞尘，万众名区，鞠为灌莽。于是三峰老人杖锡飞来，剪剔秽荒，经营宏敞，庶事草创，未尽云为。剖公亲承记莂，进补其处，时节因缘，缁素瞻仰，信施填委，无废不兴，梵夹竺坟，缺焉未备。会有峨眉道者，装成南藏，道梗西川，因其方便之功，申我殷勤之请，遂移法宝，作镇山门。方当牛首飙回，瓦官雾塞，未逾旬朔，便接烽烟，独此经早畀精蓝，不罹劫火。咸以为修多罗藏有天龙神鬼百万护持，和尚福德感孚，不胫而至，四众顶礼，罔不欣欣，顾其时阁犹未之建也。盖毗卢阁虽经修葺，业以供养诸佛，结制生徒，将谋改卜高原，另图严奉。

吾母朱太夫人专心在道，入山礼足，躬睹胜因，发愿弘施，闻者坌集。监院济上等乃相材运甓，练日鸠工，经始于癸巳之仲冬，告竣于甲午之季腊。列楹三间，广筵九丈，深如其广之数，崇杀其深之一，翼翼严严，若化若涌。就中塐释迦、药师、弥陀三像，慈容盎，缨络交加。其旁则方匦长龛，东西森向，琼签玉轴，充仞琳琅，经律论藏，部分栉比，共有五千四百馀卷。和尚以丁酉之夏六十初度，诸山老宿为礼《华严尊经》者五十三众，皆安单于阁下，规重矩叠，衣肃然，清净道场，得未曾有。和尚曰：“是阁之成，所以扬祖风，示学者，不可以无记。”乃属伟业为之。

伟业合掌而白师，言我佛如来演说三乘十二分教，利益众生，达摩以拈花微笑之旨，不立文字，而见性成佛。盖虑世人教相纷，欲以扫除支蔓，非谓鹿野苑、拔提河，金口所宣，一切空之也。古德相承，共弘斯义。后来门庭太甚，诤论滋多，或执教以议禅，或窃禅而扫教，识者忧焉。今和尚从拈锥竖拂之中，搜扬真典，孳孳不倦，于以捞笼今古，震压诸方，岂不盛哉！且成坏相仍，世相如是，以万峰之圣皇授记，说法名山，犹不免讲席榛芜，劳后人之修复，然则贞瑉之有镵也，其可已乎？是经也，出于干戈俶扰之际，慬而获存，百世而下，知其孔艰，是缵是述，俾勿陨堕，皆记事之辞所不得而略焉者也。为之颂曰：

世尊天人师，普说无上道，传译至震旦，是名修多罗。毗尼阿毗昙，不可得思议。邓尉古道场，众山尽环绕。有一善知识，亲遇金轮王，手持《玉库经》，开演一大藏。百年化宫坏，乘愿乃再来，吼若狮子威，直标正法眼。临济大宗旨，文字本不留，方便利众生，何所不融摄。但能去缠缚，不落义解门，即此文句身，足证圆满智。如来广长舌，八万四千言，于一卷卷中，各滴醍醐味；于一字字内，各贮摩尼珠。护法天龙神，嗬卫在左右，以此刀兵难，末劫不得侵。将我贝多罗，移入清净界，宝阁矗天起，广望千繇旬。洞庭七十峰，即为耆阇崛；震泽五百里，即为阿耨池。无量妙高台，变现弹指顷，当知向上著，不碍于有为。睹像生敬心，藉彼庄严力。诸佛所说法，亿万恒河沙，究竟归虚空，本来无一字。见道不见山，何处复有阁？见心不见佛，何处复有经？乃至法界中，草木禽鸟等，飞鸣与开落，若以慧眼观，无非是经者。经如红日轮，旋绕须弥山，照一四天下；经如香水海，舟航到彼岸，涌出青莲花。头目与脑髓，有人乞施舍，无怖亦无爱。此经当护持，能续慧命故，珊瑚与玛瑙，高过苏迷巅，瓦砾了不异。此经当宝惜，能种福田故，用此告来者，常生难遇想。熏心与注耳，历劫乃不磨。我今作此辞，毫端见如来。刻之灵鹫峰，永永示无极。

【瑞光禅寺碑阴记（并颂）】

《瑞光禅寺碑》者，吾吴宫尹姚文毅公为竺璠上人所刻辞也。文毅偕相国文文肃公大弘佛事，而寺塔放光，震耀远迩，于是供塔燃灯，而太湖渔人视塔影落处，晨罝暮纶，投辄罔获。夫世人止以放生作佛事，故有纵简子之鹊，舍孔愉之龟，以求福田利益，而岂知佛光所及，皆有天龙鬼神保护众生，以相利济。夫以一塔之功若此，况我佛于忉利天宫，建无量法幢之宝，光明遍满恒河沙世界，其于刀兵水火诸劫，慈悯救度，不知纪极。文肃、文毅两公，道济天下，彼岂沾沾焉于太湖渔人争网罟之生命哉？诚有见于佛法之广大，而悯末运空坏，劫灰将燃，非是不足以救之也。自两公没后，万化变灭，塔光既息，象教亦堕。素孚上人为竺公上足，住持负荷，兴起其事，而属伟业书于文毅碑阴，因系之颂曰：

瑞光之兴，始吴大帝，赤乌纪年，康僧舍利。迭有盛衰，至于元丰，有宋禅师，圆照本公。慧日重开，法云四照，再启鸿基，力弘大道。浮图庄严，放大光明，为多宝塔，为王化城。大同寺灾，昆仑山火，世尊尘埃，谁救诸苦？我明之兴，驭世金轮，敕书赐建，亲下德音。二百馀年，得文相国，宫尹姚公，同修戒律。有竺上人，广集众因，楼开白玉，地布黄金。宝印当胸，神珠出掌，乃见塔光，缁庶共仰。非虹非霓，非烟非云，絪缊定水，布香林。二龙蜿蜒，石佛示相，道树交枝，戒月对望。长者施锺，仙人练火，千层普照，燃灯佛所。一灯一佛，什迦分身，大度湿生，震泽之滨。网罟莫获，渔师夜泣，老僧难辨，神鱼得失。七十二峰，若恒河沙，浮般若镜，开优昙花。大道慈悲，作清净观，如灯取影，即心成岸。求鱼不得，得妙善果，投竿稽首，归于佛土。四大海水，人鱼同游，彼网罟劫，此刀兵忧。刀兵劫起，塔光亦止，佛不能救，人鱼同死。素上人者，竺公子孙，代佛慈悯，听塔铃声。岁更一纪，此光当复，但崇佛事，众生受福。凡此众生，兵燹百城，如鱼漏网，命悬釜鬵。头目脑髓，皆非吾有，胡惜外命，积金如斗。佛云放生，得长寿报，况此灯光，阴幽毕照。仰视塔光，如见两公，乘愿再来，在佛光中。善信皈依，合掌喜舍，视此刻辞，以告来者。

【重修太仓州城隍庙碑记】

太仓之为州也，在弘治九年，而庙始于二年。其未为州也，则为昆山州城隍祠。昆山州之祀城隍始于此乎？曰：“非也，改也。”“乌乎改？”“昆山州治在今太仓卫基，泰定甲子始即州之前立庙，其后州治迁，而庙之祀如故也。今庙则为元时朱清所建东岳行宫，孝皇在御，诏毁天下淫祠，知昆山事杨侯甫以旧庙湫尘痹陋，不称于明神，乃即行宫改焉，迄今二百馀年矣。”岁在甲戌，为崇祯七年，庙之正殿灾，民用震动弗宁，爰因旧址，是荒是度，栖主之坛，妥像之室，斧而不斫，垩而不华，浸寻乎故观矣。

刺史昌平陈公来莅是邦，每有事于神，黍稷馨香，灵贶昭格，而以重溜之下，反宇不立，中唐之内，甓磩未周，体荐牲牢，升歌象舞，皆杂遝乎轩楹栏楯之内，以更衣则无其署，以登降则无其阶，甚非所以肃恭将事、虔奉神明之意也。于是辟殿之南楹，创为前轩，高其杗廇，广其阶除，而丹青涂塈之华，栥桷垣墉之美，始焕然其毕备。道士金某实董其役，乃进而请伟业曰：“是不可无记，且庙堧以公占复除，未有刻文，愿并勒诸碑。”伟业再拜稽首，为之记曰：

窃观城隍一祀，甚有合于古之社祭。礼自天子诸侯以下，皆得立社，今之郡县，即古之诸侯国，社之制其所当立。社之祭也，山林川泽罔有勿从，而城隍不闻焉，则又何也？《传》有之：“江、汉、沮、漳，楚之望也。”又曰：“楚国方城以为城，汉水以为池。”记曰：秦城百二，斩华以为城，因河以为津。而祀华于华州，祀河于临晋。彼岂徒以名山大川、能出云雨而致其祈报？良以建方立国，有设险之助焉。《易》曰：“地险，山川丘陵也。王公设险以守其国。”古者封疆之界，山溪之险，皆所以域民保境，而后世专藉城郭池隍以为固。然则城隍之祠，其即山林川泽之祀而推焉者也。

明初洪武元年，诏封天下城隍，在应天府者以帝，在开封、临濠、太平府、和滁二州者以王，在凡府州县者以公以侯以伯。三年，重定岳镇海渎各依山水本称，而城隍神号改正，题木主，去肖像焉。四年，特敕郡邑里社各设无祀鬼神坛，以城隍神主祭。礼于社有配食，祝融、勾龙皆得侑享。主祭者，其配食之意欤？然则以泰厉之坛，为扫地之祭，修明配食，而深有当于国社，在令典，祀城隍最为近古，虽百世不易可也。太仓神祠初属昆山，虽冯翊近地，不得视和、滁二州，故不称王称侯。而抟土肖像，犹存初制。二百年来，祈水旱，禳疾病，灵迹𬊤赫，具在州乘中。迩者江南兵燹，破城亡邑，无虑数十，而太仓独完，且海波不扬，艅艎战舰不得进泊于内地，而金鼓之声不作，如有神灵嗬护之者，此所谓有功烈于民者耶！抑又闻之，《春秋传》曰：“人火曰火，天火曰灾。”鲁之衰也，占在雉门；陈之灾也，验于鹑火。社稷坛，所以立国，而玄冥、回禄为之除旧布新，此必神之仁爱斯民，惧其罹于兵火，而示之警诫也。今庙焚而复，复十馀年重修，陈侯敬其神以及其民，风雨以时，物无疵疠，神罔怨恫，生民以和，可谓崇德报功，垂蚃于无穷也已，不亦休哉！系之以歌曰：

出天门兮九衢，凌渤澥兮姑馀。扬霓旌兮曳鱼须，左骖苍麟兮右秣神驹。声平隐兮云车，心揽辔兮踌躇。天地黩兮九州为墟，嗟生民兮安居！捎螭魅兮射虎，丰隆扶毂兮列缺以趋。奠此邦兮华胥，田有稻兮水有鱼，云巃嵸兮甘露载濡。坎其击鼓兮吹笙竽，进桂酒兮献椒糈。通权火兮高烟俱，锡蕃釐兮神宴娱。







十八


○记（二）

【讲德书院记】

国家受天显命，丕冒九有，重惟江南，经赋奧区，保釐得人，实资材杰，爰畴咨卿士，妙选盈廷之俊，而我蒲州韩公特膺简畀，以来敷惠泽于兹土，其职任甚巨。先是江南逋额未登，令下钩考，而中吴初议驻兵，天子之命公，若曰：“方事之殷，所亟兵赋，良出于不获已，闵念吾民疲瘵，其悉乃心，怀柔辑和，俾克全济。”公拜命，蒇饬惟谨，越视事再期，有诏蠲十五年以前旧赋，又三阅月，撤姑苏驻防之兵还京师。公奉扬德意，送往劳来，细大毕协，吴民欢欣凫藻，拜首和门者日累万人。公推让不居，曰：“此朝廷如天之赐，抚臣何力之有？”父老怀不克展，退而谋于诸生某等曰：“其何以报公哉？唯即湖山绾毂之区，创为讲院，岁时嘉会，来游来观，黄发鲵齿，循阶及序，相与论说尊君事上之礼，庶无负公之教育，亦公所以仰答朝廷之盛心也。”伟业忝荷帡幪，乐闻斯举，爰从诸父老后，拱揖而言曰：

吾吴通都望国，被海带湖，田有肥瘠淳卤，民有愿巧柔嚣。议曹书佐，人竞锥刀；隧正闾师，工为螟蟘。豆区釜锺，收不中算；更繇赋调，输或溢程。文簿牛毛，奇羡铢两，先负未集，来逋总至。下虽累入，吏固弗除，非甚简括，曷繇丕𫍯于理？军府之立也，无崇山广泽雉兔麋鹿之区以供射猎，无林麓洲渚灌栵萑之产以给薪樵，无鱼盐铁冶丝纩梓漆之利以澹军实；地湫而隘，人稠以𫏋，主客狎处，愚黠异数，一以为网罝，一以为窟宅，民是用重困。吾公有忧之。

其始至也，劝力田，务东作，数疆潦，置町防，申版图，息奸诡，赡鳏寡，戢豪右，乃进其耆老而告焉，曰“逋尔蠲”，曰“役尔均”，曰“讼尔平”，曰“荒尔恤”。“天子命我弛征已责，尔其量入修赋，毋缺于租挈以负诏条。天子命我赦过肆眚，尔其力农惇行，毋嚣于斗诤以丽挞罚。黄绶以下，攘夺矫虔，我其为尔案劾之；掾史之属，贪婪放横，我其为尔殄歼之。”既而曰：“设兵所以卫民也，储偫委积，必豫必充，脯资饩牵，告丰告备，夫乃可以肃军制。”则又曰：“保民所以养兵也，候奄致训，刍荛不淫，啬夫设枑，鼓褷时警，夫乃可以帖民生。”于斯时也，公之威德，流闻逖迩，鲸鲵收迹，光于有截。廷议戢矢橐弓，帅归朝请，士还卒伍。惟是三军启行，屦糇粮，繄公是赖。公乃收合艅艎，传饬津吏，庶人一苇勿得苛留。浃辰之间，峨艑云集。赤泥连樯，假诸邻境；黄头鼓舵，雇以官钱。无不衔尾叩舷，舣于水涘。供张如法，办严有期，大会射堂，劳飨加礼。已而便时出舍，饮饯都亭，介驷千群，革车百乘，门不皞互，路绝嚣呼。属城厨传，载燧先驱；隶人牧圉，陈刍置顿；绋缡维之，烝徒引筰；为粥于路，役夫其休。民于是乎爰居爰处，爰笑爰语，既安既乐，或咢或歌。

始吴之人，抱布贸丝，见夺于市，畜鸡种黍，被掠于鄙。一童鞭驱，斑白负担，抶而大诟，呼声嗷嗷。与屠争言，饮羊无直；椎破卢罂，酒流沟中。始吴之人，投缿怨家，告缗恶子，搔瓜沤麻，戟手致死。负毛带铃，突入搜牢，斧斩门关，捽头以去。始吴之人，倅马就草，腾入良苗，敦丘甗山，其颠濯濯。栎社弗享，鸟亡其巢，提旄挈倪，负墙而号。今也门唐个寝，由公而复，粪除宗祧，涂塈垣屋。父兄闾党，由公而亲，肥牡旨酒，进醵西邻。田畴禾黍，公为膏雨，斥彼蝗蝝，谷我士女。关梁涂术，公为安车，逾度险阻，即此康衢。民如弃婴亡子，匍匐失路，公也父母，提携乳哺；民如痀瘘尪，搔把尘垢，公也俞跗，洗沐营救。膴々其原，匀々其隰，山霭而青，水环而碧，陂塘烟火，庶物蕃殖。我行于野，以嬉以敖，鱼泳禽飞，卉夭木乔。谁将风谣，被之管箫，谁翦蓬蒿，望其羽旄？乃取厉锻，乃勤畚挶，乃陶瓴甓，乃施朴斫。圬人改涂，工师度木，三筵六寻，讲堂夏屋。弦颂之馆，羽龠之房，歌诗习礼，衿佩锵锵。盘辟雅仪，读法亮章，忠顺事长，式训无忘。春秋都试，严鼓在室，熊旗豹侯，张帷置帟。负弩抱，持幢夹戟，从公至止，孔武有力。

厥初相国，命世作辅，故吏诸生，熟于掌故。谓公其来，赖天之祐，国计民瘼，讨求有素。公今政成，著于旗常，允文允武，令闻令望。帝鉴其忠，修我纪纲，赐金进秩，殿此大邦。岳牧屏虞，维舜之哲；周宗燕喜，吉甫陈力。公在南国，克釐庶绩，告于有众，小心翼翼。再拜稽首，归上之德。伟业以为是举也，道合于忠孝，和于人民，宜伐贞瑉，刻兹令猷，垂示来祀俾勿坏，故不可以无记。

【赠监察御史汉阳顾公开明祠堂记】

山东道御史汉阳顾公如华，字西𪩘，以国恩赠其父开明先生讳应历如其官，汉阳之人相与追表其懿行而俎豆之学宫矣。又明年，西𪩘奉使吴中，将归而立庙于家，修其敬宗收族之礼，而丽牲之石，不可无辞，爰以命之伟业曰：“吾先世故吴徙也。练塘之丘陇，访求之不可复识，岂无懿德？繇当时鲜大书深刻以著之，故世远而莫之能考也。今汉阳之顾占名数于氵义川，已近百所，吾子孙赖先人之名德，以膺休命，苟不表其所自，镵诸乐石，俾岁时烝尝，有所观感，其何以告司祏，而示来祀俾勿斁？”伟业受其请而书之曰：

古者自诸侯以降，卿大夫以及于士，皆有田以供祀享，牲牢笾豆，歌锺羽舞，事为之节文而定其度数，其无庙者，不过庶人祭于其寝而已。自井赋采地之制不行，虽贵为公卿，不立庙以祀其祖父者，固已多矣。夫顾公亦犹行古之道也。《礼》：大夫三庙，一昭一穆，与始祖之庙而三。始祖谓别子之始受爵者，此在三世之后，其子孙追而本之者也。今顾氏以御史始贵，而公首追封，然则始受爵未有逾乎公者也，可得云先祢后祖，而必远求之高圉亚圉也哉？《礼》曰：“支子不祭。”法当为宗子立庙，大夫供其牲物以从，俾宗子主其事。祝嘏之词曰：孝子某，为介子某荐其常事。此礼之常也。开明先生有三子，伯如芝，仲如兰，而西𪩘其季也。西𪩘为余言：先生下帷讲授，则长君为之都讲，率诸弟以孝友，有邹、鲁之遗风。自仲氏先亡，流离世故，渴而葬先生于祖墓，仰见烽火烛天，尝惧祖宗之禋祀遂坠于地。比家门通显，为其先人立庙，而伯兄已不及待矣。每春秋时享，执笾释爵，呜咽而将事，此仁人孝子之用心，所谓礼之变而得其正者也，又何疑焉！

先生于经史皆有论著，其最嗜者蒙庄之学。夫庚桑楚之居畏垒山也，其人相与尸而祝之，社而稷之，庚桑楚闻而不释然曰：“吾闻至人居环堵之室，而百姓不知所往。今以畏垒之细民，而窃窃然欲俎豆予于贤人之间，我其杓之人耶？”然则先生将糠秕尘垢乎当世之事，又安在乎庙食之尊，而必为文以著之也？余窃闻先生内行修饬，事两尊人及其伯兄备极孝敬，设义田以敦族，死丧必收，饥荒必恤，又推其恩以及里党，汉阳之人至今称之。彼其读书行道，厚自期待以有用于斯世，既屡困锁院，感愤抑塞，蒙庄之学，殆有托而逃焉者尔。夫士之蕴德抱义者，不于其身，则于其子孙。然则西𪩘处丧乱之后，修箕裘而隆孝享，其裨益于风教当何如耶！余辱西𪩘之知，追考公行事为悉，敢备着之于石，而系之以颂曰：

惟顾之先出自吴，系分族显来赤乌。练水灵异肇厥初，中更播越谱牒亡。百馀岁徙氵义川居，蜀江蜿蜒连湘巫。奕世载德生醇儒，执经屦满罗生徒。诞厥贤胤称大夫，绣衣骢马声赫都。揽辔蚕丛及鱼凫，岳岳光气腾谏书，按行两浙民徯苏。溯源顾本常踟蹰，箕裘庆泽追良谟。立庙割牲荐清酤，我将我享盥濯乎。子孙宗老咸来俱，授罍奠斝翼翼趋，裳衣弁陟俨如。镵之金石庶不渝。

【崇明平洋沙筑海堤记】

自古人臣，勋在专征，以劳定国者，非特战胜攻取已也。无亦审地利，准水形，筑堤防，端径术，俾我制其胜，彼失其险，夫然后百世赖焉。如是即天吴、阳侯，支祈、罔象，沉玉刑牲，无不允格，况于趋功乐事之人乎？虽然，江、淮、河、济，障遏时闻；泾、渭、淄、渑，堰埭未改；而独于海难言之也，岂以沃焦穷发，浩汗无垠，非人力所得而施者哉？

吾吴郡东南渐海，崇明逾绝津堠而为域，诸沙逦迤者七百里，平洋直亘其南，实旧县，故隶扬州，缘陁崩不常，乃迁新邑，属之吴，而分其地以为鄙。烟火聚落，千有馀家。界以小洪，阔远难理。浙中勾章诸岛对峙，若聚棋置块。海师张帆捩舵，踔绝万里，亡命出没，升平时且以为忧。自逆氛大作，郑成功、张名振鲸奔鳄噬，连舻如云，尝一窥金、焦，兵至佚去。既归，狡谋再逞，谓平洋沙外接沧溟，内连港泊，有深岸可以下杙，有遗秉可以因粮，图根株窟穴于其中，而亟肄以疲我。朝议移苏州大帅于其邑以御之，固垒严兵，亦未有以靖也。

会关中梁公有克复宣、云之功，分阃江左，著威名于芜湖、采石，换任宛陵，于顺治十一年再被浙东之命，未及行，而大帅罢政，镇督府以公江、湖、忻、代著有成绩，欲倚其才办寇，先用便宜俾之摄理。八月之三日，公渡海入其军中，申号令，固封守。甫十日，而张名振以三千人犯堡镇，又十日，以数万人围高桥洪土城，公皆迎击破之，先后两战，凡斩千有八百馀级，生得二十馀人。公谍知其恇扰将遁，决计于十一月二十六日从小洪进兵，身率步骑以火攻，烧屯拔栅，中军李廷栋等蒙冲夹击，碎其五舟，贼大溃走，此平洋沙所繇复也。公为人沉勇有智略，在宣大之日，马上以鞭稍筹算，能识其山川险易，故所向有功。其渡平洋也，召诸将指示之曰：“从此去县沙十五里，常以潮之进退为广狭，浅者淤绝淖泥，深者渟泓、水潦，马遇泞而骇，人厉涉而艰，我多留兵则不能，少留兵则不足，贼至发奔命赴之，非长策也。吾视其水势非甚湍悍，若下竹落，捷石菑，负薪捧土以填之，即小洪可塞，长堤可成，寇至不得突，而我骑逞于康庄之衢矣。”亟条上，与行省诸大臣商其事。时督府马公鸣佩、中丞张公中元，谓公所建于地方计甚深，出俸金赎锾相佽助，而邑宰陈侯慎克佐其劳，将吏诸生，啬夫版尹，询谋佥同。揆日戒众，鼛鼓方集，恍惚若有神教之者，见糠秕扬著水面，如切绳墨，辄循其迹，用赋厥功。畚挶既下，土缜而坚，水回而洑，登登冯冯，缩版斯就。公喜曰：“天所赞也。”躬亲为植，量高庳，揣厚薄，度远迩，计徒庸，属役赋丈已定，而后授之有司与裨校，曰：“庀汝而不在者，且致其罚。”

先是浙抚累檄趣公，而堡镇、高桥洪二战，督府列上功次，请必留公于江南，有诏报可。明年春，天子命公以都督佥事充江南总兵官，寻设水师一万五千以属之。公仰思委任，图有以遂其前劳也，在堤事不敢怠遑，日营月画，筑城以固屏障，设戍以严徼巡，列树以表道途，置亭以休逆旅，凡可以左右于堤之功者，次第修举。于是大陈兵卒，五骑为伍，方驾齐辔，自郊及牧，以达于新堤。邑之耋耄童孺，来游来观，三里一休，五里一顿，无断溪绝阪之艰，无渐裳濡轨之苦，皆惊顾叹喜，以为此造物者鞭山驱海以为之，非版筑之所可及。公乃思夫龙者，实司溟渤，效神灵，不可莫之报也，命作特庙，以时祀享，而堤之事毕溃于成。是役也，起于十一年甲午之腊月，迄于十四年丁酉之三月。其长也以里而栽，其广也以寻而度，高则视广而加赢焉。薪茭土石，救筑削屡之工，十而居八；垣墉瓴甓，缮完修除之工，十而居二：皆如公所料之素。今督府郎公廷佐自中事以观厥成，共兹规画，乃分条其经始月日，并诸人之与有劳者，以告竣于朝，玺书下所司褒宠焉。伟业史臣也，家近东海，于是堤实有嘉赖，故徇诸护军及邑人之请，为文以记实示远。

窃尝闻古之为将者，防山窦泽，堕高堙卑，多有其人矣。或决水以灌城，沦于鱼鳖，或驱人以填堑，视同沙虫。夫五行各有其官，四渎节宣其气，若挈瓶口而壅之，俾坻伏沉滞，郁堙不宣，则溃溢从此而生，灾疹由是而作。惟我梁公因土之宜，顺水之性，从民之欲，今堤成之后，其堧耕为沃壤，荷锸如云，固不止萑苻屏迹而已。以此视彼，其为利害，相去岂不远哉！自中原罹黄巾之害，汴渠沸腾，生民昏垫，本朝治河之绩，比隆宣房，政平人和，能使海若咸率其职，东南黔首，实受其赐。昔人见河、洛而念禹功，顾周道而思文德，此孰非国家之福，邀天之灵，而我公大有造于兹土，不可忘也。公讳化凤，字沣源，陕西西安府长安县人，由顺治三年进士历今官。伟业辱公之知，敢备着其事而系之颂曰：

厥初吾人，龙蛇为伍，既定震泽，至于淮浦。楚师夹汉，越再五湖，李斯刻石，杨仆虎符。山越未宾，江、湘或扰，溟、渤无波，楼船莫讨。在晋之季，孙、卢乃猘，沪渎严烽，蔡洲舍戍。渺矣一粟，为姚刘沙，蒲蠃之国，鼋鼍之家。呀然深渊，锯牙奋鬛，我张其罝，彼入其穴。桓桓将军，鹳鹅置阵，陷井奚逃，蔓草务尽。秦鞭叱石，钱弩争潮，蛟龙畏铁，䗖𬟽成桥。精卫空衔，爰居大骇，水由地中，剑倚天外。囊沙非智，蹈冰亦危，宁烦息壤，岂假芦灰？涡口堤高，灅津流浅，白马波平，黄牛道远。士女婆娑，是用作歌，黍禾谷口，杨柳江沱。台骀障泽，召伯树埭，如坻如矢，亿载勿坏。

【湖州岘山九贤祠碑记（并颂）】

记曰：“凡释奠必有合，有国故则否。”国故者，若唐、虞之有伯夷、后夔，周之有周公。有则自奠之，无则合于邻国，此郡国得祀其先贤所自始也。《月令》以孟春祷祀山川及古之卿士有益于人者，汉元始四年举此礼，蜀郡以文翁、九江以召父应诏书。然则二千石之重，凡有功德于民者，可无祀哉？

湖州地称西吴，自周历汉为侯国，孙吴宝鼎中立为吴兴郡。郡置废不一，其改名湖州，则隋仁寿二年始也。当南渡六朝，士大夫之过江者乐其山川，吴兴遂为大府。王逸少羲之、谢文靖安皆起家郡守，逸少迁会稽内史，文靖至宰相；柳文畅恽仕萧梁，加秘书监、右卫将军，再为吴兴守，终于其官；唐大历十一年，诏以颜真卿为刺史，迁刑部尚书，封鲁国公，以忠死；杜樊川牧连为黄、池、睦三州刺史，其授湖州在会昌中，以司勋员外郎乞外补也；宋孙莘老觉从谏院出知广德军，熙宁四年十一月改湖州，终御史中丞；苏子瞻轼以翰林学士请外，初判杭州，改密，又改徐，元丰二年四月再移湖州，到官未三月罢；王龟龄十朋绍兴廷对第一，乾道中，以侍御史改吏侍郎，力辞请外，任湖州，先后凡历四郡；明陈筠塘幼学以万历三十二年守湖州，已去复留，居六载，迁副使以去。此九贤之载在典册，次第可考者也。

岘山之有祠始于三贤。三贤者，有颜氏、苏氏、王氏，而他弗及。岘山在襄阳，羊叔子所遗爱，今岿然于碧浪、浮玉之间者，此名显山，考诸掌故，避唐庙讳而改。湖人之思太守者不啻叔子，乃即其地置祠，树之碑，以仿佛襄人之意。祠岁久敝挠，居人支釜甑炊焉，则以名贤之俎豆，辱于屠沽庖湢者有之矣。

本朝康熙中，广陵吴公讳绮字园次，由工部郎守此郡，见而叹曰：“祀以揭虔，可若是其渎耶？”亟命属徒鸠工，重作其事。考湖守之多贤，阙而未备，乃下教询咨，得王逸少而下贤守有六，合前匦之藏主，定为九贤而书其官。舍太守无位尊而有德斯土者乎？曰：“此祠为贤守而作，不得跻于其列，礼也。”于是士庶欢欣，戒期荐力，筑墉树宇，改檐易磩，丹涂白盛，有翼有严，未浃旬而祠成，妥神之房，合食之几，罔不蠲洁。都人士秋月之望，来游来观，进而言曰：“我公刬暴去慝，远绩前人而庇吾民，今又搜扬废堕，克有此举，吾侪小人，何可不昭所报？”相与谋作宫而肖公像焉。既两祠俪美，走望交集，而岘山于是乎益胜。

越明年三月，伟业于太守宗亲为睦，用兄弟来继旧好，宴于兹山，为赋《甘棠》，园次再拜辞曰：“某不堪也。诚得畀之一言，愿焜耀昔贤之令德，以无忘景行，某也实与有宠绥。”余乃不揣固陋，泚笔作颂，爰纪湖人千百年之命祀。其辞曰：

右军清鲠，推迁仕进，深源北伐，忧时强诤。东土赈荒，为民请命，省赋轻租，名高计听。龙矫鸿惊，八法之圣，垂之千年，倾心万乘。进忤怀祖，退谐支遁，栖迟名山，服食养性。

谢傅沉敏，雅量高风，放情丘壑，骤致三公。顾命受遗，辑穆元功，宣武窥鼎，苻秦连烽。功济苍生，镇物雍容，经远无竞，善让克终。此邦去思，西州是同，播之丝竹，东山故封。

柳氏将家，妙解谈义，文畅好学，多才多艺。新诗斐然，马射无对，尺牍素工，围棋尤最。焦桐雅奏，白𬞟高会，感怀父曲，清商别制。苕水洋洋，弹琴而治，载其清静，终古弗替。

鲁公正直，书法坚凝，浯溪刂石，忠孝收京。弟兄死国，家庙丹青。射堂有碣，抒山有亭。志和钓罢，鸿渐诗成，清风百世，缅怀典刑。白首抗节，握爪如生，神仙仿佛，重过山城。

牧之少年，才大卓荦。记室风流，司勋落拓。《战论》《罪言》，泽潞魏博，措置失宜，姑息势弱，苟用吾谋，足扫河朔。晚乞江湖，登高有作，水嬉旧游，政成民乐。少陵稷契，缵彼家学。

莘老素执，左官再召，廷诤故人，守正不挠。为郡作堤，以捍水潦，振廪劝分，生民是造。政剧才高，宾朋燕笑。收拾残碑，筑亭墨妙。故相山中，回车慰劳，向争国事，此全友道。

子瞻旷代，致主时遭，制策相才，兄弟挥毫。龃龉执政，新法青苗。河决御灾，湖堤便漕，草诏逐奸，魑魅安逃？簿书鱼鸟，谪仙逍遥，道场禅学，碧浪诗豪，岭海崎岖，衰白归朝。

龟龄对策，晁、董天人，廷击殿帅，面折宰衡。奏起老成，决策用兵。符离师溃，噂遝繁兴，正色抗言，拂衣固争。移守三州，礼士下民。温诏下召，老犹加恩，给扶减拜，旧学之臣。

嗟我陈公，在明中叶，三版不没，胥为鱼鳖。筑防决渠，驾以虹霓，亩乃一锺，民不病涉。豺虎是擒，稂莠必拔，夜无吠厖，枹鼓不发。五纪于兹，讴吟稚耋，祀之太常，配食往哲。

我禾既耔，我蚕既丝，率彼父老，献韭荐粢。济济先正，顾飨在兹，邦人君子，是式是思。石相为社，季子置祠，东吴旧史，作为此诗。击鼓吹笙，歌以奏之，比德告虔，庶无愧辞。

【修孙山人墓记】

太白山人何以名？曰：“太白秦之望，山人秦人，尝隐焉，故名也。”或曰：“山人不知何许人，自谓孙姓，名一元，字太初，莫能得其邑里。”或曰：“太初安化王之苗裔。”则又并其姓名而疑之。

昔者东汉之季，宦竖擅朝，扶风梁鸿伯鸾挈其妻子出关，适吴会，为人赁舂自给，其卒也葬于吴，妻子归扶风。阅千百年，太初再以秦人入吴，先后用隐遁终，不归葬。然太初之出关，踪迹遍衡、湘、泰岱间，既而买田吴兴，栖迟不去。为人渥颜飘须，携铁笛鹤瓢以自随，费相国一见之南屏山寺，为敛容叹服。其诗与李献吉、何仲默、郑善夫齐名，何、李未相见，而特厚善夫。晚乃与高士长兴吴君充、绍兴守安仁刘公麟、按察使建业龙公霓、御史吴兴陆公昆为苕溪五隐。刘公后官司空，实志君墓。此岂鸿之变姓名、杂佣保，所知仅一皋伯通耶？鸿以《五噫之歌》见猜时主，故深自晦匿；太初顾得隐居，放言无所忌。乃《东汉逸民传》至今读之，犹识伯鸾为扶风人，而太初莫能详其所自出。彼其蝉蜕变化，自全尘壒之表者，讵偶然已乎！

太初善饮，好谈论，切名实，醉则引人说时事，扼腕慷慨。友人方豪称之曰：“太初非隐者，知兵，晓吏事，使之用于世，不减王景略。”其推之不无太过。夫谓太初有用世才则可，谓太初非一意于隐，此不足以知太初也。《易》曰：“君子见几而作，不俟终日。”古之肥遁者，先乱形之未成，引领绝迹，得以行其所志；不幸濡忍，一底于沦胥，求为逄萌、梅福，难已！在明之中叶，武宗戏渝驰驱，举天下事委之嬖幸近习之手，而宗藩草泽之祸大作，赖孝皇馀烈未泯，国以不亡，其大势去东汉之季盖无几矣。刘公、龙公辈引身以退，太初一布衣，弃家狂走，其中岂复有所恋哉！后百馀年，云间白石山人者复出。当海内无事，积薪厝火，中外宴安，山人得于其间交王公，营声誉，自比于陶弘景、戴安道为通隐。未几椓人再窃柄，党祸兵祸，纷纠于不可解，山人仅而获没。不数年，天下大乱，贤人君子虽欲远引高蹈，龙不能潜鳞，凤不能戢翼，每罹于矰<矢敫>网罗之患，唯有读太初之书，上下其盛衰，而有感于前贤之不可及，为唏嘘太息已耳。太初绝婚宦，自称有羽化术。晚娶于湖之张氏，无子，年三十七以没。病革，属刘公以志铭，而曰：“葬我必于道场山之麓。”会郑善夫来唁，偕苕溪四隐者封哭而去。今改卜竁于归云庵东，则又学使者汪公相此土足安山人体魄，且去旧冢不数武，以无忘末命，故与刘公谋而迁焉。归云，太初所挂瓢处，善夫以是名其堂，而墓屋陊圮不存，此若堂若斧者，跛羊已牧于其上矣。康熙纪元之七载，太守吴公讳绮字园次，政事之暇，憩于兹山，慨然曰：“吾忝司牧，而前贤之丘陇茀秽不治，其谓之何！”乃命拨时度址而庀工焉。

余于太守，兄弟也，以春日来省视，而山人之太白亭适溃于成，爰戒期出郊，酹酒于其墓。墓绕长松数千株，有残碑三尺没草中，字剥蚀不可读，余与园次手扪摸，得其中一二事，叙致颇甚奇。太初尝大醉，取幅巾挂树，抽碧玉导刻松身，作“严光徐稚陶潜”数字，已而就其根熟睡，抵黄昏乃起。夫山中诸松，其合围者率数百年，太初之刻字，其存与不存不可知；若墓门之树，幸未剪伐，太初魂魄必游于此无疑也。呜呼！太初死，人皆以为仙去。江山周光禄曰：“太初固不死，试与公等发其冢，必空棺。”吴兴同隐者则以太初学道未必得冲举，其人与文自不凡。今归云僧犹藏刘、陆诸君手迹，皆追惟平生、宿草犹哭之语。二者言不同，其爱太初一也。嗟乎，以是可以观太初矣！

园次曰：“是亭也，都人士之出游者将以为休憩之所，子其为我纪太初，并识此山之胜，吾将镵诸石。”余曰：“太初不名一德，自同时之友，且不能定其出处，而余又乌乎言？”虽然，以太初之为人，又得诸君子代之谋永久，乃没未二百年，非遇贤刺史如吴公者为之谋修复，则此荒基榛梗，野鼠冲人而走者，几不辨其处。然则作为文字，用诏来者，俾此亭长守而勿替，庸可已乎！吴公以诗文重天下，其出守是邦，修前人之名迹而光大之，无废弗举，务大利益乎斯民。是亭之作，过之者将有脱屣富贵、摆落尘坌之想，于以弘长风流，训世励俗，不为无助，何可以不书？

吴公繇工部郎为吴兴守，江南之扬州人。共事者有郡丞大兴于公琨、通守静乐姚公时亮。是日同游者：御史歙县方涟吴公雯清、司理长洲既庭宋君实颖、孝廉江宁仲调白君梦鼐、昆山原一徐君干学、贵阳辰六越君闿，而余则太仓吴伟业梅村也。戊申三月廿六日记。

【云起楼记】

无锡吴侯为治之三年，政成化浃。始用事于惠泉之山亭，导壅去堙，墄平甃洁，因旧亭之制，而易檐改涂焉未也。斗折而上，筑楼三楹，崇阶广阿，有严有翼。既成，侯亲题其颜曰“云起”而张具以落之。其明年，余以宗人来谒，偕都人士之萃止者登焉。客有谂于余曰：“子可得其说乎？是楼也，为惠泉而作也。《易》曰：‘井冽寒泉食。’《诗》曰：‘觱沸槛泉，维其深矣。心之忧矣，匪自今矣。’夫泉者，始而泛觞，继而澎濞，其蓄也有本，其行也有渐，类夫幽人君子，忧愁抑塞，蝉蜕乎泥滓之中，或乍伏乍鸣，或一见一否，潏潏然、淈淈然，郁挠潎冽，而不能以遽出。岂独其性然哉？此亦水之势也。若夫应龙蚴蟉天际而云从之，絪缊乎无垠，布乎无外，其为观也大矣。《传》曰：‘泰山之云，肤寸而合，不崇朝而雨天下。’斯侯之谓乎！而吾何足以窥之？”

余曰：“是则然矣，抑余更有进焉。夫天地之道，其犹鼓龠，虚而不屈，动而愈出。自其有形者观之，云有变化起灭焉，泉有流行坎止焉；自其无形者观之，洪纤高下，混茫乎一气而已。今夫无锡，望县也，地大气浮，锺水丰物，而侯以人事节宣其间，政教之盛，风俗之淳，文章宾从之雅，凡蒸动而丕变者皆云也，滋液而渗漉者皆泉也，又乌得而分之乎？吾闻诸侯之为台榭也，大可以容宴豆，高可以占嘉祥。今以侯之昼考夕省，劬劳庶政于不遑，乃得高明爽垲之地，以遂其优游伴奂。虽以吾徒之憔悴，而暂寄乎此，乐其水泉之甘，云物之美，若似乎其不忍去，而况锡之人乎！侯之所以嘉惠斯土者，亦足以见矣。是可书也。”

侯讳兴祚，字伯成，绍兴之山阴人。余则梅村居士伟业也。康熙七年九月十七日记。







十九


○神道碑铭（一）

【福建道御史忠毅李公神道碑铭】

天启六年，逆奄用事，矫旨逮福建道御史江阴李公于其家，下诏狱以死。烈皇帝即位，大憝就戮，首恤死难诸臣，而李公赠通议大夫、太仆寺卿，封三代如其官，予祭葬，荫一子入太学。又十七年为弘光改元，其子逊之伏阙以易名请，乃谕礼官议，谥忠毅，而公褒忠之典始大备。于是逊之谋葬公偕配钱淑人于赤岸里之谕茔，而命伟业书其隧道之碑，盖距公之没二十有馀载矣。

公之没也，年仅三十有四。其同时死者徙者，如高邑赵忠毅公、无锡高忠宪公，皆历事先朝，志存国本，幸不即填沟壑，得见少主，老臣何惜馀年以上从神祖、光庙在天之灵，而下报同事诸人于地下！惟公独以始立之年，有为之才，早负盛名，未历强仕，虽天地否塞，窜逐流离，天下犹望以党禁终开，足竟大用。而横为奸臣贼子所考陷，毕命牢户，暴尸道傍，眼鼻虫出，手足穿烂。丙寅闰六月之三日，狱中裂裳啮血诀父，手书自言“三十馀岁，便作一世人矣”。嗟乎！当终军、贾谊之年，而受陈蕃、李固之祸，百世而下，读公传者，未有不为之太息而流涕也。

方公入为御史，哲皇帝冲年御服，群小欲矫弄威福，日导主上以嬉游燕豫，公慨然忧之。其拜入台第三疏，所言数条，皆军国大务，而末以逸游为戒，固未尝指斥某事也。群奄已大哗阁中曰：“李御史何人，教万岁灯也不看！”福唐相缓之乃解。公闻之益发舒，于圣躬违豫，则请止内操；热审推仁，则请除立枷；万之毙杖也，则疏理其冤；王永光、魏广微之柄用也，则疏纠其恶。而最大者，应山杨忠烈公劾逆榼二十四大罪，公首疏继之，竟繇是得祸，卒与忠烈先后死。初，杨奏入，而榼掷地号哭，绕床夜走。公以为此机不可失也，故其疏曰：“忠贤不去，则皇上不安；今日被论之忠贤不去，则皇上尤不安。盖逆榼罪大衅结，一朝发露，地嫌怨集，势必自疑，进将有参乘之萌，退亦有覆宗之惧。盍令群臣固争，宰辅力持，解其事权，私家闲住，俾常侍典兵之势不成，则司隶磔尸之诛可免，宫府上下，无害无猜，不亦可乎！”凡公所言，期济国事，不徒借刑馀沽搏击已也。而群小嗾榼，此左班官合谋剚刃耳，于是杀公计决矣。曹钦程之诬劾公也，以推荐高忠宪公同馀姚黄公白安等，指为东林邪党，除名为民。未一岁，织监李实疏缇骑逮问，公入辞父母，出见收者，饮食言笑如平时。里人巷哭，攀车者万人；故吏奔问，徒跣以千里；其兄鸿胪公讳某者，奔走涂炭；亲知义旧，同心营免。公独自分必死，过德州之日，作书诫子，诀绝后事。抵京，待命锦衣卫东司房，锒铛系颈，从容索纸笔，作季弟旷墓志铭。顾谓鸿胪公曰：“兄归事二亲，我有亡弟相随九原耳。”已而许显纯拷掠楚毒，坐赃酷比，同事者已毙杖下，惟黄公白安尚存。遇害前三日，黄公在别室，以拳捶壁叫公字曰：“仲达，我已先去！”公应之曰：“君行，我亦至矣！”其处死生之际如此。

公为人才智通敏，议论廉悍，处朝廷大事，动中机宜，有所条奏，援笔立就。忠烈、忠宪两公，乃先后堂官也，倚公如左右手。当杨公避客草疏，独以其意微问公，公力止之曰：“公顾命大臣，若一击不中，反为所噬，有伤国体，某言官也，请以身当之。”先是公在邸中，疏榼十六大罪，其稿为兄鸿胪公所夺，至是趋归缮写，将上，闻杨疏已进乃止，其事同官皆知之。而高公之掌院事也，廉御史崔呈秀之贪，拜命入都堂，首指名按劾，属公为奏。崔闻之，微服叩头祈哀，公正色叱之：“此自有公论，非某所得私也。”然则忠贤之杀公也，人知其继杨公以击榼，而不知先疏其十六罪；群小之杀公也，人知有曹钦程、魏广微，而不知有发踪之崔呈秀也。

李氏家本河间之宁津，始祖嘉那，为元初行军大帅，谥桓烈，以战功显。子沾柯，漕运万户，世守镇江、江阴等处。元季有平江路同知死张士诚难讳谏者，则其五世孙也。累传而为赠太仆卿复庵公，讳果，实公祖。封太仆卿见复公，讳鹏翀，实公父。公讳应升，字仲达，年二十有三，举丙辰进士第五人，其文章有声于时。选得南康府推官，决疑狱，除苛税，政治第一。修紫阳堤，复白鹿书院。分校江西省闱，再聘广东同考，取士号得人。所著诗文有《招五草》《别匡草》《落落斋集》若干卷。生于万历癸巳十一月二十八日，死于天启丙寅闰六月初三日，配钱淑人，以弘光元年卒，得年五十有五。子一，即逊之，邑廪生，补荫，公德州诫子书所谓九岁孤也，今能读父书，修辑公遗文，作年谱，人称其孝。女一，字礼部主事霞舟吴公之子裔之。吴公讳锺峦，以宿儒教授里中，公之师也，临难受托，经纪终始。公早贵摧折，而霞舟栖迟晚达，至崇祯甲戌，始繇诸生举进士。呜呼，人世死生得丧之故，岂可问哉！

予虽不获交公，而少读公之文，今识公之子，览其家传，辄为陨涕，乃诠次公生平，以少俾国史之所未备。为铭曰：

我公之生，梦日始升，有龙无尾，乃脱于渊（叶）。猰貐詹炎，为守大阍，烨烨震电，砰击九门，索彼天狼，缚之虎贲。短狐而冠，上帝弄臣，爰盗弓矢，射我长庚。我公之死，白气亘天（叶）。月犯执法，彗扫羽林。黄雾野塞，黑眚昼行。夔吐火，乃焚昆仑。不周虽折，泰阶再平。大江入海，匡庐出云，赤岸故老，白鹿诸生，人思窦武，家诵李膺。陈尸北寺，暴骨西亭，三年血碧，万古汗青。伍员祠庙，杨震子孙。幽宫宰木，隆碣高坟，凡百君子，视我刻文。

【太傅兵部尚书吕忠节公神道碑铭】

伟业待罪史馆，获交于宿儒大僚，仰见我神宗显皇帝制科得士，贻之子孙，以保乂王家，乃寇祸殷流，沦胥莫救。后生执笔，辄敢拟议老成，以吾所见闻，学术醇正，忠孝完人，若江夏贺公、雒阳吕公者，斯可谓之无愧也已。当思陵之季，此二公者，两河去就，三楚安危，名藩乃磐石之宗，元老实腹心之旧，身搘狂寇，家捍岩疆，其效节同；濂、雒横经，湖、湘讲学，心惟致命，道在成仁，既入水而不濡，虽结缨而何惧，其毕志同。余欲访求其轶事，而世人罕有言之者，悲周哀郢之作，不可得而闻矣。今年吕公之子兆琳，繇淮右致书，以公隧道之碑为请。呜呼！吕公之殁也，太常大书其官，博士详诔其行，虽陈、郑皆灾，谷、雒交斗，而丹青彝鼎，犹侧出于横流劫火之中。今已二十馀年，吾党征柱下以遗编，访苌弘之青血，欲以吊北邙而备南史，不亦伤乎！此吾所以抚公家乘，叹穷而继之以泣也。

吕氏宋文穆公之后，河南之新安人。祖讳乡，父讳孔学，皆以公贵，赠如其官。祖妣牛氏守节，而孔学称仁孝，诏书两旌其门。孟淑人梦月入怀生公。公讳维祺，字介孺，别号豫石。万历癸丑进士，位至南京兵部尚书。居雒阳抗节死寇难，事闻，赐祭葬，赠太子少保，再赠太傅，谥忠节。其所历官，初除山东兖州推官，举最；入吏部，更主事者四司，为员外于考功、于文选，而验封迁郎中。熹宗朝以前乞省换补考功郎，逆榼矫旨弗用。思陵更化，起家尚宝司卿，改太常寺，以少卿管四译馆，寻陟为正。升南京户部侍郎，领粮储，超拜兵部尚书，中纠拾以免。

公死难在国史，其馀服官立政，讲学着书，他事多可纪，而最著者有三：曰持大议、裕大命、立大经。光庙上宾，请见嗣君于慈庆宫门，中贵导驾幸小南城，抗言梓宫在殡，大宝未登，不宜动属车，轻万乘，正色当阶，仗出中止；再疏调护起居，戒近习不宜干政，请选侍移宫，按问诸医侍疾无状。持大议也。南司农既多逋赋，兼北部之所咨借不赀，以出入本折多寡钩考，不及额者百二十万有奇，即举郡邑负课算之以当经费，尚亏十有九万。京军匈匈索饷，忧在根本，公乃疏十事二十四弊以闻于朝，其不得已者，请以上命填补；次与其属讲求区画，定期会之令以趣办，除导行之费以劝征，有司累息，奸吏敛手。又以圜府乃国息之本，为之禁放铸淆杂，而专行法钱，权其子母以赡用。行之三年，粟积如坻，货流如泉。裕大命也。冯恭定之于关西，邹忠介之于江右，曹自梁之于晋中，同时讲学。公则以门推笃行，居近先儒，即郑氏之礼堂，写曾子之家策，著《孝经本义》《大全或问》三十馀卷，表献诸朝，请以之进经筵，端豫教，颁诸学宫为永法。芝生于庭十有八茎，如颜本篇目之数，建芝泉书院，用彰厥瑞。立大经也。斯三者，皆公经世猷略，为学本原，视夷险为同归，通死生于一致，故能处患难、蹈白刃而无所悔也。呜呼，若我公者，岂偶然哉！

公之为南司马办贼也，上完江、淮，中顾宛，雒，家国绰有成算。既免归，寇祸大作。新安城庳土恶，灾螟洊眚，穷民襁负无归，公乃调谷以赈凶饥，捐金而就板筑，父仁孝公实赞成之，曰：“天下方乱，吾父子幸有馀禄可赒乡里，庸足多吝？”当事者主抚议，见河、汝萧条，请斥空城以绥徕新附，公则谓腹心要害，势难养虎，移书力争，事乃中寝。土寇王之典桀黠反复，公不动声色，征而戮之，馀党莫敢动者。戊寅秋，李自成败于潼关，已而复振，蹂宜阳，躏永宁，熊耳以西，屠屯壁以十数，雒阳震恐。福邸在城中，积金钱彩物累巨万，谨录龠牡，不问贼。援兵之过者，糗糒恶，投之地，訽曰：“王家拥金赀，厌粱肉，而令吾辈枵腹死寇乎！”公闻而忧之，具以大计动王，王弗省。

明年正月，贼侵逼河南，总兵王绍禹坚以其兵入城。公门于北，绍禹门于西。副将罗岱之兵背西门而舍，诡云逐贼，实迎之返而合围，势张甚，守陴者无人色，公疾呼家将缒下，斗杀十数人。贼再用罗军炮具来攻，公须眉戟张，坐城头，叱左右弓弩乱发，贼多死。绍禹之兵视而嘻，道上窃窃耳语：“旦暮以城下贼，爇王府而分之。”罗军招与同叛。或得其语告公，且劝之去，公叹曰：“我向固忧之，今事已去矣，计安出？虽然，雒阳重地，王神祖爱子，犹有神灵，此城必全。万一蹉跌，吾奉身以死之。临难苟免，岂儒者事耶？”

越日，王绍禹之兵乘夜挥刀杀守者，悬布于堞，贼乘之上，城陷。公北向恸哭，子弟牵衣请避贼。公曰：“我一死以上答所受，内副所学，于义得矣。去将何之？”天明，贼大至，有起于贼中者曰：“公非赈饥吕尚书耶？我能活公，可乘间去。”公弗动，其众拥以下，遇福王于道，已反接，公奋其首顾王曰：“王纲常至重，等死耳，毋诎于贼，辱国体。”贼渠见公于周公庙，曰：“吕尚书日请兵饷杀我曹，今定何如耶？”公瞋目骂曰：“吾天子大臣，恨无兵以磔汝狗鼠。今日之事，唯有死耳。死不愧天地，不愧圣贤，复何憾！”贼捽之地，欲屈之，公叱曰：“吾君在北。”北向再拜，又西向拜父母，申脰就刃，容色自若。是日也，福王亦遇害。

呜呼！吾观雒阳之亡，公之死，于王室菀枯之际，恫乎有馀痛焉。神祖在宥日久，天府之藏，不可以辜挍。宫省旧吏皆云郑贵妃缘爱子之故，斥大半办治国装，再拨庄田二万顷，盐引数千纲，收其赢以滋封殖，他王莫埒。自中原用兵，思陵封椿匮诎，推光庙天显之爱，不忍以忧叔父。掌计老臣如吕公者，身在雒阳，熟知王宫缗钱藏镪，小发取其中，可充军兴之半。号啕叫呼，惧伤亲亲之恩；乃屏人极论，开晓祸福，王亦但颔之而已。捐私橐，出家粮，譬之捧土堙河，万分何济，老臣不惜以身率众，冀幸王闻之寤，自输以佐县官，而缄縢扃襜，卒弃之凶徒悍卒之手。此公闻国言籍籍，拊膺啮指，而叹王之失其会也。《孝经》之三章不云乎：“高而不危，所以长守贵也；满而不溢，所以长守富也。”保社稷，和民人，是为诸侯之孝，汉文帝四子，梁最亲。王窦太后少子，居天下膏腴地，珠玉宝器多于京师，以史考之，亦可谓之骄且溢矣。七国作难，王恐上忧太后，日夜泣，梁将士力战，吴、楚不敢过而西。王之殁也，得谥曰孝。今夫神祖之所以爱王且厚王者，树亿万年维城之助也。天下有急，王属尊地近，能为宗室倡首，盖当有闻而应者。社稷安则王安，两宫在天之灵罔不安矣，斯非诸侯之孝乎！当自成之败潼关，所馀不过数十骑，雒阳之变，繇于内溃，彼非能肉薄而攻也。克东都，据形胜，发王中府金以号召饥民，一朝响应百万，华夏因之土崩。若使早从公言，天下事必不至此。丧乱方多，吾谋不用，痛宗周之板荡，感大道之销沈，公于是洒热血以溅孤城，抱残经而觐三后，讲舍则芝焚可叹，故宫则麦秀堪哀，天实为之，公其如天何哉！

公考正六书，多所论著，他文及奏议无虑数百卷。晚年乃著《存古》十二篇，《士戒》七则，其说归乎敦本训俗，下至肴核衣履之微，事为之制。人或疑公宜阔达济变，而规规小节，得无非其急者。余则谓数十年来，士大夫极滋味、盛倡乐以自奉，子弟傔从，通侻放横，侵枉小民，故螟特蟊贼，攘夺奸轨，相因而起。公此书所以塞乱源而消害气，谓之救世可也，而岂区区者乎？

公司李兖州，晓文法，识利病，折狱多所平反。定保甲法，莲妖之变，赖以无恐。扬历铨曹，公廉不受私谒，厘正选簿，年稽月考，周忠介联事郎署，尝亟称之。触堂官，忤政府，据故事以面折台谏，侃侃克举其职。修南都二十六仓五场，清屯粮八十八万，汰冗军，补脱卒，募趫敢之士，简其楼船甲仗，自采石至瓜步为江防。盖公之为人，内服儒宗，外精吏职，其言行本之邹、鲁，而间出于范蠡之治越，管子之治齐，精强廉办，自许为有用之学，不独一经专门已也。南侍郎陛辞，上目而伟之。既受事，得所上章，皆精切，于职掌一无骫膜，上以此切责前计臣，而见公分忧办职。公亦谓得行其志，尽力以自效于上，言者乃摭他事中公。既畏恶其能，人皆数废数起，公独一跌不复，退居嵩山之阳者七年，以遁世无闷为学，不欲与世之君子竞其短长。然自以遭不世之知，顾用毁去，每生徒拥卷，父老登陴之日，其中有不舍然者，故没身卒以忠显。嗟乎！千载而下，可以知公心矣。

余以词林后进识贺公，公粥粥谨厚，未为通人所许，然不失为醇儒，以理学多所讲贯，今散佚弗传。武昌之变，楚王委国储百万以资贼，与雒阳事相类，故牵连书之。

吕公仕宦参错，余未及见，然在南中时游公丰芑书院，诸生多称之。流寇从渑池初渡，淮、泗宴然，吕大司马首以凤陵单外为忧，劝上宿重兵为卫，人皆服其先见。又雒阳未破，苦言以借箸福邸，而终不显其谋。贼去之后，雒人士避乱渡江，颇有言其事者，余籍而记之二十年矣。今吕公之子兆璜知解州，而兆琳成进士，于故家遗老访购公之遗文；淮安守吾友张公蓝孺，实公之婿，手自雠校，刻之于淮上。余既受而卒读，江村寒夜，从废簏败纸中追理旧闻，补公家传所不载，庶于国家存亡大故，后人知所考信，非为公一人已也。公谕茔在新安之某原，以郭夫人祔。其月日谱系兹不载，载其大者。馀以公在祀典，配瞽宗，作家庙，诸生雅吹击磬，登歌进酒，是不可以无辞，乃系之以诗曰：

岩岩兮孔宫，漆经将出兮坏壁笙镛，我公其来兮章甫以从。奕奕兮周庙，鸱鸮毁室兮斧斨载道，我公其死兮四国是悼。溘埃风兮上征，御缑岭兮王孙。谒我后兮天门，执羁靮兮微臣。瞻虙妃兮在旁，抚爱子兮沾巾。辞九阍兮心恻，降周览兮下国。骨藉藉兮无人，擗宫墙兮丛棘。噫嘻！曾与闵其不见兮，蹇吾法夫仲繇。苟发肤之罔愧兮，知父母终不我尤。位鹰扬之苗裔兮，功不遂乎营丘。庶斯文之弗坠兮，吾奚负于宗周。甘芝菌之萎绝兮，忍化此萧艾也？眷灵泉之涓洁兮，虽抱石其何悔也！

重曰：鼓填填兮血轮囷，巫阳下招兮阴房青，北邙岌兮碑出云。绁馀马兮河之浒，酹椒浆兮进兰脯，刻贞瑉兮誓终古。

【少保大学士王文通公神道碑铭】

顺治十六年二月丁卯，上以故大学士王公守都察院左副都御史卒于其位，为之震悼，而赠谥祭葬，褒终之典毕备，且命书其勋德于墓道之碑，曰：“以昭朕笃念旧辅之意于永永勿忘。”其长子明德缮疏以谢，退而属伟业为之辞。伟业震恐曰：“纪事臣职也，未有承制而用草莽固陋，亵王章而私令甲，礼之所不敢出也。”明德固以请曰：“上命即其家伐石树表，而螭首未有刻文，匪惟抑没先人，将以陨越巨典，不共是惧，吾子其谓之何？”伟业既辞不获命。

谨按故光禄大夫、左副都御史、赠少保兼太子太保、吏部尚书谥文通王公，讳永吉，字修之，一字铁山，扬州高邮人也。其先世徙自毗陵。曾大父讳木，大父讳焕，父讳自学，皆以公贵赠少保，妣皆赠夫人。公生而瑰异，长身修髯，具文武材略。由进士起家，再为县令于大田、于仁和，一为推官于饶州，咸著异政。从户部郎备通州兵事，有威名，遂推以巡抚山东，未一岁，改蓟门总督。其时流寇已隳突河、华，滔天阻兵，群孽扇行，所在蚁结，燕、齐、云、朔，鱼烂土崩。公受脤于仓卒之时，投袂在败亡之日，犹能辑宁东夏，拥护岩关，障遏奔冲，叫呼搘拄。既而有谋不用，势竟莫支，变服间行，投死无二，忠著于前史，事隔于兴运，故不得备书。

其初入本朝，一见授大理卿，守法律，持大体，以刑不上大夫，请郎吏之谪罚者得以赎论。晋工侍郎，用疏辞报罢，再起户侍郎，上封事十条，于芦政、马草尤中肯綮；又陈投充五大害，谓其上干国法，下失人心。慷慨切至，报可施行。寻擢兵部尚书，赈饥真定，即道上拜都察院左都御史，未至，召入为秘书院大学士。其在兵部也，绝请谒以严选格，饬训令以定兵制，侃侃克举其职。且念土寇用反律，而闾左剽劫不得与同科，即收考，宜下刑曹，非所司所当置狱；其有无辜连染者，请出之以息冤滥。真定为州县三十有二，凶灾延蔓数百馀里，公以上赈恤恩甚厚，不可委属城长吏，倍道兼驰，所过人人慰劳，老幼满于车下，兴发成于手中，得调度之宜，有赒救之实。又以其间访官吏良猾，风俗利病，为书奏之。上久知公忠勤任事，故有以大用公也。公居平扼紧江南漕弊，京、通是其根株，非大厘革不足与更始。会缘兵部前事从内院出，夺一官，视通州仓。公初不以左降有所弛易，受命立驰，至潞河，诃挽卒以何不前，对曰：“为红船。”红船者，杨村淤浅转运之船也，具得其稽索侵牟状。公笑曰：“吾分为三番递运，则弊不得行矣。”已而果然。尝夜宿通惠河，传筹发运艘，危坐燃两巨烛，手《汉书》一册，风雪绕其须髯，达旦不寝，人望之曰：“高邮公真劳臣也。”明年召入为国史院大学士，管吏部尚书事，上时御南苑，手脱所服冠以赐，面命之。公顿首出，坐堂上，进其属问曰：“新旧人以名第需次者几何人？”曰：“千人矣。”“掾中之以年劳在册者几何人？”曰：“倍之矣。”问其循序为注补，曰：“员缺之汰也，资历之有不相当也，即如是，有十年之人而不得官也。”问其设法为疏通，曰：“参罚之多也，开复之不易也，即如是，有十年之官而不得迁也。”公太息起曰：“是安用我主爵者为？”乃举职掌所当厘正者，分为二十疏，杜门请假，缮写十日而始成。奏既上，见者咸服其精切。盖公天性强于吏职，能断大事，处之不疑。以吏部用人为天下安危治乱之本，上以协恭同事，外以厌伏群情，纲纪毕张，苞苴抑绝，即下至流品勾稽，年赢月缩，铨除移驳，甲是乙非，他人视之丛荟纷纠，头目眩聩者，无不吐决如流，笑谭不倦，而公亦自此渐以病矣。公病而尚方赐药物，趣累诏，不得已复出。出而坐兄子科场事，责授太常少卿，未几即进左副都御史，有意复向用之，而公竟病不起。呜呼！斯可谓出身为物、以死勤事之君子已，公亦奚憾矣哉！

其或有不量公者，曰：“古称得士可以后亡。公之初节不可为不用也，何以不能挽横流，救末造乎？”是不然。山东亡命蜂起，如龙山、沧浪渊诸贼，天下之巨猾也，公以一节挑三百骑，未浃月而收缚散遣之殆尽，亦足以见其略矣。京师倚边腹建牙为犄角，旧制额兵十万，有无尚不能支，乃抽调溃亡之后，不复能军，廷议遂裁一督师、一保督、三巡抚、二巡治、六镇帅，而独留蓟督一官以任公，予之以各路零星收拾之罢卒，又阙其一年之饷，而以当骎骎渡河、百万方张之流寇，撩猛虎以空拳，救燎原于杯水，尚谓公力独能办之，然乎否乎？撤宁前，并山海，以为搘捂根本之计，此何等时也，谋国者狐疑相杖，公争之数月，犹不见从，贼大同围急而后遣之；故公以单骑十日尽发关、宁劲旅，颠沛勤王，去京师二百里，而已无所及。若夫公之南还也，柄臣不过资其空名，而未尝假之实力，然犹扼淮不可，蹈海何之，走单舸于飓风鳄浪之中，几至触石横流，妻孥破没，而后束身归命。嗟乎！世之不量公者固失之矣；彼谓智者睹危知变，转败为功，又岂所以知公也哉？羁旅登朝，非勋非旧，遽受客卿之礼，骤立群僚之上，苟非尽瘁竭诚，何以报恩塞责？又自悼推迁兴毁，耻以其馀生幸富贵，庶几乘机构会，殚未死之力以救济元元，是以出入数年，焦形极敝，此固公之自待如此，而其用心良已苦矣。才大则磨斫自多，名高而抵牾亦甚，公于是乎术辅其资，道全其用。有宽厚爱人之德，而议狱不厌其深详；有变通宜民之方，而守官必主于绳墨。其意在别嫌疑，擿隐伏，绝宾客，弃亲知，取一切以自立于无过，然后可以保持善类，调护艰难。负方圆并画之才，逼膏火自煎之势，靡事不为，继之以死。维当宁以驭骐骥者利其衔策，择栋梁者善其斧斤，颠倒诎信，妙于驾御，而劳臣中寿，夺我股肱，宜乎手诏为之惊嗟，而拊髀加之痛惜也。

伟业辱与公游，每见其酒酣脱帽，顾盼风生，诙啁谭笑，而语不及私，简易威仪，而望之增悚，辄惊以为莫能测识。及往问公疾，公自言昔年经虎口、葬鱼腹，濒于死者数矣，主上待我厚，今犬马气衰，便恐无缘酬答，不觉涕泗横流。故今日执笔表公心事以告万世，其使王氏子孙知朝廷所以保全先臣，蹈戴无极，而后人之过此者，得此碑于苔侵石泐之馀，摩挲扪读，论公之心而参考于纪载，必有为之彷徨而忾叹者，斯于公亦可无负也已。

公生卒皆以己亥，葬于其乡之跱躇山，而邹、赵两夫人以诏祔。子七人，孙六人，馀在志传中。公尝刲股肉以疗亲，居丧称死孝，而高邮大水，捍灾患有功，皆其大节，不可不纪。呜呼！观公于此二者，则其为君国以不有其身，又可得而知也。为之铭曰：

于赫三事，徽音丕显，允文允武，王臣蹇蹇。乃告圻父，曰予腹心，乃陟上宰，左右一人。锡之天闲，尔亦千里，驾我日车，掉鞅不已。维玉及瑶，垂带以朝，耀首有饰，翠帽丰貂。云台是图，忧公见貌，于思于思，遇天一笑。亥有二首，辰在降娄，害于股肱，箕尾以游。追命旧劳，大书深刻，史臣作歌，爰纪衮职。淮水方洚，我公障之，高城无恙，我公相之。卜兹墨食，公其来思。穹碑，宰树参差。后千百年，视此铭诗。







二十


○神道碑铭（二）

〓墓志铭（一）

【通议大夫兵部右侍郎永宁玉调张公神道碑铭】

世祖皇帝御极之十年，兵部右侍郎张公鼎延夙夜左右，执事有恪，上悯其勤劳，加恩赐金币，驰传归里，公卿祖道于长安门外，都人以为荣。又六年，公以病卒于永宁之故第，其子兖州太守琯、吏科都给事中璇泣而言曰：“维我国家天造之初，卿贰大僚不敢遽以骸骨为请，有年至致事者，辄留宿卫，奉朝请于京师，其蒙恩予告，有之自先臣始，是不可以莫之纪也。”又三年，兖州服阕，补淮安守，而命伟业书公墓隧之碑。

谨按张氏陕西同州人，始祖仲文，避兵徙雒之永宁。仲文以下六世讳士益，缘其子中丞公贵得封。中丞公讳论，仕至四川巡抚、都御史，以元配段夫人生公。公举万历壬戌进士，起家行人，考选兵科，劾兵尚书霍维华以罪，廷诤惠安伯张庆臻贿改敕书及宣大总督张晓、巡抚张三杰失事状，所言皆施行，当时推其谠直。升兵科都给事中。在明季启、祯之世，蔺州土司奢崇明反，连结水西。中丞初按蜀，继受任滇抚，克遂前功，先后收复四十七城，拓地二千里，五峰山、桃红坝之捷，馘其渠魁，邛、筰荡定，论功为西南第一。方中丞归自按蜀，以清卿居里，负知兵名；而公被擢在省垣，将吏勇怯，军机进止，皆其职所当执奏。每在直，中夜治文书，参密画，旬日不敢洗沐。其劾张庆臻也，上怒庆臻勋旧掌京营，行金主书，窜易诏草，文华召对，事连长山相刘公鸿训。刘贤相，其曲意庆臻有端，受取事未得考实。公虽纠擿庆臻无所避，终不欲傅上怒致大臣辟，故与御史吴玉持论并剀正，而公微为持平，在廷服其知国体。后于平台数被引见，敷奏详敏，上以为能，眷遇浸隆。以中丞抚蜀，子例不得居谏职，请避归，忌者摭其里居事蜚语闻，左官薄谪，而中丞亦功成纳节矣。

流寇之渡河而南也，首陷渑池、卢氏，次及永宁。永山城不修，矿盗亦动，邑无真令，民皆摇心。中丞即巴、渝之旧部，遏宛、雒之严冲，誓众登陴，捐金犒士，天寒露止，离风雪皲瘃之患，城全身瘁，属疾不起。公时已从行人司副再迁为南京吏部验封司郎中，职事修举，骎骎且复向用。既奔丧成服，伏阙上书曰：“臣父出定蛮方，还捍乡里，戮力兵间，致于僵仆。惟主上念葛亮之渡泸，以劳定国；怜子囊之城郢，没不忘君。庶俾先臣死骨不朽。”上省章，嫌其称誉过实，下所司按核，竟坐免官。或以为用事者因微文修旧隙，非尽出于上意也。监军道汤开远好直谏，尝追讼公曰：“永宁乡绅张论，以死勤事，不蒙优录，并其子锢之。熊耳以西坞壁以百数，有不闻之解体乎！”阅七年，李自成再起中州，先破宜阳、永宁，而雒阳遂至不守。公流离中条上形势，请于宜、永之交，如韩城、三乡者，宿重兵守要害，山道厄隘，可以扼其吭而弗出。且曰：“臣为亲受谴，不获复奉阙廷，敢因耳目所及，一陈灭贼之策，永填沟壑，终无所恨。”上亦韪之，然竟弗召也。尝愤中枢失策，流涕告所知曰：“嵩山绵亘三百里，宜、永当适中之地，永有东西二崤之固，尤足设险，贼之出入秦、豫，磐牙穿穴于其中。始先人守永即所以守雒，守雒即所以守中原，当时不图其功，覆用为罪，山民愤叹，人无斗志。贼势披猖，未必不繇于此。嗟乎，吾父子功罪已矣，如国事何哉！”

当自成破永，公守南城，事急，主仆匿于坎井，贼烛以炬弗见，投之以石弗伤。越两日，有一妪来汲，仆谋于公，缘绠先上，方及幕，贼携刃者至，将加害，妪绐言吾子也，遂脱。脱已，妪忽不见。仆传语其侪，篝火井旁，号公出之，归于溪源寨。五日，中夜心动，跨驴急行，天明而迹者至，报曰已去乃免。公有《井异记》著其事，文多不载。公之免也，宗人多死，两子幸无恙，避地河北怀县，间行归，营中丞窀穸于故山中。贼骑充斥，公昼伏林莽，夜穿竁穴，葬毕，仰天恸曰：“孤子自此可无憾矣。”汴梁之急也，公建议秦兵虽奉诏来救，贼锐甚，未可争锋，可驻师巩县，扼虎牢之险为持久。及孙传庭败于柿园，归秦，扫众复出关，自谓必胜，公独贻书戒勿轻敌，宜修复雒阳，进战退守，出万全之计。乃吾谋适弗用，而明亦已亡矣。两河并覆，郡邑受伪署，诛锄大姓，搜牢金帛，公子弟被执彭考，惴惴宗族之弗全。会本朝受命，大庇生民，百度维新，九品式叙，公用荐征拜吏部验封司郎中，由验封改考功，管大计。是时天下新定，长吏丞尉，军中以便宜除拜，皆白版假守，年劳治行，掾史辄去其籍，莫得勾稽。公据典章，核流品，浮伪必黜，贪残必惩，奏免千有馀人，铨格以正。甲戌，分校礼闱，所得士有至公辅者。累资晋太仆少卿，换大理，寻为正。陟侍郎，于工部为左，于刑部、兵部为右，阶通奉大夫，再进秩一等，礼遇视六卿，盖异数也。其在大理、刑部也，屡决大狱，亭疑奏谳，依于仁恕，仍抗章举正职业，申严律令，不为烦苛。大者定仆区之法，宽株送之条，盛夏请解出系囚。桀黠民妄指庄田，诡势自匿者，必正其欺谩，至今奉为絜令焉。公为人晓习文法，在事勤力，鲜所回隐。同列或语以受任日浅，宜引嫌避可否，公扼腕出涕曰：“某遭本乡倾覆，生类殄尽，提携细弱，归命圣朝，出虎口，攀龙鳞，际风云，脱汤火，若不能出身自效，裨益万分，何以见陈、许、汝、颍之士乎？”其居心尽节如此。

中丞有别墅在金门山，所产筼筜筿簜，埒于江陵之橘、成都之桑。公之谢政归，田畴庐舍，次第整比，于其间家庙、设义庄，以尊祖收族。暇则偕锁少参诸公为阡陌之游，作《五老图》，自为文记之。有劝之复出者，笑弗应。二子中外并历显仕，垂组揭节，归拜公于德里。公与廉夫人慨然太息曰：“吾出眢井之中，上见烽火接天，下见积尸撑距，当此时未识躯命所在。讵意今日骨肉复完，鸣驺夹道，上先人之丘陇哉？语曰：知足不辱。圣主之优老臣，恩不可以忘也！”

公兄弟三人，季曰世延，夫妇死于兵，公抚其二孤瑊、珲有恩纪，廉夫人视遇如所生，人以为难。夫人事公母段太君以孝，内治肃饬，先于公二年以殁。公字慎之，别字玉调，有文集二十馀卷。墓在丰原之墟，以廉夫人祔。子三人：长琯，次璇也，季叔殇。女三人。孙男一：挺之。孙女一。馀详在墓志。

伟业闻活千人者必有封。中丞之讨蔺州与水西也，不多杀戮以侈首功，不附宦寺以趣赏率，俶人僰部可抚者抚之，巴童賨女无归者归之，其仁恩结于蜀人，犹宋之有张益州焉。黄巾祸乱，食禄之家多见屠灭，张氏子孙独完受其福。呜呼！上下三十馀年，观公父子之际，亦可以知天道矣！

初伟业之识淮安君于浙也，因吾友张黄门敉庵以定交，继在京师，得交吏垣君，距今十有馀年矣。淮安友道敦笃，契分特深，熟闻公家世行历，言之庶足考信，兹以揭德树阡为属，容敢用不文辞？谨掇拾大者，著之如右，而系之以诗曰：

金门之竹，有琅有玕，上捎白云，下拂青鸾。于焉宴衎，于焉考盘，河水涟漪，二崤巑岏。

笃生中丞，功著西土。绍启我公，主阙是补。谔谔在廷，不茹不吐。乱之始生，载御其侮。

皤皤黄发，有劳实多，覆日僭慝，谗口则那。心之忧矣，涕泫滂沱，人亦有言，我罪伊何？

洛之竭矣，乃穿我墉；井之冽矣，乃逃我躬。谁其挤之，我是用急；谁其拯之，使我心恻。

乱其有定，天降厥祐，王师徂征，生民乃救。帝思耆德，召置左右，岂不怀归，竭蹶恐后。

乃亚司空，乃贰司马。帝曰汝劳，锡之休假，绵绮千纯，黄金百冶。公拜稽首，归永之野。

饮此旨酒，瞻望北邙，哀我人斯，何辜流亡。馀一老，归焉永臧。苍苍者天，矢诸弗忘。

伐彼筼筜，爰作笙篎，嘒嘒管声，荐我𬞟藻。凡尔子孙，不遐有诏，神之听之，工祝致告。

维厥祖是承，维先公是行。鼐鼎及鼒，刻兹令名。如嵩与少，不骞不崩，后千百年，家以永存。

【封中宪大夫按察司副使秦公神道碑铭】

惟无锡秦氏，远有世序。自宋龙图阁直学士少游公，十八世为明少保南京兵部尚书凤山公，谥端敏。端敏之仲子姚安守讳汴，汴生邑文学讳楷，楷生汤溪令讳延默。汤溪以吴孺人生府君，讳重采，字幼仪，用子贵，初封编修，再封中宪大夫、按察司副使。元配华恭人，生三子。吾友补念，举乙未礼闱第一，胪传赐及第，历今官，府君之冢嗣也。

溯国家天造之初，遭风云致公辅者，多在大河以北，我东南之人由制科进者，先后裒然为举首，然及其亲之存者，不过一二人而已。当补念之首南宫荐也，族子对岩太史名在其亚，人咸谓世德所致，且曰：“此两人皆有亲。”是时天子幸南苑，亲近儒臣，数召问其父母几何岁，兄若弟几何人，补念进见便殿，赐衣侍宴，上慰劳之者尤渥。府君从其家贻书教诫，补念出以示其同官，余从班行中具闻之。又五年，上择侍从诸臣之才者，试之以民事，补念乃迁为监司、为臬长于浙西、江右，府君一再就养于邸中。两地士民闻其绪言，退而考其长之行事，皆谓曰信。府君没，凡所以昭德焯闻者，有状有诔，有幽堂之铭，补念偕其弟属伟业书其墓碑。余既辞不获命，则请书其孝友敦睦者曰：君少孤，说髦就位，辟踊如成人。母病，吁天减己算以代。母丧在殡，火作，搏颡号呼，融风为之反。伯兄有倍年之长，旦晡问起居，细大必咨请待报。兄中岁多故，诤讼则相救，繇役则相助，诛求则黾勉中分之，疾病手自扶持，口尝药以进。居兄丧，哀毁过礼。上自世父，下逮诸子，旁及于姑姊甥舅，其事长也肃而和，慈幼也柔而正，收族也信而睦。一门中外，贫者取给焉，弱者取力焉，怨者取平焉。先君之师资执友，平生之同学故人，德施罔弗报也，患难罔不恤也。宗人之占籍它邑者，逋赋株累，不忍别白以移之祸也。

书其庄敬乐易者曰：衣再浣，食二簋，而祭祀宴享，必洁必丰。饬傔从，绝干谒，而公正是非，不阿不挠。称心直言，忘形徒步，无崖岸，无龃龉，无钩距，无町畦。早罢其公车义，好为小词，间出于博弈漫戏。晚年善病，舁小舆以节劳，观引满以当醉，油油然，落落然也。最君生平，其阖门投辖，留宾泥饮，似陈孟公；老疾俱至，兴怀名山，似宗少文；预终制，营生圹，歌呼其旁，饰巾待尽，似赵邠卿、司空表圣。虽然，府君之可书者尽于此乎？余于秦氏，同官也，得备征所闻，可书其细不书其大耶？补念之在侍从也，君以一儒者，扼腕时事，见奏对务依于深刻，叹曰：“尧、舜在上，奈何称说申、韩？”补念之位执宪也，前后多所平反，用仁爱宽恕以为治，有劝之立威严者，君慨然曰：“吾父令汤溪，清前宰帑金之狱，全活者众，家门食报，未必不繇于此。吾子幸备官，可诛杀立威名乎？”浔阳将以事方即讯，闻君至，操百镒逆诸涂，君正色叱之曰：“若直，安所事行金？曲，则安可以私故大法？”若此者，君之居心持己，补念之莅政服官，征诸家乘，有裨国故，所以教忠而养志者，胥于是乎在，何可弗书？书其卒：生癸卯，殁戊申，仅过乎中寿也。书其葬，去赴告之六阅月，其地侍郎湾也。以华恭人从。恭人早亡，由安人以再受赠命，其贤有德也具家传，故不书，不胜书也。书其子：长江西按察使鉽，即补念也；寅仲也，𨱇季也，皆诸生。孙八人，曾孙三人。孙以下何不名？志详故碑可得而略也。然则碑之所宜详者，尤在补念之孝乎！

《孝经》之言曰：“扬名安亲。”名扬矣，亲不安，不可谓之孝也。往者翰林官俸入不足资所给，辄宽其休假汤沐，以便于定省。今令甲独否，故有掇上第，备近臣，为亲者缘供亿之阙忧其子，为子者为门户之艰念其亲，以地之远而赋之急，惟江南为特甚。古制宽，大臣有请外。宋之馆阁虽直学士以上，犹乞一郡以养父母。世祖之内外并任者，实仿旧典，责吏治，兼体臣子以优其私。窃闻补念之迎养也，将车都亭，扶携垂白，长老聚观，郡邑毕至。余在同官中为忾焉太息曰：“吾辈之事其亲，有一日之宠如秦君者乎？”故今日刻君之碑，书吾友之孝，而原本于君恩，噫嘻，此亦《礼经》意也。为之铭曰：

奕奕淮海，大放厥词，好是正直，坎𡒄于时。桓桓端敏，大显丕绩，耆定四方，载诸典册。维君也文，不有其名；维君也才，不有其勋。左弦右壶，笑傲白云。永怀二人，孝思无忝，因心则爱，笃我天显。动莫若敬，居莫若俭，讲信修睦，守道乐善。帝曰鉴哉，锡以圭璧，荐之明堂，籍用瑶席。乃登法从，乃作牧伯，禄养鼎锺，休假浣涤，趋庭义训，曰图报国。昔人所重，惟兵与刑，尚书秉钺，挞伐蛮荆，好生不杀，著有令闻。今君之子，执宪以正，仁恕廉平，全彼民命，弗替引之，长保馀庆。有嶞者山，有槛者泉，春申溪涧，泰伯土田，新阡袭吉，卜云万年。爰作斯庙，升歌鼓瑟，我牛我羊，荐飨来格。弦彼铭诗，刻之乐石，贻尔子孙，昭示无极。

【佥宪梁公西韩先生墓志铭】

伟业奉先大夫之丧在殡，真定少宰梁公讳清远，排缵其尊人佥宪西韩先生行事来告曰：“月日公薨，月日公葬，纳竁之石，未有刻文，以累子。”伟业为之噭然号曰：“西韩吾友也。闻朋友之丧，礼宜为位哭。今惸惸苴绖之中，弗获以其服哭之，又大功废诵，矧可衔哀执笔、预知文字之役乎？敢稽颡辞。”逾月，方伯佟公再以少宰之意来速铭，则又参歔流涕曰：“孤子交于梁氏父子者二十年，先大夫所具闻也。梁氏方贵盛，知交故吏满天下，少宰不以假名公卿手，顾重趼三千里，固以属余，其谓笃老故人，知公之生平为悉也，敢终用服为解乎？”乃反袂拭面，删取其辞而铭焉。

按状，公讳维枢，字慎可，别号西韩生，真定人。其先徙自蔚州，七世至太宰贞敏公始大。贞敏第四子封中书澹明公讳志，以元配吴夫人生公。公生而瑰异，贞敏奇爱之。既长，负志节，读书不屑俗儒章句，澹明公俾就家塾，塾师避席谢非所能诲，且曰：“是其文殊类梦白。”梦白者，高邑赵忠毅公，隆、万中所推真定两太宰也，时以小选家居讲道，指授生徒。公执经往侍，遂为入室弟子。每著书，必命校雠，丹黄接席。得所咏《韩河》诸什，抚卷叹曰：“风雅不坠，复见之梁生矣。”其爱重如此。学成至京师，及应城杨忠烈之门，杨一见嗟异曰：“高邑诚知人。”乙卯，京闱既隽，讽诵自如，罕接贺者。赵公闻而嘉之曰：“此吾所以取慎可也。”天启初，赵公枋用，公以贞敏褒终之典未备，上书阙下，因赵公以遍赞宾客，表章先烈，讨求国是，湣纶下而公之声名烂焉。逆奄起诏狱，目赵、杨为党魁，首被祸。赵白首会逮，公倾身赡护唯谨，赵公得减死，出语人曰：“若慎可者，斯可谓之义故矣。”杨锒铛胶致，道出恒州，公策蹇往迓，大言槛车之旁曰：“公此行足以垂名竹帛，死者公之本志，岂足畏哉！”杨举手曰：“知子此来，不徒师资之情。昔人有言：九死不悔，此吾心也。”于时逻卒狞立，人皆以耳目非是，盍不为门户计！公不顾。累下春官第，台使者疏其才，京朝官以诏书保举，久之，用吏部铨考授内阁撰文中书舍人。公大臣子孙，生长畿辅，朝章国故，耳濡目染，机密之地，演纶画敕，胥倚办于公。上命草诏谕督师，漏下二十刻，中使辟殿门以待，传呼迫趣，援毫立就，宫省为之嗟伏。应诏陈便宜，多所指切，进《循良》《城守》二书，愿颁诸选人为挈令，章下所司。逾年，晋尚宝司丞副，掌典籍事。先是典籍一官，非复祖宗旧制，官资由他涂杂进，久者，子弟枝附盘互于其中。当国者与外廷忤，疑为煽动，坐以漏泄省中语言之上，杖杀之，而改用公等一二正流，擢自乙科，特重其选。公屏交游，避名势，虽为当途引用，公务外弗肯与通。乃同事者班在公右，沾沾喜，自诩相君之私人，交关请谒；向时得罪者，亲党侧目思报，蜚语上闻。中外皆知公薰莸不相缘染，而论者以官联接迹，谰语及之。诬既白，犹用其文罢公，士论怫郁。未浃月，起家擢任工部主事，从尚书吴桥范文贞公请也。范公忧神京孤注，增楼橹，庀戎器，公襄其劳。无何，庙社沦胥，婴城被执，誓以必死。

皇清定鼎，即旧官录用。奔澹明公丧，归而孝养吴夫人者八年。用疏荐复出，补营缮郎，管理三山，掌灰物之征令以共邦用，匠人之取厉碬，冶氏之给薪蒸，转移执事之车牛僦费，公壹其数量，课以员程，烝徒称平。乾清宫告成，得文绮名马之赐。升山东按察司佥事，整饬武德兵备。武德多鸣暴客，豪大姓为之窟穴，莫能擒治。公简练营兵，署其骁雄为右职，责以讨捕，收府奸者置之法，缚巨猾送都市戮之，境内以清。视事一年，绝苞苴，恤徭役，督河漕之卒而牵挽时，申逋逃之条而株送免，惠政流闻。会入贺，遂乞养，后五年而卒于家，享年七十有四。学者私谥为文孝先生，称本志，序笃行也。

公于书酷嗜欧阳率更，得其楷法，世祖皇帝知其能，命书数纸以进，天语褒嘉，传为盛事。所著《玉剑尊闻》及《性谱日笺》《内阁小识》《群玉直誉》等集数百卷。公之在典籍，尝请下献书之令，以备典章缺失，事不克就。至今金销石泐之馀，考钩党之始终，辨政本之功罪，非公纪录，孰可援据哉！

公生于丁亥八月之二十九日，卒于壬寅年十月之六日。元配王氏，继王氏，再继杜氏。少宰贵，于典得加恩二母，元配王赠恭人，而杜貤封亦如之。有六子：长少宰也；次清泰，诸生；次清传，武进士，候补銮仪卫；次清尚、清芳、清烈，与兄清泰皆早卒。孙男七人：允朴胄监，允桓、允栴皆诸生，允榛、允梧、皆清远出；允杰诸生，允构，皆清传出。孙女五人。曾孙男五人：颐光、卿光、宪光、荫光、诰光，皆允朴出。曾孙女三人。少宰以某月日葬公于真定某乡之某原，礼也。

余与公定交于先朝，比去京师十五年，宿素已尽，唯公迎阁握手，高谭尽日，余疲苶不任趋拜，而公善饮啖，据鞍跃马，能勤于其官。当是时公之诸子鸣驺夹道，人或爱公，劝其少自暇逸，辄笑弗应。间为余言，年少时射麋击兔于茂山之下、韩河之滨，极望平芜，登高长啸，慕袁丝、郑庄之为人。又先业在雕桥庄，有古柏四十围，赵忠毅尝过而憩焉，岁月不居，身名晼晚，每摩挲其下，彷徨叹息不能去。余因察公志气魁岸沉塞，类古劳人节士之风，年虽迟暮，宿心未摧，每思出其所长自效于当世，非苟以家门贵盛、樗散自全者也。彼爱公者，乌足以知公心哉？余投老荒江六年，衰病坎𡒄，倍于畴昔。公家英嗣皆以公故辱知余，余得栖迟闾里，苟视先人之饭含者，夫犹公赐也。呜呼，其可无铭？铭曰：

汉有平原，触忤宦竖，急难相勉，不忧不惧。伟哉裴生，为前孝廉，徒步往送，崤、渑之间。侃侃梁公，媲美前烈，执义名贤，古人之节。婴也存赵，融乎讼杨，同垂信史，北州之良。伯鸾《五噫》，叔敬《七序》，作为文章，掌帝之制。益耳有后，河西以封，一门万石，四世五公。烈士暮年，壮心伏枥，毋以老耄，敢自暇佚。恒山奕奕，滹沱洋洋，敦丘宰木，赤壤黄肠。我铭幽宫，以报死友，陵迁谷移，斯言不朽。

【左谕德济宁杨公墓志铭】

故奉训大夫、左春坊左谕德兼翰林院侍讲济宁杨公，以避地卒于毗陵东南二十里戚墅堰之方村，其孤通睿奉其丧归葬，以状来言曰：“先君之殁也，遗命就葬江南，而请子一言以铭其藏。今诸孤奉母北还，将卜诸先大参之兆，而不得子一言，是再违先君意也。”余受而哭之曰：“余何忍铭吾友哉！”

按状，公讳士聪，字朝彻，别号凫岫。中辛未进士。选庶吉士。癸酉，授翰林院检讨。甲戌，奉命册封赵王，王以疾请无拜，公正色裁之，卒如礼。丁丑，会试同考，得《春秋》士二十三人。明年，皇太子出阁讲学，充校书官。以职事纠中书黄应恩，失当事意。寻以经筵讲官召对，面论考选得失，疏劾吏部尚书田唯嘉及其乡人太仆卿史所为诸不法，上用其语，唯嘉黜免，逮问。未几田、史之党复振，公病请回籍。辛巳，史死狱中，诏籍其家，应恩前已他事论死，乃思公言为可用。壬午，召见，擢右春坊中允，副考北闱，得士百七十有一人。癸未，题补日讲，升左谕德，管诰敕，修《大明会典》。甲申，得旨宣慰襄藩，赍手敕谕左镇入援。会通州相出治军，请以公收山东义勇，未及行，寇陷京师。公投爱女于井，趣孔夫人与妾阳氏，祝氏缢，己则仰药自杀，为防守者觉，水灌之，大吐复活。孔悬绝苏，二妾与女死焉。得间弃家南奔，督辅请为监军，护诸镇帅，不果。过江，避兵武塘，既而转徙于丹阳、金沙，终归毗陵，郁郁不得志以死。

初余同馆兄弟二十四人，而豫章杨机部、山右王二弥、公与余四人者立朝相终始。机部最伉直，余与二弥好持论，公谨质凝重，多大节。其以职事纠黄应恩也，应恩者小人，历事久，关通中外。旧制，词臣于殿阁大学士为同官，而中书特从史，即积资至九卿不得钧礼。淄川相以外臣入，废掌故，而应恩挟中官重示笼络，又助为调旨，以此得相张心，益骄无旧节。公与语不合，立具奏，又移书淄川责数之，而佥人尽目慑公矣。田唯嘉者，以吏侍郎取中旨进，于相张为师生；而史特虎而鸷，父丧家居，颐指诸大吏为威福，天下莫敢言。公于便殿白发其端，退而上书，条疏赃衅，章十数上。当是时，先皇帝欲公尽言，故下严旨屡诘辨，苟一语参验失实，且收坐。而公所弹奏又皆阁部大臣，方任用领事，其党以声势权利相倚，行金钱数十万金吾、大榼为耳目，日夜思有以中公。而公以一书生，孤特寡助，结怨要近，危祸难测，朝士自一二人外莫敢过其门，大会廷中，无有立而与之言者。乃益慷慨发舒，尽列其诋欺状以进，终使邪党莫得搘捂，颠倒错愕，咋舌丧气，自实而后止。此固公质直忠孝，上感主知，而先皇帝之明不可及也已。公之奔走漂泊，愤懑发病，病革而大呼“先帝召对！”者三，凡以感旧恩而必报之死也。

嗟乎！当先帝亲儒重学，而同官三四人奉诏辅导太子，其遭遇之隆，可不谓盛欤！逮乎天地裂，交游尽，二弥前以病亡，机部婴城不屈而死，唯公与余得相见于流离之中，而复殁于穷村，丧榇未还，妻子不立，屈指二十四人零落亦无几矣。呜呼，可不叹哉！

公始祖讳林，元季自北地迁济。林生惠，惠生景高，景高生鸾，鸾生赠中大夫震，震生赠中大夫思仁，皆以大参昆源公洵贵，赠如其官。昆源公即公父也。昆源公初娶周淑人，早卒，继娶聂淑人生公。公以甲子举于乡，丁卯而大参公殁，聂淑人亦亡，不及见公成进士，公每言及，未尝不涕泣也。公初娶赠孺人黄氏，继娶封孺人孔氏，实圣裔。妾阳氏，宛平人；祝氏，江都人，以殉难，故其葬也必以祔，礼也。男五人：长通睿，诸生，黄出；次通俊、通久，俱诸生；次通俶，孔出；次通佺，妾经氏出。女一。孙一：璜，通睿出。孙女四人。公诗文雅练，章奏尤警核，所著《静远堂稿》《玉堂荟记》《戊寅纪事》《甲申核真略》凡数十卷。生于丁酉七月十四日，卒于戊子七月十一日，享年五十有二。其卒也，通佺甫二岁，公命育之江南，且指以托通睿曰：“青山埋骨，何必故土？待此子成立，以守吾墓。”今尽室北归，通睿必能奉经氏母，抚幼弟，以无忘父命。呜呼！公虽即安先陇，而临殁遗言，请以刻诸墓石，以明公避地之志也。为之铭曰：

直矣而不罹其祸，忠矣而不遂其名。其必死而不死也，君父之德；其不死而必死也，臣子之心。岂其道之将行，而命之不辰？唯夫不有其家，不有其身，以全吾贞，用昭示乎后人。







二十一


○墓志铭（二）

【鸿胪寺序班封兵部武库司主事丹阳荆公墓志铭】

丹阳之北七十里为黄塘村，有荆氏祠堂，子孙累千人，丧葬祭享，必合其族于祠下。有以鸿胪寺序班封奉直大夫、兵部武库司主事葬金坛之麦穗街者，为玄初公，族人所推为祠正者也。公讳文端，字肃之，玄初其别号。卒之岁得年八十有五。其以兵部主事封公者曰吾友实君，讳廷实，崇祯癸未进士。其先汉荆王贾也，以国为姓。元末祥十公徙居珥塘村，始为丹阳人。累传而水南居士讳辂，以次子考功郎光裕贵，封如其官，丹阳之荆始大。福建漳州府幕省吾公讳光祚，水南长子，于考功为兄，则公父也。

公繇诸生入太学，授官鸿胪，辄去职，家居以孝悌闻。先人资产，推其上腴以与仲叔二弟。仲早亡，子幼，公成就之，讫于举进士，而实君先是辛酉捷省闱，以经义知名。当是时，金沙、娄东负天下望，实君最早达，为共起者所推重，海内之士，赢粮徒步以趋金沙，门巷常满。其为实君所容接者，见公无不拜，公顾勿色喜，曰：“吾家自水南公以来，皆用退素为业，尔以经生骤致虚誉若此，可不戒哉！”已而实君栖迟累上，顾视同辈及后举者，皆食禄得显官，亲老矣，公乃慰之曰：“若以名德重天下，于我足矣，岂藉一第娱老人耶？”其雅趣如此。公为人强力任事，醇谨笃诚，性方严，寡言笑，不妄交与，好面折人之过，其中宽然长者也。轻财好施，见孤嫠穷饿者，倾囊橐，毁质剂，无几微德色。其为祠正也，每春秋时享，庀俎豆，省牲牵，具薪蒸，视涤濯，率群从子姓执笾祼献，不以年至为让，不以寒暑为解。祀毕，手料简酒肉，序列长幼。饮三行，顾视同坐诸老人曰：“吾族大，子弟数犯法，不可以无教令。”乃书二簿，明征其善否，召不率教者前，责之曰：“某年月日，以某事，应擿罚。”虽甚顽梗，若挞于市，无所容，退而相戒莫敢犯，恐使我公知也。一郡之人咸称其宗法。

公以己丑三月十八日卒，即以是年十一月十七日偕王宜人合葬。宜人王恭简公之孙，涉县令栗庵公之女，有家教，年七十有五，戊寅七月之三日卒。生四子：长廷献，仲廷聘，兵部主事，实君为叔子，而廷璧其季也。女一。诸孙十人，丙戌举人名子周者，廷璧出。于是实君以其状来乞铭。娄东吴伟业曰：

宗法之不行于天下久矣。自大夫不立家庙，世族弗设宗老，而长幼无所习，贤不肖无所劝。兵兴以来，谱牒散失，数传之后，将视其祖、父不知谁何之人，此可为叹息者也。余与实君交二十年，其间友朋摧折殆尽，或亲从凋落，或家门陷破，独于荆氏名高而德违其祸，仕晚而禄逮其亲，处于邑危民乱、抢攘流离之中，而能使门户晏然，名位通显，守先人之祠以教养子孙其祖宗之积厚使然欤？抑宗法之善足以致之欤？君子谓玄初公之处己也惠而勤，其教人也肃而宽，其事先也敬而有礼，是不可无铭。为之辞曰：

公生己丑世宗代，日月七纪天地坏，先朝逸老古遗爱。宜人辰当甲子再，又十有五禄不待。四子十孙福大来（叶），俊倬修传建远迈，夔皋及周后未艾。龟食其吉筮无害，后五千年铭石在。

【嘉议大夫按察司使江公墓志铭】

按察司使江公病且革，执余手流涕曰：“吾死不可不速葬，吾墓有寝室，将于此终焉，所以窆穸之易也。”言已哽咽哭，哭已复諈诿如前，余为失声长恸。其明日，公果舆疾载椑而行，越十有一日卒。先是公葬其原配张宜人，遂自草生圹志略。于是其子德祉、孙绍贤以庚寅六月十五日葬公八里桥之新阡，乃即公志略来乞铭。余泣曰：“公未死而欲见余文，既病而托余以死也，其何忍辞！”为序而铭焉。序曰：

江氏家世无为军，始祖聚，从高皇帝起兵，以功授昭信校尉，世袭浙江卫所百户。聚子亮，升千户，改太仓卫，进指挥佥事。亮生怀远将军宣，宣生指挥同知英。英生二子，长都，袭世爵；次山，则公王大父也。山生复亭公天然，始用文学显。复亭子五人，长御史亨泉公有源，而见泉公有功为第三子。见泉子亦五人，仲即公也。见泉以孝廉通判宝庆府，升云南弥勒州知州，谢病归。公始以乙卯举《春秋》第五人，壬戌成进士，选授刑部主事。升员外，改调兵部车驾司，进郎中，以忤榼削夺。先皇帝即位，起原官，擢肃州副使。丁外艰，服除，补广东岭西道，加参政，再迁江西按察司使，因署驿传事，以微文被谴归。公之族出及阅官次第得于自叙者如此。

公成进士，叔弟翀寰公昌世甲子举于乡。见泉公年八十，公兄弟五人，日击鲜奏酒，诸孙帣韛鞠跽上寿，里人荣之。其任岭南也，翀寰谒选，亦得广州一官，公兄弟老矣相爱也，仕宦得相依，里人又以为荣。此公之孝弟也。

其忤榼削夺也，族弟雍世者游长安，与里人某某作歌诗刺榼，事发骈斩，雍世独亡命得脱。逻者大索，踪迹且及公，祸不测，公正色无恐，卒以免。先皇帝初，诏用摧折诸臣，起家辄致津要，公仅循旧牒，需次一载，乃得备兵肃州。肃州为西凉绝域，人马逾陇者，道上绝水草且十日。公以清郎召用，弃掷万里外，于人情不能无少望，公处之晏如。在岭南日，沿海贾舶阑入货物为奸利，长吏坐而操其息以为常。公所辖非泛口，以飓作漂大舰数百，税之可得十馀万缗，公禁止勿上岸，曰：“庸知非洋寇耶？”此公之居身服官也。

公与给谏荆岩许公为同年，相得欢甚，里中人所称江、许者也。从江右归，给谏已前殁矣。余兄鲁冈初为孝廉，公尝奉诏以三品官得举所知，疏其名入荐，后鲁冈成进士，称廉能，世以公为知人。始余年七岁，读书公家塾识公，公即是年领乡荐。后三十年家居，公折辈行与余及鲁冈游，当是时同里中如余兄弟最称蹇落矣。公于他，虽甚薰赫未尝少降意。此公之居乡与交友也。

公五十外便绝房室，间好蒱博诸戏，里居十馀年，起第舍，斥园圃，穷日并夜，唯恐弗及。每一屋成，张乐置酒，无何，窗棂栏楣，移就别筑，浸寻撤瓦椽从之矣。公于子弟不欲有所付托，橐中装多为僮奴窃去，晚岁常苦贫，顾搜牢废箧，经营如故。人或劝止之，笑勿应。夫人生谋百年菟裘，常为算久远，避凶忌；公自以旦暮入地，手自料简下里诸物，可谓达生知命矣。生平嗜好，聊用遣放，嗟乎，其有不自得于中者耶！

公讳用世，字仲行，别号鼎寰。生于万历癸酉九月二十六日，卒于顺治庚寅六月初四日，年七十有八。原配张宜人，生于万历丙子二月二十日，卒于崇祯乙亥四月三十日，年六十。子二：长德祯，早殁；次德祉，国子生。孙男四：绍贤，府庠生，德祯出；绍祖、绍贵、绍显俱德祉出。初公以己丑八月先葬张宜人，侧室李氏祔焉。及公之葬也，去殁之日仅及旬耳。《公羊传》曰：“不及时而日，渴葬也；不及时而不日，慢葬也。过时而日，隐之也；过时而不日，谓之不能葬也。当时而不日，正也；当时而日，危不得葬也。”礼：大夫三月而葬，同位至。公其当时者欤？不及时者欤？余见六七年来，士大夫不告丧，不会葬，兵革杀礼，危不得葬者有之矣。其子孙或以卜兆请具丧三年矣，葬矣乎未可知也。夫过时而不日，则固已葬矣，《春秋》犹谓之不能葬，况过时而不葬者耶！公之预作终制，气绝便敛，敛讫便葬，子孙遵而行之，哭泣尽哀，送车数十乘，渴葬而得其正，可不谓之礼欤？吾故谨而日之也。铭曰：

吁嗟江公居此室！筮言协谋龟食墨，后五千年视铭石。

【封征仕郎翰林院检讨端阳孙公暨邹孺人合葬墓志铭】

余所知先达，如毗陵尚书孙文介公，以理学为名臣。伟业初以后进礼请见，会公病薨，不果，恨当吾世失之。庶几得公之子弟及门与闻公之道者，传其绪言馀论，则犹之乎见公也。乃今操笔而铭我端阳先生。

端阳文介弟之子，今检讨衣月馆丈之父也。孙氏家世临濠，明初有都督同知继达者，以赐第常州，遂为其郡人，称始祖。五传而为山西行太仆卿銮，与从叔益同举正德辛巳进士。太仆生洲，洲生臬，再世赠礼部尚书。臬生文介，讳慎行，为乙未进士第三人，以礼尚书事光、熹两朝，争李可灼红丸案，引《春秋》断狱，罹榼祸，几不免。端皇帝召至京，将用以相，遇疾薨，其事具国史。有弟曰北愚公，讳慎思，由明经授蓝山令，生三子，端阳先生其季也。初蓝山教授里中，与邹扩庵孝廉为执友。孝廉之子宪副涧宽公少从蓝山受经，既贵而两家通婚姻。当万历之季，毗陵世家推孙氏、邹氏。宪副用文章政术显，而端阳实为之婿，以此游叔父、外父间，修学行号知名。孙氏自太仆以清白起家，子孙产复中落，文介笃友爱，其刻廉类贫诸生。端阳虽宦家子，邹孺人于归，乃至不能谋一椽，就文介别业以居，攻苦食淡，耻以干谒进。年三十，始补博士弟子员。家贫乏绝，间出未归，邹孺人不肯从亲戚假贷，炊烟中断者久之。先生还，喜而叹曰：“真吾妇也！”

文介家居讲学，先生早有闻于止躬慎独之训，其所辨曰义利，所重曰尽伦。文介以尽伦为止至善，尝著《困思抄》一书，其首章曰：“文王以仁孝敬慈信为能止，故曰圣人人伦之至，伦尽则道尽，斯以谓之实学。”先生服膺弗敢忘。晚年，郡太守会诸生论经义于传是书院，先生拱而言曰：“学以明伦为本，不则从事口耳与高谈性命，非俗学即伪学也。”坐者皆为耸听。呜呼！文介之争红丸也，深有感于两宫慈孝无间，而在朝窥菀枯、分水火，以致不能调护起居，可谓不敬，故援经义以垂戒人臣，其说本乎正心诚意，要诸尽伦而止，岂有一毫是非轻重于其间哉！先生于三十年之后，重为举扬大指，良以见先臣居官立朝，为君父持论者在此，其平日修身力行，为子弟诵说者亦在此，然后文介一念笃诚，不与党论异同者，始明白于天下。后之读三案者，知国是不知有家学，非先生之言莫得而征也，可弗识欤？

先生少失父，事蒋孺人以孝闻。自伤孤露，非科第不足娱侍寡母，乃益镞砺于所业，五子俾各通一经，讲论逾夜分乃罢。数奇，不得志于有司，衣月贵后，犹两应省闱试，治经生言不少衰。既覃恩受貤封，益小心谨畏，取文介公之学躬行实践之，于义利之辨，守之甚严。一意绝交游造请，台使者行式庐礼，谢弗见。抚伯兄两孙如己出，教养之俾皆有成就。族人之婚丧不能举者，倾囊橐以行赒救，或其人有非义干犯者，弗与校也。性和易庄敬，夙兴夜寐，终其身不见有惰容。修太仆公遗宅以仰崇堂构，于舍后辟一圃，颜其堂曰“宁远”，取《语录》大义题诸墙壁，曰：“吾以观心养性焉。”善弈棋，然亦非所好，惟酷嗜行楷书，能得文介笔法，尝少抄《阴符》《道德经》，指其中曰：“此与《中庸》之论未发者合。”有异泉瀵涌于圃中，作亭其上，题曰“丹泉”，自为文记之。笑曰：“人以我为好道征，不知此吾儒仁知动静所发端也。”其笃志醇正，始终不贰若此。

邹孺人知诗书，娴内训，婉嫕能得其姑心。蒋孺人临革，惓惓于贤且孝，躬操作，佐烝尝，俭素撙节之操，虽贵弗改。其遇亲旧也以恩，其教子女及诸妇也以礼，其戒饬傔从也以法，凡助先生成德者功居多。中年忧劳子女，颇善病。晚境渐康适矣，然每闻衣月办严入都也，疾复作，其归也良已，以此衣月不乐居京师。同辈及门下士多至显官，而衣月久之不调，凡皆以亲故也。

先生讳艅，字季楫，端阳其别号。卒于丁未正月十三日，距其生庚子也，年六十有九。端阳者，著所生日也。孺人同年生，先一年卒。子五：长自式，丁亥进士，以其官封先生为征仕郎、翰林院检讨，而母孺人暨妻潘氏并受封，即衣月也，潘殁，继室以高氏；次自仪，其受婚，母氏之女兄也；自咸娶于瞿，自晟娶于陈，自箴娶于吴。仲、叔以贡需次选，而二季诸生。女七，所适多名族。诸子各有子，自冢适诸生贤以下共十有六，其可名者四：曰贤、曰绳、曰振、曰谋，馀未名也。孙女十有三，其行者二，馀许字未行也。曾孙男一，殇。衣月将以庚戌正月之九日，举襄事于龙荡之新阡，而因吾友邹𬣙士来请铭。𬣙士宪副之孙，孺人则其姑也，故请之尤力。

余论次孙氏，因以追维畴昔，当文介公之被召也，余奉谒于彰仪门之邸舍，既辞以疾，其殁也则从而哭之，越十六年，再至京师，则知同官中有衣月，为文介子孙，一见相劳苦。衣月时请外，不许，又请急，余知其为亲故耳，语之曰：“余实有老亲，乃不得已于此。君固宜其官者也，且两尊人岁方壮，即不得请，庸何忧？”衣月喟然曰：“先文介以尽伦之道教吾父，吾父以之教诸子。自式之忝此官也，戒以书曰：若惟弗坠忠孝，以从祖及外王父为之师。吾父之所期自式者，固不在乎一官也。今吾母善病而不去，吾岂能以官易吾亲哉！”余曰：“善。”为流涕而起。嗟乎！日月云迈，霜露不居，吾两人之蒙恩归里者，先后十有馀年，而罔极之痛，亦同致恨于终天矣。微𬣙士之言，余泪且潸然承夹，而铭又乌可以已乎！乃删取其状而系之以词曰：

宋有胡公，文定儒宗，犹子与子，籍溪五峰。我思先正，毗陵忠孝，有侄传家，克己守道。厥维初生，梦彼赤云，再世而昌，协于祥征。有汍者泉，取之以祭，贻尔子孙，源远弗替。尚书阡左，太仆茔东，一丘岿然，马鬛新封。我刻兹铭，其辞昭灼，庶几后生，绍修家学。

【中宪大夫太仆寺少卿泰掖徐公暨李恭人合葬墓志铭】

故太仆寺少卿徐公讳宪卿，字九亮，别号泰掖，娄之沙溪里人也。曾祖讳文炯，祖讳经，父为敬思公讳可久，嗣父为少恒公讳可大，同累赠中宪大夫如公官。敬思生三子，长讳荣，次即公也。公少受书于伯兄荣，经义文旨，皆出指授，其训公也如子，公事之也如父。荣材高，有声诸生间，已困踬不遇，而公宦达为名卿，经纪其兄家，有无必共，视其子如己出，故里中称孝谨者推徐氏。

公以己酉举于乡，癸丑成进士，丁嗣父忧。丙辰，起家授行人司行人，册封秦、益二藩，奉光庙登极诏往山右，凡三使皆称职。庚申，选授南京工科给事中，掌计典，寻管京营军务。丁卯，添注南京光禄寺少卿。三载考绩，始迁南京太仆寺少卿，驻滁州，视江南、北马政。又五年，致仕归。久之以病卒，年八十有二。

公为人醇正忠厚，椎少文，所居官好推荐天下贤者，其持论能依名节。仕宦二十年，常居不竞之地，同列皆尊用过之，在人情不无少望，公处之泊如也。以是履险而不婴其难，处𬭚而不屈其名，富厚宠荣而传述于士君子之口，以吾耳目所见，如公者盖未一二数焉。其以工给事在南也，逆榼初用事，而三案议起。公疏论红丸，以李可灼侍疾不谨，无论其叵测有不轨心，方士冀幸富贵，擅进金石药尝试至尊，按祖宗朝法，论死无赦。再奏内批诏狱二款，非所以示天下公，宜还内阁，下廷尉。语甚切，而朝议佥同。一疏则直斥忠贤，且罪状客氏及所用要人。是时朝右尚未敢颂言攻奄者，公首先摘发，遏其机牙，奸党皆侧目焉。主红丸者宗伯毗陵孙公，为用事者所帟龁，乃捃摭同议，合三案为成书，公疏在要典中，排击且日至。又为蜚语，造党录，诡托稗官小说者家，首福唐叶公、高邑赵公百二十馀人，公与焉。其先后公上封事及名在籍中者，率槛车胶致，都船之狱满，刺剟榜笞数千，旁引株逮遍天下。或为恫喝怵公者曰：“收至矣！盍一听我为谀疏颂德者，祸且解。”公曰：“我可始直而终佞耶？”不为动。嗟乎！公疏榼罪时，特以为当官而诤，职耳。其后赤车奔驰，深竟党与，即素号幸直者惴惴无人色，公长者，疑恇不挠，乃坐曹廊中，治文书自如，惟遣妻子归，曰：“行矣！无同祸。”留一童子守邸舍，日饮酒，幞被待急征，人以是服公大度，能慎所守也。

珰既败，公乃得累迁，官于滁，有城守功，又久不调，引告得请，论者惜之，以公老成遗直，未尝位交戟之内，备顾问为近臣。当白发奄奸，忠愤激切，其不与杨、左诸公同填牢户者，特毫发间耳。及召用摧抑诸贤，即徒中致位两府，至贵重矣，而公犹沿旧牒常调，予散署一卿，复以空文佐冏政。滁州大好山水，用优名贤诚有馀，顾视曹辈咸拜公孤，而白首仕宦，不获一入长安城，又辄罢去，然公亦浸病，不复关世事矣。公患风痹数年，治良已。甲申、乙酉间，疾遂甚，不起。尝对子弟道上恩，泫然流涕曰：“吾南中时，自分死逆奄手，乃得归骨乡里，复上先人丘陇者，纤毫皆先帝力也。行年八十，旦暮入地，顾不先驱蝼蚁，重见此等事哉！”噫，亦可哀矣！公配李恭人，事姑以孝，御下以仁。公废居，转物累积纤微，恭人佐之，所赢得过当，而教诸子醇谨无与比，损车骑，减服饰，谢遣交游，驯行孝友，闻乎郡国。惟公生平用功名始终，而世其笃行，垂示子孙，故远近皆传其家法。公有三子，长二阶，繇明经除永福县知县，娶于吕，再娶于吴；次三智，增例生，娶于黄，恭人出；次舒，邑庠生，娶于周，侧室孙氏出。孙八，二阶出者五：长景耀，次升耀，次晨耀，俱庠生；次星耀，次勖耀。三智出者三：长耀珽，庠生；次耀珂、耀琎。舒出者一：震耀。恭人以崇祯甲申五月二十五日卒，后四年，为顺治戊子闰四月一日，而公殁。公之子以某年月日奉公与恭人丧合葬于左字圩之新阡，为之铭曰：

贵勿极，官九卿；誉勿溢，称党人。拙近道，介近情，非矫讦，非浮沉。佚以病，劳以生，寿不辱，富不盈。昭令德，永永存。

【中宪大夫广东兵备副使王公畹仲墓志铭】

余同年进士，其在无锡者曰马公素修、唐公玉乳、钱公凝庵、王公畹仲、吴公永调，为五人。素修负夙名晚达，而唐公尤衰顿，凝庵仕宦不大进，永调用足疾引休，畹仲有弟曰每季，相继成进士，门第通显，伯仲皆少年，在同人中最为踔绝矣。已而素修殉节；唐公以病，钱公以兵，皆死；而畹仲任南韶宪副，闻寇难自经。余与每季遇于吴门，相向恸哭，无何每季亦死矣。今秋永调以书来为畹仲请铭，曰：“此五人者，惟吾在耳，是不可无见于君之文也。”余读之，不觉泫然流涕。嗟乎！二十年间，人事变灭，知交都尽，观于一邑，则海内可知矣；观于王氏一门，则他人可知矣。嗟乎！其何忍弗铭？

按状，公姓王氏，讳孙兰，字畹仲，别号雪肝，其先河东人也。十四世祖福，从建炎南渡，侨居吴之洞庭。其自洞庭迁无锡，则自十世祖信始。信以辟召官浙江盐运提举，生三子，其季曰忠良，公其后也。忠良生珩，珩季伯周，伯周生鹏，鹏生宙，宙生之柱，之柱生赠君我知，父子皆诸生，有志行。我知以次子孙蕙知县考满，恩赠文林郎，即每季也。

公为赠君仲子，少而颖异，父子兄弟间自为师友。甲子，举贤书，三上始第。选刑部主事，奉敕视江北狱，多平反。擢员外郎，出守成都，烦剧号难治。蜀府宗人以气渔食乡里，市人叫讙，操白棓逐之，且束苣燔其屋，公立而㧑曰：“宗人挠天子法，宜治。尔等小民爇王府，如三尺何！”皆敛手曰：“惟太守令。”当是时微公言几乱。居二年，奉赠公及太夫人讳归，服阕，起补绍兴守，岁大祲，设法赈救，所全活甚众。久之，以积劳擢广东南韶兵备副使。粤中承平久，军政不修，又以去京师远，督府骄蹇，用文法束其下，监司治一道兵，不得视虎符尺籍，粮糗铠仗，无所关预以为常。公视事，欲有所整饬，会瑶、僮反，誓师湟川，冒瘴疠，穿箐铣，薄其巢，殊有斩获，御史上其功报闻矣。寻楚警狎至，长沙、衡、永，蹂躏无坚城。韶境接比，戏下士不满百，公殚力捍圉，使十辈请兵，得羸卒七百人，复以他警一夜撤去。连州陷，乐昌、乳源、仁化自溃，韶吏民缒而逃，手剑当门不可止，城中空无人，公仰天叹曰：“事不可为矣！”再拜自缢死，嗟乎！以公必死之志，使有一月粮，率疲弱之卒千馀，登陴授甲，即力竭城陷，嚼齿骂贼而死，犹可无憾地下。乃公以一身蔽全粤，而督府委南韶啖贼，所呼百不应，人心瓦解，仓皇自缢，是公之死，不死于贼，死于督府也。

公死而贼不至，人有惜公者曰：“人臣之义，城存与存，城亡与亡，盍从容镇定，待贼至而死之未晚。”余曰：“不然。夫死者人之所难，未有不健于决，成于果，而败于犹豫者也。当京师初陷时，道路所传，以先帝为出狩。素修将自裁，客或止之曰：‘君父存亡不可知，而先致命，万一君存国复，可若何？’素修毅然就义不顾也。素修死，其同时稍濡忍者，一为贼得，即欲自引决且不能。彼夫封疆之吏，城陷苟免，其迟疑不早断，逡巡获罪者，往往犹是也。而今责南韶以伤勇，有是理欤？公之必死，其心则素修之心也；公之死不如素修，则地与事为之也。公无愧于心足矣，死之轻重，何足问哉！”

公配华宜人，家本巨族，能佐公以廉俭。方两亲继殁，公宦蜀在万里外，经营丧纪，皆宜人力也。嗜禅悦，好赈予，自奉简薄，宽和逮下，待庶出一如所生。公亡九年，家事益井井，教育婚嫁，具有成法。公生于万历己亥九月十二日，卒于崇祯癸未之十月，享年四十有五。宜人生于万历己亥九月三十日，卒于顺治壬辰之三月，享年五十有四。其孤仁灏等择日奉公与宜人之丧，合葬于徐陶泾之新阡。子六：长仁灏，县诸生，娶申氏，宜人出；次仁液，县诸生，娶马氏，侧室严氏出；仁溢、仁演未娶，俱侧室计氏出；仁渥、仁澍未聘，严氏出。女六：一适县庠生殷臣庚，卒；一适郡庠生侯其源；一适国子生杨世宪，卒；一字吴庠生刘履恒；一字胡永和，俱宜人出；一未字，计氏出。孙男一，仁灏出。为之铭曰：

大庾崭岩武溪水，蝮蛇纠蟠瘴母起。白虹烛天忠臣死，枫林青青魂归里。城郭蒿莱故宫毁，高坟岿然君有子。万里迎丧葬于此，后千百年视良史。







二十二


○墓志铭（三）

【赠奉直大夫户部福建清吏司员外郎仲常费公墓志铭】

今上在宥之十四年，以郊祀大典推恩臣下，宠及其世，生封没赠，具如诏书。于是溧阳费仲常先生以其子古心公贵，得赠奉直大夫、户部福建清吏司员外郎，配史氏赠宜人。先是学使者以溧阳士民之请，既俎豆公于学宫，而玺书之下也，古心榷关吴会，得以便道过家上冢，而独恨公之不及见，乃最公生平之行迹，涕泣来谂曰：“先大夫为诸生祭酒三十年，赍志以没。不孝孤服膺遗训，以滥邀今日之宠。而隧间之石，未有刻辞，若吾子畀之一言，则以彰君赐而扬先德，先大夫其不湮郁于九原也。”伟业既拜而敬诺，乃即古心所为事述序而铭之。序曰：

溧阳费氏，故江右铅山徙也。以宋参知政事讳士寅为始祖。参政在开禧中同知国用使，以言利不便，忤韩侘胄，落职，从铅山徙溧阳之春雨桥。五传而为元国子助教讳子润，助教之子为明太医院判讳仲渊，仲渊之后，累世皆以医显。其后有育斋公讳某，心育公讳某，父子擅其术，称专门名家。心育公即公父也。

公生而颖异，心育公奇之，慨然曰：“活千人者必有封。吾祖宗为此业以救世者二百年矣，其当在此子乎！”乃尽屏青囊方技之书，呼公而属之曰：“此不足学，子当识其大者，有吾家参政故实在。”公乃感激刻励，经史百家之言，无不毕览。溧阳故山城，风俗朴厚，其人修士君子之节，而公从其贤者游，立然诺，砥名行，寡忤而少可，务为崭然特立以不诡随于世。居家内行淳备，持丧哀毁，创立祠堂，勤修时祭，事寡嫂以礼，劝宗人以学。与人交，责备行谊，磨切强直，有古人之风。屡试于有司，收其最等，羔雁日盈其门，邑子弟经其指授者皆通经服古，见者知之，辄曰：“此费氏学也。”尝拾遗金于逆旅，守而不去，待其人还之。邑令试诸生，传呼稍倨，掷其卷去，同事皆随之出，主者为谢过焉。里中儿献计设逆榼祠，面嗬斥之，且贻书数其罪，有怵以祸患，勿为动，其守正不挠如此。生平与同里宋如园先生以功名相期许。方天下多事，如园以孝廉参军谋，油幢笳鼓，出入于岩关绝塞，得以专制四道，为名臣。公则屈首一经，屡踏省门不利，乃至太丘之讲授，不及伯休之卖药，以此恒邑邑不乐。如园之子其武，才而能文，公见之喟然太息曰：“吾老矣，不能偕如园从事马蹄间。他日其武贵，吾儿其联辔起乎！”已而言皆验。呜呼！其可感也已。

公讳良佐，字忠卿，别字仲常，生于某年某月，卒于某年某月。史宜人为其邑巨姓，阃德中外所称，生于某年某月，卒于某年某月。合葬在溧阳城外之某阡。子二：长逵，终于邑庠生；次达，即古心也，举顺治壬辰进士。女二。孙四人：铉、钅盬、钊皆逵出，而达所出则钰也。钅盬与钰皆庠生。

吴伟业曰：楚黄州杜退思雅负知人鉴，尝司训溧阳，为余言费仲常名行不置也。宋如园从塞上纳节归，相遇于金陵，屈指海内人物，笑谓余曰：“君未睹其不鸣不跃者耳。吾友费仲常，真有用士也。”余虽未获亲炙仲常，而游宋氏父子间，不知其人视其友，征于宋氏，则可以知费氏矣。嗟乎！参政不肯以言利进，阅数百载，而子孙始复为司农郎。语曰：“不为良相，则为良医。”费氏之所积既已深矣，公之绩学砥行，不能得之身而得之子，岂偶然哉？是宜铭。铭曰：

山则三山江九派，盘冈支水投金濑。处士高坟见者拜，石阙岿然昭帝赉。松柏丸丸勿剪败，龟云袭吉筮无害，子孙绳绳绥未艾。

【赠内翰林国史院检讨邓公墓志铭】

寿春城南二十里，地曰东陡涧，有林木郁然者，是为赠文林郎、国史院检讨邓公之墓。寿春故四战地，在明季分淮南、北于通侯，为四大镇，而寿春以控带楚、豫，宿重兵。将不戢士，钞掠隳突，发丘陇，焚庐舍，猋火属天，枯蔽地，而府君之丛宫近焉。孤子旭守而号哭，身推丧车，及诸河，几不克济，乃得所谓东陡涧者，夜穿竁穴，昼伏原野，若有物相之者而坟立。呜呼！此《公羊传》所云渴葬也。渴葬奈何？以乱故，不及时，不备礼，将以俟乎大葬。大葬者，迁也。其因乎东陡涧则奈何？曰：天之相之也。以不及时，不备礼，危不克葬之日，而早畀之以吉壤。其迁也，足迹遍乎千馀里之郊，而卜惟寿春为食祗。就形家者言，相阴阳，正方位，以戊戌正月九日，改玄房而下繂焉。君子有善乎其卒事，故谨而日之也。

邓氏盖高密侯苗裔，宋建炎中，有右正言讳肃者，渡江入吴，归隐于洞庭。其后道常公，在明初以富民徙实凤阳之临淮。道常公三世曰濠湄公，讳璁。濠湄之子曰景阳公，讳洲，再从临淮徙寿州，即公父也。

公讳让，字汝谦，别字咄泉，为景阳公次子。孝友笃诚，不苟訾笑，事长惟谨，接物惟和，虽遇童孺，勿简，勿倨，柔而不犯，俭而中节，规言矩行，尺寸无爽。当景阳公见背，年甫十有八。兄敬，前母出也。公独身搘拄，腆洗以时，事母张孺人克尽其养。娶于沈，早殁。继配蔡孺人，朝齑暮盐，黾勉佽助。公少负才好学，家贫母病，经营医药，母亡，废书流涕，乃弃去，转毂梁、楚间，精强有心计。蔡孺人机杼操作，以克相于成。稍赢，则以修桥梁，甓道路，散施故旧。亲党婚乎于我成，丧乎于我殡，惸独乎于我养焉。性好洁，筑室八公山下，种莳花药，绝去尘坌，东阡西陌，父老相存，是非质成，谠言裁正，虽以一布衣家居，人望以大人长德，邦君加礼，推为乡祭酒。其未举子也，遍祷于山川，梦日而生，故名之曰旭，字以元昭，厚脩脯，延经师以为教。孺人篝灯佐读，尝顾而叹曰：“尔父有志不遂，邓氏世有隐德，其兴在此子乎！”元昭今丁亥进士，由翰林检讨升洮岷道副使，赠公以其官者也。呜呼！公与孺人之志可无负矣，而岂知不及见哉！

公生于庚午八月十九日，终于辛巳正月初六日，年七十有二。孺人少于公五岁，乙亥六月十八日以生，而其卒亦辛巳，为五月之晦。当张孺人病也，孺人斋而吁天，欲以身代，公殁而又号呼踊，相随入地，若孺人者可谓难矣。元昭与余同官，其从检讨乞假归葬也，山嶞水旋，经营重茧。余遇之南中，谈其两亲生平，未尝不涕下。既以檄催北行不果，中遭帟龁，迁洮岷道以去。余相送出都门，慨然太息曰：“自寿春去秦川二千馀里，而洮州又僻在大夏，届皋兰山南，一官绝塞，何以为先人坏土计哉？”今得请而归，归而克蒇葬事，以余之习其先行也，故用御史刘公之状来谒铭。余尝读《东汉樊重传》：善农稼，好货殖，赈赡宗族，恩加乡闾，身没之日，削券弃责者以百万，其后一宗五侯，贵盛无与为比。心尝善之。比志公墓，知公之好施，而喟然于仁人之必有后也。元昭在馆阁中，师资气谊，在生死流离之间，营护其妻子，不以存没易心，不以钩党避祸，天下闻而壮之。接援同志，问遗故人，急难周旋，穷愁慰荐，先人后己，终始勿移。嗟乎！友道衰矣，求其扶义倜傥，未有如元昭者也，岂非府君之风类哉！公止一子，而元昭有六人：曰焮、曰燏、曰炜、曰煐、曰熺、曰炳。女二人。邓氏之兴未艾，天故畀以吉壤发祥，而公与元昭其贤有以致之也，法当铭。铭曰：

谓公为隐兮处乎市，谓公为侠兮近乎儒，谁其与游兮鸱夷子皮。左春申之台兮右期思之陂，中封三尺兮，后千百年其奚悲！胡五世之返葬，而不归骨兮具区？噫嘻！唯魂气无不之兮，吾将以问之包山丈人而已矣。

【南京福建道监察御史叶公瞻山偕配严孺人合葬墓志铭】

崇祯十有七年，吾友南京福建道监察御史叶公瞻山于其家闻国变，恸哭呕血，手足挛蹶，仆地弗省。少间，张目语子弟：平生僚友在京师者某某必死。已闻数公者果殉难，则又大哭，自为文祭马文忠公，得半纸，笔落于手，闭口不复食。子弟强之，已食，又不肯治病，明年正月竟卒。其子选贡生彰吉以某年月日举公原配严孺人合葬于所居喜鹊斗之丽字坦，而乞余以铭。余与公同年进士，又同官南中，其知公最深，然则铭之莫如余宜，何敢辞！

按公讳树声，字瞻山，世为湖州乌程人。有副一公者，元末避兵，从嘉善再徙长兴，乃定家焉。副一生华三，华三生暹，暹生明，明生蕙。蕙生伯浤，以还金赎妇，人称为长者；有七子，其季熙寰公萃，即公父也。

公少而严凝，不苟訾笑，以独行闻里中，事同乡丁公长孺讲理学。丁卯，举于乡，为黄石斋先生所知，益自负，清苦修立，不干请郡县。辛未，成进士，官行人。当是时，乌程相柄国事，以声势气力熏燎天下，其党盘牙夌。有异己者，排而去之，唯恐弗力。公以后起孤生，不趋其门，数为同里所指目，将申之以事，会考选，以公论弗能屈，乃仅得南台以去。先是山东成公宝慈考极清官第一，不容于朝廷，授南御史，而公拜命之日，江右詹公月如亦为同官，三君子者，天下闻而称之。公至南中，则成公早以疏劾大臣，为所构下狱。公与詹公视事伉直自如，不为动。先后五年，所上数十疏，请讲学，论起废，肃军政，恤屯灾，活饥民，平冤狱，清理凤阳仓储，汰补京营行伍，条画左兵，止其南下，皆经国大计，历见施行。本朝内计大典，在南则清论为尤重，顾官此者率骫骳不任职，巽懦观望，不肯显有所抨击，择一二笃癃闲废者，用故事塞诏书而已。公独奋笔为之，所劾十数大僚，皆招权顾金钱，海内摇手咋舌，莫得而抵牾，公以一疏力抵其罪，士论快焉。人或以后患怵公，笑弗应。报满入京师，时秦寇糜沸，将渡河，天下事已大坏，九卿会东朝堂，举廉干台臣单骑到军前督战办贼，廷议咸属公，公亦慨然请行。会熙寰公讣至，出都门，与范质公，倪鸿宝，凌茗柯、马素修诸公流涕诀别，相誓以必死，素修亦同年生，以殉难故，谥文忠。公病中预料为必死，其言悉验，凡此数公，即其人也。

公以中原板荡，南都根本重地，料理兵食，可为后图。中兴初，庶事草创，公虽不在位，诸大僚犹奉公成画，以此欲重用公，遇病弗果。未几马、阮暴用事，乱日甚，公风绥奇右，指顾床头，索邸钞，见之，搏胸嚼齿，作势而起，似欲为朝廷吐一言者，已困殆复卧，病浸剧。平生号知人，前此马、阮俱已罪谪，侨居南中，阮为人多端，造请公卿无虚日，公骂之弗与通。常从余宿祖堂山中，夜半蹶然起，叹曰：“此人不死，必乱天下。”其通识早见若此。

公长余十馀年，而詹公与余同岁，三人共谈国事，詹公少年，沾沾自喜，坐起跳跃，抵掌极论，公正容端膝，引大体，多持重，吾两人退而心服，以长兄礼事之。今公以哭君病死，詹公厄于兵亦死，其不死者如余，则亦穷愁颠顿，头须种种白矣。顾今犹得以后死志公，俯仰今昔，所为长叹而啜泣者也。

公性至孝，熙寰公为诸生不遇，以公贵，封行人司行人，禄养十馀年。金孺人早世，赠太孺人，公每念未尝不涕泣。公原配严孺人，能相夫以廉洁。公尝斥千金赎锾犒凤阳陵军，管钱厂，不名一钱，孺人无几微见颜色，以织纴佐家政，中外井井，人称其贤。公生丙戌二月初八日，卒于乙酉正月十三日。孺人生于辛卯十一月初二日，卒于乙酉七月初一日。子二：长彰吉也；次申锡，早夭。孙男四人，孙女二人。语曰：“活千人者必有封。”又曰：“廉吏有后。”公以岁大眚，为粥施南中饥者，所全活万计。人有持数千金求中怨家以危法，公具朝服拜天，焚其所诬，叱使去。公之殁也，家无馀赀。长公能读父书，恂恂循礼让，君子以此信之天也，乃为之铭。铭曰：

公之哭友，乃以哭君，六七君子，翱翔上征。公返其宅，后至踵迹，常山庐陵，英风毅魄。公于斯时，魂气何之？昔从汝友，今从汝师。乘彼霓车，导以云旗，詄荡天门，法宫玉墀，呜呼我公，其当知所以归！

【内阁中书舍人经筵正字官衡斋刘公墓志铭】

无锡故经筵正字官、中书舍人衡斋刘公，以某月日卒，将以某月日葬，其子雷恒率诸弟踏门请曰：“吾祖光禄公之葬也，同里高忠宪公实锡之铭。今吾父得没于地，无愧前人，铭非先生孰宜为之？”余逊谢不敢，雷恒请至再，排纂公族出行治以告曰：

“吾刘中山梦得所自出也。元季有讳理者，始迁常州，为常州人。而石泉翁宗海定居无锡。石泉翁两世为完孺公阩，壬午举人，授绩溪教谕，其赠光禄寺少卿，则以子本孺公贵。本孺公讳元珍，乙未进士，以南职方争万历乙巳察典，纠刑给事外转钱梦皋缘阿附四明相，中旨得留，非国体。当是时迕上意，几予杖不测。归而与顾端文、高忠宪两先生讲学。天启初，即家起光禄少卿，卒于京师。有四子，吾父其仲子也。吾父于二十一举乙卯贤书，出曹石仓先生门。凡七上不利，考授知县，遇定、永二王出阁，诏举孝廉有学行者充经筵官，特恩改中书舍人，补翰林正字。甲申二月，逆寇势且逼，拜疏请东宫、二王南迁，上尝手其奏召对阁部大臣廷论，不能决，上怒曰：‘小臣尚有为国者，卿等碌碌首鼠云何！’小臣指吾父也。城陷，将死之，有以母在为劝者乃止。贼缚去，搒掠几毙。得间南归，见吾祖母，投身大恸，遂以病。病浸革，执祖母手曰：‘儿不获终事吾母矣，愿勿为儿戚戚，重儿罪。’召雷恒辈告之曰：‘尔其善事祖母，谨守遗训，无坠先光禄门户，此吾志也。’简付书籍，自为终制，戒家人以勿哭，君子以为能笃终焉。吾父平生友爱兄弟，周恤乡党，非公事不入公府，其他细行不能殚述。”盖雷恒之言如此。

於戏！自三王同时出讲，东林之君子引大体争之，小人则以其计为摇动，如四明相及梦皋辈其尤者也。乙巳察典，相㴶以中旨留用，原其故，乃为妖书一案，护持权党，欲危东宫。光禄一疏，讵非有功国本哉！先皇帝以十年，太子行冠礼，其明年讲学，又三年，二王出阁，等杀有礼，可无前日之惧矣。当太子出讲也，伟业备员讲读，自三四词臣外，见正字一官，职亲地近，故事用阁中书；而阁中书皆入赀为郎，揣摩要结，能得阁臣意旨，慢职掌，傲侪列，不能举其官，识者忧焉。及从田间闻朝廷推择科目，以重其选，如公则又东林子孙，有意于国本而保持之者，盖当时大臣为藩邸长久计，无复交构之虞也已。公南迁一疏，以留中，故其事不大著。又京师自二月后，邸钞断绝，其《国变纪略》诸书，皆矫诬错误，即南迁一事，召对诸语，言人人殊，公小臣孤忠，无所考信，故备述其子孙之语，俾后之人搜野史而征家乘，有所参互焉。

公讳明翰，字羽戢，号清溪，晚更以衡斋自称。生于万历乙未四月二十八日，去其卒年五十有三。所著《尚论编》《勾吴名贤录》行于世，其诗古文诸集藏于家。元配孙孺人。子五：长即雷恒也，次霖恒、霭恒、恒，皆诸生。女二。孙男五人，孙女一人。雷恒娶于张，外父为大司农静涵先生，先生悟临济宗旨，与公深相得。公家世讲学，禀承道脉，即末命数言，无不出于书院《语录》。临逝口占，有曰：“心似菩提皈大乘，身留故国作山河。”若于释氏有参解者。盖公之学早年受之端文、忠宪、晚乃合于静涵也。偃蹇一第，屈志就官，遭值主知，旋逢国难，南还见母，孝养不终，公之销归寄托，其志虽不衰，而其遇良足悲也。若公者，可以见光禄公于地下矣。为之铭曰：

忠也而不行其言，孝也而不有其年。其早达也乃诎于一第，家学也又辅以两贤。岂其道之难，用学之能专，而坎坷不遇，乃历试于贞坚？吾将以问之于天。

【封中书舍人石公干箓墓志铭】

今国家以漕事为重，其以道臣转运上京师者，即有父母之讣，不得见星而行。于是江南粮储道参议关中石公云门奉其父封中书干箓公之讳，袒括发徒跣以请，例格不允，则墨缞从事。既而得代以行，涕泣以告伟业曰：“在阊淹息一官，幸告无罪，以哭先府君于苫次，则皆主上之赐也。唯是先府君抱德弗显，施及后人，以幸邀一日之宠命，今者至于大故，其得能言之君子，铭月日而镵诸幽，庶几表君恩以图不朽，其用此累吾子矣。”伟业逊谢不敢，退而思，待罪史职，内外制词于中书均有代言之任，为同官，石氏为父请封，副在史馆，与闻其略，今纳竁之石，其何敢辞？乃受参议公所自为状，序而铭焉。序曰：

公讳孕玉，字干箓，陕西西安府富平县人。高祖讳朝用，繇力田起家。朝用生文。文生四子，长曰炯，字双溪，输粟赈饥，赐冠带。次曰焕，焕生太学公塝而出后于炯，即公父也。太学公尝读书华山绝顶，深造有得。公习家学，负才名，数踏省门不收。年七十，犹能作细书，讲贯不辍。拜中书命日，无喜色，恨其身不遇，无以上报太学公也。太学公性至孝，事双溪公克尽其养。双溪后举二子，既析箸异居，数以敖荡破其赀，性多龃龉，遇从子尤无恩。公父子尽心收恤，割所有以奉，遭急难，力为之解，亡则经纪其丧焉。与人交，恂恂退让，训诸子必以严，言动皆有成法。就养营平也，数以洁己爱民为教诫。有庶母弟三人，天性笃志，病已革，幼弟从宦在南，拊床太息，顾其次子曰：“汝兄为官，吾之不得见，分也。顾安得汝叔至一诀乎？”呜呼！若我公者，可谓孝友笃诚之君子矣。

余尝读《禹贡》及《诗》，知成周漆、沮之水为天下饶，又郑国开秦渠，汉中大夫白公复穿之，民食其利。今石氏世居富平频山之阳，即其地也。《水经注》曰：“沮水历土门以东注郑渠。”频阳即后魏土门废县，其田膏腴，灌溉亩收一锺。汉唐虽转漕河、渭，而秦人务稼穑，土之所入，衣食京师，不专取足于江、淮，故天下不困。如石氏之先，读书躬耕，以力田发迹，犹有当时之遗风也。近代漕挽全仰东南，而京畿水利废置不讲。参义初备兵营平也，尝欲复商人垦边之制，大兴屯田。其法以河北视关中，以路、沽、滦、涿诸水视泾、渭，举其高曾以来农商畜牧行之于家而效者，进施之于国，足燕、蓟之粟以渐纾东南。策未及就，适有漕储之命，爬梳利弊，亦既见诸行事矣。诚能久于其任，将使屯种可兴，漕挽劳费得以渐省，而会值公之丧以去。伟业吴人也，其能无太息矣乎！虽然，兵与漕并重也。父母之丧，金革变礼，而君之待臣，有三年不呼门之义。圣主录劳闵孝，不以王事夺私恩。参议释重任，越重关，归而发丧持服。伟业尝以铅椠侍左右，纂辑《孝经》，仰见皇上明伦敷教，俯恤群情，以孝治天下之大道，故今日志公之墓，表而出之，用告万世，不专称述公一家已也。

公原配李氏，继王氏，皆封孺人。四子：长在阊，参议公也，李孺人出；次在扆，邑诸生，次在序，又次虎娃，出为叔父后，俱王孺人出。女四人。孙三人，曾孙三人。公生于癸未，卒于戊戌，年七十有六。李孺人早殁，以某年月日合葬于其县之某原，礼也。为之铭曰：

频之山，其松丸丸，陇迥谷盘，我公戾止，终吉且安。频之水，其流弥弥，润及千里，我公归来，式衎且喜。相彼频阳，宝鼎所藏，黼黻雕戈，纪于太常。我作铭诗，百世勿忘，其斯为万石之阡，而长在五陵之傍者欤！







二十三


○墓志铭（四）

【监察御史王君慕吉墓志铭】

余同年内江王君慕吉由进士起家为令，知镇江之丹阳。初视事，而余从翰林请假归，丹阳既绾毂口，而余吴人也，过江首经其邑，握手笑语欢甚。时江南最号难治，同年京邸，多以得此地为忧，君于余之过也，深自道其劳且苦，盖欲使余知之。顾余年少志得，虽与君绝厚，闻其吐露，亦未克尽知之也。逾三年，余入都，再过丹阳，同时年友之官江南者相率以事罢去，余亦以习知为令之难，而君独政成上考，则为之大喜。又四年，君以御史按浙，余在京邸别君，世故流离，分携万里，微闻君因蜀乱入吴，未获一面，窃不自意邂逅嘉禾萧寺中，感时道旧，唏嘘者久之。既君之子担四司李吾苏，未及任而君讣。比司李报最云间，以君志铭为属，盖去君殁日已七年矣。

君讳范，字君鉴，一字心矩，慕吉其自号也。先世楚麻城孝感乡人。明初，始祖兴秀公避红巾乱入蜀，占籍成都之内江。七传而楼山公始用一经名家。楼山讳之屏，博学精《曲台礼》，中乡闱副车，贡入太学，教授马湖。子赠御史吉宇公讳家栋，实生君。君十岁能文，楼山见梦于乡先达曰：“吾虽不第，将及孙而显。”王氏世擅《礼经》，赠公有声锁院，数举不遇。君年二十有二，隽戊午贤书，人皆曰：“此马湖公之学也。”初罢公车归，居赠公之丧，以成都奢承明乱故，负土成坟，居庐不出。为孝廉八年，始买城西数椽，食贫自守，有非意加之者，君处之岿然，不以一言较臧否。三上不第，所亲念蜀道回远，劝乞恩以便计偕，君嘿弗应。家居肆力经史，工诗古文词，著《槐园》等集数十卷。辛未，成进士，任丹阳，迎母冉太孺人于蜀，始告所亲曰：“吾初不就一毡微禄者，恐违色养也。”君为令，定征徭，清驿置，戢豪右，赈凶饥，勾稽而吏莫侵渔，听断而狱无连染，次第具有成法，最大者无如复练湖以济漕，在东南为尤著。

镇江居三郡上游，导江入挽漕之口，束以陂陀陵阜，河身狭而建高趋下，因冬夏分盈缩，所资唯有练湖。练湖上受长山八十四汊之水，河高而湖又高于河，河则仰之以济运，治河者尚忧其易涸，则设京口以下诸以启闭之。万历中，政平令缓，漕船往往以三月出江，春水大至，河可无事于湖，废而民且占湖以田于其中。自思陵需饷孔亟，趣以秋冬办漕，而水辄不利，推求其故，有诏禁湖田，而湖卒未易复也。湖既不能注河，而又不能闭水，不得已发民夫以浚河，岁为常。河堧之田，不幸水旱无蓄泄之利，而有挑浚之劳，丹阳于是乎大困。君至，抚吴者下其事以讲求得失，君辄条三利以请：一曰筑湖埂，二曰修石，三曰复孟河。民自占填淤以为田，而水门故处皆坏，无以高下节宣，故湖水非干即溢，漕固忧，而田辄被其害。今若筑堤障水，又疏其旁支河以利导之，民之失湖田者百不得一，利湖水以灌田者无算，是用一水而得二米，不独以治漕已。石以吕城、奔牛、京口为大，次有南、黄泥坝、陵口、麦舟、尹公桥诸处，甃石累甓之迹具存。旧制漕运回空船由孟渎河以入，可以不经诸，直达毗陵，故丹阳得十月下版，严公私舟楫而为之禁。此皆祖宗时故事，可举而行也。上官韪其议，亟以属君，君乃修湖堤之已坏者一千一百七十馀丈，又开九曲、麦溪、香草、简桥、越渎诸支河。堤成，植以榆柳，行者方轨其上，支河之所灌者十馀万亩，民大便之。唯石未易修举，君争曰：“复湖所以蓄水利漕也。湖复而无以为之制，与不复同，臿修而归漕不由孟河故道，与不修同。”于是发水衡钱之存库者，加以劝分之粟，大治其事。会值是年亢旱，练湖亦涸，不获已于浚河以导江，江流甚细，赖君诸就而水有所停，漕乃仅而得济。君犹恨吕城不以时闭，反复于上官争之。君在事六载，于漕事所规画皆行，唯孟渎河未及施用。天子亦知其劳，召见称旨，得御史，为显授。君益自感激，巡十库，按两浙，封事剀切，历政多所厘举，尤留心于庶狱，仁声流闻。顾其时天下已大乱，君亦奉母冉太孺人之讳以归矣。君既归，而张献忠破夔门，君知蜀必不守，决策避地，崎岖滇、黔蛮徼中，提百口入吴。丹阳之人闻其至也，争愿割田宅赡君，君谢弗受，东阡西陌，与父老过存，见者初不知为旧令也。如是十六年而殁。

余同举进士者，蜀得十有八人，南充李雨然为沅抚，推知兵，而君在丹阳，称循吏，此两人生平皆可纪。当献贼攻岳州，李君设三计破之，歼其众万计，力屈而后间行归蜀，起义兵捍御乡里，卒用身殉。君本家居，携细弱，冒险阻，力求遗种之处，成都寻被屠灭，而君以出故独全。古之贤者，或以忠著，或以智免，其处变各不同，而桐乡遗爱，必以为归，君之自审有素，未可谓之幸也。今司李岁护江南之漕达于淮，道经丹阳，望练湖而思先德，则我四郡之人，咸食其利，岂特一方哉！

余尝读《东汉循吏传》，建武琅琊王景治汴渠，功成，世祖亲自巡行，美其功绩，拜为侍御史；后于庐江修楚相芍陂，垦田加广，境内以丰。《范史》纪之，遂为东京循吏称首，其前后与君相类。今国家盛意修先朝之史，循吏知所首重也，故余之志君，独详于练湖一事，援据簿牒，参稽见闻，一以报亡友，一以存实录，私门纪载，取备石渠搜采，君之事大有裨于民生国故，后之考者终不得而略焉。

君生于万历丙申三月之二十五日，卒于顺治己亥七月之二十日。以元配冷孺人生长子于蕃，即担四司李君也。冷孺人方在养。侧室李氏生于宣，见粤之三水令。二子本从君在吴，乱定始归，先后再举于蜀，筮仕皆有能名。司李娶于范，三水娶于杨。孙九人：倜、傥、作、俣、仁、俶、偲，于蕃出；俨、侨，于宣出。曾孙男一：宪曾，倜出。君之女与孙女皆二人。君葬在丹阳之扶城庄，诸生父老胥会哭。状云权厝者，示不忘蜀也。

当余之初过江遇君也，方终军弃𦈡之岁，乘传东还。今衰老且病，司李君见而客我，江城寒夜，泚笔志君之墓。屈指海内同籍，存者无几，追溯三十年来友朋死生聚散之故，可胜道哉！呜呼，其忍不铭？铭曰：

江之永，出乎资中，君生蚕丛兮，李冰之风。湖当复，奠我江介，君有遗爱兮，召伯之埭。乱瘼作矣，适彼国兮。侐其有硕，维斯宅矣。有吴良吏兮，过者必轼。我作兹铭兮，大书深刻。金销石泐兮，后千百祀其何极！

【谢天童孝廉墓志铭】

君谢姓，讳泰交，字时际，别号天童山人。家宁波之定海，其先本吴徙也。宋建炎中，有进士讳宇者，自吴来尹是邦，因居焉。世有显人，尤以孝行着，人称慈孝村谢氏。繇建炎后十三传为封四川参政世和公，讳大纶，实君祖。参政生封司理泮池公，讳瀚，实君父。司理用长子兵科给事中泰宗先官南安时得封，凡有子五人，而君为其季，余缘君请所为作《谢封翁传》者也。

君幼敏，博学，于诗文多所该贯，原本经术，治举子业为尤工。年十七补诸生，四十贡入京师，卒业太学，廷对及春秋二试俱第一，中吏部选格，需次县令。丁酉，举顺天乡试，将用于世矣，乃从南宫不第归，逾岁竟以病卒，得年四十有八。

君痛母周孺人早见背，誓以其身服劳于父，尝为唶痈而愈，与诸兄考方书，搔疾痛，经营别墅以娱奉之。事其兄祗敬笃爱，率子弟以恂恂恭谨，进止皆循礼法。赈施宗亲，旁及里党，役免其徭，贫饩之粟，折券弃负，家无馀财，执亲丧，孺慕泣血。其葬也，广轮掩坎，沟而环封，挈畚杷土，手足皲瘃，攀号坟柏，不忍舍去。编年谱，著《思亲杂咏》者百篇。司理公纯孝早著异征，天下共闻知者，由君世有笃行，且乞言以彰之也。先是县苦往来轺传，赖原田数百亩，官收其入，用饬候馆，充饩牵。后被豪右侵夺，乃更责之于民。君争以其田当复，台使者杜公是其议，民大便之。又县所下符牒，吏司其所摄之肥瘠而营以贿高下之，既得，则取偿于名捕者十倍，君建枚举更番之法，其弊乃格。它若学舍讲堂，茀而不治，陂渠堤帚，阙而弗修，东作兴而定更繇，秋风厉而清犴狱，君援据故事以请长吏，多见诸施行，最大者无如为全浙海防论滃洲以不可不守。其说滃居南北二洋之中，吴与闽之交会，外以犄角宁、绍、台、温，内以遮捍杭、嘉以东七郡，土沃宜谷，鱼盐蜃蛤竹木之利可给数万人之食。分条形胜要害，绘图上之。寻知罢议已决，则又称七十二嶴之人，一旦内徙，苟急其期会，壹其津梁，将有湛溺离散之患，亟宜遣使者分护，择近地为安集，戒营士勿有得侵扰，此定迁要策也；再念时方冱寒，出家钱，指囷粟为粥，遍食迁者。其平生孝谨之馀，仁心及物，余得之君家传及里人之口如此。

君之友人又为余言，君都门之日，先皇帝取防海方略下诸生问状。当是时，科场事方在复核，同辈人人惴恐，君独以家在海滨，具悉其所宜兴罢，卒从容以其意对。在邸中，同舍生或置酒设乐，歌呼相和，君端视危坐，默然于其旁。遇有所感发，则谈平昔所争便宜得失，攘袂扼腕，絮絮不肯休，退而自笑为狂，在识者视之，类夫古之劳人志士，近世不多见也。君每逢名山，竟日忘返，乐与栖遁者游，敝屣一切，富贵非其所好。中岁以后，见伯兄以前进士守道不出，庶几取科第搘门户，一娱悦其亲心。比亲逝而后身遇，辄又汲汲焉图展其所学，裨益当世，而先效之于乡里。乃位未达于当官，年不逮夫中寿，赍读书行义之志，而溘焉一昔以死。天之生才，果孰成之而孰挫折之耶？噫嘻！此其可悲也已。

往余在太学，颇欲按经术考求天下士，而君所对极深美，故于众中识君。同时有南中何君次德，同里周君子俶，咸通儒洽闻，余差次之，名乃在君之亚。两君深服君之学与行，寻又与君同举。此三人者，处师友之间，其相知为深。次德、子俶与余世讲，而君初交，其候余也，见之于便坐，解说经义，间谈及于居身行事，其释我之疑，规我之失，有两君所不能尽者，而君言特切。余善之，而或未能尽用，最后追验其可否，未尝不流涕曰：“君爱我。”嗟乎！余于天下之交，零落盖无几矣，窃不自意晚而得君，深幸可托之以死，而君又前没。君没后，次德、子俶连蹇不遇，而余益失志寡偶，甚憔悴以抵于衰。呜呼！君死，余于斯世复奚望哉！

君配刘氏，洪雅令之女，生子一，允昌，邑诸生，有文行。允昌娶傅氏。孙男二：绪彝、绪隽。孙女二。君墓在慈孝村先茔之次，遵末命勿它窆也。允昌之速铭也，曰：“吾父易箦前一日，得先生手书，犹命允昌扶而起，拜且读。幸哀而许之，以慰地下。”嗟乎！君之乞余作父传也，日必蒲伏于门，其得之也跽而泣。今允昌涉两江逾七百里而来请，其为人负至性，不愧君，君可谓不没矣。为之铭曰：

谓君古之人兮，何以执经拥卷而称诸生？谓君今之人兮，何以方领矩步而法先民？吁嗟乎！如君者，若使假之年，升以德，除掌故，赐礼食，说诗书，谈道术，虽齐、鲁诸儒自以为不及也。

【工部都水司主事兵科给事中天愚谢公墓志铭】

余向以后进得交于漳浦黄先生，先生用直谏忤时宰，余与其及门诸生几以罹党祸。最后先生用国事殉，诸门人或存或亡，又更二十年，不可以复识，乃今得志我天愚山人谢君。初天愚有弟曰孝廉天童君泰交，以师道事余，为言其兄隐居海滨，不交当世。余慨然于先生之不作，思与其徒游，尝欲因其弟访天愚于山中，不幸孝廉早世，今年余始志其墓，而天愚亦已殁矣。余得天愚之子所为状而叹曰：“嗟乎！此真不愧其师，而余顾非其伦也，其又何以志君？”虽然，漳浦之事既不可以书，后来遗佚传中有为先生之徒者，庶几附着旧闻，弗至于放失，此亦所以逭后死之责，而下报执友也。呜呼！其忍弗铭？

按状，君谢姓，讳泰宗，字时望，晚号天愚山人。先世家于吴，其迁也，以宋建炎进士定海令宇者为始祖。自宇以下，五传为元高安令嗣谦，又五传为明福建佥事琛，琛弟玙，则君五世祖也。玙生廷华，廷华生维宁，维宁生大纶，以仲子方伯公渭贵，三世皆赠参政。而君之父封司理公讳瀚，为赠君长子。母周孺人，妊十四月，君以生。长而日诵数千言，读书为文，咸经方伯所指授。补博士弟子，累试第一。庚午，黄先生主浙闱试，已得君矣，为同事者所抑。又六年丙子，兴化李公清、南康黄公端伯实共荐君，乃隽。明年连掇南宫第，其所受知，则又黄先生也，海内闻而奇之。君之一生师友，南康偕漳浦可合传，而兴化晚节与君相符，彼造物者非偶然也。君筮仕，得粤之番禺令。番禺多盗而好讼，君捕得为盗囊橐者曰富人李某，要人为之解，行千金以鬻狱，君不为骫法，卒按诛之。粤有藤，以毒入酒脯立死，民之病而死者亦以此诬人，吏因根株连染，而下大困。君痛绳健讼者以罪，其风乃息。蛮有盘古峒苏凤宇者，聚数万人以叛，君自少通孙、吴，故能用计擒之，置箯舆中。其党谋窜夺，有旆而伏山颠者，凤宇望见而呼，缚尽裂，左右莫敢近，君下马手自搏之，卒胶致军前以徇。诸将有多戮生口为功者，君不许，详在君《南征志》中。是役也，却地八百里，论功当不次，乃仅用常调升工部都水司主事。寻中蜚语，谪为福建幕僚。君不以左降自弛易，念时之多故，缮城垣，修亭障，勤勤克举其职。尝摄司理事于泉州，治莫郡倅之狱，不肯顺御史指予重比。监司治海舶以阑出货物，君按之无验，免之。逾年，迁南安司理，而国势亦已危矣。由南安擢兵科给事中，有所按行，入浙，江上方用兵，因留不去，奉太公避于郊居之柴楼，会王师下浙东，既定，督府以君等六人者荐，遭太公之丧，固谢病以免。呜呼，若君所谓身与名俱全者耶！

谢氏世以慈孝名家，封司理公有五子，皆质行，而君为长。既贵，以宅让诸弟，营别圃，莳花药，风日晴美，奉太公以宴游，酒半，君雅歌，群弟和之，其家风近未有也。为人和而庄，不以才地少自崖异。独居雅不设杯杓，见妻子亦无惰容，及其遇故旧，引壶觞，则欢咍竟日夜，坐客或有沉顿者，而君已晓起盥嗽、读书自若矣，昔人所云醉而不乱者耶！生平手抄经史百馀卷，为文章取材于《管子》《庄周》诸书，骚雅尤其所长，《菊醉吟》者，盖取以自况也。君性嗜菊，艺数百本于所居之堂，有感于秋风摇落，草木变衰，故托诸坠露落英，以寓其君子美人有怀不见之意，固非𫗦糟叕醨，自诧为醉吟先生已也。君在同里，得薛文介为之师，而都谏章公正宸同为方伯之子弟。文介殁，君续其所修郡志，都谏肥遁不知所终，君于晚岁杜门著述，所与相切劘者，天童其季弟也，艾仲可其故人也，薛五玉、郑维馨其后辈也。天童死，君辑兄弟间往还唱和之文而哭之，见者亦为感恸。仲可年八十馀矣，于书无所不记忆，君每见必以经史相问难，临殁而意犹不衰。维馨则和君《菊醉吟》至百首者，尝从萧山归，君喜曰：：“吾久不见郑生，盍相从我饮乎！”是夜谈笑倾尽，漏下五十刻，客数起复留，已而君隐几鼾卧，始散去。质明遽闻君卒。薛君传其事，比之于羽化蝉蜕。余以为君之读书求友，于道有得，其视斯世斯身，死生兴废，犹夫酒之醉醒、花之开落也，岂不然欤！

余之从黄先生游也，窃尝记其遗事一二。先生好《易》，而尤工《楚词》。居长安，食不能具一肉，酒酣，间出于围棋书画以自愉快。受诏进经义于承华宫，援据详洽，篇帙甚富。入其室，见床头有废簏败纸，不知先生所考订何书也。予杖下诏狱，万死南还，余与冯司马遇之唐妻舟中，出所注《易》读之，十指困拷掠，血渗漉楮墨间，余两人咢眙叹服，不敢复出一语相劳苦，以彼其所学，死生患难岂足以动其中哉！今以天愚山人之事合而观之，有裕于进退，无忝于君亲，全身名，保门户，则以君之地非先生之地也；笃志于友朋，跌宕于文史，轻富贵，齐得丧，则是君之心犹先生之心也。若天愚者，可以为先生之徒矣。

君娶叶孺人，为怀庆参军之女。子四：得昌、晋昌、景昌、谔昌也。得昌以贡需次铨补，而弟皆诸生，所娶皆名族。诸孙十有四人，孙女九人，曾孙二人。君卒于康熙纪元丙午十二月之十六日，上距其生戊戌三月二十二日，为年六十有九。墓在城西回向寺之南，将以某年月葬。其过余乞铭者，则景昌也。余读宋文宪所作《谢翱皋羽传》，称其携酒上严陵钓台，酹平生知己，再拜恸哭，以竹如意击石作楚歌，歌阕，竹石俱碎。翱能为诗古文词，所与从亦在汀、漳、虔、吉之间，又尝过蛟门，登候涛山，即今定海胜处。何其与天愚山人行事适相类也！翱之没，有方凤、吴思齐者收拾其遗文。今天愚诸子方显重，非皋羽落魄无家所可得而比，然同时如艾仲可诸君者，以诗文节概相为友，居然隐者之风，浙东固多君子乎！余故牵连书之，不徒以纪黄先生也。其铭曰：

于此有礼器焉，玉者圭瓒，木者牺尊。以飨以祀，旨酒既盛。彼焚昆冈，瓘斝以倾；此置中衢，山罍是存。酌我浊醪，混迹忘形。青黄云雷，隐见龙文。鳞也绂之，菊也撷之，以续遗经，以补亡诗。洵君子兮，如之何其勿思也！

【诰赠奉议大夫秘书院侍读徐君坦斋墓志铭】

今上嗣历服之初年，推恩群臣，得封其父母，于是昆山坦斋徐君讳开法以其第三子翰林院修撰元文立斋贵，敕封如其官。越五载，君疾，卒于家。既葬，君之长子干学原一以孝廉上公车，请余言志君墓。余文未及就，而原一中进士，对策作第三人矣。先是立斋己亥廷对状元，受知遇于世祖章皇帝，甫一纪，原一科名继之，立斋之仲兄秉义，登己酉贤书，兄弟之盛，海内未有也。是年上以皇太后祔庙恩，会立斋迁秘书院侍读，即其秩进赠君为奉议大夫，而原一官编修，格于其弟，无加命，礼也。天下之艳称徐氏者，皆推奉议君之贵，举世无与比。悬繂之石，所以掩诸幽者，当邀重于宰执大僚，言之文而行之远，余衰且贱，恐不足赞万一，加之以病，故久而弗为。原一从京师书来速铭，曰：“先生辱与大夫游，且既诺某兄弟请矣，其何可以辞？”余不获已，删取其状为序而铭焉。

按徐氏吴昆山之湓渎村人，先世力田起家。明弘治中，有乙榜知蕲水、上饶二邑擢刑部主事讳申，廷诤予杖，而徐氏始大。刑部生交河主簿讳一元。交河生封翰林检讨讳汝龙，以其子太仆少卿端铭公讳应聘贵故得封。太仆万历癸未进士，初官史职，历位卿寺，称名臣，实生太学生讳永美，即君父也。

君生三岁而太仆捐馆舍，甫期，太学亦卒，母潘孺人抚孤成立。君年十五补诸生，从同郡礼部张公学，因以尽交东南名士。又尝用气排邑人之奄党而宰辅者，诸老生目而异之。天性倜傥，好奇节，阔达自喜，居里中倡文社，联气类，有不合，岳岳不为人下。客至辄盛为具，同舍生乏粮，用分赍装厚给之。居恒慕张乖崖、陈同甫之为人，以为狂者孔子之所取，而无非无刺，孟氏云不可入道。今之龌龊小儒，拘牵一切，涂饰乡曲之耳目，此其人于缓急何赖？而流俗不察，猥以自好称之，吾弗屑也。君之亲旧尝为负恩者所持，君作色愤叱，奋臂以除其害。与人谋，空胸腹画可否，它人嗫嚅不能决者，君出一言裁之。家无馀赀，累散之以赈穷救急，中年生计日困。屡就锁院试不遇，失志拓落，翛然自放山水间，日唯举觞高歌，遗落世事，而怨家反陷以文法，宗人有力救之者始得免。君既免，所亲劝以委蛇从俗，笑弗应。脱身渡钱塘，过太末，入豫章，尽探江、浙诸山水，与其地之贤者相结。归而扼腕不得志，益发愤于教子。君少精制举义，揣摩工苦，于世所同先辈大家特神而明之，顷刻能洒洒千言。家世受《易》，采摭义解为成书，参考古今，先后所上便宜，指切时事多所中。其教子也，辟讲舍，延名师，盛为束脩膏火之费，中宵篝灯危坐以课诸子诵习，或被酒，侧弁假寐，鼻息齁齁然与伊吾相间，非其师就寝弗寝。鸡初号，蹴诸子起之，虽风雨不少辍。君尝以肄业之进退、文艺之工拙为忧喜，遇小试叙名稍后，众中叱吒，加以楚辱，见者疑其太甚，唯君毅然行之。生平雅志一第，思前朝一代掌故，莫大于科目，由初祀以迄末造，凡历八十八科，所放甲乙二榜累万人，君竭昼夜之力，手自缮写，胪姓氏，辨爵里，整齐蒐补，罔或阙漏，书成，足以备贡举志焉。君之专志强力，所为必成，皆此类也。

夫先王𢽾学以兴贤能，后代科举之法，所以劝天下之为人父者教其子，而王者之人才亦于是乎出。然唐之恩荫流外，岁三千人，进士不能居其什一，又出身后常十年不得官。惟宋之榜额数倍于唐，即以解褐之期开注选，挽近遂沿其制，二百馀年来，父兄之教子弟，皆其道有以鼓舞之也。余窃慨吾郡旧门少俊，比年渐惰窳于学，甚有弃而从它业者。只缘进取之道太狭，学者求诸生如进士，而进士之淹滞者，白首不能望升斗之禄，惟及第三人中始克服官于朝。盖国家选众大半近于唐制，吾南士又为科繇所累，志气沮退，学殖日荒，唯徐氏兄弟掇上第，负重名，有志者稍稍闻而兴起。《传》曰：“是穮是蓘。”“必有丰年。”徐氏之教子，如农夫之有获，可以救不说学之弊，然则君之家法有裨斯世者大矣，讵偶然哉？

君四子二女，惟少子亮采为庶出。顾宜人生原一兄弟，今已见五孙，皆头角颖异，树谷、树声为诸生，宜人所以佐君成就诸子者，母道甚备。二女长适诸生陆最，次适中书舍人申穟。申以庚子解首举进士，科名与外家相亚，吴人尤歆羡之。嗟乎！当君之排摈俗儒，以其苟于自完，不足乎缓急，闻者未敢信为笃论。比见等辈中或沦落无后，而君日显，然后知君之救人危急，中无留肠，疏通爽直之气，有以度越侪偶，彼造物者实从而佑之也，又何疑耶？

余以君入太学，早岁曾一识之于南中，及君贵而偃息吾吴氏之南园，索余所作传奇，令儿童歌之以为乐。少年恢旷豪吟，既投老而兴寄如故，方与余相约过从，乃竟一病不起，此原一兄弟所以痛而目余为知君也。呜呼！是可以铭。铭曰：

东海门阀肇成弘，隆万熙洽仍名卿。奕叶播德云维馨，夫君磊砢更挺生。遭时阳九铲其英，酣歌慨慷心不平。幸哉有子传一经，凤毛衤离褷麟觜并。鸡鸣课读灯青荧，风攫云争蜚鸣。殿前胪唱弟与兄，遂令当代钦科名。玉山之阳七尺茔，连岗蜿蜒波洄萦。大书深刻余作铭，亿万千世垂休声。







二十四


○墓志铭（五）

【朱昭芑墓志铭】

呜呼！史学之不明于天下也久矣。兵火散乱，书卷残阙，间留一二硕儒，将以绍明绝学，天必欲困苦之、挫抑之，甚至夭阏其年，俾所著书勿就，若吾舅氏朱昭芑，可不为之深痛乎！

君讳明镐，昭芑其字，吴郡之太仓人。曾祖讳颛，祖讳凤韶。父讳廷璋，于余外王父为从兄弟，以武科领参游借职，君生而颖异，十七补诸生，与余兄志衍游。性强记，天姿绝人，吾师张西铭、友人张受先读其文，愿与交。两公之友满天下，顾推服为第一，君之名日益重，羔雁盈其门。尝偕侯广成先生游江右，为叶公大木之粤东，其他即交书走币，非所好弗屑就。为制举艺极工，三试锁院，已收矣，复落，会世变，遂弃去。与西铭门人周子俶齐名，发愤攻古学，世所称朱、周者也。君每读一书，手自勘仇，朱黄钩贯，上自年经月纬，政因事革，下至于方言物考，音义章句，无不通以训故，参以稗家，捃摭补缀穿窒，疑定纰缪，丝分缕析而后止。长身修伟，负意气，好持论，恢奇多闻，上下千百年，若指诸掌，听者惊悚莫敢夺。于国事雅有论述，藏弆不以示人。马迁、班、范三史考核尚未竟，魏、晋以降，贯穿详洽。所著唯《书史异同》《新旧异同》二书先成，其馀日抄月撮，曰《史典》、曰《史几》、曰《史略》、曰《史风》、曰《史游》、曰《史嘉》、曰《史芸》、曰《史异》、曰《史最》、曰《史俳》、曰《史鉴》、曰《史粲》、曰《史纠》，十有三种，《史纠》特为可传。其论《三国》也，谓陈寿有四阙：不志历学，不传列女，不搜高士，不采家乘，在史法宜增。其论南北朝也，谓《蜀》《魏》《吴》《晋》之志入于《宋书》，《梁》《陈》《齐》《周》之志入于《隋书》，在史法宜改。于《唐书》则欧阳主纪、志及表，宋主列传，一书之内，矛盾异同，仁宗命裴煜等五臣从容校勘，不闻一言之厘正，故修《唐书》者其病在分。于《宋史》则《孝宗本纪》编年记事前后乖错，最为不伦，诸臣列传诠次缪乱，凡有七失。盖元顺帝求成书之速，不三年而《宋》《辽》《金》三史告竣，皆仰成于脱脱之手，故修《宋史》者其病在易。君之举正辨驳，皆此类也。

君事亲孝，家贫，资束脯奉母，抚幼弟以成立。与人交，推诚任素，不侵然诺，有古人之风。自两张继没，志衍死事，广成一门屠酷，君以穷诸生庀死丧，支门户，倾身为之弗恤。曹偶杂坐，歌呼谐噱，初不以方雅自高，遇义所不可，则正色谯让，质责其非，虽豪右贵人无所鲠避。盖君天性强直，斥臧否，厚气类，始终不变所守。晚节浮湛俗间，推移玩物，聊以耗壮心而消盛气，世或以疏通目之，未为知君者矣。居身清苦刻立，其之江右也，以试事请者赍数百金，叱之去。吴备兵使者钩致之幕府中，不肯干以私。所居席门环堵，卒之日，其师吴鲁冈、友张无近、门人王周臣醵钱始克以敛。会吊者车数十乘，皆知名士。余与子俶哭之极哀，屈指二十馀年，知交澌灭，唯君及吾等为三人，每酒阑灯灺，君辄悲馀之遇而伤子俶之贫。俯仰盛衰，未尝不咨嗟太息，而不谓君又如此也。

君生于丁未十一月廿三日，卒于壬辰三月八日，年四十有六。配曹氏，婉顺有妇德，先于君二十馀日无疾而逝，年四十有三。君之病也，会曹之丧，惊而哀，遂以不治。子四：谠、诩、诏、诒。女一。谠将以某月某日葬君于故里之某阡。当君之未亡也，诏书举山林隐逸，学官以其名闻，君辞以书曰：“唐有李渤、阳城，宋有种放、常秩，元有叶李、刘因，六人之贤否不同，要必有奇才异能，足当国家异数。某何所长，敢与斯典？”君为人植忠孝，持名节，绝意仕进，以死自守，此其生平大指已。君之所处，卷怀自得，天实纵以读书论史之年，可以无死，而不料一病以殁。君殁未两月，余之困苦乃百倍于君，君平昔所以忧余者，至今日始验，愤懑不自聊，乃致抱殷忧之疾，其不与君同游者几何，而犹执笔以志君之墓。呜呼！君既死，谁复有知余者乎？不觉噭然以哭，为之铭曰：

嗟妖梦，何明征。帝锡符，会于辰。詄荡荡，开天门。从羽旄，纷上征。后良史，资传闻。生正直，为明神。刻兹石，告子孙。

【邵山人僧弥墓志铭】

呜呼！此吾故友长洲邵山人僧弥之墓。僧弥之卒以某年月，其葬也以某年月。即其年以状来乞铭，则其长子豫也。余诺其请且十年，遭乱奔窜，失其所为状。闻僧弥亡后，家益贫，流离转徙，访求之弗得。有僧道开者，从僧弥受书画者也，今年春遇于嘉禾，问之，曰：“豫客授，步归渡所，过河，遇风船覆，溺死矣。僧弥有幼子曰观，一足不良于行，今出家于玄墓。”余闻之哭失声。无何，道开亦死。余以仲冬键户读书，有跛僧者蹩躠而来，曰：“吾邵山人僧弥之幼子观也。”视其貌良是，坐与语，口嚅泪噎，不能详，十犹得二三云。

君讳弥，僧弥其字。清羸颀秀，好学多才艺，于诗宗陶、韦，于画仿元、宋，于草书出入大、小米，而楷法逼虞、褚，称绝工。平生挥洒，小帧尺幅，人皆藏弆以为重，或购之累数十金。而君用以搜金石，访蜼彝及图章玩好诸物，此外萧然无办。题所居曰颐堂，置一榻其中，以药炉茗具自娱。性舒缓，有洁癖，整拂巾屐，经营几砚，皆人世所不急，而君为之烦数纤悉，僮仆患苦，妻子窃骂，终其身不为改。宾客到门，謦咳雅步，移时始出。与人饮，不半升颓然就睡，虽坐有重客弗顾。中年得下消疾，览方书，多拘忌，和柔燥湿，饮啖多寡，不能适其中，以此益困殆，其迂僻如此。

君受业于牧斋钱先生，同里若文文肃、姚文毅雅所推许，居恒于人材消长之故，扼腕抵掌，慷慨极论。及与余遇，既惫且衰矣。尝共登鸡笼山，东望皖、楚，忧生伤乱，泣下沾襟，余乃知君非迂僻者也。

於戏！道开死，无有识君之遗事者矣。君之相知莫过于余，乃君既死且葬，迟之十年之久，其诗文书画已零落殆尽，而孤雏赤脚，盘跚蓝缕，余伤心痛。追忆其生平之一二以志之者，盖不忍负君，并不忍负君之子豫也。铭曰：

文字禅，书画史。其死也不死，其有子也无子。呜呼僧弥，而止于此！

【郑孝子青山墓志铭】

孝子郑姓，讳之洪，字青山，吴郡人，卒年四十有六。再娶于顾，继室孝妇顾氏，后君一年以殁，同葬于长洲县之武丘乡。其为孝子与孝妇以何征？曰：孝子之父保御三山公讳钦谕实名之而信也。《传》曰：“生事之以礼，死葬之以礼，祭之以礼。”孝子有此三者，故全也。今郑仲子之丧，保御年七十馀矣，惸惸然为其子承衾焉，下繂焉，既封而命其孤孙栉以反虞来哭，若死者有知，拊心躃踊，将无以即安地下矣，于孝乎何有？曰：孝子之不克终其养，天也。缘孝子之心，知其无所不尽；缘孝子之父之心，知其子之无所不尽也。从而名之以孝，所以慰其父而通乎孝子之穷。

通乎孝子之穷奈何？保御之言曰：“吾仲子之事我也，屏气而愉色，视下而应唯，寝处则扶以侍，非吾远出，未尝宿于内也。夙兴，𬊈汤实卮，敬进饮已，视沃盥，吾饭亦饭，斋亦斋，吾止饮亦止饮。其视吾疾，药必尝，衣不解带。母殁，执丧致毁，事后母如所生。兄亡，以其子子之，遇寡嫂唯谨。《诗》曰：‘孝子不匮，永锡尔类。’仲子有焉。顾著姓也，孝妇婉嫕庄敬，既馈而中外交贺。通诗书，工箴管，无违色，无谇言，无私蓄，酒浆必洁，温凊以时，妯娌称其睦也，仆御称其仁也。《诗》曰：‘孔惠孔时，维其尽之。’孝妇有焉。”呜呼！保御之称其子者尽于此乎？余于郑中表也，悉其内行，知仲子之孝，在乎保御之为善，而先意承志之为大也。

保御为善奈何？曰：郑氏之以术疗人，不收其直数十年矣。里中食无糜者，丧无槥者，祸患之橐罝，流离之丐贷，精庐塔庙之营斋利生，老人倾囊倒庋，设法劝分，搰搰然尽气极力，唯日不足，而秉家之成，外则仲子，内则孝妇，有无匮乏，惟恐伤于心而逆于耳，黾勉搘拄以助之施。故保御无百亩之产，而常具十人之馔，虽辐辏旁午，苦身为物，而客过辄从容一笑为乐。仲子则终日蹙然，惧其亲之劳，而欲以身分之也。吾吴徐宫詹勿斋、杨孝廉维斗致命之后，子孙朝夕不给，保御以己女女维斗次子，以仲子之女女勿斋孙，倾身收恤勿吝。保御开敏，习于名义，而仲子则真淳悃愊，体亲之心，急人之难，当饥忘食，泣下沾膺。傍观或以为迂且怪，而不知其天性至诚为不可及也已。

郑氏自唐、宋来世有清德，吾同年士敬为保御再从弟，相与立祠堂，置讲舍，修复其祖所南先生之家法。余每过其地，羡两君各有壮子持门户，得以馀年偕隐，太息久之。未几士敬之少子之鉴卒，其年秋，仲子又卒。呜呼，今天下为善者惧矣！彼夫恣睢锲薄者之富贵长子孙，而行德于乡，死丧之问狎至，即天道将何劝焉？岂仲子平生吊灾恤患，彷徨隐恻，其夙命实近，而不觉逡巡感损欤？抑其夫妇闻道有得，临终正定，嗤世人之怛化，而遽反其真欤？若夫所南之《心史》，堙没于重渊绝地之中，三百年而后出，其高风灏气，旁礴太虚，不屑其子孙以尘滓乎混浊，君乃蝉蜕而从之游也。然则仲子之死贤于生也多已，又复奚憾乎！为之铭曰：

君家三杏，与君同齿，君生亦生，君死亦死，人之云亡，木犹如此。山之崖，水之涘，坟三尺，岿然峙，刻日月，自今始。为义门，为孝子，其留以俟后之良史矣。

【穆苑先墓志铭】

呜呼，余尚忍铭我友苑先哉！自余生十一始识君，居同巷，学同师，出必偕，宴必共，如是者五十年。君今舍我以去，余之行事将谁咨？衷怀将谁诉？忧愁疾苦将谁与慰解？异同阙失将谁与弥缝乎？君为先大夫执经弟子，余兄弟三人，君所以为之者无有不尽，余虽交满天下，其相知莫如君，君之爱我念我，尝恐其颠连磨耗，一旦不能久存，而不虞君之先我亡也。君亡之一日，犹徒步访余，余适有百里行，欲拉君与俱，不果，比闻君问亟归，而已不复见矣。余尚忍执笔铭君墓哉！

君姓穆氏，讳云桂，苑先其字也。自其大父云谷先生善医，好修炼吐纳术，年八十馀乃终，里中称为长者，子三人，君之父山谷其仲子也。山谷与兄子少谷传其祖父业，而君习制举义，为诸生有名。君初娶陆氏，生一男，殇。继室以徐氏，能勤苦佐君，君贫士，庭户洒扫，治壶飧觞客，终其身自奉甚适者，则内助力也。然君竟无子。少谷诸孙济济，而君仅同产一庶弟济若，弟事兄犹父，君抚弟之子如己出，居尝与余语，初不以无子为忧。其内行可记者若此。

余之初就君斋读书也，有同时游处者四人：志衍、纯祐为兄弟，鲁冈与之共事，其辈行差少，皆吴氏，余宗也；邻舍生孙令修亦与焉。自午、未后十馀年，余与四人者先后成进士，而吾师张西铭先生方以复社倾东南，君进而从之游，先生之幼弟曰敉庵，其遇君特厚，同社中推朱子昭芑、周子子俶，皆与君交极深，此吾党友朋聚会之大略也。

君自少能文章，有大志，吾两人以儿童时并驱齐名，既同补诸生，而愧先一第，君之负气屈强，未肯让余，余亦事必推君，刻意用科目相期，过于诸同人远甚。及余还自京师，君进取之意落然，等辈皆贵，耻复与后生相角逐，摧撞息机，一以寓之于酒。余时见君引满，辄用友道相规，君之自伤连蹇，不得已而寄此者，未尝不感余厚意，余亦为咨嗟惋惜不复言。然君虽不遇，吾等已仕六七人者，处于社局党论之中，日纷纠于不可解。惟君性质识度，以和平安雅为长，察机宜，中肯綮，诸公往往从而决策。与人交好，推扬其能，掩覆所短，其或两家龃龉，则缓颊排解之，是以西铭数老成士必首苑先。志衍用意气结客，昭、子俶多在坐，方辨论蜂涌，得苑先一言折衷，则人人自失也。令修官闽中，君过建溪以送之，因留啖荔枝，商所以为治，瓯宁之政遂为八闽最。余叨贰陪雍，君来访鸡笼讲舍，流连浃旬，恣探冶城诸名胜，与其贤者相结而后归。无何，乱离大作，吾等诸人皆引去，谋与君偕，隐海滨，已而敉庵骤显。敉庵由睦之桐庐令入为给谏，君为之上严滩者三，过京师者再，得以尽交浙东、河北诸长者。敉庵戆直好言事，君引祸福与之争，即逆耳无少避。诸公闻之皆曰：“穆君，黄门之益友也。”晚而从纯祜于汝南之确山，纯祐仕宦失志，所守又山城残破，本不足以屈知己，君特徇穷交之请，虽至颠踣道涂无所恨，然亦自此东归，不复出矣。

君平生笃于师友，忠于故旧，周旋于患难死生，屈指三四十年来，为弟子则哭西铭，为故人则哭志洐，已又哭我昭芑。志衍宦西川，百口屠灭；昭芑坎𡒄一生，既高隐而遗书零落，故尤为之加恸。当令修之流离国难也，涂炭南还，亲朋几绝迹，君握手迎劳，流涕而问所苦，所以具洗沐，馈衣粮者殷勤甚备。敉庵从右司谏改官，甫还家而急征遽至，君于仓卒中策蹇先期北发，倾身营护，几为宵人所祸，既免，口不欲自言其劳，知交以此重之。

君为人丰颐强饭，腰腹甚宽，寡思虑，节嗜欲，无室家尘俗之累，安居养生，法不止于中寿。惟其归自京师与汝南也，一以禅诵参学为事，燕乐欢笑屡不与，与亦对酒不饮，有强之者，过数盏，颓然就睡，亲旧或以为忧。其没也，从所善学佛慈公浴于福城精舍，引袜失衣，舆归，遂不复言。无子而贫，敉庵经纪其丧，始克殓。少谷扶弟之子信炷委衰就位，赴者皆长恸失声。

嗟乎！君早岁不得志于身名，实藉二三友朋以自振，既垂老而所知益落，鲁冈失明，余与纯祜、令修日穷困，而子俶屡上不第，君每追溯往事，相与闵默者久之。然则君之读书不效而逃于酒，饮酒不乐而又逃于禅，惘惘失意以至于此者，则吾等之故也，岂不痛哉！呜呼！余又何忍弗铭？为之铭曰：

山也不可无云，士也不可无名。我思伊人，东海儒生，或游燕而去瓯越，或适蔡而过汝坟。从容谈笑，急难解纷，为鲁仲连，为楼君卿。噫嘻！后千百年兮，庶斯义之不泯，视我刻文。

【处士近阳张公墓志铭】

宣城孝廉张君于寅讳皓，以谒其师来吾娄，持其先君之状为请曰：“某年逾二十，举于有司，痛先人之不吾见，则以先君之得余晚也。先君年七十有三，兄弟共八人，而先君之没，两幼弟逾数岁。余自就外傅以及成童，而先君固已老矣。今日之状，则皆得之吾母与吾兄。吾母之言曰：‘自吾为汝家妇，不及侍舅姑，犹见汝伯父光州公。光州之弃官归也，尔父饭必同盘而食，家事先咨而后行，晓起参问起居，有疾跪进汤药，衣不解带。吾继室也，汝前母卢夫人举汝兄四人，女兄弟二人，尔父教之皆有礼法。性严，治家如官府，子孙有过，加谯让若无所容。一门婚嫁，尽衣冠之美，吉凶仪范，为时所称。甚严祀而重祭，偕光州公立家庙，春秋俎豆勿缺。为世谱，叙族姓，辨长幼焉。此皆内行，吾知之，余以问而诸兄。’吾兄之言曰：‘吾父居家雅自刻苦，而轻财好施，专于趋人之急，不顾己私。岁大眚，指家囷米数百斛，一朝减直赋与平民，粥以罝馁者，槥收道堇，泽及枯骨矣。宣有河当治，使者下令劝里中，则大输之粟，不以累下贫，里人至刻石为颂。汝幼，皆不及见也。亲旧有贫而鬻于人以为佣，吾父遇之泣，捐金言于主人而免之。友人谒选得琼州参军，不能治行，以瓯脱地质数百金以去；从海外归，无一缣偿，而吾父还其质剂勿吝也。人皆谓吾门必大，即吾父亦尝自谓吾有阴德，子孙其有显者乎！晚年课诸子勤学，望有所成立，顾今犹困诸生，不克竟先志，是当在汝。’某逊谢且泣，拜而识之。”嘻！孝廉闻之乃母若兄而余闻之孝廉者如此。

翁讳国宾，字用明，号近阳隐士，后泉公仪之子，河南光州知州国卿之弟，宁国宣城人也。娶卢氏，继娶何氏。有子八人，其一早夭，皆有声庠序间。孝廉君学器识业，踔然绝世，次第六，乃何所出也。孙男共得十五人，曾孙男二人，详行状中，绳绳未艾，於戏盛矣！因叹自乱以来，大江南北，清门世胄不保其孥者亦数数矣。皖口、姑孰之间，兵革云扰，翁之后独亡恙，且益见增炽，何也？其阴行诚大过人者。里有豪，飞而食人，翁尝面折之，其人恚，阴中翁不已，光州公请直其事，翁卒不肯。族亡赖子亦尝诋諆翁，翁竟无言，亡赖子归舍后暴死，向非翁者，狱矣！翁生平善书策，旁通巫咸、许负、珞形家名家者言，围棋居能品，下及博皆工，而貌若不知。邑屡举翁乡饮酒，辄闭门谢病不为赴。年七十有三，临殁预定晷刻，其高行通识如此，以此必有后矣。今诸君奉丧葬于敬亭之阳，从先志也。娄东某谬为铭。铭曰：

善矣而不近名，福矣而不履盈，保艾尔后，克昌克成。鬛何高，在敬亭，再世后，莫与京，斯足绍壮武之子孙。







二十五


○墓志铭（六）

【太仆寺少卿席宁侯墓志铭】

崇祯十四年，江南大祲，当事者设法劝分，吾郡席君宁侯以太学生捐八千金赈饥者，应抚黄公希宪以闻，优旨嘉奖，予以官，君以亲老固辞，且上言愿助国家讨寇，请输所有以佐军。先皇帝以为忠，即家授文华殿中书兼太仆寺少卿。当是时，司农告匮，捐助之令屡下，贵戚世臣鲜有应者，上故骤尊宠之，以风厉天下，然而时事已不可支矣。在抢攘之日，君尝一至留都，覃恩褒封祖、父如其官。已而副节使慰安唐藩，移汤沐于临汝，因其地不受封，君尽心蒇使事，崎岖兵间，慬而报命。归隐洞庭之东山，其地僻处太湖，艅艎出没。会大兵南下，苏州初入版图，萑苻亡命，倚两山为窟穴。君素得乡里心，扫地盟曰：“此万分无益，徒使吾属无噍类耳！”修捍御，申约束，听命于军门，以故东山独不被兵。君家居数年，病卒，其孤启图等踏门来告曰：“先子已获祀于乡，葬有日矣，敢以纳竁之辞为请。”余曰：“诺。”

按状，君讳本祯，字宁侯，别字香林。其先安定人，以唐礼部尚书豫为始祖。五传为武卫将军温，避黄巢乱，挈三子尚、常、当以渡江，侨居洞庭，君则常之后也。自常十三世为安邦，在明初有壹行。安邦五世孙曰裎，裎生纲，纲生旋，旋生𫓧。𫓧生赠大夫怡泉公洙，著家训，修隐德，有四子，其季乃赠大夫端攀，是为君父右源公。右源与其兄左源用废著起家，吴人称东山者曰左右源席氏。君生而嶷然露头角，读书治《诗》《春秋》，事右源公及吴淑人以孝，父殁，穿圹舍傍，曰：“吾不忍离也。”有祖祠在翠峰，岁时上享，会其宗人立义庄义塾，自为文以记，彬彬然修士君子之行焉。

其于治生也，任时而知物，笼万货之情，权轻重而取弃之。与用事者同苦乐，上下戮力，咸得其任，通都邸阁，远或一二千里，未尝躬自履行，主者奉其赫蹄数字，凛若绳墨，年稽月考，铢发不爽。质库所入，不责倍称之息于人，人争归之，所赢得辄过当，繇此其业数蹶又数起云。临清之破也，悉亡其资，君恐以累故人之寄橐者，将倒庋还之，绝去什一弗复事，闻者感其意，固请乃止。未几尽复其所失，且倍焉。靛船之狱，江使者诬其家客为间谍，收执彭考，逾二年乃解，所市物以稽缓踊贵，计其费乃足以偿。此虽属有天幸，顾其居心持行，足以致之，岂苟然已哉！赈饥由吴以达于傍郡，远而山东临济，多所全活。又月以朔望次日班粟里之贫羸者，搘繇役，甓道路，病者注药，亡者给槥，焚券弃责，掩骼埋胔以为常，固其天性好施，亦因时方倾乱，不欲厚自封殖，非云轻财，将以守富也。人谓君素苦肥疾，无声色玩好六博嬉游之乐，终日搰搰然劳身为物，晚年始构一山园，又不及见其成就，夫富真为君累耳。余则曰：“不然。自变故以来，仁人长者坐视亲知故旧流离患苦，义相收恤，而力不副其愿，彷皇太息者，比比然矣。君则探囊以应，称心而行之，然后知天之予君独厚，而君平生所快意适志者，在此而不在彼也。”

君生于万历二十九年十月十三日，卒于顺治十年七月二十二日，年五十有五。配吴淑人，侧室延氏、谈氏。有四子：长启兆，延出；次启图，谈出；启疆、启亦延出。女六人。孙男一：永劻，启疆出。孙女二人。君殁未一年，启兆卒，启图善病，而少子尚幼，其为太学生营葬事者启疆也。墓在东山之阳，葬以己亥八月之某日。

嗟乎！当先帝军兴孔亟之日，若人人趋令如君，未必不足以搘拄万一。挽近藏镪者既不能仰资国恤，又以其间割剥乡里以自封，及难作而缄縢扃襜亦随之。语曰：“墙高基下，其崩必疾。”贤者以财自卫，而愚者多藏厚亡，闻少卿之风，斯亦可以感矣！余于君有一日之雅，家大人以幼女字君少子，其分谊在师友骨肉之间，知君行事为信，故不辞而为之铭曰：

汉拒荥阳，任氏乃兴；景征七国，毋盐贷金。居奇致羡，匪时弗成，保己善物，终全令名。斗轸告灾，吴饥楚战，毁家佐军，曰余是劝。功在济荒，守能已乱，白圭、计然，知退审变。莫釐嵯峨，去天尺五，流水洋洋，原田膴膴。云谁之封，若堂若斧，刻石幽宫，垂示终古。

【吴郡唐君合葬墓志铭】

吾郡以孝谨世其家者曰唐氏，其先出自荆南宋参知政事质肃公介，四世而子孙渡江侨居吴，是谓授书郎裕文公。自裕文下十有七世，海虞牧斋钱先生所志晋阳唐君聚升墓，讳映奎，则君之父也。由聚升而上，累世修儒术。聚升早孤，能以科举业教其二子，而君居长。君讳景钱，字时若，别字容斋，与其弟默斋相友爱，偕君之子尧勋，三人者皆诸生。余读海虞之文，固已心仪其为人，且曰：“吾郡之葬其亲者，好窃公孤名氏以为重，唐君独知牧斋为可传，斯之为好文，抑亦足为孝矣。”今年春，尧勋衰服踏门来谒，默斋尤助之请，曰：“吾兄之乞铭先墓也，将以图不朽。今者吾兄又亡矣，微先生孰宜□铭？”余逊谢不获，乃据尧勋自为状序而铭之。序曰：

君初治经为应举学，自以往代名贤后，无以光耀前人之为，乃益攻苦于所习，其制艺颇为里中宿儒所称许。既再试锁院被放，而又遭母丧。会王师下吴郡，既定，而湖寇大作，老幼争避匿，君不可，其父劝之走，君号顿匍匐，顾谓弟曰：“父往不可莫之侍也，母殡不可莫之守也，行矣！我必死于此。”无何寇至，投以刃不中，中庭柱，刃碎于木，寇执其樽不能击，愕然阻，乃舍之去。礼：人子居丧，殡必用车，车必有绋，所以备火灾，戒不虞也。其祭也，谓之越绋而行事。夫祭尚谓之越绋，可以柩在堂而不守乎？火灾尚备，而况于兵乎？古者三月葬，无所用遭兵之礼，然谨而防之如此，若唐君者，斯可谓之知礼矣。当是时部使者有征令于吴中，有司上富人籍以典织作，而君之父赀不中格，年老矣，名乃在选中，私忧之，不知所出，君奋曰：“朝廷自发金钱，予服官，特以劳使民户，苟吏不干没，工不惰窳，而我出私财以弥缝其阙，则事亦易办耳。”于是辞其父，常以身繇部中，赋事献功，宁勤弗怠，如是者五六年，始遇恩诏以免。等辈大抵破家矣，而君不困。君天性精密，既弃其经生言，则强本节用，大修其先业，间出于废举以相济。太公得以击鲜奏酒，佚乐而终。君早作夜兴，攻苦吃淡，具酒食以会里党，推赀财以恤亲知。尝以默斋性简易，不甚治生产，曰：“一家之中，有无必共，幸处赢馀，而可以弗吾告乎？”平居不苟訾笑，从昆弟亲戚饮，则欢怡竟日。爱其子教督之，为延经师，礼事之唯谨，其为人如此。

君元配黄孺人，事舅姑以孝，治家以勤，知诗书，备妇德，生子而年不永。继室以邹氏，今在养。君疾革而敕其子于丧葬，所以处二母者，得礼之中焉。君殁康熙七年秋，距其生乙卯也，年五十有四。黄孺人同年生，先于君三十年卒。一子，即尧勋，黄孺人出也，娶郑太学泰裕君之女。君女二，长许字于华，为进士扶翩公之子；次尚幼。尧勋以庚戌闰二月之九日合葬君夫妇于友字圩之旧阡，从遗命弗他卜也。尧勋尚未免君之丧，而其于母也，生襁褓而见背，故哭踊加哀，葬之日，行道闻而悲之。余虽未获识君，而默斋之来速铭也，口述君之謦咳语笑，若可得其仿佛，非其生平相爱不及此。呜呼！观君于兄弟父子之间，则躬行孝谨，亦可得而推矣，法当铭。铭曰：

有宋直臣，曰维子方，溯彼初授，政最平江。南渡建炎，诏求其后，道断不达，除官未授。载观家传，乃迁此邦，谱则备矣，史应失详。孝谨传家，儒生奇节，苫块弗离，格于金铁。长忧兵火，少事诗书，用其万一，力田废居。杼轴其休，征令以息，小试治家，有治有则。何有何无，相赒相救，维兄及弟，自亲逮旧。保有令德，质诸先公，胡不中寿，有子亢宗。山嶞水旋，若堂若斧，同穴兹丘，爰告终古。

【太学张君季繁墓志铭】

张君讳介祉，字季繁，吴之长洲人。曾大父建旌，大父元善，两世皆诸生。父宗文，有六子，其四出元配龚氏，君其季也。甫十五而孤，养寡母以孝，恭事伯兄惟谨。仲兄有子而殁，叔夭且无后，君所以抚孤侄、赒嫠嫂甚备，友爱两弟无间言。年三十始入太学，归而大治先人之丘陇，母亡，合而祔之，送车致百乘，里人以为荣。中年教诸子以发名成业，晚乃自营一抔于湖山之间，召所亲置饮，登高望震泽，喟然叹曰：“吾起孤僮，不意自立，而今将老于此，死不恨矣。”君长身丰下，诙啁善笑。余衰惫始识君，君尝期余以山梅大放时过其冢舍，作信宿留，余逡巡不果，遽闻君以病没。君之子请以墓中之石累余，余不忍辞也。

君天性善治生，居家好置重堂复屋，收陂渠邸阁之利，虽累积纤微以渐致赢馀，资用既饶，间出于阔达变化以自卫。处通都之中，赡宗族，赈里闾，交诸侯，结宾客，雍容而修豪长者之行，语曰：“人富而礼义附。”君之谓也。当明季，尝捐囷粟以大偿贫民之不能漕者，所全济甚众。在本朝之初，关吏以军兴法除驰道，用君为植；既罢，而服官之领织作者又从而檄之。君之属役赋丈，颁廪献功，盛为当事所嘉叹。此二者，君缘不得已而从事，故弗欲自言其劳，特以纪邦役，则亦行之大者。余独谓君治田一事尤可书。

夫吾郡之田，其赋额古未有也，近又加以征令急，而民之不能应者，出倍称之息以贳贷，甚且下其直以请诸佃作者，粟未登而租耗其七八，比入则又粪土弃之，唯恐不及于期会，盖有田之患若此。吴民数百万户，大抵皆破矣，而君独以田起家。先是君之起家也，谷腾踊，催比亦不至于甚苛。其后也缓者亟，贵者贱，公私两被诎，而君优裕自如，闻一令下，则必变其术以相搘拄。尝告于众曰：“古设田以养人，今设人以养田。吾取百亩为之率，储三十金以预滋其润，即田不害矣。”是言也，策未有善于此者也，然惟君乃能行之。余辄思其故：君之产率上腴，又能起庐落，给牛种以劝耕；其输于官也，不待取诸耕而后足，每先期趋令，虽有里胥邑猾，失所挟持以索无名之钱；逮夫租登场，而君高其廪庾，常候时而择利，初不缘县官之缓急为弃取。此三者，中家以下所共知也，而妄冀效君则不能，然后知田非不足困君，君之赀与其术自不至为田所困，有司者猥欲人人趣办如君，举而概之，不亦惑乎！《周官》之首曰本富，汉法之善曰重农，今诚能准古制以大宽民租，徐择其孝弟力田者，录之以官，著在令甲，庶几吴民知劝，强力而急公上，不独君一家已也。余于志君墓，举之为斯世告焉。

君娶陈氏而贤。有五子，以诸生祖训为长，次起鹏、艾震、维同，母弟也，先后入太学；庶出梦麟者最幼。君有四女，孙七人，孙女十三人。君诸子进止儒雅，文采皆可观，其入太学者仲与季，且骎骎向用。中外清整，所婚嫁皆名族。君生己酉六月之三日，卒庚戌十月之十三日，遗言以逾月葬，礼也，诸子遵而行之。墓在弹山之麓，具区之漘，去邓尉先陇不五里。吴人之俗，岁于山中探梅信，倾城出游，张氏两墓，深浅皆直其胜。君之葬也，余越疆而吊，见墓门有垂垂欲发者，其亲串故人酹酒花下而后去。

嗟乎！古今论人之不同，一曰劳生，一曰达生。君之自壮逮老，其生也可以谓之劳矣；营生圹，作终制，若是乎高人旷士之所为，何哉？余读《丧礼》，子思子之言曰：“有其礼，无其财，君子弗行也。”惟君之生计足，丧具备，早营高燥，而敕其子以气绝便敛，敛讫便葬，皆出自生平精强心计之馀习，岂追慕昔贤之佚事而为之者乎？然君于书传颇能涉猎其大略，与人交，抚掌欢谑，坦易无它肠，此亦于道为近，未可见其搰搰然、役役然，谓与古之放达者无一端之合也。余自笑足以知君，可以铭。铭曰：

有嶞者山，有弥者水；岁直降娄，月躔星纪。彼墓大夫，指说妙理，早宁体魄，后必大起。主人康强，笑而聊唯，尔言果征，余不畏死。噫嘻！古有轻人不赀之躯，以自验其术者乎？吾知君之即安于此也，请以俟而考诸筮史。

【席处士允来墓志铭】

余间往洞庭东山，则必访席君允来氏。自其父震湖君世居莫釐峰下，有茶癖，以善种花得养性术，年九十五而终。席氏系出唐礼部尚书豫，由安定迁吴，子孙用废著为业。君以心泉君濡之子出后于叔南滨，南滨年亦九十，东山称两席翁，皆长者。君为人孝友廉让，中岁弃所学计然术，灌花瀹茗以终其身，吾郡及云间士大夫多称之。允来其仲子也，孝友似其父，养花尤擅家风。所居缭垣三楹，床茵几杖，位置皆得其处。兰蕙数盆，怒芽竞茁。墙头有木瓜朱橼一二株，垂实累累向人。窗前置拳石，面势肤理，似长与人同卧起者。其下嫩草杂卉，疏密可数，严净甃洁，殆非扱箕缚帚所能及。而牡丹数十本，尤绝出于吴中。余尝以花时过之，其花之妍娟靓艳，如笑如迎，即叶之向背俯仰有自矜之色，观者神移目夺，恍然若与之遇也。

客讶而问曰：“养花有术乎？”曰：“无术也。吾父性爱花，见花之荣也则忻然喜，其瘁也则悄然忧。自壮迨老，寝兴食息，语默醒醉，皆以神入于花之中，得其阴晴开落而与之俱化。吾父亡，不敢以改，庶几见之如吾父之存也。”闻者为之捧手叹息。后余每过湖，君开门煮茗，清谈促坐，别则落其檐果饷余，余彳亍彷徨不忍去。盖洞庭最称翁氏、朱氏，有两楼。君之尊彝图卷不及翁，湖山歌舞不及朱，而独以洁胜。即君家太仆用万金起一园，乃游者过之而后访君，皆叹曰：“若此亦奚用壮丽为也！”君以其不相当，辄笑而不答。噫嘻，亦异矣哉！

君年六十有一而殁，无子。其病也郁郁不得志，床头有一杖，生平之所爱弄，顾视恻怆，折而投之，曰：“吾不忍以贻他人。”既笃，友人吴亦昭抚之曰：“君死其如花何？”君张目直视，欷歔不能语。夫亦可悲也已！自古高人达士，流连寄托，其于花各因其性之相近以名所好。深山道流，餐落英、饮瀣露者，往往可以不死。震湖之年近百岁，殆似之矣。而君仅得中寿，何欤？震湖君讳棨，君讳元泰，戊申之八月某日，以君末命，同时窆于祖茔马坞、石坞之二阡。余既与君游，又闻震湖之高风，父子以种花终隐，故因志君而并及其先德。呜呼，此亦君之志也夫！为之铭曰：

昔之传牡丹者，首姚黄，次魏紫五侯贵，千金市。莫釐峰，具区水，有一人，慕黄、绮。阶幽兰，篱芳枳，抗烟霞，绝尘滓。花寒愁，花开喜，识花性，得花理。胡弗祀，没犹视，其魂魄，游于此。我作铭，告闾史，孝隐士，玄真子。若席君者，斯可以死矣。

【宋幼清墓志铭】

崇祯十有三年，吾友云间宋辕生、辕文兄弟葬其先君幼清公偕配杨孺人、施孺人于黄歇浦之鹤泾，而属余以书曰：“子固习知我公者也，不可以无铭。”呜呼！公之亡，距今十八年矣，余生也晚，则何由习公之深也？初余游京师，从现闻姚先生商榷人物，余进曰：“今天下渐多事矣，士大夫顾浮缓养名，无一人慷慨侠烈以奇节自许者，先生讵有其人乎？”先生慨然曰：“吾同年生宋幼清，侠烈士也。”因谈幼清生平甚悉。先生善持论，慎许与，与人言，音吐如洪锺，其谈幼清，尤磊落可喜，倜傥非常，听者毛发尽悚，起舞击节。嗟乎，独不与此君同游哉！先生又泫然流涕曰：“幼清亡矣，余哭之，见其孤藐然也，甫四岁，闻能传父业，近有声问来。”于是听者又变色兴叹，以贤者之不竟所志而后必大也。

公讳懋澄，字幼清。先世汴人，赵氏之苗裔，南渡入杭，宋亡，以国为姓，迁吴为巨族。高祖讳论，成化中乡进士。曾祖讳公望。祖讳坤，太学生。父讳尧俞，嘉靖中乡进士，上书张文忠谏夺情，不得第，著《蓟门集》以卒，公其仲子也。云间好濡缓，而公独以侠闻，志行果决，跅弛不羁，尝以丈夫生世，与其隐囊麈尾以送穷年，不如犬马陆博可縻壮志，乃益跌荡于酒以自豪。有顾君、于君者，为异常之交，痛饮竟日夜，行歌呼道中，客或谏之，辄曰：“身自大呼，何与他人事？”不为止。公虽放于酒人乎，内行修洁，事亲孝，持身廉，振人之急，家无馀资。刻赵虞卿之像，就其家设祠堂事之，曰：“虞卿烈士，弃万乘之相而徇一人之穷，真吾友也。”久之，郁郁不得志，走京师。会光庙及福藩出阁讲学，议者谓宜有等杀，廷争之勿能得，公奋曰：“上以亲爱待太子诸王，固非群公所能言；言则谓其冀后福，固有所轻重也。我以布衣，势无觊幸，即如是言，上意或有动耶！”或劝之曰：“卿无言责，奈有老母何！”乃即其牍上宗伯罗公，书凡数百言，言甚剀切。神宗皇帝在宥四十馀年，士大夫所持国是，无如江陵夺情、光庙出讲一二大事，皆通国争之，会暴有所摧折，士气忧不振。公父子皆书生，先后游太学，持直节，发谠论，赫然名动京师。已归而举于乡，凡三上不第。同年白公正蒙精数学，能前知，尝为公言，我两人将先后亡，不出两岁，具刻时日。其卒也，公哭之恸。嗟乎！公为人落拓有壮节，好奇计，足迹遍天下，散财结客，尝欲一旦赴国家之急以就功名。闻白公言，中夜悲歌，自知所志不遂而亦殆将病矣。公殁后数年而馀得闻公名，又三年而得交于辕生兄弟，姚先生所谓四岁孤也。

公初娶杨孺人，继娶施孺人，先后以孝闻。杨孺人之殁也，公在京师，不及见，为其留侍张太孺人也，张太孺人殁，公免丧后复远游，所至必与施孺人偕，称贤助，凡后公十五年而卒。辕生兄弟工文章，交游遍海内。顾出公所为诗文，尤豪宕自喜。又负奇略，规摹九边形势，亲历险塞，与其贤豪长者游。生平居燕者十之五六，居吴门者十之三四，若齐、若秦、若汴、若豫章、若楚、越皆居焉。其客吴门也，夜半取道湖、泖间，双桨若飞，巨舰中燃两桦烛，衣冠危坐，盗贼望见，以为神人，不敢犯。岁晏，从豪家贷百金以饷宾客，发之非精，大怒投水中，曰：“此何以饷人？”其雅性如此。

夫以公之才，处平世，抑郁无所就，以至于此。若使至今日，如辕生兄弟所遇之时，当驰骤一切以取将相，何至以孝廉终哉？虽然，公以布衣上书摩切天子，又处朝家骨肉之间，而公卿不以为非，当宁不以为罪。今罔浸密矣，姚先生帷幄近臣，用言事故为谗者所中，且斥逐放废以终。公而处此，其将上有陈东之祸，而次不免剧孟之疑，不如速营糟丘以自老也。是宜为铭。铭曰：

仕侠则刚，不不芒。今之笃行，乃古之狂。厥施未究，始谋永藏。汤汤湖水，玄石幽房。







二十六


○墓志铭（七）

【张母潘孺人暨金孺人墓志铭】

余友刑科右给事张敉庵，讳王治，以戊戌之月日，偕诸兄葬其妣潘孺人于虚宇府君讳翼之之墓，而金孺人祔焉。金孺人者，故翰林庶吉士西铭先生讳溥之生母也。虚宇公元配陆孺人无子，有子十人，唯潘孺人以继室生源与浚，而敉庵最少，三人者为嫡出，馀皆少室，其前乎金孺人者有汪氏、叶氏。虚宇公之葬也，先以汪从，比玄堂之启，叶为同窆，而不得与金孺人并书。《春秋》之义，母以子贵，且以不没我西铭而推崇其所自出，礼也。先是敉庵官京师，疏请葬亲，以例格不允。比归而谋襄事，踏门来告曰：“先兄西铭成进士而葬我府君，今王治叨一命，葬我母以及先兄之母，则犹先兄之志也。先兄之门人唯有子在，其畀之一言。”呜呼！余忍不铭？

按状，孺人潘姓，家世太仓人，祖父皆儒者，有学行。孺人在震而表嘉祥，及笄而娴内训。其嫔于张也，赠君夫妇在养，而庶子之出多母者在抱，孺人专柔恭顺，奉颜色，庀甘旨，克以孝闻，其厚前室之家也如己家，字他姬之子也如己子。外而门从姻党，下而阿保傔媵，遇之皆有礼法，族蕃且大，中外无间言。府君之兄司空公夙友爱，而为左右所惎间，孺人从容告其姒妇曰：“娣之于姒以何亲？”曰：“以兄弟亲也。”“然则第奴舍客，以视兄弟诚有间矣。他人以疏亲，独不能使亲亲，此吾夫妇过也。”司空闻之泣，复欢好如初。府君以执友王公无子，命以己子子之，即敉庵也。王公殁，家以浸落，孺人迎其嫠嫂以归。在礼，异姓不得为后，其卒也，或疑其服，孺人曰：“生乎于我养，死乎于我哭，其又何疑焉！”府君晚岁不怿，思诸子以文墨自奋，孺人设家塾，宿膏火，穷日并夜，述遗语以勖勉诸孤。奇西铭之才，独怜爱之，命诸兄与之齿，曰：“若无易此子为也。”金孺人天性谨约，于流辈中素敛退，而独归心孺人，常教其子以孝，虽析箸异居，而晨昏罔间。西铭贵，宾客生徒，奉跽酒、执羔雁起居两太君者车数百辆，金孺人必推孺人先而己下之。孺人所出三子皆才，每兄弟同集，篇章竞进，辨论蜂起，西铭顾其坐客，概论天下名士，辄屈指曰：“我八兄，我九兄。”八兄谓源，九兄谓浚也。

敉庵甫龀而孤，孺人以属之西铭曰：“若善教此儿，哀此儿尤小也。”西铭横置一榻，旁庋图书，朱黄钩贯，手指而口授之，其于立身取友之道，厚期待，勤诱接，尝废卷太息曰：“我母老矣，安得吾弟之早就一第，以仰慰我母乎？”崇祯己卯，孺人亡，又三年西铭殁，金孺人伤心痛，未逾期亦至于大故。从此师友凋亡，陵谷迁改，海内人士扼腕于盛衰兴废之际，在两母之殁，恫乎有馀感焉。敉庵成进士，官谏垣，酒阑灯灺，追忆西铭昔年太息之语，而孺人已不待，未尝不泣下沾襟也。

初西铭之葬府君也，张氏十子就列，而三母帷乎堂，髽而将事。今西铭无子，有嗣子曰永锡；而叶母所出二人，质先也长兄，先亡，次京应也，亦老病。以此三母之葬，皆敉庵及其同母兄主之。君子曰：“孺人之训齐异室，足比同仁；敉庵之志笃在原，可称不匮。善哉！足以为法矣。”抑吾闻之，孔子葬母于防，门人后至。夫负土执绋，亦为人弟子之道也。伟业挟策从师，升堂拜母，哲人既萎，十有九年。今者睹双碣之岿然，庶九原之可作，南瞻其子，北望其亲，在于吾师可云无憾，而门人都讲，渍酒山丘，松翙之痛方深，《蓼莪》之章久废。江都子弟，重经董相之坟；沛郡诸生，共诔桓嫠之行，能无泫然而已乎！乃因敉庵之请，为之合志，而铭之曰：

母也十子慈，子也百世师。我刻此辞，其系后人之思者，庶几媲美乎《鸠》之诗也。

【佟母刘淑人墓志铭】

大房山之下，有佳城郁然，斗泉圣水，蜿蜒趋之者，是为佟母刘淑人之墓。淑人之葬也，子江南右方伯讳彭年方从政于吴，季弟房山令有年，为书告兄曰：“吕望封齐，三世葬周，不忘本也。吾家备旄车之族。掌环列之官，循墓大夫遗制，三辅股肱，山川完密，莫宜于房邑。自吾吏兹土，行营高燥兆于偻句而墨食，将以月日启攒涂于国门之外，逆吾母之丧而堋焉。”方伯奉书而泣，乃手疏内行，谒铭于伟业曰：“先淑人之疾革也，吾两兄属櫜于南郑，彭年亦先受任肃州，会家中丞建节河西，避尊与戚，官命未改，获淹久于私第，适罹大故，偕吾季铺绞紟，视含玉，是天假其间，少逭恨于终天也。今两兄还归，率诸子弟。奉需车，穿复土，百里之内外姻毕至，彭年独守官于南，不敢越制徒跣以及于祖载，庶几下繂之石，镵懿行而掩诸幽，有以慰其无穷之悲乎！请累子。”伟业曰：“维公有恩德于吴之民，公之母则犹吾母也，敢用不文辞乎？”

按状，淑人刘姓，占籍宁远卫处士云封公女也。其先元戎高其勇爵，父则壹行标其素风。维佟氏远自晋、魏以来，世著襄平之望，釐尔嘉耦，嫔于高门。继亭公通明高朗，著令望于圭璋；淑人婉娩温恭，表芬芳于锜筥。盥馈而媵御毕从，庙见而宗亲交贺。崔、卢俪其光华，锺、郝侔其礼法矣。

其逮事王父母维斋公与李孺人也，百岁壮容，班壹之就边屯牧；九十健饭，虞谭乃家立养堂。及尔尊章，亦称耆艾，左餐右粥，异室同堂。赠参政西河公偕林淑人，有子亦既抱孙，亲在口不言老，一身井臼，两世晨昏，君姑夙戒于鸡鸣，长姒敢休于燕寝。酒浆腆洗，趋代勤劳；箴管鞶丝，先时纫制。此淑人之孝也；相我夫子，夙夜不遑，挽鹿车以御穷，卧牛衣而劳苦，士处世岂居人后，君诸儿必大吾门，教之以方，从其所好。既而漂摇风雨，琐尾山川，铁笼载而尊老以全，雍树驰而细弱乃免，明智有馀，提携不易。天乎何酷，命也于罹，方百口之无归，又两亲之不禄。流离空乏，号叫苍黄，心枯垫隘之辰，礼尽凶荒之日，备物附身之无憾，过时卒哭以犹悲。此淑人之贤也；冢嗣建邦，勇不忘亲，危而致命。敝无存之死，逆者皆髽；杞梁子之丧，复之以矢。割情止恸，收泪存孤，得其死所，童汪锜亦可弗殇；虽曰无功，子千秋于今有后。此淑人之仁也；王师南迈，江、汉徂征，代马嘶斜谷之风，巴山望桑干之月。二子嵩年、兆年岂敢定居，身许人而母在；不遑将父，弟在军者兄归。告我征人，勤于王事。赵奢当受命之日，不知身家；羊琇处军旅之间，其唯仁恕。不以馀年累汝，弗因吾故去军。此淑人之义也。

世祖章皇帝稽古右文，兴贤育俊。则有东都好学，四姓横经；元祐求材，十科造士。篝火佐芸窗之读，倚闾传锁院之名，绩试方州，才迁望郡，高唐盼子之遗爱，常山主父之故城。华发从游，轻轩就养，子勤于政，母教之忠，黾勉家风，恪居官次。何子平岂专禄仕，隽不疑多有平反，洊致嘉闻，克遵慈训。既朝廷布《蓼萧》之泽，而私门执荼苦之诚。追念先姑，陈衣綦缟；何心主妇，被服山河，属《湛露》之远敷，已《下泉》之同叹。于时方伯公改官武德，擢任并州。厌次城头，神萦梦寐；铜鞮陌上，目断襜帷。王僧孺之引驺清道，悲不自胜；顾元叹之高会趋庭，伤心难再。攀阊门之杨柳，望涿水之松楸。枯鱼衔索，经霜露于三秋；哀雁填泥，隔关河者千里。庶凭彤管，足嗣徽音，征诸琬琰之词，聊释杯棬之痛。

呜呼。淑人之内行，方伯纪之详矣。自其癸未生之岁，七十春秋而方伯贵，又七年而弃养，则其生卒也，六子，事有可书者五人。上殇而名者为定邦，则方伯之弟而房山之兄也。孙十三人：国璠少孤，诸孙为长；玮、珩、瑄、璟、璜、琛皆方伯之兄子，瓒、瑛、琇则方伯子也，琳、玙、琬则房山之子也。皆冠之以“国”者，著其行也。谨最其馀行：宗党称其惠也；姻戚称其睦也；诸妇称其庄也；孙妇之既馈者，孙女之已行者、未笄者，教之如诸妇也；曾孙之在孺者，抚之如孙也；林淑人之女归于吴者，生乎于我养，死乎于我殡。《诗》曰：“问我诸姑，遂及伯姊。”则其恤嫠逮下，可得而推也。

伟业闻之，自古兴王之代，必先世禄之家。在我本朝，佟为贵族，如西周之推尹、吉、东都之重杨、袁。茾徒峻秩雄班，礼隆使相；抑且文轩雕毂，秩比乡君。顾锺鼎之疏荣，繇齑盐之代匮，猗欤贤母，允也礼宗。文通武达，而子孙众多；男清女贞，而姻亲光宠。德音茂矣，福履绥焉。犹有绪言，不无遗恋。虽幸万石儿郎，悉居官下；终念伯仁兄弟，未尽目前。湣孙谓靡父何依，舒祺哀此儿犹小。崦嵫日短，禾黍坟高。冢近楼桑，流水出卢家之泺，山名木叶，故乡归丁令之家。伟业同病相怜，有怀不寐。风停树静，听宿鸟之啁啾；石泐金销，望乔松之偃盖。表丹青于奕世，昭纶綍于当年。长沙人士，文称陶母之贤；稷下书生，笔诔庄姜之行。用徇方伯公之请，而为之铭曰：

旄丘葛兮蔓高城，尾毕逋兮乌乌声。伊孝媛兮斯晨征，左抱姑兮右提孙。号且踊兮苍旻闻，嗟往事兮何酸辛。河水涟兮恒山青，被命服兮乘朱轮。我有管蒯兮何锦茵，我有藜藿兮何鼎烹。惟玉树之森森兮，慨馀心之既宁。石阙兮高坟，玉佩兮辎軿。望锦川兮夜月，跂医闾兮秋云。噫嘻！千年终古兮，其永列于斯文。

【封夫人张氏墓志铭】

夫人姓张氏，西安府长安县人，封骠骑将军梁公讳孟玉之妻，江南总兵都督同知化凤之母也。家本青门素族，父以黄发杖乡。少习端庄，长娴教训。明诗习礼，亲灞岸之蚕桑；结帨施衿，劳扶风之砧杵。梁为旧姓，世乃儒流。衡茅两版，守北地之高风；弧矢四方，袭河西之馀荫。曰惟贤媛，爰定厥祥。德曜成皋庑之名，伯鸾避世；舞阴保陵乡之胤，少府承家。遂启元戎，适逢兴运。

当其提兵牛渚，筑垒鸠兹，为王事维棘之秋，正将母不遑之日。义岂绝裾，温太真之誓师姑孰；功因剪发，陶士行之驻节丹阳。为彰陟屺之劳，封于石窌；用报倚闾之教，锡以延乡。以顺治十四年册拜为骠骑将军。夫人夫有爵而妇则从，子既官而母以贵。已而位跻上将，略著全吴。高牙大纛，中权领东海之军；文驷雕轩，内顾尽北堂之养。沃洲之浪不惊，方舟徐进；下濑之师频胜，扶杖何忧。为将爱民，此乃吾亲所教；以身许国，勿以母老为辞。侍兴霸以同餐，宾僚诵德；为张辽而下拜，将吏趋风。霜露不居，音徽遽谢，乃以丁酉八月二十九日遘疾，终于崇明之府第，距其生年辛巳四月二十一日，春秋七十有八。

呜呼！夫人孝敬共勤，贤明贞慎；劬躬焘后，作法贻谋。长子鸣凤，为长安县诸生；次都督也，由丙戌科进士。兰台著述，孟坚为定远之兄；新息勋名，伏波乃长平之弟。跗萼竞爽，骐骥齐驱，二婿则武达文通，三孙并兰芽玉茁。孙女四人，曾孙男女各一人，襁褓为瑰奇异质，婚嫁皆方雅名家。无不义切杯棬，礼修擗踊，从者袭绖而哀号，居者见星而奔问。于明年十月，扶榇西还。艅艎之卒万人，髽而路祭；鱼盐之城百里，哭以过丧。马鬛将封，虞歌在道。卜以某年月日葬于长安县某地之新阡，礼也。

都督公以金革变礼，丘垄兴怀。甘泉图画，秋风吹九陌之尘；槐里松楸，夜月照万年之树。为之铭曰：

安定之裔，益耳之门，举案风高，庆及后人。酒泉辞歃，曰余有母，以兹教孝，允文允武。慈姥有山，丁兰有庙，采石来归，板舆是导。驾言徂东，至于海邦，扶桑日出，峨峨养堂。板屋之风，妇女知义，嗟季行役，勉旃无弃。爰告彤史，昭示勿忘，谁谓内则，纪于戎行。昔人所戒，师迁于墓，军行勿剪，诵及行路。今营高燥，武库之南，佳城郁郁，宰木丸丸。乘氏加恩，开封追命，玄房虽纮，温纶未竟。高掩五尺，旁置万家，凡百孙子，德音不遐。卜云其休，元龟以食，有如不信，视此刻石。

【刘母耿淑人墓志铭】

沂水孝廉刘君玮将以戊戌十月葬母耿淑人于邑之某阡，而排缵内行，介吾友维扬姚黄门永言为书来谒铭，且致其尊人中丞赞皇公之命。中丞讳应宾，举癸丑进士，为吏部郎有声，尝识余于京师者也。余敢以不文辞？乃为序而铭焉。

按状，孺人为妇、为女而孝也。中丞家贫，束脩羊不足于腆洗，机杼操作，黾勉有无，辛勤佽助，既仕而归，倾箱倒庋，上其装于尊老，洗手不名一钱。耿固方雅之族，父为闻人，门衰产落，母毕以失明迎养，匕箸必亲，哽噎必祝，饭含窀窆，皆得其礼，其仰事有如此者。孺人为母、为女君而庄也；中丞起家赞皇、南宫二令，洊历中外，庀内政，识大体，篝灯宿火以训课诸子，衣粗食粝以戒饬诸子妇，祭祀以虔，婚嫁以礼，丝枲纫制，酒浆朐炙，家老长妾奉其教令，不戒而办，其御下有如此者。孺人为大姒、为诸母而宽仁有恩也。中丞有三弟，孺人处妯娌之间，齑盐井臼，己居其先，筐箱扃襜，己居其后。季叔早世，慰其姑之哀以誓抚诸孤，既成立矣，逮乎遭乱相失，析箸破家，间关追寻，经营收恤，始终不替其恩焉。解衣推食以赒给姻亲，折券弃责以振施茕独，饭僧祝呗以大作佛事。

呜呼！淑人之内行，孝廉状之详矣，而最大者：权榼之擅政也，劝中丞以请急不挂于祸；逆闯之犯阙也，赞中丞以远避不罹于兵。嗟乎！三十年以来，黄门、北寺之狱设械于前，赤眉、铜马之乱张罗于后，海内老成宿素，保有家室妻子无恙如中丞者，讵更有其人乎？《诗》曰：“死生契阔，与子成说。执子之手，与子偕老。”言击鼓用兵之日，求偕老如此其难也。当淑人之过江也，骨肉艰难，道涂钞夺，杜林载妻子于鹿车，伯仁奉老母而南渡，其劳苦可谓至矣。中丞从安池纳节，侨居维扬者十年而后归，归未期岁，而淑人至于大故。孝廉痛其母之去国还家，日不暇给，有风停树静之悲。乃后之君子，感漆室之遗忧，览菟裘之旧业，于淑人之生返故里，没遂首丘，恫乎有馀慕焉。昔鲁义妇不以己子易人子，齐人见而回军；辟司徒之妻，其避兵也，先问吾父与吾君，终免晋师之难。盖齐、鲁山川完密，风淳俗厚，其妇女皆知礼义，能贤明强固，以搘拄于家国变乱之间，若淑人者，斯可以风矣。

淑人生以某年月日，卒以某年月日。有三子：长即玮也，甲午举人；次为澄海知县琪，已前死；而其季曰玠，为诸生。女一人。孙七人，孙女三人。曾孙女二人。一门之内，少长以齿，孝谨不衰，以故宦游燕、赵，流寓江、淮，远近皆传其家法。为之铭曰：

穆陵巀巀，沂、沭洋洋，笃生淑媛，诞于耿乡。耿乡维何？好畤之族，爰嫔于刘，荷天百禄。青犊称兵，黄巾告变，广固无城，碻磝不战。率我士女，曰惟永嘉，侨彼石头，比于琅琊。言旋还归，鲁人燕嘉，如何不吊，彤管有炜。佳城郁郁，山嶞水旋，朱虚之域，沛国之阡。颜母有林，桓姜有冢，樵牧斯辟，松栝斯拱。后五百年，前市后朝，泰山刻石，终古不消。

【秦母侯孺人墓志铭】

孺人侯氏，归于秦，秦与侯，常州无锡之巨姓。秦之先，其著者大司马少保端敏公讳金，端敏之弟曰永昌太守讳禾，永昌之子曰大中丞讳耀，载其清德，世有壹行。曾孙今封翰林检讨德藻，爰自龆龀，卜兹嘉耦，谓使侯氏抚有而室，其后必蕃，乃告诸中丞之庙而纳币，遂启贤子，以得命于朝。

侯之先，其著者曰太仆寺少卿讳先春。少卿之孙曰户部主事澹泉，讳鼎铉，家门雍肃，而孺人以生。澹泉之母王安人，节母也。孺人母华安人，而又鞠育于祖母，体自乡宗，渐摩教训。生而柔，笄而礼，中外夙著嘉闻。既馈，而舅氏太学公早弃于养，姑于夫人性方严，孺人偻行却立，箴管必饬，腆洗以时，燂汤药，问起居，所以执妇道唯谨。太学公丧在殡，孤子有事于先茔而出，邻人适不戒于火，郁攸从之，孺人号呼其家众曰：“火有及乎帟者，我死之。”遂舁以免。邑之属于兵也，于夫人以孤嫠，故子奉之以出；大父母从诸叔在它第，故留。检讨公既出而复反，孺人戒之曰：“君第往，有吾在，勿忧姑也。”呜呼！以是二者，足征其孝矣。

自太学公见背，门绪中微，澹泉公久次公车而未第。孺人初入门，荼苦是尝，漂摇是惧，乃能御之以柔，镇之以静，内以保其家，外以御其侮，唯夫子之搘拄。恐或瘁厥躬也，勉之曰：“丈夫贵自立耳，毋戚戚！”家老长妾与闻其语者，其称孺人也曰“居危能安”。以孺人之一身，立乎二十年之前，侯氏兴而秦氏得以保全；立乎二十年之后，秦氏兴而侯氏与之竞爽。孺人初不以其父而薄自振矜，继不以其子而微有充诎，诸姑伯姊与之游处者，其称孺人也曰“有宠益畏”。居家仰有取，俯有拾，丝麻菅蒯，赋事献功，具腶修以速父兄，洁酒醴以肃宾客，无大无小，必躬必亲。然犹小心敬戒，不敢自专进止，左右夫子，咨而后行。服御鲜纂组之华，簪珥绝珠玑之饰。俾仓有馀粟，机有馀布，则以班宗人之贫者。比闾无告，笃癃惸独，生则赒之，死则瘗之，罔弗逮焉。最其生平，肃而勤，俭而宽，婉而能顺，睦而能恤，孺人之著于内行如此。

有四子：长松龄，次松期、松乔、松如。松龄字留仙，年二十举乙未进士，官检讨，出后大宗，用覃恩推恩所生如令典。留仙之服官也，修前人之德业，克自勉励。孺人贻书传敕曰：“若勿以年少自多。年少易为人重，亦易为人轻，若当为其重者。”留仙再拜端诵，同官闻之，亦为肃然。盖秦氏子弟在典谒之中，即知艰难，无膏粱裙屐之习。尝因留仙冬夜呼寒，正色责之曰：“若曹赖先人馀泽，今装绵拥火而寒，无以处窭人子徒步行风雪中者。”留仙奉其戒至于今，弗敢有斁。嗟乎！今天下年少取科第者，乘坚刺齿肥，盛衣裘傔从相夸尚，故旧里闾冻饿为沟中之瘠，曾不一瞬视，且从而朘削焉。彼父母恬有其禄养者，比比而是也，闻秦氏之风，亦可少愧矣乎！吾欲取之以示世之为母子者法焉。

孺人素无病，庚子之秋，留仙北行，次子就省试，送之至京口，还家寝疾，八月之十六日遂革。距其生丁巳二月二十五日，年仅四十有四。留仙及介弟仓黄袒叫，内宗外宗之至者哭之加哀。其葬唐山湾也，送车数百乘，妇女髽而辟踊，诸孙及甥以衰抱之，里人之与执綍路而奠辍，多出涕者。检讨公命其子以速铭也，曰：“吾非汝母，无以成吾家。《诗》有之：‘将恐将惧，唯予与女。将安将乐，女转弃予。’唯文字足传，有以慰亡者于地下。”留仙率诸弟以请，噭然哭。余因追溯先朝，澹泉公初举进士，定交于职方吴君永调之邸中。永调吾年友，亲侯氏婿，澹泉其内兄弟，盖侯氏阃教，自王安人以下，余之所熟闻也。

吾母朱太夫人精心佛乘，构藏经阁于邓尉山中，同心佽助，惟有于太君一人。江乡百里之间，音声相闻，信施杂及，缁素之口，必以秦母、吴母为先。已而像设告成，二母之轩车并至。余家无主馈，故莫从。孺人率其冢妇介妇赞姑于伊蒲之席，因以叙两家世讲。留仙在馆阁，修少长之礼；而孺人亦缘高堂雁行，让阶而登。吾母归而称其贤，羡其盛，未尝不为之三叹也。未二年而孺人卒，又一年，吾母至于大故，于太君亦以哭其妇而亡矣。语曰：“日中则昃，月盈则食。”富贵寿考，在人世不可以把玩。余因铭孺人而读其家乘，恫乎有深痛焉。

留仙娶于吴，继娶于华，吴为职方君弟之子，华则孺人母党也。松期所授室曰黄，继委禽于鲍。松乔之外家曰高，松如之外家曰陈，皆贵族。检讨有庶出未名之子一，以孺人殁后始生。女四，其三许嫁而殇，礼弗系于夫族，其笄而行者一人。孙男八：敬然、始然、孝然、廉然、文然、宪然，其可名者也。孙女四人，当详于世墓，故不备。呜呼！余观乎秦氏它日玄堂之启，俟诸百年，子孙之应书者且绳绳无算，而留仙为孺人宁体魄，刻琬琰，若恐弗及。余居两亲之丧，逼外除，而先大夫先妣之懿行所以图不朽者，将累当世能言之君子，而尚有待也。今执笔而志孺人之墓，其能无心焉摧割，而恧然其无愧汗乎！用不获已于检讨公及留仙兄弟之命，而为之铭。铭曰：

维侯昔有母，受旌以节，表厥宅里，崇台绰楔；维秦今有母，推封以恩，被之象服，翟茀寝门。斯二母者，孙绳祖武，爰受介福，实惟类我。胡丰其遇，乃啬之年？厥有良子，靡不由天。有氿者泉，其流泚泚，绕彼墓门，莫知其止。吾欲并礼宗而纪之，以告后之有彤史也。

【蒋母陈安人墓志铭】

吾年家子常熟孝廉蒋君伊，状其母陈安人之内行，踏门来告曰：“往者吾父亡也，兄佶图谒铭于先生而未敢者，有母在，不忍以遽葬也。今母亡矣，佶又不天而前死者三月。先是母属疾，以其哭吾父也，吾兄弟朝夕祈有间，以尽一日之养，不幸重遭少壮者之丧。吾母哭子，因以追痛先君，心肠摧裂，遽至于大故。呜呼！吾兄已矣，孤子何以逭终天之罚而下报母、兄乎？今者先君之铭有待，而愿志吾母，庶几致哀吾父，而慰兄佶于地下也。敢以请。”余曰：“子之先府君与吾同举于有司者三十年，吾友也。子之兄弟有敦盘之好，于同人不遗我老，而俾狎主其事，亦吾友也。古者朋友之妻之丧，则经而吊之；朋友之母之丧，则为位哭之。吾于蒋氏之礼有二焉，其何忍辞？”

按状：安人姓陈氏，常熟之唐墅里人。其先有为侍御史者，子孙世儒家，父念虞公也。念虞娶于程，生安人，甫在抱而养于叔敬虞，以朱孺人为之母，抚育有恩，故安人始终事二母如一。年十八归于蒋，是为赠礼部主事抱奇公之冢妇，而丁丑进士历南海、建安二令升仪制司南陔公讳棻之元配。蒋固巨族，世由科第陟显官，独抱奇公困锁院久不遇，偕濮太君长食贫。安人既馈，而枣栗腶脩，衿缨綦屦，不惜解瑱脱簪以营之。躬机杼，忘寝兴，所以佐夫若子于读者惟谨。其贵也，奉其姑之官，黾勉在公，简饬中外，具有礼法，濮太君殁于南海，方奉将柩车在涂，而又奔赠君凶问。比入闽，将报政而甲申大变，天地崩坼，则又得之建安官舍中。凡南陔搘拄家国，凶哀尽礼，安人之赞襄居多。自余初得举，识南陔于无锡舟中。其成进士也，余亦官京师。中间仕宦参错，垂老始相见于江湖，握手兴叹。入门而庭宇洒扫，铃柝肃然，主人设鸡黍之飨，肴核酒醴，中丰俭之宜，终宴，仆御无陕输嘻笑者，吾以此知嫂夫人之贤也。

南海壮县也，海虞于吾郡好以服饰居处相夸尚，里闬中独推蒋氏有素风，一官岭表，垂橐而归，家门无珠玉纂组之华，子弟无田园车马之奉，论者以为此固吏治贤也，微内助无以成之。南陔又言于余曰：“吾建安闻乱，时军兴旁午，使者促迫，坐邸舍中，山氓汹汹，束手无以应。吾妇尽捐橐中装以代输杉税，闽之人至今犹言之。”余尤叹安人审常变，识大体，不独称廉令妇也。

安人四子，己出者三，中子倜早岁夭殁，膝下唯三男三女。尝岁时宴集，幼稚盈前，指长子顾而言曰：“若等少长富贵，惟佶儿之生也，乃父为贫诸生，吾母子日夕为辛苦。”因相与缕陈之而泣。嗟乎！兵兴以来，如南陔之优游晚节，在同籍之中不易见矣。微闻家居几为何人所中，幸而得全，其没也亦不胜暄凉之感，故安人哭其夫若子为之加哀。然则世之不如南陔与不如安人之母子者，可胜道哉！安人卒戊申也，，距其生癸卯六十有六，后于南陔之卒者四年，故孝廉之名成也，安人所及见。今孝廉方远至，而诸孙崭然露头角，若安人者可以无憾。为之铭曰：

呜呼！古有合葬而为两铭者，其穴同，其窆之月日又同。维淑媛之高风，宜垂令问于无穷。故从而为之辞，以相随夫子于幽宫。

【许节母翁太孺人墓志铭】

崇祯九年，江南巡按御史以吴郡故太学许公之妻翁孺人节孝上闻，天子下诏旌其门曰“贞节之门”。又十五年，孺人卒，盖去许公之殁五十有一年矣。初郡人之以孺人节孝闻也，其子元极、元恺实详列其行，而元恺以好交友显名，故节母之贤特著。同邑先达如徐公勿斋、孝廉如杨公维斗皆不言同辞，台使者以两公之语为征，乃具疏得请。孺人之卒也，元极先三日以病殁，于是元恺躃踊号泣曰：“嗟乎！吾母之节得以显者，皆先皇帝之德，而吾之友实助吾兄弟以为请。今吾君亡，吾友亡，而吾之兄亦亡矣。苟不得一言以铭诸幽，是先朝之宠锡将泯灭而弗章也。惟娄东有旧史氏在。”乃即大参吴公之状来告。伟业曰：“噫！此吾友之母也。”为序而铭焉。

按状，孺人东洞庭翁公恒裕之女也，年十八归于许，两家皆洞庭巨族。许公讳明臣，字馀耕，以明经入太学，为时闻人。其殁也，年仅二十有四。孺人少于公一岁，二孤皆幼，抚榇长号，引簪欲自刺，水浆不入口者五日。姑勉之曰：“若从死，如藐孤何？”自此五十馀年，屏去绮縠弗御，辛苦拮据，为馀耕公起冢舍，立祠堂，田园邸屋，有加于旧，中从亲旧，人无间言，此其事夫之节也；孺人之姑曰姜太孺人，姜为望姓，又王文恪公外孙女。文恪家法清整，姜孺人得其教，门以内有节行法度。孺人承颜色，庀甘旨，服勤勿失。姑病，口尝药以进，不解衣带者数月。病已笃，哭泣吁天，梦神人授以药，吞之乃瘳，此其奉姑之孝也；孺人初称未亡人，元极甫四岁，元恺三岁。馀耕之兄曰仍耕，能抚字诸侄，而孺人内和妯娌，外事伯叔，聘礼贤师训督二子，遂以成立。仍耕之次子丁卯举于乡，孺人出遗书数百卷，涕泣以授二子，曰：“乃父无年，不得志于锁院，若其无忘乃父之志。”此其教子之勤也；孺人性好施，扶困济厄，弃责折券，甓道路，成桥梁，营寺宇，并力为之，惟恐弗及。岁大祲，出米二百石佐其子，以给茭田、翁巷之贫者，恩及数百家矣。江宁、松江邸舍所在，赈贷亦如之。苟遇荒祲以为常。此其救人之仁也。

初吾师张西铭以社事兴起东南，而勿斋、维斗为同志，尝大会武丘，舟车填咽，巷陌为满。其有倾身接待，置驿四郊，请谢□宾客，则推吾友德先。德先者，元恺字也。当是时孺人方持家秉，德先挥斥千馀金以为顿舍饮食之费，孺人无几微吝色。逮节孝疏闻，适会孺人六十，西铭偕勿斋、维斗登堂拜母，同人毕至，里中以为荣。自西铭亡后，世事迁改，交游摧折，勿斋、维斗致命而死，德先以告其母，孺人未尝不潸然出涕，且以幸两人之得死所也。

元极之病亟也，孺人哭之恸，曰：“吾不从若父死者，以有尔等在，今何忍壮子先殁以下见吾夫哉！”乃亦卧病，不肯服药，取手所制布衣熟视曰：“吾可以下报矣。”噫！余闻之：忠臣节母，皆秉天地之畸气，必使之备艰难尝荼苦，以历试其所守。孺人之晚福亦既安且乐矣，乃竟令哭子以殁，所谓以节始者，还以节终，天之以完行俾孺人也。讵偶然哉？先朝所以风厉人伦，若孺人者，可以无愧矣。

子二：长元极，太学生；次元恺，吴县庠生。孙四人：国光、斐光、廷光，俱元极出；纶光，元恺出。孙女三人。曾孙男四，曾孙女二。孺人生于戊寅七月初七日，卒于辛卯八月二十三日，年七十有四。即以是年十月十五日祔于馀耕西茭田亭字圩之阡。伟业偕诸公以交于德先兄弟，俯仰三十馀年，今执笔而志孺人之墓。夫述先朝表扬之典，发贞媛幽潜之行，俾后之邑乘国志知所称道，此亦旧史之事也。乃为之铭曰：

震泽之气，上属咸池，倬彼婺星，贞耀下垂。宣文韦母，孝义桓嫠，绰楔有光，彤管是贻。图画丹青，礼宗女师，昭兹来世，刻我铭诗。







二十七


○墓志铭（八）

【敕赠卢母罗淑人墓志铭】

淑人姓罗氏，楚之蕲州人，赠大中大夫盐运使卢公首山讳如鼎之妻，进士管江南漕务左参政綋之母也。首山于癸未二月，贼张献忠攻蕲，誓死设守，得正而毙。参政时计偕在都，次子绂又先期遇害。淑人哭号行求，收公尸于骸骨撑拒之中，以待参政之还，忧劳成瘁，不半载而卒，得年六十有七。盖公之死则殉城也，淑人之死则殉夫也，可谓酷矣。人犹为淑人厚幸曰：“未没于兵。”又六年，参政成进士，圣朝推恩其母，初以新泰令赠孺人，再以桂林府同知赠宜人，三以长芦盐运使赠淑人，国家十数年间，凡有覃庆大典，参政母子未尝不在褒宠中，可谓荣矣。人犹为淑人惋惜曰：“不及于禄。”伟业读其家传而叹曰：“天地墋黩，生民糜烂，闺门妇孺以一身搘拄于室家骨肉九鼎一丝之际，岂不难哉！”

当蕲之初被兵也，首山之次子绂、绂子晨初、从子绅、绅子震初皆死，而绂妻杨氏、震初妻袁氏死尤烈。又一月，而首山及参政之长子旦初同罹于难。蕲、黄既全楚之望，卢氏尤称忠孝义门，推厥本源，咸出公与淑人之教。至于今曹江之水空流，宋庙之火久熄，有过中郎之闾而吊其礼宗者，几与共姬、孝娥同其节概。淑人生尝荼苦，没被宠荣，乌头双阙，且与丰碑宰木照耀天壤，此史氏所必载，而私纪可以弗之详乎？

按状，淑人之父绣轩公官藩府书记，从荆邸自建昌迁于蕲，因家焉。卢氏参政之大父曰赠大中大夫南槐公，两家共里闬为世好。绣轩任侠能文，南槐之弟曰南林，好棋酒，尤相善。南槐尝远游而不在，两人共弈，从者剑首山立于前，南林抚之曰：“兄子也，请君女以为婚。”罗公笑而应曰：“诺。”南槐至而弗改也。南槐娶于宋，有二子而母见背，公生已五年矣，继室以李氏，无子，视之如所生。罗氏则为爱婿早失恃，其周惜甚有恩纪，参政言之辄出涕曰：“吾外王父之德，犹吾王父也。”

淑人年十九归于公。生长高门，母朱又宗家女也，装送为盛。淑人綦缟自甘，纨縠弗御，箴管鞶帙，纫治必工。为人俭而庄，柔而正，通诗书，能识其大义，事高堂具有礼法。南槐天性刚严，寝门之内，慑气屏息，李淑人虽贤乎，后姑也，舅氏之佐簉者又拟于女君，勃稽语言，易生嫌间。伯兄长姒为之析产异居。淑人则下气怡色，就养无方，二十馀年，能奉之以终始，斯其孝可知已。罗氏之饔人，膳羞脯醢，仿王家食官之制，南槐进而甘之，舍是即投箸命彻。淑人知之，中厨躬自割烹，约水火之齐，酱物珍物，必致其美，命媵者奉以馈曰：“此罗氏羹也。”淑人性不饮，自奉粗饭无兼味。有洁癖，簠簋匕箸必手涤，而几席振拂无纤尘。身亲井臼，生殖渐充，僮指百馀，计口赋食，尝御之以宽，终岁不闻疾言遽色，而内外奉其规程，莫敢陕输嬉笑者，其家法如此。首山屡踬于锁院，淑人婉语相劳苦。参政兄弟就外傅，所以教督之有方。尝篝灯听其夜读，至《东汉·宋弘传》，举弘糟糠贫贱之语以为训；又至《寇准传》，曰：“‘天下好，用寇老。’儿为人当如此矣。”得参政丙子贤书信，曰：“若它日所就讵止此？”旁人睨之，殊无惊喜容，退而皆服。

寇祸之作也，首山自郊徙于城，淑人方盥洗，闻鬼哭，怆然知不保。城陷，公被缚矣，已而释乎执。参政之子旦初、昭初扶其母张淑人以免，弟绂则与妻子偕没。淑人苍黄散，有外戚熊姓者导之使归。逾月寇复至，公与于难，二孙别而累，昭初乘间逸，旦初遂不知生亡。淑人僵立坏墙之旁，同里顾氏妾者左右之，还之以其衣，遂与张淑人偕脱。呜呼，此二者孰非天为之哉！首山以二月二十二日殪，又十日于江崖而得，淑人哭而收之，焚以殓，乱故不成丧也。参政间道西还，遇其孥于湖涘之舟，相扶归辰山乡庄，而淑人亦以病，八月之二十二日遂革。其诀也，犹以没身子手为幸。饭含之夕，非淑人避兵时所携帛中金，则不能为椑。参政言之辄噭然泣。墓在虾蟆湖之秀山原，以视土门珠树林首山藏骨处为别葬。孔子曰：“卫人之祔也离之，鲁人之祔也合之。”季武子曰：“合葬非古也，周公盖祔。”君子之重其亲，有其礼，无其时，不能行也。同穴之诗，平世之所为作，讵所论于流离板荡哉！夫井陉之复以矢，狐骀之吊以髽，若首山公者，所谓埋而置揭，得土而已，此穷于《礼》者之礼也。淑人则犹得敛以时服，悬棺而封，故其于公也，有杞梁同绝之心，而援苍梧不从之义。别志者，盖变文以起例，所以著其孝而申其哀焉。

余尝泛览史传，每叹天下大乱，女子之死节者，其姓名最易为抑没，传者盖千不获一。惟子奉其母，妇奉其姑，幸而得免者，其后门第光显，后人为之称述，或侧见于《孝义》《独行》、世家、列传之中，而贞姬节母，遂以奕世不朽。今观淑人得全，而杨氏、袁氏因之并著于后，盖造物若留之，俾生者绝而复续，死者隐而得章，必如此始可报首山于九原而启参政于身后，岂偶然哉！余史官也，又尝使楚，于楚事宜详。参政今宦于吴，为廉吏，为孝子。《传》曰：“非此母不生此子。”然则淑人之必传于百世无疑也。是何可不铭？铭曰：

钴𬭁源泉兮其流发发，爰采香草兮我心则悦。石穴洲高兮铜零江小，翠筿霜筠兮停云缥缈。若堂若斧兮出于湖坟，三湘之哲兮八米之门。释奴龙子兮一日千里，伊谁贻之兮母之怀矣。蕲春大泽兮狐鸣篝火，黄巾城下兮白骨道左。父求死子兮妇求死夫，毋使并没兮天乎何辜！我刻斯铭兮用昭湣纶，谁曰不见兮后千百世其长存。

【陈母夏安人墓志铭】

余尝览史传，慨自古危乱之际，贞姬孝女泯灭于兵火者不可胜纪。间有一二幸而全，全而子孙备载其行迹，俾后人因其事以追考其世，则夫身殉而名不存者，亦得附着焉以显，而此一二人者，天若有意留之不使之并没，如涪州陈母夏安人，非其彰彰者乎！

安人今松江郡丞陈君三石讳计长之配，而用其子命世等之行状为请。三石余友也，泣而言曰：“吾妻获邀今天子之覃恩以得封，而其卒也在己丑年之正月六日，是为张献忠破蜀后之五岁。当吾提携细弱，奔走窜伏于穷山绝箐之中，其得脱于万一者，翳安人黾勉搘持是赖。今计长窃禄此方，诸子克有宁宇，而安人年已不待。《诗》有之：‘将恐将惧，惟予与女；将安将乐，女转弃予。’惟仁人君子赐之不朽之一言，庶有以慰其无穷之悲乎！”余因诺其请，为之铭。

按状：安人夏氏，其先以宗人故冢宰讳邦谟为望姓，而癸未进士员外郎讳国孝之孙女也。父可淇，诸生。母赵氏尝病，已革，安人刲股肉进以愈。年十七归于陈。栾城令讳某，郡丞君之大王父也。栾城有母曰刘太恭人，年八十馀矣，蜀道远而栾城初仕，母老不能从行，栾城之配曰文恭人，请留，安人长跽请曰：“吾舅万里远宦，姑不行，无以主内政。太恭人晨昏定省，则新妇事也。”盖涕泣固请而后许。久之，刘太恭人以无疾逝。先期君与其叔与兄以公事不得已于省会，既闻讣而望国以哭，则安人已踊而成丧，自馀阁之奠，以及于浴衣含玉，附身附棺，终事毕举。栾城归而询诸左右长御，知大小敛无遗憾者，乃聚其弟若子以泣，召安人前而劳之曰：“若有大功于吾陈氏。”安人逊谢不敢当。

初君之举贤书也，少尝上南宫，一再不第归，同辈多卒业于京师，往往得官。自栾城亡后，秦、楚有寇难，蜀道梗，君犹豫不成行，独坐恒拊髀自叹，安人宽譬之曰：“人生穷达会有命，母在，君奈何以身蹈不测？且吾幸有先人馀禄，以娱奉甘旨，不亦可乎！”君从之，得以一意闲居养志。与其兄推财让分，遇凶札则倾囊橐以赈贷宗亲里党，凡皆安人赞之也。文恭人病目，医言得人血可治，安人潜刺臂出血渍之，不使姑知。文恭人临殁诀曰：“吾昔者不能视吾姑饭含以累汝，今吾二子在膝下，而获殁身汝手，夫何憾！西土将乱，诸孙少，汝必勉之。”安人泣而受命。呜呼，亦可谓之孝矣！

安人生于丁未之六月十七，距其卒己丑春，得年四十有三，即以其月权厝于涪南三里马援坝之阳。有六子：名世、维世、命世、德世、辅世、寿世，皆庶出。孙二，幼未名也。安人能训长异室，恩逾所生，诸子亦克尽其孝。名世与辅世以贡为明经，命世中庚子四川乡试，馀三人诸生，所娶皆名族。

初文恭人之丧也，君挈子姓避贼，自涪走黔之婺县。同年生西充李乾德雨然者，怀其偏沅巡抚节，间行归家，亦抵婺，相抱恸哭。李公者智略士，自其在沅中，数以计破贼，战不利而后走。既入蜀，闻西充陷，其父被杀，益愤结思报，而与君相知，谋起事以距献忠。安人从东厢微闻其语，既入，亟戒之曰：“李公重臣，君父遭大难，义不可以没没。君儒者，未尝居官任事，其材与地大非李公者比。我闻诸先姑，居危邦，慎毋为世指名。”因顾视诸子曰：“君独不为若等计耶？”君出而盛推让李，嗛言己不足共事者，李亦知其意，不复强，而敬君长者，谋以妻子托之，安人与君参语许诺，喜曰：“李公不负国，而君可不负李公，其胜于从李同死者多矣！”其后李公没于兵，而君以免，室家完，其第四子德世为雨然婿，李氏弱息实赖君以存，然后知安人之言，不徒以为其诸子也。嗟乎，岂不贤且智哉！

安人之厝也，以乱故礼不备。三石之言又曰：“献忠躏蜀，弃骴之不葬者，高于巴陵之堆。吾妻得土为幸，讵敢谋诸楄柎？然以吾之流离白首，诸子侨于异邦，它日者归扫先恭人之垄，以为伉俪谋同穴，期尚有待，惟即菆宫告哀，西望呜咽于魂气之无不之而已。”余曰：我闻楚、蜀间好为哀些之辞，今陈氏之速铭也，语多恻怆，请变铭体而系之歌曰：

涪水潺湲兮涪山巑岏，虎豹唁唁兮风雪孱颜。从夫木末兮哺子草间，黄雀啁啾兮猿猱以攀。丹枫陨叶兮血泪斑斑，苟尽室之可免兮，一身奚叹。彼巴姬之何辜兮，委骨江边；幸抔土之犹在兮，从姑以安。念夫君之远道兮，匹马征鞍；倘梦魂之可越兮，宁愁间关。乱曰：已焉哉！伏波驻兮铜柱滩，马鬛封兮西风寒，望不见兮涕汍澜。莼羹兮郫筒，鹤唳兮啼鹃。刂赤甲兮片石，刻铭辞兮千年。

【白母陈孺人墓志铭】

金陵有二白，曰明经梦鼎孟新、孝廉梦鼐仲调，天下之贤士也。二白之母曰陈孺人，亦天下之贤母也。孺人以月日卒，二子以父奉亭君讳某之藏祔于大父，卜某阡以别葬，而属志铭于余。余与二白有三十年游讲之雅，今年春，仲调相遇于吴兴。古者朋友之亲之丧，遇诸道则为位哭，余因以追叙三十年来死生契阔。凡人子之忧及其母与母之不保其子者，多有之矣，以吾两家遭时多难，生事死葬，仅而获礼，余衰且病，犹得执笔志白母之墓，不綦幸乎！孺人之初亡也，大司马合肥龚公为之传。余与龚公交于二白者皆最深，龚公已详述孺人之内行，余将何以加诸？无已，请即其传绎言之可乎？

孺人县尉陈君忠荩之女，忠荩官于闽而卒，子幼，自以长女代其弟奉母以奔父丧。年二十而嫔于奉亭君。奉亭之父曰敬亭，讳某，元配张孺人早亡，孺人酒浆滫氵随尽妇礼，惟以不逮事其姑为恨。敬亭殁，执舅之丧如其父。事继姑厉孺人，姑有女，出己奁为之嫁，姑病，奉汤药、涤厕窬以将护之。厉孺人殁，执继姑之丧如其姑。《诗》曰：“明发不寐，有怀二人。”传之所以称其孝也；奉亭好徇亲友之急，不以无为解。孺人所生二男四女，家又遭两丧，搘捂拮据，匪朝伊夕。有劝以家贫罢二子治制举业者，不肯听，曰：“子苟读书知礼，何忧贫？”尽斥簪珥以为束脯资。《诗》曰：“何有何无，黾勉求之。”传之所以称其勤也；孺人训子女以下逮仆御，终其身无疾言遽容。奉亭君病，焚香告天曰：“是有人父之责于其祖父，愿以妾代某之身。”奉亭竟不起，孺人号呼，欲以其身殉，念孺子无以成立，则茹斋修竺干之教者四十年，勉二子以力修乃父之志。《诗》曰：“釐尔女士，从以孙子。”传之所以称其义也。

余览《范史》之传党人也，先书党人之母。夫为人母，未有不痛念其子者也。子以义死，其母许之，且告以死而无憾。若此者为党人难，为党人之母亦难。当阮怀宁由逆奄之馀孽，乘国难以窃政，修二白生夙昔执言之憾而下之狱。孺人闻二子之被收也，色不变，将誓以俱死，而加慰劳焉，然卒以免。呜呼！宗社而既屋矣，为佥壬者身败名灭，一二正流或以丧乱得全。君子于斯时也，未尝不以党人之已死者为悲，而不敢以党人之不死者为幸，惟取贤母之寿考令终，归诸天道之可信而已。

白母之偕二子以免也，逾七年，而仲调举于乡；又二年，孟新贡入太学。母年八十，健饭无恙，尝以仲调罢其南宫荐，孟新有事于广陵，母感疾危啜，而二子皆未归，意中不能无恋恋者。既而脱然愈。是冬也，仲子归，母欢咍竟日，为加餐。卒之夕，偕寡女谈笑如平时，漏三下就寝，俄起坐不言。女亟呼二子，母持伯子手，摩顶，仲子抱母坐，家人泣，摇手止之，绕而念佛，母西北向，正色跏趺而逝。此其临终正定，净土往生，辨证无疑者，余闻之不胜太息。《诗》曰：“孝子不匮，永锡尔类。”观白母之洒然坐脱，何其有类吾母乎！吾母朱太淑人奉佛受戒者三十馀年，白母年八十，吾母年亦七十有七，其终也，三子环侍，戒勿哭，吾母亲见幡幢前导，诸佛受记而去，具载《往生录》中。嗟乎！余亦党人也。当二白狱急时，引绳批根，余自知将不免，常恐闻此忧吾母，不敢以告。无何大乱，奔走流离，事定，庶几奉两尊人以终老，而不能已于北行，吾母握手长诀伤心，母子俱大病，恐遂不复相见。比蒙恩归里，再奉吾母匕箸者五年，亲视饭含，终天无憾者，皆出于君父之赐，其视两白生之终事其母者，实同有厚幸焉。

余既已铨次龚公之文，又念三十年故交，吾母犹若母，故质言之，以见两家慈孝之道为无愧。为之序而铭曰：

子才也优，佥夫是仇，伊我母之忧。母曰何尤，百禄来求。子行也壮，四方是向，伊我母之望。母曰无恙，归来在养。其生也有基，其死也有归，遭时孔难，罄无不宜。若此母者，垂百世其奚悲！

【王母周太安人墓志铭】

先王制礼，后之人有进而加隆者，其惟母服乎！礼家云：父在为母齐衰期者，屈于其尊也。今执母之丧，不得以二尊之故稍有等杀。虽然，礼宁为其过，无为其不及。古者礼不足而哀有馀，今之礼犹古之礼，今之哀不及古之哀也。古三月而葬，父在而葬母者，其父以妻之道行之，为之子者衰服，面深墨，徒跣引柩，扱衽鸡斯，以申削杖之痛，若此者，其服不同，礼同。孝之至也。今之人于致哀之道其果能尽欤否欤？如吾友刑部郎中海虞王君楚先葬其母周安人者，斯可谓之能哀矣乎！

楚先与父馀姚公喜赓同举进士，楚先筮仕十馀年，既以亲老得请，馀姚公方在养，而安人见背。楚先将以月日封北山之新阡，在馀姚公则葬妻也，楚先则葬母也，君子窃于此观礼焉。礼先殡而后葬，安人之葬也，先期楚先奉柩车以祖载，柳池墙翣，四面有章，屋帟加黼，罔不尽饰。主人袒括发，拊心辟踊，自家徂圹，匍匐而号者数里。内宗外姻，四方之来观者数百人，皆为欷歔出涕，且曰：“王大夫之孝，匪其母之贤不及此。”于是楚先奉馀姚公之命实来请铭。伟业读其状有感曰：“河上之歌不云乎，同病相怜，此余与楚先之谓也。夫悲者不可为絫歔，忧者不可为叹息，闻吾友之哭其母，余能无潸然承央以追痛吾母乎？当世祖章皇帝之十载，诏举遗佚，伟业与楚先为同征。是时吾母朱淑人年六十有九，善病，长恐不复相见，吏趣上道急，母子日涕泣，目尽肿。既抵京师，与楚先言而呜咽，楚先亦泫然曰：‘人孰无亲？即吾母未尝不善病也。’余曰：‘君父子同取甲第，父处子出，于道为宜。君之母少于吾母者一纪，及君仕宦之成，将母未迟也，此岂我所得而同耶？’岁月而往，追惟友朋夙昔之语，戚戚未尝有忘，今日者执笔志安人之葬，不自知其伤心而痛也。”

安人七岁通《孝经》，兼工鞶帙箴管。既长，代其母以搘捂家政。年十八归于王，事君舅震毅公、君姑张孺人尽妇礼。馀姚公出为叔氏后，所后之母戴，年少励苦节，安人左右就养，能得其欢心。馀姚公穷诸生也，束脩羊不足以具甘旨，又不能谢宾客之过从，朝夕所给，咸出安人十指中。抚育诸子，辛勤教督，有机杼佐读之劳，有粗粝不饱之苦。既贵，辟纑布素如平时，斥衣食之馀以恤姻收族，亲旧之穷嫠者咸以为归。遇媵妾、御臧获皆有恩纪。于里巷则给棺槥，施医药，五十年依佛氏之教焉。其晚岁也，训楚先以居官清谨，不欲仲子之与物为竞，又使之乘时鼓勇以自进于功名，其贤明识大体如此。楚先追念生平艰难黾勉之故，而痛其母之即世，故哭之尤加哀焉。

呜呼！吾父亦穷诸生也。吾母之事大王父、王母以孝，而教三子以成立，其仁勤庄俭之德，实有类于安人；而伟业之事其母，有愧楚先固已多矣。自古贤母，未有不愿其夫若子之富贵，而富贵之无愧者尤难当。吾父之有声场屋，屡试不收，而祖母汤淑人已老，家贫无以为养，吾母为余言之而泣。余幸弋一第，窃喜有以慰母，而终有憾于吾父之不遇也。今王氏父子一朝并举南宫荐，安人之于其家也，宗族亲党前为寿，可以为贵盛矣。人子之事其亲，孰有加于此者乎？若夫遭逢世故、进退维谷之日，在楚先欲以完节畀馀姚公，可出身为门户计，而余于大义不得援此以为解。自恨于当世无毫发裨补，徒以羁愁病苦之馀，累吾母之倚闾长望，而贻之以晨夕之忧。然则余之有负子职者，扪心惭汗，终天而已矣！没齿而已矣！以视安人母子，讵可同日而语哉！

安人卒于康熙丁未四月十四日，距其生年丁酉八月十四日，春秋七十有一。子三人：长澧，即楚先也，刑部郎中；次𫏋，丙午举人；次溍，殇。女四，俱庶出。楚先娶徐氏，𫏋娶范氏。孙九人：奕棠、云槎，澧出也；世棐、云鞶、云棨、云楘、云梁、云柽、云藻，𫏋出也。奕棠、云楘皆诸生。孙女四。曾孙男三。安人之七十也，楚先奉恩命以归养，再逾年而安人以卒。嗟乎！人子莫大乎亲视饭含，虽以余之不孝，藉国恩以终事吾母，庶几稍有以自慰。《礼》曰：“五十不致毁。”又曰：“父在不为母灭性。”楚先之为孺子泣者，亦可以有节而不至于毁瘠乎！是亦母心之所以即安也已。为之铭曰：

哀也可以无容，言也可以无文。是少连之居丧，而在乎虞仲之城。翳贤母之善贻兮，用不匮乎斯人。乌目其嶞兮，尚湖以清，我为此铭，如燕雀之回翔兮，鸟兽踯躅而啾鸣。噫嘻乎悲哉！石以永存。

【潘孺人墓志铭】

吾友邹𬣙士祗谟状其母党潘孺人之内行来告曰：“孺人姓潘氏，常之宜兴人，翰林检讨孙衣月自式之元配也。衣月将以月日葬其父母于龙荡之新阡，而用孺人祔。吾子既许铭其大墓矣，敢并以请。”且曰：“孺人之父湖广都司参军文台公，祗谟之外王父也。文台以周孺人生二子三女，既成立矣，吾母则长女也。周孺人晚又一举得二女，其一殇，存者为最幼，以此绝怜爱之。当吾祖之以宪副治九江也，吾父率吾母以从。文台公方随牒官雅州，道出九江，周孺人携女与俱，生八年矣。吾母见而留之曰：‘蜀万里远宦，雅州又处蛮箐中，妹方在提抱，请为母鞠之以待母归，可乎？’周孺人曰：‘吾哀此儿尤小，不忍去左右。虽然，吾老，恐不及见其成也。事姊犹事母，他日为我择婚，处于郡城以相近，终且累汝。’母笑而应曰：‘诺。’越二年，文台公还自蜀，抵荆州而周孺人卒。又二年，文台公亦卒。疾已革，召吾母至榻前，指女弟托之，且理周孺人前语，吾母唏嘘受命，以此孺人育于邹氏。”又曰：“吾邹与孙之先有道义之雅，故世缔姻盟。先姑之归封检讨公而生五子也，以衣月为长，吾祖奇此甥而爱之，曰：‘它日且早贵。’孺人之依吾母以居也，为人和而庄，进止皆有礼节。先姑之归宁也，与吾母相爱，孺人以女之道事吾母，即以侄之道事吾姑。姑相谓曰：‘长甥而所爱也，盍以而妹为吾妇乎？’母若谦言不敢当者，姑进曰：‘君家两尊人之命不云乎，近伯姊为幸。吾家虽贫，如其近则莫予若也已。’母乃访于潘氏而后从之。婚之夕，衣月来逆，内外姻交贺，喜其得所归也。吾母施矜结衤离，持其手为之泣，痛父母之不及见也。既贵，以覃恩与其姑并受封，乃请于衣月，愿同过荆溪展父母之墓。潘氏自户部郎直轩公为马鬛封，而文台夫妇从焉。孺人之至也，宗亲会者车数十两，孺人翟茀副编，环佩之音璆然，里媪长老，聚观太息，有泣下者。吾母闻之，喜且悲曰：‘吾可报江州之诺矣。’逾三年，孺人以病殁于京师，年仅二十有六。生一子曰贤，今长矣，为诸生。孺人之有京师行也，别吾母，如有惨戚不自持者。既而讶曰：‘得无有不祥乎？’其赴也，吾母追念外家，与先姑遇而哭之加恸。今先姑亦已亡矣，庶几得子铭以兼慰吾母焉。”余曰：“妇人所难者贵而有子。孺人有子与女矣，其贵又早贵也，而竟夭殁，不有命乎！周孺人之殁荆州也，载而归，孺人甫十龄，委衰行哭，道路皆哀之。今孺人之葬，有贤也为之主，同姻毕至，于终事亦未为不幸也。”

𬣙士之来速铭也，述衣月之言曰“《诗》云：‘百岁之后，归于其室。’吾有事四方，而孺子也长，姑就一抔以宁其体魄。今日之礼，吾知痛吾亲焉尔，顾于妻亦有伤心者，惟其得祔于姑，反哭于寝，为无憾而已矣。”余为《春秋》之纪卒葬也，内夫人、外夫人皆书，外夫人之丧或致或不致，其葬也或日或不日，则各就其赴告之词以为详略。今吾于潘孺人之内行，所不得而详也；而𬣙士为能文家，且以骨肉故，纪其事为甚备。呜呼！状则既以详矣，志又安得而略诸？此余所以徇吾友请而合于《春秋》之意也。为之铭曰：

兰芝猗猗兮生于谷中，孰滋而培之兮不必于其土，孰萎而落之兮不必于其风。惟荣华之长在兮，芬芬袭袭于无穷。噫嘻！是为孺人之幽宫。

【孙母金孺人墓志铭】

余尝登虞山，笋将而南，见有城佳哉，面势爽垲，左冈右阜，拱伏棋置，中为马鬛封焉，土赭而不，木荣而方遂，堂三楹，中唐置甓，墉周以完。询之，余门人孙孝维藩所以葬生母也。前数武，巨石斗辟，下瞰百仞，有介丘嶐起乎椒，霜树相错如绣，曰吾谷，乃孙氏之世阡，而兹山适揽其秀，凡湖山丙舍之胜，专之于孙氏矣。孝维晨过我，跽而谢曰：“夫子幸谒先孺人陇，以不及从为戾。某渴葬吾母，悬𫛛之石，未有刻辞，敢请。”余曰：“诺。”

按状：孺人金氏，常熟人。其承事方伯公也，赞女君黄夫人羞酱于舅中大夫，进止有礼，退而齿同列。铅泽不华，箴管必饬，酒浆是洁，巾帨以时。从宦粤邸而生子，粤东多珠玑翡翠，象犀荃葛，孺人不以私其橐。方伯公疾，孝维甫羁贯，尝抱着膝，方伯念困劣不能自还，哀此儿尤小，抚之泣下。孺人泪承睫，衔凄用好言相宽，不以孺子未立增其恋恋心。方伯捐馆舍，冢嗣司李君持门户，遇异母弟有恩纪，孝维修弟道甚恭，友爱无间，闺门雍睦，由两母氏之教焉。孝维就外傅，孺人训以俭德，庀治家政，僮御絫息，中外争多其贤。及病，泣语孝维曰：“自汝君母黄夫人殁，吾属助簉者三人，其有子而贵，礼有从而致隆者也；无子者不祔。吾幸育汝，愿得身先驱蝼蚁，以下报黄夫人于地下，俾知孺子有成。惟汝大墓兆域未定，吾瞑，汝当规寻丈亟塴。”孝维涕洟受命。

余惟礼古不合葬，孔子曰：“卫人之祔也离之，鲁人之祔也合之。”季武子曰：“周公盖祔。”先是方伯公已营高敞于山之阴，以形家言改卜，而孝维承母意，不及俟先君于窀穸，乃距祖阡里而近，贞龟维食。葬前之一夕，孝维梦孺人趋而来曰：“某所有文杏焉，可以馨吾骨矣。”旦而询诸负土者，则其处在宋、元日故尝植杏万株，为维摩讲舍之西，辟垣而宫，以杏颜之，今墟矣，人犹有识者。嗟乎！孺人之灵其妥斯土也，筮袭于梦，异哉！

孝维丱岁从余游，实受命于其母，虽无<门为>门之语，而长御传道，以孺子在幼，惟长者扶而植之，其諈诿甚至。阅二十年，余已成迟暮，而孝维雅自树立，克襄大事，可谓无负于母氏也已。用徇其请而为之铭。铭曰：

湖水涟兮枫叶丹，凌风去兮乘云还。植文杏兮栖鸣鸾，子千亿兮仙根蟠。刻兹石兮永不刊！

【亡女权厝志】

呜呼！此我之仲女，而陈之介妇。卒也以难，故敛于屋之小寝，无主哭，父抚之始受含，乃即其地为菆宫，俾朱书砖以识月日曰：女生于京师，在震而母郁淑人以哭下殇子遘疾，弥月而濒于殆。其产也，万无母子俱全理，属有天幸无害，窃心喜，虽女，绝怜爱之。知星家曰：“是其长必贵。”十有一岁而郁淑人卒，鋋踊如成人。祖父母手加鞠育，婉嫕得意旨，知《诗》《书》，工箴管，遇姊妹以恩，待上下有礼法。陈，海宁大姓也，今相国初在翰林与余同官，其生子女也又同岁，相国之父中丞公以请婚，年十八始礼成，归于相国子孝廉容永字直方。时相国守司农卿，而直方北闱得举，施衿之夕，以高门勉之。既馈而翁姑交贺，曰：“此贤妇也。”

司农再相未一岁，用言者谪居沈阳，取最少子从，其二在南，独留直方京师，以绝塞远，馈衣药，通音问，居中为调护。余时卧疾，遭缌麻惨，戚戚不乐，直方虚左邸迎以归。相国疽发背，舍中儿多南下，直方孱然膏粱少年也，从一医一童子出关，踔千里绝迹无人地以省父。余与之立马门外，女泣而送之。已而相国召入京为宿卫，视旧人，在诸子法当从。会余丁嗣母丧，女执手诀曰：“儿从夫，长作京师人矣。父老病无意复出，儿非有事不得还江南。”因恸哭。呜呼！孰知其夭死江南，欲长作京师人，何可得哉！

当相国再以它事下请室，家人咸被系，直方在外舍，未就执，得以其身变服省视，涂炭奔走，见者殆不复识。女尽心佽助，具橐枿，参消息，寄帑主费，所以搘拄万端。劳不见恤，或反以之受谯让，无怨色。狱旬月而后谳，全家徙辽左，用流人法，不得为前日比。独子妇不在遣中，相国命将幼稚归，寓书余曰：“吾子女不少，患难苦辛，惟有容儿夫妇耳。”嗟乎！陈氏家方隆盛时，子弟厚自封殖，即难作，而室中装为在南者分持去。相国母夫人于武林闻之，曰：“四郎无私财，若妻子何？”女归舟中举一男，名之曰环，志环召也。抵家，住空舍中，支一鼎以爨，手脱傅玑珥，市枣栗以上太母，曰：“儿贫，不能与伯叔姒比也。”直方右目眇，于律，废疾者赎，女时省余东沧，闻之喜曰：“吾为贵家妇以有此苦，若骨肉幸以完，当僦居父舍傍，纺枲作活也。”未几海警急，京江陷，北信不至，州人一日数惊。女积忧劳久，病咯血，返而就医郡城，余怜其无依，父子常相守。二女甥四五岁，颇慧黠，长者教之礼佛，祈直方早归，女凝视长吁曰：“汝父不还矣。”余讶问故，曰：“吾舅姑已行，若止一子，以赎论易耳。今株送者尽室在南，安坐无行色，部檄屡不前，事且有变，变则祸重至，渠何以独免乎？”居两月，果有后命。女病已惫，闻之忧且悸，呕血数升，遂以是卒。当中丞初以婚请，余难之，曰：“物禁大盛，陈氏世显贵，庸我耦乎？”其言二十五年而大验。

女生于丁丑七月二十八日，卒于庚子五月六日。卒前二十四日，而直方在京师与诸兄弟竟同遣云。余曰：“陈氏之归未有日，其权厝也，于法不当铭。然不可以无识也。”变为招魂之词以哀之，曰：

木叶山兮雨冥冥，芦管吹兮，悲风憀栗之中人。伊岩关之[B18D]嶭兮，虎豹以狺；冰雪皑皑兮，恨黑水之无津。问华表之奚归兮，鹤告余以不闻；生与死其终弗见兮，噫乎寥廓于重云。越有岑兮江有浒，魂归来兮从汝母。奠椒浆兮渍兹土，依佛火兮救诸苦。







二十八


○墓表

【卓海幢墓表】

公讳禺，姓卓氏，字肖生，别字海幢，浙之瑞安人。明建文时户部侍郎忠贞公讳敬，靖难不屈死，与方正学俱夷族，其子孙有脱者，流寓仁和，从外家之姓曰宋氏。万历中，鸿胪寺鸣赞公讳文炎，忠贞之七世孙也，始以仕显复其姓，人乃知忠贞有后矣。鸿胪娶于孙氏，生公，公之从兄弟曰尔康，字去病；曰发之，字左车，俱以文章负重名，知交倾东南，而公亦雅着才望，时人莫能定其优劣，盖仁和之卓始大。去病博学好属文，而左车才辩颖悟，兼通佛理，其所持说，虽硕学名僧莫能屈。公倾心好之，日夜叩击不倦，乃同为北游。居京师五载，屡试于锁院辄不利。归而读书武康山中，益探究为性命之学。

先是公弱冠便有得于姚江知行合一之旨。姚江重良知，颇近佛氏之顿教，而源流本殊，后之门人推演其义以见吾道之大，于是儒释遂合。公既偕同志崇理学，谈仁义，而好从博山、雪峤诸耆宿请质疑滞，虽发自左车，要本其师说然也。公之为学，从本达用，多所通涉，诗词书法，无不精诣，即治生之术亦能尽其所长，精强有心计，课役僮隶，各得其宜，岁所入数倍，以高资称里中。客谓左车曰：“君与君之兄同讲学，而独以贫者何也？”左车曰：“白圭之治生也，以为知不足与权变，勇不足以决断，仁不能以取予，强不能有所守，虽学吾术，终不告之。夫知仁勇强，此儒者之事，而货殖用之，则以择人任时，强本力用，非深于学者不能办也。今余之学不足以及余兄，而余兄之为善里中，尝斥千金修桥梁之圮坏者，岁饥出囷粟，所全活以百数，彼其于吾儒义利之辨，佛氏外命之说，深有所得，岂区区焉与废著鬻财者比耶？”既而公之子辛彝用高第入为秘书院编修，公贻书教诫之所以修身心，勤职业，其道甚备。嗟乎！富而不溢，贵而不骄，左车之言益信而有征矣。

夫忠贞之裔湮灭不可知者二百馀年，而去病、左车与公三人者始以文章发闻于世，可谓盛矣，而皆不能得一第，去病、左车竟沦没穷困以死，论者且谓天道之不可信，而公卒以其子贵享后福，然则天之所以厚忠贞子孙者，讵可量哉！当方正学收族之日，一二贤者窃其幼息以免。忠贞遗孥得脱，史虽不载其事，保舍匿藏，要自有人。今正学之世未显，而卓氏遂昌，亦可见忠臣之必有后，足以慰诸人于地下矣。

呜呼！忠贞之德可以百世，而公能上继祖烈，下启来胤，苟不书其行事以告天下，则无以昭示乎后之人，乃镵诸墓石。公二子：长彝，即编修君也，次方清，庠生。公以某年月日生，以某年月日卒，以某年月日偕元配张孺人合葬，墓在武康县之河图村。娄东吴伟业述。

【保御郑三山墓表】

余尝读戴元《滑婴宁传》，见其人粹然儒者，又好为名僧耆宿之游。盖自疵疠夭札，刀兵水火之并作，善医者非原本儒与禅，讲求乎天人性命之故，俾人闻之者身心正定，烦恼破除，则其药石之所奏，不足以发膏肓而理症结。求诸今人，若保御三山郑君，斯近之矣。

郑之先始于司空公，为宋天圣间名臣。建炎南渡，武显大夫有扈跸功，赐田松陵。子孙习外家李氏带下医，遂以术著。其别祖之显者，在宋曰学士忠惠公、丞相忠定公，在元曰所南高士。君堂构于程、朱之学，和、缓之技，咸有师承，相传五百馀载，为士族，为名家。

君自少攻诗书，镞言行，早孤，居丧能哀，仲兄病，刲肉以进，人皆曰郑氏有子。长身美须髯，温良乐易，一见知为通人长者。其于医也，发挥精微，行之以诚心恻怛，名乃益起。千里之内，巨公贵游，辎軿接迹，书币交错于庭，君造请问遗无虚日。窭人踽叟偻行过者，手注善药以去，视之必均。性不喜入官府，有愿交者必见重，始终不干以私。居常删食疏为章程，然中厨日具十人之馔，高人胜流，明灯接席，评骘诗文书画为笑乐。子弟守循墙之礼，端拜详视，得义门之馀风。修先祀以收族，婚必告，丧必讣，周恤具有恩纪。宗人农部公庶子自其没后始生，鞠育教诲之者备焉。同里负重名者曰杨、徐两先生，身殒家破，所知皆亡匿，君非前有一言之托，以己女女其子，孙女女其孙，处田宅，谋膏火，成就其门户。徐之长子孝廉屏迹山中，不交人事，尝抱病且因，君急舟往访，见突烟不起，奄然坏絮弊箦中，为之泣，手和药，解衣易粟，割半毡充卧具，孝廉乃张目能视，起而录其事曰更生。他若指囷赒寓公之急，推宅慰谪宦之穷，为粥路人，脱骖旧馆，不可悉数。此其儒行之坊表者也。

君事云栖莲池和尚幅巾弟子，于武林石公为同参、晚扣击于张司农静涵居士，以研究法乘。有弟曰士敬，余同年生，袭浮屠服以避世，讲道论艺，学者奉为经师人师。君朝而率其孙栉听士敬演《大易》一章，夕而偕士敬从静涵受般若妙义。所居杏圃，西近永定旧刹，名贤古德所游处，伤其芜废，挥斥数百金担荷修复。偕曹村相国结同善之会，诱掖勤恳，施者坌集。君尝谓人，上药养性，中药养生，醍醐以为参苓，楗椎以为箴砭，去其阴忧蛊惑之疾，予以欢喜利益之方，彼且岩然汗，霍然已，我则不居功，不尸利。富者教以营像设，饭伊蒲；贫者教以掩灊骼，恤𬴂卵：皆不期而至，不速而成。年七十馀矣，三舂而眠，鸡鸣而起，搰搰然若有不容自已者。毕馀景以护末法，回尘劳而入种智，饰巾正定，知命笃终，末后证明，归诸解脱，缁素合掌赞叹，一以为医王，一以为长者，此其禅观之捞笼者也。余每见世之士大夫困于更徭赋役之烦，在杜门学佛者为尤甚，即其亲党故人，义相收恤者，不能黾勉佽助，而营斋利生，恒诎于力之所弗及。若其弃家室，毁容貌，虽或大人长德，其徒相与叙统系，争坛𫄨以屈辱之。庸儿俗媪，见其疏经诠教，规重矩叠，苦难知而避之若浼，不得与一知半解者同其利养，是儒者穷，儒而禅者尤穷。医独出入儒与禅之间，其地位可以权巧，其交游可以牵劝，故急难死生，捐金援手，伽蓝塔庙，鸠财庀工，在今日唯医之力饶为之，顾独难乎其人。君则其人与术相值而适会乎其时，愿力乃有所成就。然则通儒与禅之穷者莫如医，又莫如我三山之为医也。嗟乎！苟不为三山，士君子之不振于斯世，可胜道哉！

余与君为中表，往来游迹甚多，间尝记其一事。登灵岩共谒吾师蘗庵，蘗庵乃楚鱼山熊公也。楚有何先生者在坐，先朝为淮南倅，因流寓其土而过吴，徒步访师，师命寓君舟还郡。遇山村，君登岸遄返，出十金曰：“此村人所以资药囊，愿以为何先生寿。”何先生之过吴也，因故人为吴令不得见，困甚，藉君金装以归。夫以余所偶见如此，则其不见者可得而推矣。若三山者，今复有其人乎？

君讳钦谕，三山其字，晚自号初晓道人。子二：长共亮，次之洪。亮早世，之洪能养志，先君四年以卒，余所表其墓曰郑孝子者也。孙栉，醇谨有学行，能世其家。余既论次君行事，进而求之所南先生，似乎首阳、柱下之不同；然君子之道，或默或语，汩泥扬波，盖所以救世也，归洁其身而已矣。《易》曰：“不事王侯，高尚其事。”所南有焉。《诗》曰：“凡民有丧，匍匐救之。”三山有焉。所南之书埋之绝壑之下，君之碑刻之高原之上，后三百年，当有知其人而为之忾叹者。是为表。

【先伯祖玉田公墓表】

傍石湖而西，不半里为梅湾，余伯祖故福安县县丞玉田公讳谏之墓也。余家世鹿城人，自礼部公以下，大参、鸿胪三世皆葬于鹿城。公为鸿胪长子；次即赠嘉议大夫少詹事讳议，余祖也；又次则讳诰，伟业四五岁曾及见之，老且贫，衣食于卜肆。余祖尝抱伟业于膝，顾叔祖而叹曰：“尔知吾宗之所以衰乎？三世仕宦，廉吏之橐，固足以传子孙，尔伯祖实主其帑，用之为饮食裘马费，产遂中落。余与尔叔祖庶出也，少孤，故皆贫。”余祖亡后，祖母汤孺人每谈及鸿胪公时事，辄言嘉、隆中鹿城有倭难，伯祖自以私财募兵千馀人，转战湖、泖间，兵败，左右皆殁，得一健卒负之免，家遂以破。其迁吴门也，买一故宅，起废砖，下有巨穴，见金绳缒棺，朱砂题画，乃故王公葬处，以是邑邑不乐，得病死。有子而殇，一女不知女谁氏。吾家自移娄东，彼此不往来四十馀年矣。

伟业后十年成进士，于吴门遇三山郑君，曰余姻也，询之，则三山之兄曰某者，为伯祖婿，余姑尚在也。伟业乃具礼币拜见，则年已七十三，泫然泣曰：“犹忆会鸿胪公葬时，曾到鹿城见二叔，今已六十年，不通家问。”二叔谓吾祖也。归而告吾祖母汤孺人，孺人泣，吾世父与吾父知之亦泣，泣年六十始识有伯姊也。相率至梅湾墓下再拜哭，且加封树焉。

呜呼，甚矣吾宗之衰也！自曾祖以下不三世，娄东去吴门不百里，而门户凋落，子孙分适他国，吉凶婚葬，讫不相闻，即梅湾之一坏土，使非有郑氏者识其故处，则茑葛蒙荟，狐兔窜窟，辽墟深莽之间、若堂若坻者，忽焉过之，且不知为何人之墓，而何以示子孙？惟有刻词于石，表之于阡，以明郑氏之德，而识余之愧，俾后之人知宗法之宜修也。

吾姑后三年以卒，有二子，以其一从吴姓，主梅湾之祭。祔葬者为继伯母查氏，而殇子讳□冢在其左，其陆氏从葬，则吾姑生母也。元配伯母□孺人，先伯祖几年殁，犹葬鹿城云。

【诰封吴母孟恭人墓表】

古卿大夫之获内助者，匪仅国政，于军旅有裨益焉。《诗·秦风》之咏西伐也，用武之道备矣，终之以“言念君子，载寝载兴。厌厌良人，秩秩德音”。君子读而叹曰：“美哉，此国之所由兴乎！”自昔运会之将至，精明强固之气，不独男子也，闺门妇孺，交相黾勉，踊跃于军兴之会。繇今观之，若吴母孟恭人者，其事大有关于民生国故，可以墓门之石弗之著乎？

吴氏山阴大司马之族，世为著姓，后迁辽之清河。恭人清河指挥使德清孟公之女，其嫔于吴，为赠中宪大夫越川公讳某之冢妇，今御史按察司使匪躬公讳执忠之配，而知无锡县事兴祚字伯成之母也。当国家王业始基，吴氏、孟氏实共执櫜，以通婚媾。恭人事其君舅君姑，腆洗必丰，箴管必饬，遂以孝闻。匪躬公好结纳，徇然诺，不问生计，恭人篝火纺绩资给之无乏。处危疑之时，为亲党画可否多中。越川公曰：“微孟氏妇，无以宁吾家。”逮乎天下大定，匪躬公出牧畿县，入擢西台，官守言责，恭人之助居多，最大者无如闽漳南、楚西山之二役。公之由御史出参政于闽也，漳南首被寇，我师之调集者数十万，共偫惴惴弗及。恭人内率其媵妾傔从，外命其缝人膳宰，竭昼夜以就功，于是乎缦缨铠捍、泬笠革，所以犒士也，稻醴粱糗、牲牷饩牵，所以兵也，皆取诸宫中而给之，勿以累民。且亟谋诸公曰：“嗟沿海之人诖误于贼者，非下令招之，谕以祸福，将惶惑无以自归。诸将之执俘者万数，王师吊民伐罪，此属诚何辜？亟宜请王命脱其缚，暴露也为之居，饿莩也予之食，仳离也还其亲属，俾得保聚。”公如其言行之，恩及一道矣。楚西山者，暴师于穷箐绝阪之中，人负斗粮，十日而后至，三军之告匮狎闻。公方受命督楚饷，忧之不知所出。恭人策曰：“亟发取府之缗钱藏帛，吾率执针之属纫为缣囊，用襁负于军所。”士赖以济。嗟乎！此二者皆所以佐军也，而恤民寓焉。漳南之资粮𬸚屦，既民不知劳；若西山则驿骚固不免矣，然使群有司之在事者，一推以恭人之心，则楚人不至重困，而当时如我公者不多见也。噫嘻，恭人之贤岂不难哉！

恭人三子：长伯成也，次兴基，又次兴都。伯成凡三娶：元配韩氏，继李氏，再继以孔氏，生子，幼未名也。仲娶于于，季娶于万，各有子一人。孙女共四人，其许字皆名族。恭人年六十有七，墓在京西之山原，曰龚村。其细行详于幽堂之铭，故不载。初伯成令无锡，而恭人南就养，将车都亭，威仪甚盛。逾数月，办严北发，伯成牵裾请留，母正色勉之曰：“鲁敬姜之教其子也，男女效绩，愆则有辟。我孟氏也，有弗闻乎？修若职，庀若政，此乃为孝，何必朝于寝而夕于侧耶？”伯成再拜受所戒，弗敢言。既行，未浃旬而讣至，袒括发而叫曰：“天乎！自吾始筮仕，萍乡有萑苻警，而大宁山县地被边，皆不克奉母从。惟沂州鲁之南境，而锡山江南，又以家京师，未毕正腊而遽返。今者视绞衾、奠馀阁属之两弟，而羁一官于斯土，吾之生其不如死也已。”

伟业闻之曰：“甚哉伯成之孝也！虽然，先王制礼，不可以过也。父在而为母灭性乎？且恭人可谓不没矣，夫以孝慈共恪之行，又出之以佐军事而勤恤其民，若此以图不朽，夫复奚憾耶？”伯成稽首曰：“子宗老也，请以一言累子。”伟业熟于大司马之后，谊最深，自少同举进士，直史馆，晚而与伯成游，伯成之母犹吾母，何敢辞？抑吾闻之，先王为治，卿大夫妻若母之贤者，必表著之以风励天下。今吴氏忝世臣，而恭人备有懿德，当宁修开代之史，伟业衰且废，曩者曾与观乎故府，今奋笔书之者，讵独为其宗人已乎？乃修不文之辞，俾刻而表诸墓上。







二十九


○塔铭

〓塔颂

【香山白马寺巨冶禅师教公塔铭】

如来以虚无为宗，真实为义，其有出世为人，兴颓举废者，揆之甚深微，妙法机用相等。我吴邓尉圣恩寺剖公璧和尚，建大法幢，尊胜殊特，所度弟子，各坐道场，远者台、宕、蕲、黄之间，精蓝巨刹，千里列望焉。乃若巾瓶弗离，锺鱼互答，相去一牛鸣地，无如穹窿之海云、香山之白马。海云起自道衍少师，白马则始于支公，其后有道清禅师，实万峰之法嗣。香山分邓尉支陇，而圣恩原本万峰，故命巨冶教公主之，修别院，复祖庭也。巨师既委顺观化，嗣法门人正道件系行事，奉剖公命以塔铭来请。伟业皈依和尚，仰见其担荷大法，嘱累后人，续佛慧命。世相迁灭不常，十馀年来，得法上首六人示寂，白马则尤其龙象蹴踏所恃为金汤者也，乌可不勒梵行、昭法派以垂示来兹乎？

师讳济教，巨冶其字，毛姓也，扬之泰州人。父古庄公，有壹行。母沈氏生师，苕竖颖发，气骨不凡。早岁厌薄尘劳，父母见背，舍家入道，学于其族之为浮屠道者西山寺深林茂，叔父行也。先朝神庙之世，诏集有道高僧证戒于五台，江南观法师者与焉，膺紫衣之赐，而茂公出其门。师年十八，剃染为大僧，从观法师开讲于天竺、于双径，广通大藏尊经。已而蝉蜕文句，思证觉海，闻三峰汉和尚唱临济宗旨于邓尉，杖策往游。汉和尚者，剖公之师，海内所推为三峰禅也。和尚一见契合，迎谓之曰：“汝扌弃得五年住，即留单。”师应曰：“古人扌弃这一生，何论五年？”遂留侍左右，服劳执苦，朝夕弗懈，禀戒入堂为悦众。上堂晚参，和尚举“鹁鸠树头啼”语，言下有省，和尚诫以古德行解相应，方堪入道。师尽心供职，一众悦服，汉公入灭，剖公开堂之日，举为监寺。当是时，邓尉缁素坌集，日有千人，而经寮斋室，规制未备。师内营资粮，外接宾客，十年之间，威仪肃给，信施填委，涌阁飞楼，宏敞严饬，凡使三峰之道扬于天下者，剖公之力，师为之也。空有一彻，照用兼收，猛求向上一著，朝咨夕叩，既接源流，受信拂，观法师亦取所赐紫衣为赠。

出主香山，草翳木荒，敝屋三楹，不蔽风雨。乃剪林莽，乃刳岩峦，度地鸠工，简材陶甓，未几而宝坊矗起，四方不祈而荐货，不命而献力，以溃于成。师轨行方雅，质性温醇，与人言煦煦然，诱接初机，惟恐弗及，捞笼薰染，罔不向赴。说法授戒，千僧礼足；拈锥竖拂，四众趋风。住香山之十有□年，为辛丑八月二十八日，报缘已尽，沐浴更衣，作偈示众曰：“生年五十七，大事今已毕。推倒须弥山，打破无生国。”泊然而逝。得度弟子首戒雪，即正道也，次曰法印宗、曰天句玄、曰千龄载、曰化灯用、曰二非□，共六人，所著语录二卷行世。正道既以师命继白马席，爰率同衣，于甲辰八月二十五日，瘗灵骨于香山西麓，遵遗意也。

当道清开法之初，有梅泉纮沸于山巅，湮没已久，师至而泉于旧处迸出，甘冽异常，流细而供不竭，中峰苍雪澈有“细流引到泉盈壑，空钵持归雪满舟”之句，香山以为胜事。夫白马始于支公，以余所见，若中峰苍师者，深究竺坟，旁通孔籍，亦近代之支公也。道林偕王、许为山泽之游，百世而下，风流可想。苍公没逾十载，而中峰鞠为茂草，识者过之太息。当今海内尊宿，如邓尉、灵岩、灵隐三四大老，皆性相圆通，了无窒碍。后生浅闻薄植，掠知见而护门庭，世俗靡然，不复知有天台贤首之旨，经台讲席，抑没而弗振，斯非末法之可忧者乎！巨师之从剖公游也，建杰阁以奉尊经，实转《华严》藏海，而与苍公有异常之契，此其真实妙义，有不堕于空寂者矣，是可铭也。铭曰：

维临济之印，归乎戒定，用绝斗诤。师守其密令，契于真乘，非相非性。光明如镜，慧珠圆映，斯之谓清净。维邓尉之宫，涌乎虚空，声闻鼓锺，师相其成功。迁于别峰，有栝有松，丹楼如虹，宝铎吟风，斯谓之显融。佛法西来，至乎东夏，修多罗藏，驮以白马。敻矣支郎，道德风雅，后千百年，绍迹者寡。有大导师，厥称巨冶，不离文字，坐证般若，大声一喝，震彼聋哑。顽石潜通，飞泉高泻，栴檀香林，青山白社，灵塔岿然，双树之下。法云布护，道风潇洒，觉性为真，报身宁假。权实同归，有无交舍，刻兹铭词，用告来者。

【灵隐具德和尚塔铭】

自佛法入中夏，以渐被江南，宋、元以来，浙河东西分立五山十刹，而灵隐实居其最，是能致有道浮屠，如无著喜、永明寿、明教嵩、雪窦显、大慧杲十有数公，遐哉其不易及也已。爰当本朝御飐之初，我具德大和尚用临济宗旨，敷扬正法眼藏，而灵隐乃炽然其复兴。其既也，迁席于双径，顺世于天宁，而道价攸崇，灵骨是妥，始终于此山为不朽，若是乎我佛如来因缘付嘱，应身示现，不可得而思议者。噫嘻，讵偶然哉！于是嗣法弟子晦山显件系梵行，邮书属其友吴伟业曰：“子固辱与吾师游者也。塔有刻文，非子不足传，信石已具，敢请。”伟业既逊谢弗获，则伏而思曰：“夫像法之有盛衰，犹生相之有起灭也。兴复则重来悬记，坐脱则末后证明，皆所以开导有情，表彰正觉。今以和尚之功用庄严，迁化殊特，乌可不标举大端，庸昭示于来祀乎！且伟业称同学于晦山者四十年矣，犹记晦山初经剃染，和尚结制于玉峰之海藏，惟时缁素大集，伟业随众礼足，开诱殷勤，自惭钝根，无以追随参学。今者窃有馀幸，获以世谛文字效奉扬于万一。晦山之师，犹吾师也，其何敢辞？”

谨按师讳弘礼，号具德，生于绍兴山阴之张氏，世称著姓。明隆庆辛未状元阳和先生元忭，其族也。从祖父徙会城，好与黄冠者游，有紫阳洞苏道者，教以息养方，颇本于天台《小止观》。《止观》为智者大师所修，梵僧谓与《首楞岩》相合，今大师拜经石具在。师因读是经而发正信，遂投普陀宝花庵静长老，下发出家。昔李叟过流沙而为浮屠，阿难登雪山而度仙众，师之即仙证佛，又从教入禅，毋乃类是乎！三峰汉月藏禅师，则其所从记莂，授以临济一宗者也。临济在明初，法运中微，汉公出而直追从上相承之密印，自谓得心于高峰，得法于觉范，得源流于金粟悟和尚，而其始终加护者，则在觉范之纲宗。纲宗者，全提五家宗旨，而于临济，则一句分明之中，有玄有要，照用权实，料简回互，宾主历然，汉公所以尊奉源流，又不得已而至于辨难，其一念总不出乎此，师闻乃亟往而从焉，当其时汉公开法于安隐矣，师于座下首参本来面目，偶窥镜见影，被同参蓦背一推，猛然有省，然未敢以为得也。自以生逢明师，闻至道，苟不于向上一著，关捩穿通，将何以发明弘道之苦心而担荷大法？凡历三峰、玄墓者数年，昼夜服劳，饱参力叩，一旦横楖栗，下坡陀，放眼虚空，忽悟自家活计，而临济全机大用，当前毕现矣。师面貌清棱，口机迅利，在函丈之前，竖义岳岳不下，而汉公辄痛加锥札，故逆折之于畴人之中，尝以机语不契，纳履而去，最后乃许为铁骨禅，而谓吾宗必兴于是子，其师弟机缘如此。三峰没，同学潭吉忍公著《五宗救》于安隐，而已病，师赞助之力居多。书成而阐扬纲宗，三峰道法始晓然于天下，虽与当时辨难三峰者持论不无异同，要其大指，不过曰：“吾道应如是也。”昔岩头以德山不知末后句，仰山谓翠岩不知祖师禅，师友兄弟相资教益，在世法为斗诤，佛法则酬唱而已，师何心焉。

于是师归隐云门山中。御史大夫念台刘公为方外交，请师出世于会稽之广孝寺。久之，居杭之安隐、显宁，已而去之江北。其开期天长则庆云，高邮则地藏，维扬则天宁，而杭之佛日、灵隐、径山，又还自江北主焉者也。先后十坐道场，惟天宁、灵隐为大。天宁学侣奔凑，师偈所云“五千衲子下扬州”者也。灵隐能起二百年之废，大殿火，重新之，费以亿万计，王公大人施者坌集，殿材之长与其围，产大山深谷中，非人力所致，若有天龙鬼神相之以毕出。吁，亦异哉！殿成，巨丽甲天下，峰峦涧壑，次第布置，又斥其馀力以葺杭之诸寺。而径山频以兴复请，师乃招晦山于黄梅四祖，取灵隐付之。住径山未一岁，再往天宁。其未之天宁也，若似乎息机投老，报龄将近者。既至，预刻时日为斋期。斋前一日，搭衣礼佛，夜过半，谈笑如平时。五鼓，易新衣，呼侍者随我上方去，顿足一下，端坐逝焉。世寿六十七，僧腊四十三，丁未十月之十九日也。

最师之生平，有奋迅之力，有沤和之智，有真实了义，有无碍辨才，故能上以承当佛祖，下以调伏诸方，而锻炼学人，尤推为莫及。盖佛法自马祖以后，大慧以前，正令接物，皆显大机大用，三峰始修举行之，而师极变化于莫测，在大乘法器，举不能越其范围，即浅学初机，望崖思退者，寻当悔而遄返。师尝以语晦山曰：“纲宗者，人能讲，我能用。先师当日钳锤，晚年始获其益，此即我三峰家法也。”嗟乎！今人以分别觉路者曰知解，建立行业者曰有为。师之讲求宗旨，分条析理，而未尝落言诠，入窠臼，得诸性相平等，虽有千差万别，总归一源，故能破除心意识以超脱生死，不可谓之知解也。师愿力广大，摄受经营，能以无著心应一切物，视飞楼涌殿，食轮万指，与夫草舍单丁，了无以异，功德克就，丽屣去之，不可谓之有为也。若师者，天所以搘拄末法、为道而生者哉！

得法弟子巨渤恒，初主天宁，先其师示寂；次戒显，即晦山，今补位于灵隐者也；次剖玉璞、紫盖衡、三目渊、若相有、穆文晋，今主吾乡之法轮衲华通则为吾乡人，相继付嘱者共六十七人。当灵龛东归，径山有以为请，诸弟子念师二十年拮据大功，托于此山，且枚筮之亦惟灵隐为吉，故用戊申八月二十六日入塔，缁素毕会，咸叹为允。

晦山之来速铭也，曰：“师初至山，有二腾猿呈异；而殿功创手，一璟下得文喜故塔，迹示后身，人符昔梦。此二者状失之略，不可以不书。”呜呼！法席有盛衰，而大道偕此山无终极。和尚在长寂光中，与从上诸祖相印证，固无假于斯文，乃百世而下，摩挲其日月而考校其行履，并吾与晦山为出世之交，亦得附佛法以垂永久，则此碑之作，又乌可以弗详乎！为之铭曰：

灵鹫何年来，玲珑入佛智，幸遭威音喝，故得不飞去。龙湫日喷薄，彻骨松风寒，清冷长不竭，我心如此泉。小悟揽镜光，大悟担拄杖，觌面更转肩，有相参无相。乃立三玄要，乃著五纲宗，千圣纵复出，此理罔不同。建瓴决悬河，辨才信无碍，不现文句身，而得大自在。白椎告四众，佛法无容情，手持吹毛剑，把定迷途津。蓦头紧一按，揕胸速令说，老宿有擒纵，徒侣鲜败阙。愿以清净心，而作广大事，于一弹指间，摄授俄孔炽。公侯诸宰执，都护大将军。橐驼载法施，解放鞲中鹰。香花结慈云，锺鱼答天籁，妇孺布金钱，屠沽请法戒。檀柘三十围，绝壑封云烟，越氓闻鬼语，将以供诸天。八龙骋威神，夜半雷雨送，涌水巉岩齐，耶许力不用。觚棱截虹霓，丹雘蒸云霞，变现兜率宫，周满恒河沙。祝釐巩丕图，皈依发正信，白象捧金轮，青莲演佛乘。功成己不有，道在我且行，泊然入灭度，便是娑罗林。是谓大坚忍，是谓正知觉，世幻等微尘，去住总不著。能以义句参，不落识想故；能以行业求，不贪利养故。门庭饶拔济，机用垂森严，马驹踏四海，优钵开千年。灯灯镇相续，如如永不坏，若论无尽身，充满于法界。顾惟有情众，俯仰于兹山，拳石本灌莽，冷泉空潺湲。念以何因缘，成此功德聚，灵骨于焉藏，理在不思议。日色起沧海，潮声来浙江，吉祥殊胜地，寂灭光明幢。我为作此铭，刻诸无缝塔，旷劫长不磨，炯炯玄要法。

【照如禅师生塔颂】

吾郡西郊华雨庵照如禅师，俗曹姓，讳洵，字元孟。祖为鲁川先生，伟业外王母之父。鲁川著书数百卷，其论浮屠氏与孔子之道合。照如繇诸生出家，先后一揆，识者称之。年七十有二，乞言于余，铭其生塔，若以秘演、浩初有托乎文字以传者。余逊谢不敢，只以谱系渭阳，伤心风树，同登正觉，有感夙因，合掌作礼，而为之颂曰：

佛说大报恩，左肩尝负母，经历千馀年，恩深难报故。以是作思维，母上更有母，乃至其亲党，恩爱总不殊。譬如娑罗树，叶叶本同条；譬如璎珞珠，丝丝自相续。吾母朱淑人，曹乃所自出，始余六七岁，得见外王母。尝用兜绵手，摩顶在膝前，阿甥汝当知，我父循良吏。上书忤时宰，拂袖归田庐。理学专门家，孔释水乳合，诸方大尊宿，推重惟鲁川，教律与论藏，一一手撰述。吾母时谛听，大发菩提心，晚受具足戒，修持二十载。名山构杰阁，虔奉修多罗。幡幢纷五色，亲见如来迎。末后勘辨明，往生安乐国。霜露渐以改，中表日以凋，朱、曹两姓人，屈指存者几？有一大比丘，其名曰照如，住锡华雨庵，精修木叉行。皎然绍灵运，智永嗣右军，是为鲁川孙，儒、释合而一。少年好诗酒，有声诸生中。南适闽与瓯，西过伊与雒。长揖谒卿相，高论倾贤豪，相赠千黄金，弃之若涕唾。归来橐如洗，客至贫无毡，趺坐惟一床，瞑目思万里。雒城佳丽地，冠盖罗王侯，兜率天王宫，云霞结成绮。黄流俄屈注，平地起龙蛇，千尺妙高台，迁变若泡影。无诸越人市，琥珀珊瑚珠，白象旃檀香，黄犀金孔翠。劫火忽烧灼，委落恒河沙，七宝苏迷山，刹那成瓦砾。微尘具世界，世界为微尘，普视阎浮提，尝作寂灭想。缘此弃妻子，剃落为浮屠，梵夹手自诠，熏心兼注耳。惟有《妙法华》，是为经中王，藏通别圆义，开权而显实。无二亦无三，融通归一乘。缮写贝叶文，六万九千馀，音演第五时，光周三法界。妙义已充足，广摄信解门。稽首龙树尊，证入杂华海。悉心念厥祖，多闻大总持，遗书虽散亡，般若炯然在。百年种佛智，宗旨留家风，重以文句身，而修秘密印。我初念舅氏，逃入于苦空，比悟清净因，身心大饶益。却恨烦恼障，八万尘劳缠，浮名若空华，世慧如利刃。归命大慈氏，法乳甘醍醐，佛恩与亲恩，昊天同罔极。师其勤接引，觉筏开迷津，三世诸眷属，共成无上道。







三十


○传

【谢封翁传】

定海慈孝村人人皆称谢封翁。翁讳瀚，字爱夫，别号泮池。其先有令定海者，遂家焉。世以孝闻，能修庐墓礼，村以是得名。其墓间夜辄闻呼謈声，状若谳决者，谚为语曰：“谢家坟，鬼开门。”元初年间毁墓石缮城纻，村人以灵异故，争畚土掩覆，故谢坟封鬛至今高丈二尺许云。屡传而有琛者，以上饶令起家，政治神明，号曰谢城隍。琛弟玙，四传而为赠参政公大纶，即翁之父也，时产已中落。

翁年十二，一日见家不能炊，遂缘江岸祷水神，沙且没踵，倏大蛤数斗涌出，徐囊归，得饷父母，盖纯孝所感也。因谓其季曰：“需青紫何时？万一吾父母枵羸至不及待何！尔执不律，吾行且逐乌兔走矣。”遂弃去制举义，修业吴、越间，足茧起寸，业遂稍起，壹意奉父母欢，季即参政公，乃得卒其学成进士。赠公性好晏处，会岁除，邻失火，荡其室亡有，僦旁舍以居，辄忽忽不乐。翁乃收合煨烬，虑材鸠佣，落成而间燥，赠公始喜，然以亡楼居，且未畅也。翁侦知之，复自为臿筑，楯栭之属，以意审面。已而南熏拂拂，江山萦绕，赠公登焉而乐，乐而甚为加餐也。参政公既宦游万里外，翁家居养母，备极情志。参政无内顾忧，与翁没齿友爱，视曩者青紫数言，始终盖无间云。

翁轻资财，排患难，慕义若嗜欲，里闬尊为祭酒。已伯子泰宗既贵，海巡使者及郡邑长吏争迎致翁，翁为画策，辄有所兴革，无不砉然解者，减苛徭，定兵变，语皆在志中。初翁以小贾役常熟，迷失路，夜昏黑矣，有童子导至邸舍，忽不见。渡福山遇飓风，海船将覆，翁见帆柱脱，急呼篙师理之，遂得免。又尝痒疡生于背，有客过门，手和蜡矾为丸，竟去不受谢。其隐报类如此，谓非慈孝所致哉！

翁故五子。鄞人为余言慈孝村有谢伯子者，以进士出漳浦之门，今隐居教授，所著书且万言，时念家国师友之故，辄发声读，读罢辄泣，而肮脏无憀，一发泄之于酒，酒故不醉，即泰宗也。余慕其名而无繇见，会其季泰交以明经对策第一，卒业北雍，文辞卓荦，余摸索喜甚，以冠其军，及来谒余，傫然笃行儒者也，乃为慈孝村八十三翁立传焉。

国史氏曰：余为《谢封翁传》，传不详其它，重称慈孝村者，盖著所本也。语云：“不知其父视其子。”余门下士泰交为其父请传，跪门外者三日，每见辄蒲伏阶下，流涕不能起。於乎！至性感动，即若翁可知矣。

【志衍传】

志衍讳继善，姓吴氏，志衍其字也。余年十四识志衍，志衍长于余三岁，两人深相得。又六年而人抚、纯祜相与砥砺为文章，人抚、志衍与余同魁庚午一经，而纯祐末十年成进士，里中称科名者推吴氏云。当是时，天如师以古学振东南，海内能文家闻其风者靡然而至，余羸病不能数对，客过志衍，则人人自得也。

志衍博闻辩智，风流警速，于书一览辄记，下笔洒洒数千言，家本《春秋》，治三《传》，通《史》《汉》诸大家，继又出入齐、梁，工诗歌，善尺牍，尤爱图绘，有元人风，下至樗蒲、六博、弹琴、蹴踘，无不毕解。性好客，日具数人馔，宾至者无贵贱必与均，每三爵之后，词辨锋起，杂以谐谑，辄屈其坐人。余口不识杯铛，同其醉醒；而志衍白掷剧饮，与人决度，不胜不止，岸帻笑咏，酣饮绝叫以为常。生平负志节，急人患难。其成进士也，会里中儿刊章告密，天如师为所构，势张甚，志衍锐身为营救，卒以免。大司马邺仙冯公闻而严重之，愿与交。已得慈溪令，司马其邑人，益相为引重，而长安名公卿争揖志衍矣。母夫人丧，未之任，家居侍太公疾，视汤药，浣厕窬，衣不解带者数十日，哭泣丧葬，备物尽志，人称曰孝。事长兄，待二弟，友爱无间言。伉爽旷达，耻为小节苛礼，而父党造门，必蹑履问起居。中表故旧及所游门下士一旦请缓急，未尝以不足为解，而无纤毫德色。家世素高赀，坐是析箸，假贷累千金，意豁如也。尝游黄山，凌蹑险绝，同游者不能从焉。雅自负强济，谓可就功业，慨然曰：“今天下将乱，大丈夫习劳苦，任艰难，为国家驰驱奔走，有如此游矣！”而其后乃得蜀之成都。成都在万里外，又荆、襄陷没，江、鄂道断，宾客逡巡劝少留。志衍曰：“吾既受成命矣，人臣守官，其敢以利害辞？且今日何乐土之有？”志衍虽勇于蜀游乎，顾置酒张乐，召所与游人人道别，虽握手极笑语，而独坐凝视，椎床弹指，或亲故问之，则浮大白引满，欷歔不复言。既上道，复改途出宜春，道酉阳，涉黔江，南而入蜀，即日启蜀王，请发帑金为备御计。当时蜀事已棘，而藩府金缯积者数百万，王吝不应，则贻余书曰：“事不可为，余必死于此。”词甚酸怆云。

居五六月，蜀问至，成都陷，余中夜蹶起曰：“志衍死矣！”欲为位哭，行自念，尽室西川，岂无一自脱得报亲戚者？越三年，其弟事衍徒跣万里，望家而哭曰：“吾兄以甲申十一月二十五日遇害，骂不绝口，贼脔而割之。一门四十馀人，同日并命。”嗟乎，何其酷也！当夫燕京已没，先皇帝崩问已至，志衍恸哭上书，即藩邸亦心动，而文武大吏无一人肯办贼。剑门、夔峡诸险皆已失守，而后驱数千之卒，阻五丈之城，以当百万之强寇，虽智勇无所施。护亲藩窜山谷，屏迹蛮僚间，可以图全，而志衍喋血自誓，与此城为存亡，终至骨肉菹醢，妻儿横分，以报所受，岂不难哉！

初纯祐之在永嘉也，书问阻绝；而事衍闻东南大乱，亦长恸，恐至则无归。及两人先后到里门，问宗人亲戚尚无恙。余向谓志衍即尚存，势不能自拔，今见两兄弟流离辛苦，终得相见，抱持痛哭，而志衍独不幸以死。死者人所不免，而家室同尽，龆稚无遗，并其断骸残骼不得一棺之土，故哭其丧者为尤痛焉。

嗟乎！志衍之入蜀也，天如师已前没，未一岁而司马冯公亦亡，平昔志衍所与游零落殆尽，祸与志衍同者亦比比而是也。其宜死而不死，如余与人抚，则又穷愁疾病，所去志衍者几何，而今日犹哭吾志衍，志衍亦可以无憾矣。

志衍有子曰孙慈，贼将怜而匿之，后亦遇害。纯祐经纪其兄丧，以少子某为之后。志衍之死也，友人季曾贯与同难。其族人名汉者逸出城，箭及之，颠而殒。家人五郎者免矣，奋曰：“吾主与主母死矣，义不忍独生！”乃慷慨骂詈而尽于主侧。呜呼！是皆可书也。

【柳敬亭传】

柳敬亭者，扬之泰州人，盖曹姓。年十五，犷悍无赖，名已在捕中，走之盱眙，困甚。挟稗官一册，非所习也，耳剽久，妄以其意抵掌盱眙市，则已倾其市人。好博，所得亦缘手尽，有老人日为醵百钱从寄食。久之过江，休大柳下，生攀条泫然，已抚其树，顾同行数十人曰：“嘻，吾今氏柳矣！”闻者以生多端，或大笑以去。后二十年，金陵有善谈论柳生，衣冠怀之辐辏，门车常接毂，所到坐中皆惊，有识之者，此固向年过江时休树下者也。

柳生之技，其先后江湖间者，广陵张樵、陈思，姑苏吴逸，与柳生四人者各名其家，柳生独以能著。或问生何师，生曰：“吾无师也。吾之师乃儒者云间莫君后光。”莫君之言曰：“夫演义虽小技，其以辨性情，考方俗，形容万类，不与儒者异道。故取之欲其肆，中之欲其微，促而赴之欲其迅，舒而绎之欲其安，进而止之欲其留，整而归之欲其洁，非天下至精者，其孰与于斯矣！”柳生乃退就舍，养气定词，审音辨物，以为揣摩，期月而后请莫君，莫君曰：“子之说未也。闻子说者欢咍嗢噱，是得子之易也。”又期月，曰：“子之说几矣。闻子说者，危坐变色，毛发尽悚，舌挢然不能下。”又期月，莫君望见惊起曰：“子得之矣！目之所视，手之所倚，足之所跂，言未发而哀乐具乎其前，此说之全矣。”于是听者傥然若有见焉；其竟也，恤然若有亡焉。莫君曰：“虽以行天下莫能难也。”已而柳生辞去，之扬州，之杭，之吴，吴最久，之金陵，所至与其豪长者相结，人人昵就生。其处己也，虽甚卑贱，必折节下之；即通显，傲弄无所诎。与人谈，初不甚谐谑，徐举一往事相酬答，澹辞雅对，一坐倾靡。诸公以此重之，亦不尽以其技强也。

当是时士大夫避寇南下，侨金陵者万家。大司马吴桥范公以忧兵开府，名好士，相国何文端阖门避造请，两家引生为上客。客有谓生者曰：“方海内无事，生所谈皆豪猾大侠，草泽亡命，吾等闻之，笑谓必无是，乃公故善诞耳。孰图今日不幸竟亲见之乎！”生闻其语慨然。属与吴人张燕筑、沈公宪俱，张、沈以歌，生以谈，三人者酒酣，悲吟击节，意凄怅伤怀，凡北人流离在南者，闻之无不流涕。未几而有左兵之事。左兵者，宁南伯良玉军噪而南，寻奉诏守楚，驻皖城待发。守皖者杜将军弘域，于生为故人。宁南尝奏酒，思得一异客，杜既已泄之矣。会两人用军事不相中，念非生莫可解者，乃檄生至进之。左以为此天下辩士，欲以观其能，帐下用长刀遮客，引就席，坐客咸振慑失次，生拜讫，索酒，诙啁谐笑，旁若无人者。左大惊，自以为得生晚也。居数日，左沉吟不乐，熟视生曰：“生揣我何念？”生曰：“得毋以亡卒入皖，而杜将军不法治之乎？”左曰：“然。”生曰：“此非有君侯令，杜将军不敢以专也。生请衔命矣！”驰一骑入杜将军军中，斩数人乃定。左幕府多儒生，所为文檄不甚中窾会；生故不知书，口画便宜辄合。左起卒伍，少孤贫，与母相失，请貤封不能得其姓，泪承睫不止。生曰：“吾侯不闻天子赐姓事乎？此吾说书中故实也。”大喜，立具奏。左武人，即以为知古今、识大体矣。阮司马大铖，生旧识也，与左隙而新用事。生还南中，请左曰：“见阮云何？”左无文书，即令口报阮以捐弃故嫌，图国事于司马也。生归，对如宁南指，且约结还报。及闻阪矶筑城，则顿足曰：“此示西备，疑必起矣！”后果如其虑焉。

左丧过龙江关，生祠哭已，有迎且拜，拜不肯起者，则其爱将陈秀也。秀尝有急，生活之，具为余言救秀状。始左病，多恚怒，而秀所犯重，且必死，生莫得搘捂，乃设之以事曰：“今日饮酒不乐，君侯有奇物玩好，请一观可乎？”左曰：“甚善。”出所画己像二，其一《关陇破贼图》也。览镜自照，叹曰：“良玉天下健儿也，而今衰。”指其次曰：“吾破贼后将入山，此图所以志也。”见衲而杖者，数童子从，其负瓢笠且近，则秀也。生佯不省，而徐语为谁，左语之，且告其罪，生曰：“若负恩当死。顾君侯以亲信，即入山且令自从，而杀之，即此图为不全矣。”左颔之。其善用权谲，为人排患解纷率类此。

初生从武昌归，以客将新道军所来，朝贵皆倾动，顾自安旧节，起居故人无所改。逮江上之变，生所携及留军中者亡散累千金，再贫困而意气自如。或问之，曰：“吾在盱眙市上时，夜寒，借束稿卧，𬸚履踵决，行雨雪中，窃不自料以至于此。今虽复落，尚足为生，且有吾技在，宁渠忧贫乎？”乃复来吴中。每被酒，尝为人说故宁南时事，则欷歔洒泣。既在军中久，其所谈益习，而无聊不平之气无所用，益发之于书，故晚节尤进云。

旧史氏曰：余从金陵识柳生，同时有杨生季蘅，故医也，亦客于左，奏摄武昌守，拜为真。左因强柳生以官，笑弗就也。杨今去官，仍故业，在南中，亦纵横士，与余善。

【张南垣传】

张南垣名涟，南垣其字，华亭人，徙秀州，又为秀州人。少学画，好写人像，兼通山水，遂以其意垒石，故他艺不甚著，其垒石最工，在他人为之莫能及也。百馀年来，为此技者类学崭岩嵌特，好事之家罗取一二异石，标之曰峰，皆从他邑辇致，决城纻，坏道路，人牛喘汗，仅而得至。络以巨，锢以铁汁，刑牲下拜，刂颜刻字，钩填空青，穹窿岩岩，若在乔岳，其难也如此。而其旁又架危梁，梯鸟道，游之者钩巾棘履，拾级数折，伛偻入深洞，扪壁投罅，瞪盻骇栗。南垣过而笑曰：“是岂知为山者耶？今夫群峰造天，深岩蔽日，此夫造物神灵之所为，非人力所得而致也。况其地辄跨数百里，而吾以盈丈之址，五尺之沟，尤而效之，何异市人抟土以欺儿童哉！惟夫平冈小阪，陵阜陂陁，版筑之功可计日以就，然后错之以石，棋置其间，缭以短垣，翳以密筿，若似乎奇峰绝嶂，累累乎墙外，而人或见之也。其石脉之所奔注，伏而起，突而怒，为狮蹲，为兽攫，口鼻含呀，牙错距跃，决林莽，犯轩楹而不去，若似乎处大山之麓，截溪断谷，私此数石者为吾有也。方塘石洫，易以曲岸回沙；邃闼雕楹，改为青扉白屋；树取其不凋者，松杉桧栝，杂植成林；石取其易致者，太湖尧峰，随意布置，有林泉之美，无登顿之劳，不亦可乎！”华亭董宗伯玄宰、陈征君仲醇亟称之曰：“江南诸山，土中戴石，黄一峰、吴仲圭常言之，此知夫画脉者也。”群公交书走币，岁无虑数十家，有不能应者，用为大恨，顾一见君，惊喜欢笑如初。

君为人肥而短黑，性滑稽，好举里巷谐媟以为抚掌之资，或陈语旧闻，反以此受人啁弄，亦不顾也。与人交，好谈人之善，不择高下，能安异同，以此游于江南诸郡者五十馀年。自华亭、秀州外，于白门、于金沙、于海虞、于娄东、于鹿城，所过必数月。其所为园，则李工部之横云、虞观察之预园、王奉常之乐郊、钱宗伯之拂水、吴吏部之竹亭为最著。经营粉本，高下浓淡，早有成法。初立土山，树石未添，岩壑已具，随皴随改，烟云渲染，补入无痕，即一花一竹，疏密欹斜，妙得俯仰。山未成，先思著屋，屋未就，又思其中之所施设，窗棂几榻，不事雕饰，雅合自然。主人解事者，君不受促迫，次第结构；其或任情自用，不得已骫膜曲折，后有过者，辄叹息曰：“此必非南垣意也。”君为此技既久，土石草树，咸能识其性情。每创手之日，乱石林立，或卧或倚，君踌躇四顾，正势侧峰，横支竖理，皆默识在心，借成众手。常高坐一室，与客谈笑，呼役夫曰：“某树下某石可置某处。”目不转视，手不再指，若金在冶，不假斧凿，甚至施竿结顶，悬而下缒，尺寸勿爽，观者以此服其能矣。人有学其术者，以为曲折变化，此君生平之所长，尽其心力以求仿佛，初见或似，久观辄非。而君独规模大势，使人于数日之内，寻丈之间，落落难合，及其既就，则天堕地出，得未曾有。曾于友人斋前作荆、关老笔，对峙平墄，已过五寻，不作一折；忽于其颠将数石盘互得势，则全体飞动，苍然不群。所谓他人为之莫能及者，盖以此也。

君有四子，能传父术。晚岁辞涿鹿相国之聘，遣其仲子行。退老于鸳湖之侧，结庐三楹。余过之，谓余曰：“自吾以此术游江以南也，数十年来，名园别墅易其故主者，比比多矣。荡于兵火，没于荆榛，奇花异石，他人辇取以去，吾仍为之营置者，辄数见焉。吾惧石之不足留吾名，而欲得子文以传之也。”余曰：“柳宗元为《梓人传》，谓有得于经国治民之旨。今观张君之术，虽庖丁解牛，公输刻鹄，无以复过，其艺而合于道者欤！君子不作无益，穿池筑台，《春秋》所戒；而王公贵人，歌舞般乐，侈欲伤财，独此为耳目之观，稍有合于清净。且张君因深就高，合自然，惜人力，此学愚公之术而变焉者也，其可传也已。”作《张南垣传》。

【汪处士传】

汪处士凤龄，字仪卿，别字思颖，其先出唐越国公华之后。越国数十传为时扬公，世居徽之唐模村，当赵宋之季，时扬以孝闻，由唐模徙岩镇，是为岩镇汪氏。时扬有十子，其第四子允亮，又十馀传而得君。

君生而姿貌颖异，目睛烂烂烛人。始在髫鬌，不苟嬉弄，凝重如成人。六岁出就外傅，强记雒诵，大有过于凡儿之所习，操管为文，衮衮不能自休，时师避席畏之曰：“非某所能教也。”既长，试有司辄不利，或有劝之者曰：“丈夫拔足阡陌之中，乘坚驱良，足以为豪耳。儒者博而寡效，劳而无功，是安用此呫哔者为？”君慨然叹息曰：“吾新安非徽国文公父母之邦乎？今紫阳书院，先圣之微言，诸儒之解诂具在，奈何而不悦学乎？且吾汪氏仕而显、贾而赢者，世有其人矣，苟富贵堙灭不称，何如吾为一卷师，而以《兔园》终老也！”闻者眙愕以去。久之，歙有大中丞方公者聘请高行为弟子师，里塾之士自炫鬻者以十数，方公独以望实细推择曰：“必汪先生。”于是洁馆舍，具书币以迎致之，命其子若弟修北面之礼，乡人聚观，诧指曰：“吾今日始知学之为益矣！”

君为人性至孝，再刲股以疗其亲疾，居丧哀毁，几致灭性。御史张公慎学行部至新安，州郡上其事，命大书孝行，著绰楔以旌之。邑宰聘饮于乡，复加崇奖。君尝谓人曰：“世谓儒者有名无情，不足乎缓急，此腐生孤陋者所为，非所以概吾道也。夫君子先人后己，重义轻利，讵肯于死生然诺有二其心哉？”当明之末造，新安谷歉人饥，君推其资计，赈赡里闾，人有急难叩门，倾囊倒庋，应之惟恐不足。甚至举倍称之息，为人解对，后虽掉臂负之，弗恤也。新安之俗，好以纤介自言，邻比沤麻之争，兄弟原田之讼，经年所不能决，君出一言为之平处，退而皆服。居尝引诸生雠问经义，有暇则东阡西陌，亲友过从，数举长者之言，提耳训告，其有怀诈面谩，辄质责谯让，俾无所容。性高整，虽妻子不见有燕惰之色，居处服饰，务敦俭朴，以为时世先。里人伏腊置酒，三爵之后，以严见惮，少长无敢载号载呶者，咸相谓曰：“汪君在坐，使人不乐，不见又从而思之。”其取重若此。初越国公以九子散居六邑，其著者曰兖山、邑南，曰桃溪、万安，曰登源、太畈、西门、潜口、黄坡，无虑数十大族，君皆能条举枚数，分其所自出；而于岩镇，则婚必告，丧必赙，祭享必会，修收族之道焉。有八子，多以孝谨起家，笃修行谊。君教之曰：“陶朱公之传不云乎？年衰老而听子孙。吾以隐居废治生，诸子有志于四方，甚善，但能礼义自将，不愧于儒术，吾愿足矣。”

君生于万历癸巳年正月初五日，卒于康熙丁未年腊月二十八日，享年七十有五。八子者：秉干、秉中、秉和、秉厚、秉星、秉亮、秉光、秉贞，皆克遵遗训，而秉干侨寓吾州，故知君言行为详。君菆宫在其邑之南山，其志碣将以俟诸启奠，故不备载。

旧史氏吴伟业曰：黟、歙居万山中，风气完密，世称多笃厚长者。当前朝成、弘之时，篁墩程先生好论次其乡人之可传者以告世，如孝义汪处士思义、汪义士中和，此两君者，苟以入《独行传》，则良史所必采焉。今思颖汪君先后一揆，何汪氏之多贤哉！往余在京师，知方中丞护岩关，其门下多文武智计之士，乃为子弟择师得汪君，由此观之，即汪君可知矣。

【登封三节妇传】

河南登封焦氏有三节妇，曰周氏，曰杨氏、牛氏。周氏者，太仆寺少卿与嵩公次子文学□□之妻也。文学早死，孺人与侧室李氏皆有遗腹，免身皆男。孺人曰：“吾之不早从地下者此尔，今天幸俱有子，吾将下报吾夫。”太仆公固止之。亡何，李以病逝，孺人乃抱其孤泣曰：“天乎！吾两儿恐不能俱全，若此子失所，鬼而有知，问李氏孤何在，则将奚辞以对？”遂择里媪乳己子，而亲抱李氏孤乳之。太仆为仰天出涕曰：“人情莫不爱其子，此古人所难，吾媳妇能行之，儿为不亡矣。”

后二十年，登封县民有具节母事上直指使者，使者为请，天子下其奏，锡封表闾，岁给饩米□石，河南人皆叹息曰：“周太君抚两孤成立以膺此宠也。”盖自文学没二十年，而孺人始以节孝显于朝。又□年而孺人没，没后□年，而登封陷于寇，其以节死者为焦家妇杨氏、牛氏，河南人复皆叹息曰：“微周太君之教不及此。”

杨氏者，焦君阳长之妇，周藩仪宾四聪公之女也。既归阳长君，事姑最恭谨，而读书识大体，尝手《列女传》一编，与姒牛氏讲贯义旨，悉通晓。登封既围急，孺人知不免，纫其中外衣以自固，拜辞太君木主，将引决，侍婢止之曰：“吾城前受围，匝月不下，今尚冀万一得全。且郎君不在，主君旦暮城守，盖俟休沐时一谋之乎！”杨孺人叱之曰：“吾奉先姑教训，若不死，何面目见地下且玷太仆家风乎？”乃约牛氏同死，指梧下井曰：“此吾两人毕命处也。”卒俱死。

吴伟业曰：余之中州，尝望见嵩岳，云其下必多伟人巨卿，负奇节、立志概者。今观焦太仆龃龉江陵，屡踬复振，一门之内，男清女贞，周太君有《褵鸠》之仁、《柏舟》之节，而两烈妇捐生殉义，立志皎然，岂山川之气赋禀有素耶！抑门内之训浸渍涵育使然也？初阳长走京师，乞名公卿歌咏，太君之节闻于天下，可谓甚孝。今两烈妇之殉也，适会抢攘，无所表章以显当世；然观阳长悼亡诗，音节悲苦，属和者无不泣下。呜呼！若两烈妇者，诚无愧于其姑矣！故娄东旧史氏为合传焉。

【汤节母赵氏传】

节母赵姓，河南睢州人，其先许昌徙也，世为望族。年十八，归同邑文学汤君讳祖契，字孝先；其子今为国史院检讨讳斌，则以孺人之节义闻于朝者也。汤于睢阳亦望姓，始祖以武功爵世授卫指挥佥事。自孝先以上，三世用儒术闻矣。孝先之父曰斋，居家有礼法。孺人醮而庙见，斋喜曰：“此必为贤妇，兴吾家。”斋尝大病，孺人调匕箸、奉汤药，偕孝先侍疾者四十日。斋疾少间，见其孙立于旁，手摩囟顶，泪泫然承睫曰：“吾子孝，新妇贤，殆将有后，其在此子乎！吾老不及见矣。”斋殁，含殓以时具，孺人皆先事缝纫，附身附棺，应手立办，亲党相顾而惊，微孺人不能以丧也。岁大祲，家益以贫落，傅玑之饰鬻既尽，则蚕绩继之。堂上枿𫗴饣修氵随，弗缺于供，私则咽藜藿，食糠俶，勿使姑闻。篝灯机杼，课检讨以夜读，烛不至，则诵古书，俾暗而记之，略上口乃止。盖孺人少习《孝经》《列女传》，识其大义，居常以训饬子女，欲亲见诸躬行，故其事舅姑服劳无倦，临患难立意皎然，不挫所守，诚天性然也。

河南方乱，旱蝗不止，孺人忧之，为长女营嫁；检讨未应婚也，则又为营婚。慨然谓孝先曰：“吾一子一女，志愿毕矣。世事至此，如姑年老何！”或问以身谋，则笑勿应。明年贼大至，睢阳旁邑皆陷，孺人闲定如平时，戒左右莫惊吾姑也。先是检讨读书北恒山之麓，事急驰归，守陴者勿纳，则循城而号之，孺人曰：“来则俱死无益，不可令汤氏无后。”戒勿复入。城既破，孝先负其母窜芦中，仅而后免。孺人召集家人，从容慷慨，自以累世高门，今日义无全理，且以姑老不得终事为恨。解衣带自缢，不绝，再投于井，眢井也，家人缒而出之。贼寻至，环以白刃，孺人大骂，贼刃交于胸，噀血不挠。及旬而殓，尸僵如生。今建祠于故居之东，知州事者春秋祭祀不绝云。

吴伟业曰：节义之起也，岂不以读书知礼义哉！妇人女子，仓皇逼侧，勇于一决，抑亦计无复之耳。观节母处危乱之中，不以身累其夫，不以死忧其亲，非其学问志行，深有得于《孝经》《女史》，能从容如是耶？黄河溃决，孺人之殡再没于水，论者谓天道太酷。嗟乎！梁园之侧，洛水之旁，其为高坟巨碣者何限，终委蔓草而号狐狸。今节母之英灵昭爽，翱翔乎星辰日月之际，又何有于衣裳形魄之抔土？而独令其平生行事，载之图牒，传之丹青，俾知者播为奇闻异迹，则世教有裨，而于孺人读书知礼之志，亦可以无憾。余故谨次所闻，俾采风者识所考焉。

【吴淑人传】

淑人姓吴氏，赠亚中大夫席君右源之妻，而故太仆寺少卿宁侯君之母也。席与吴东山著姓，右源又吴之所自出。其父怡泉公生四子，长矣，而继室以吴氏，生右源与其兄左源，为幼子，故少分焉。淑人则其姑之再从女也，父养心绝怜爱之，有豪家求委禽焉，勿与。右源傫然贫者也，一见独伟之，曰：“吾择婿无逾此郎矣。”既馈而怡泉已没，事姑克以孝闻，舍旁有隙地，修蚕桑，植蔬果，得一味之甘，调糁而进之，曰：“勿使吾夫有内顾忧也。”左源之配曰沈孺人，先后相友爱。二源兄弟同心，足以发贫成业，而两妇桁无异衣，廪无异粟，箕帚不谇，井臼必均，黾勉有无，辛勤共事者垂四十年。右源之初谋废举也，苦无以为资，淑人斥嫁时装以佐什一。家既起至巨万矣，右源中夜寝熟，辄扪床大呼曰：“安所得百金以为积著计乎？”盖其少更难□，虽赢得过当，不忘所自始也。以常情度之，宜其重于弃财，顾用好施闻郡国，赈恤贫弱，甓治津梁，其费动以千百计。人或以谓淑人，淑人慨然曰：“吾夫妇累积纤微以有今日，匪由人力，天所赞也。苟为善不卒，何以克长久乎？”

怡泉公著《家居杂仪》一卷，最详于内训，淑人自以不逮事吾舅，常捧之而泣。其庀家政也，肃而宽，廉而不刿；知人善任，得其才而用之；奉事祖宗，问遗亲戚，鱼菽之祭必以敬，腶脩之将必以诚；箴管縏帙，罔勿饬也；米盐凌杂，罔弗戒也；机杼刀尺之声闻于户外，笃老而犹不衰。或以为太自苦，淑人曰：“先舅之坠言在，吾敢违诸乎？”

少卿事其母至孝，中外事咨而后行。赈荒之役，跽而请命，淑人曰：“此而父志也。”尽捐其箧衍所畜，市千石以助之施，齐、鲁及吴人受其赐者皆曰：“义母生我。”所司欲以其事上闻，庶几褒宠如古所谓女怀清台者，淑人笑曰：“吾虽不知书，如秦皇帝以万乘礼一嫠妇，而其夫与子顾弗传，岂纪者略之耶！抑恩弗及也？若此何足为天下劝乎？今吾子倾家佐军，珣书貤封三世，奏英荡之节，过家上冢，其为宠光也大矣，又何必以老妇之义闻也？”其贤明识道理如此。盖年有九十而卒。

旧史氏曰：余观江以南，惟新安善治生，其丈夫转毂四方，女子持门户，中外咸有成法。盖吴之洞庭亦然，过其地，见重垣如城，厅屏清肃，终日行里中，不见有游闲之迹、笑语之声。《诗》曰：“不绩其麻，市也婆娑。”中古且以为叹，况今日而有此风，不亦异乎！乃闻席有贤母，以九十之年，执麻枲，课纺绩，赋事而献功，不以盈满少自暇豫。昔鲁敬姜有言：“瘠土之民，莫不好义。”夫洞庭固沃土，非瘠土也，而卿士大夫之家，礼法足以化其境内，其有裨世道，岂偶然哉！是不可以莫之传也。作《吴淑人传》。

【施太夫人传】

秦与施晋阳之望姓，秦自方伯公以下先后通显，而施太仆为名卿。方伯公三传为文学水庵公，太仆以季女女之，余同年今令清江大音所自出也。《礼》为人后者为之子，归为人后者为之子妇。其以支子出为支子后，妇姒妇也；支子入为大宗后，妇冢妇也。《诗》曰：“于以奠之，宗室牖下。谁其尸之？有齐季女。”女子之嫁也，教成之祭尚于大宗，而况于从夫乎！太夫人自太仆公曰“吾季女”，自秦龙槐公曰“吾冢妇”。文学为征仕公次子，嗣于龙槐，筐筥锜釜，实先族人，诸姑伯姊视我妇礼，太夫人之处此也盖难。

太夫人归秦氏时，龙槐公已前死，新遭谈孺人丧，逾年而成礼，又以哭征仕公，髽而当户，用佐哀泣。一年之中，两见素冠；太夫人人不既蹙已乎！既而视服膳，迎颜旨，娩婉听顺，以事吴孺人、陈太孺人，曰：“吾遭二丧而事一姑，其敢弗力？吾不获行冢妇礼，而行冢孙妇礼，犹余幸也已。”

文学公好书，多雅游，皆海内知名士，太夫人为修脡具，议酒食，佐读不辍，书皆暗诵，通大义相论难。顾文学公体素羸，不胜其志气，尝劝以毋汲汲太自苦。文学公好施，不问赀算，辄为治丝谷，计生产，给众指执作，曰：“吾教俭，且佐治也已。”文学公中夺，夫人伤之垂绝，欲以死殉，复重自抑以抚藐孤，讫于成立，服无华，髢无饰，发言则涕，曰：“汝父无年，嗛于一第，汝其无荒于业以继汝父之志乎！”庚午，大音举于乡，越六年成进士，得官清江，而太夫人已前殁。嗟乎，何太君之集于荼蓼也！

太君以名公卿女，入门下车，就位缟泣，一年而哭谈孺人，又一年而哭征仕公，又四年而哭陈太孺人，又九年而哭吴孺人。文学公棘人栾栾，夫妇未尝见齿，以至于亡焉。文学公即世，太君以一妇人抱弱子，长者数岁，少者不过五月，茕茕二十馀年，始得大音之一遇，又不二年而卒，不见其成进士。呜呼！忧乐之际，何其远哉！

太君为女者十五年，为妇者十六年，为母者二十六年。其为女也柔懿为则，其为妇也贞顺有礼，其为母也敬俭弗忘。语曰：“斥卤无松柏。”又曰：“云出于山而雨其山。”大音之恂恂忠孝，非有得母氏之教乎！噫，是可纪也已。







三十一


○祭文铭赞

【祭李幼基文】

呜呼！人生忧乐，岂不有命？卜宅平皋，长林掩映，隐几青山，怡神选胜，谓君为愁，曰余不信。人生赢绌，岂不由天？美田上腴，前陂后川，涤场多黍，伏腊丰年，谓君为贫，佥曰不然。乃君端居，咄咄仰屋，临食必叹，生涯日促。握手生平，告余衷曲，容有勿尽，尚欺骨肉。比君之亡，匍匐往哭，箧无长物，庾无藏粟，余阁之奠，饭含不足。

呜呼！君之居身，声色是屏，衣不纤縠，食不南烹。素心别尚，翰墨丹青，品题访构，卷握千金。君之读书，厌薄章句，涉猎陈编，脱略时制。尺素翩翩，周详援据，指事抒怀，亲疏各致。太史之子，中丞之孙，温醇孝谨，不言躬行，性弗接物，与世无争。择肉犹虎，同恶如蝇，投缿告缗，操兵到门。余忝姻盟，道衰莫庇，屈指亲朋，高门日替。鬼瞰盗憎，虚名是累，脱屣家园，超然身世。追随浪迹，聚首京华，嗟余匏系，苦雪寒沙，死丧疾病，寥落天涯。君频枉顾，载酒烹茶，挑灯笑语，足慰无家。君以避仇，思叨一命，募民实边，入钱应令。需次半纶，恐荒三径，我劝子归，无与物竞。伯氏雍容，家门贵盛，名驹虽少，可称神骏。接武诸兄，后先超乘，晚节林泉，优游霜鬓。比余返辔，邂逅归舟，西风搔首，萧索如秋。湖田既薄，粳稻难收，谷贱年饥，政急人愁。遭难破家，况困诛求，时会若此，定复何尤？一笑开尊，申卿眉头。

呜呼！匪朝伊夕，栖迟客里，言旋言归，于三十里，其室则迩，经过有几？昨来问疾，披衣半起，从子在前，青灯置几，把臂涕洟，谓托以死。余抚而慰：君言过矣，努力加餐，慎调药饵，豁达胸怀，所苦良已。别未两月，遽至于此！君之家法，奕叶衣冠，虽无末命，属有坠言，子弟宗族，奉以周旋。世故虽非，囊空则安。朋友论定，在于阖棺，以此报君，无负九原。唯君一生，门高责重，身处膏粱，不乐自奉。晚值艰难，伤心痛，五十之年，焦劳一梦。酹酒陈词，失声长恸。

【祭钱大鹤文】

哀哀与立，竟死谓何？匪姻之故，涕泗如沱。自我与子，两榜连翩，我年廿三，君长三年。我则朴釭，口呐语喃，羡尔隽妙，角巾轻衫。君为文章，清骞硉兀，我虽居前，悚忸放越。君工乐律，兼擅新诗，谬相推许，谓我为师。惜哉年力，志歇声销，宫词百首，读之萧憀。

忆昔南都，子官职方，受知枢密，经营设防。鸡笼、雀桁，屯营睥睨，皖口祲氛，壮思涌厉。爰跨骏骑，赤未银刀，沿江上下，君实人豪。文雅从容，好整以暇，帐后清歌，《石城》《子夜》。灯球箫鼓，百戏杂陈，楼船桃叶，飘瞥若神。彻侯磨牙，逞其狂猘，君也掉头，解组以去。

我知君性，直是爱闲，流连白社，跌宕青山。笋屐花□，兰舠月浦，车子吹箫，红儿教舞。郊居临水，山墅依田，顾我而笑，谓将终焉。世论不然，忧子迁谪，邂逅当涂，知己再入。

我病子行，乃陟理丞，闲曹萧抗，亚次清卿。天轴倒翻，鼎湖髯绝，吴桥攀弓，文忠吭血。吁嗟钱郎，与众陷贼！抵隙脱峨，间关逼仄。自称一鹤，当罪万死，衄咯三升，言犹在纸。维南党魁，玉虎钮柱，周内厥狱，惜客顾主。锒铛甫脱，宗社已非，君尤偃蹇，病瘵无肥。执腕哑气，伤哉昔时，筼缕爱息，顾托奚辞！

三年于兹，牵萝绾蒂，我女虽幼，君男则慧。今春赫蹄，臂漏穿肉，字画灭没，余怀斛鹿。转瞬及夏，寄讯相闻，肺痿骨立，浃旬不荤。旋迫大渐，舟恨后，仅及玉含，诀词捏手。老亲在堂，遗孤在疚，我来抚恸，君其鉴宥。

【兴福寺铁炉铭】

州城之西兴福禅寺者，光宗皇帝在东朝时所赐建也，今三十馀年矣。邑赖其利，年谷以时，士庶乂安，兵革勿扰，乃作为铁炉答焉。时山海梗阏，铁官勿效，釜钱筜，贵同黄锺，而冶人告功，民乐其事。以著国典，则永且固；以报佛恩，则深以广；以保民生，奠土域，则凝重安定，用垂万祀于勿坏。州人吴伟业为之铭曰：

天地久，金火守，音中宫，量中豆。非刑鼎，非铭卣，云雷从，魑魅走。侈其腹，弇其口，蹲熊跗，旋螭首。鍑鬷烹，殳祇斗，造诸业，空所有。负大海，包具薮，压鲸鲵，不得吼。月丙子，岁己丑，列斯铭，示不朽。

【柳敬亭赞】

颀而立，黔而泽，视若营，似有得。文士舌，武士色，为伧楚，为谐给。丑而婉者其貌，佞而忠者其德。初即之也如惊，骤去之也如失。人以为此柳可爱，而吾笑为麻中之直。斯真天下之辩士，而诸侯之上客也欤！







三十二


○书

【答土抚台开刘河书】

伏惟老公祖台台上筹国计，下轸民生，以水利为东南命脉，慨然经画，复三江之故道，定万世之长策，不遗葑菲，俯询刍荛，教下郡国，士民相贺，以为此夏忠靖、周文襄复见于今日，而东南之民休养生息之道当于是而始。然而手书之下问者半月于兹矣，生等不敢遽对，则以兴大役，动大众，必详稽典故，旁咨父老，察其形势，参之人情，俾其功必成而无悔，其事有利而无患，然后敢以书献。生等娄人也，于刘河事为近，辄掇其大略，惟老公祖裁择焉。

夫刘河者，娄江入海之口也。《禹贡》曰：“三江既入，震泽底定。”震泽者太湖，三江者，淞江、娄江、东江也。必三江入而震泽始可底定，则以东南之水，太湖不足以受之，而用大海以为归也。案令甲：三江淤塞，起六郡人夫挑浚。夫淞江、娄江，其地在苏、松两郡，而起六郡人夫者，则以三江所受之水非一郡之水，而三江所救之田亦非一郡之田也。今刘河塞矣，太仓、嘉定沿河腴产，皆化为石田焦土，不可复耕，则其患在两邑为尤切。然两邑之所资者，独有灌溉耳，若夫宣泄之不通，其害之远且大，有百倍于灌溉者，不可不察也。今即以昆山、常熟之近者观之，其田潴为巨浸，以彼堤堰圩垾之防非不力也，塘浦泾沥之流非不疏也，害且弥甚，则以刘河之塞扼之于口也。且非独于此也。前此冬月水涸，今冬月水不涸矣；前此一年旱、一年水，今连年大水矣。湖泛溪泖泛涨之势日增，而其民不得已乃争尺寸之地，昼夜与水相持以益其怒。万一泽腹太满，挟五六月之淫潦，冲啮奔溃而去，坏庐舍，杀人民，当有甚于今日者。则漕赋于何而出？民生于何而救？故刘河之应开，所当大声疾呼，不待再计而决者也。虽然，所以开之之道，其难有五，而小者不与焉。

一曰议费。夫以七十五里之河，而人工物价又百倍于往年，此其费非可以数计而臆度也。国家以东南财赋重地，诚慨然发帑金，截部饷，捐数十万金钱于洪流之中，而为生民建不世之绩，此在朝廷之仁恩，公卿大臣之谋画，非草野之中所可揣摩而想望者也。其次则责之六郡，譬如一人之身，血脉扞格不通，必其头目手足联络呼应，而疾乃可治。顾人情各私其己，而又各为其乡。今以昆山、常熟之人，督以治河，其田之稍高者曰：“我无所事河也。”其田之低洼者曰：“我田在水底，尚用力于数十里外之刘河哉？”数十里如此，况于嘉、湖之三四百里者哉？虽然，此其人未睹治河之利也。使其人睹治河之利，则苟非并心合力，其功何繇而成也？语曰：“愚民可与乐成，难与虑始。”然则为此者唯有于纷纭异论、怨咨交作之际，直以身当之而有所不顾，如此则费集，费集而事易办矣。故曰议费之难也。

一曰度工。夫地方兴一大役，须其工力宽然有馀，俾公私烦费咸出其中，而事乃可就，非可据寻丈之沟，约其分寸，层累而计者也。今姑以土方之法算之。刘河七十五里，里一百八十丈，是长一万三千五百丈也。河面狭则易塞，海忠介以十五丈为率，今纵不能及，额在十丈不可复减。土方之法，上下四旁各一丈曰一方，是十三万五千方也；使其深一丈而又五尺，则此五尺者，举前数折而计之，又六万七千五百方也。虽然，此乃就河身言之也，河之口乃有阴沙。往者万历中，浙西袁了凡先生曾过而叹曰：“猕猴生舌，刘河必没。不三十年，此为平陆矣！”其言至今日已大验。令河通而沙尚为之梗，则浑潮之入者退必缓弱，淤泥不去，河即旋塞耳。如欲疏而去之，则必用巨舰缆大海中，木犁铁齿，栉爬涝扫，随风潮上下，是若有鬼神焉，非全藉人力者也。不则避其涨口，别凿东北一道入海，势必穿城堡，犯村落，置斗门，筑堤岸，其事又至重，不敢轻议也。故曰度工之难也。

一曰派夫。约略开挑之例，以十五工开一方；分段之例，以十里分一段。省计之，例以一月开一程。就一里算之，其广十丈，其深一丈五尺，得二千七百方，则四万五百工也。工程一月，是每一夫分三十工矣。统计一千四百夫一月可开一里，积算一月之中，若开十里，则当用一万四千夫矣。他若车戽有夫，椿坝有夫，搭厂主爨有夫，一切转移执事之人，不在此数。夫沿河之地，至埆也，其农民多逃散，其屋舍多倾圮，一旦聚几万人于其间，商贾不通，物价腾踊，将何以支？惟有贮粟数百石，官为之主粜，准其工力而给之以粟，庶公私上下可以不困。故曰派夫之难也。

一曰销田。向者以河为田，而其民已受无穷之累；今者以田为河，而其民又失有形之利，则谓之何？曰：否否。凡民之有芦荡者，必其有老田者也。河开则民之老田尽熟，彼不喜田之熟，而惜此涂荡哉？则又有疑之者曰：“芦政自有专管衙门，设令上请而所司坚持中挠，则奈之何？”曰：芦税之为民害，在两邑甚大也；其两邑之税，收之公家又甚少也。且国家苟兴此役，当捐数十万金为之，以为不大费者不大利耳，岂在区区两邑之芦税耶？所患开河之初，丈量不清，册籍不立，其后衙门胥吏之生事者，今日一查，明日一勘，是又一重粮矣，不可不虑也。且其中有永捐之税，有暂免之租。夫永捐者，河身开去之田，所不必言者也；其暂免，则以七十馀里之河，开二十万方之土，其积之也广矣，其坏田也多矣，即冈身高仰，种之仍可薄收，亦必三四年后，农民以渐锄钯，才堪播种。故其地可以轻粮，不可以重粮也。即轻粮可征之三四年以后，不可征之三四年以前者也。其预为讲求，不可不定也。故曰销田之难也。

一曰定法。乡耆塘保开二三里陂渠，而其区民之惰玩者，丞尉之贪墨者，尚有卖段缓挑之弊，胥吏之暴横者，尚有需索科扰之弊，而况于刘河乎？故为之算土以正其界，为之立长以总其成，为之编号桩以量其浅深，为之打水线以平其阔狭，为之设接挑之担以节其劳，为之表堆泥之处以警其惰。法如是备矣，犹未也。官吏之踏勘，文书之催督，预定其制，恐以为驿骚也；钱粮之支放，物料之领办，审择其人，恐以为冒破也。故曰定法之难也。

然则治河如是其难乎？曰：非也。天下之事图其难者于始，收其易者于终。祖台渐摩爱育之德浃洽于生民，而精明强固之治鼓舞乎群吏。合是五者论之，其所谓度工、派夫、销田、定法者，一指顾而有馀，所难者不过议费耳。今朝廷发政施仁，诏书频下，海内喁喁，黄童白叟，皆引领而望，以为可旦晚太平。夫东南系天下之命，而刘河又系东南之命，当宁筹之熟矣，祖台朝拜疏而夕报可也，又何患六郡之人不踊跃恐后哉？生等俟河工告成之日，当磨巨石立之海上，以昭国家之恩德，且垂祖台之功于万世，生等其与有荣焉。

【致云间同社诸子书】

伟业顿首：世事隔阔，书问缺然，猥辱嘉招，敦我朋好，集南皮之冠盖，倾北海之樽罍，欣此良辰，幸陪末座。只奈鄙人固陋，久谢知交，方凿坏而闭门，将离群而索处，岂可玷名品藻，滥迹追随？敢布短缄，聊抒积愫。

夫张茂先名德至重，羽翼六经；陈元龙才气无双，搜扬百代。十年师友，两地人文，坛坫斯存，典刑具在。汉室虽迁，犹识郑玄之子弟；萧梁已往，尚留任昉之故人。学擅渊源，才经成就。即使门户凋零，有同袁粲；身名隐约，不异扬雄。而华毂之彦，过白屋以下车；兰台之英，见布衣而握手。道在是矣，又何疑焉！若夫旷代逸群，后来特达；少年遇乱，总角知名。仲宣既才动中郎，子瞻且文齐永叔。当与耆旧，共推此生；庶几声华，总归吾辈。焉能置璠玙而弗宝，弃骐骥而别乘哉？况乎器识乃人伦所重，而道义则友分宜先。今有才具通明，风裁朗拔，方腾茂实，雅负重名，而能后己先人，推贤乐善。黄叔度汪洋莫及，庶几近之；乐彦辅恬雅不群，于今复见。于是积学通儒，高才贵胄，共相钦挹，咸许襟期。慨自雅道陵迟，名流零落，何图今日，再遇此贤？有大道为公之心，申久要不忘之谊，誓诸日，往莅旄，而其间有侨、札班荆，萧、朱刎颈，偶因汝、颍之辨，几致洛、蜀之争，勉进苦言，同归旧好。夫意气总千秋共许，而才名均四海所知，初既彼此齐驱，今岂后先分歃？愿披悃愊，尽释猜嫌，从此同心，永消浮论，此伟业翘首而观、耸心而听者也。

诸君子以二陆名邦，三江重望。远则野王读书之处，遗迹风流；近则海叟避迹之乡，名贤唱和。主持大雅，奖识同人，结集篇章，勒成卷轴。九峰之月观、风亭，赏心乐事；三泖之莼羹鲈脍，旨酒嘉宾。真升平之胜集，江左之巨观矣！伟业因风溯德，临纸怀人，书不尽言，可胜翘企。

【致孚社诸子书】

伟业闻之：天下才行器识之士，其生同时，学同方，而比肩接踵于里闾族党之间者，其合志共术，不问而知者也。其有生同时，学同方，而相去或千里，或五百里，书币之赠遗，冠盖之接见，非有征会期令可召而至也；而近者云合，远者声应，车马满道，屣屐到门，结缟𬘡之欢，置文酒之会，果何道而致然耶？要亦因乎其地与其时而已。

今海内方定，兵革已息，而求之九州之内，有方千里之境，其士人习诗书，其小民力耕作，烟火晏然，无鸣吠之警者，未有如江之南北、浙之东西者也。属当国家右文之治，繇制艺取进者，既自力于功名之途；而故老遗黎，优游宽大，亦得以考故实而征文献。盖地之晏安而时之极盛，可谓兼之矣。诸君子之为斯社，所以乐升平之化，而润色其鸿庥也，岂不美哉！伟业虽穷老海滨，幸不为名贤所弃，敢不乐观其成，而病疹忽作，逡巡不前，恐仰负同盟诸公见顾之重，故敢以书献。

窃以士君子之为学，将射策决科，取世资而致大位耶？抑修明先王之教，而学为圣人之徒也？夫诚射策决科，则从事一卷之师，不出堂户之内，为术足矣。今诸君子溯江涉湖，戒舟楫，赍糇粮，不避风雨，重趼而至者，庶几求英博卓荦之士，方雅正直之儒，输写腹心，讲求德业，则其论文取友之道，未可一二尽也。

一曰审学术。自黄溍、柳贯以经术倡起婺学，而宋公濂用其师说，首开一代之文治，后二百馀年，巨公硕儒，后先辈出，终未有驾文宪而出其上者，盖穷经适用，甚矣实学之难也！伟业尝亲见西铭先师手钞《注疏》《大全》等书，规模前贤，欲得其条贯，虽所志未就，而遗书备乙夜之览，吾师不没于地下矣。今诸公遵传注而奉功令，务以表章六经，斥奇邪而补阙失，如此则西铭之遗绪将以再振，伟业昔见之于师者，今复见之于友，所谓学术之宜审者此也。

一曰持品节。先达如山阴、李、归安、练川、吴门诸先生，或讲学而标正直之风，或清操而笃匪躬之谊，或三事公孤，或承明侍从，皆文章政事，彪炳一时，而遭患处变，风霜不改。今朝廷褒忠之典方下，无非欲维持名教，风励人伦。吾党生于其乡，景行在望，当于群居论道之时，求颠沛不失之义。所谓品节之宜持者此也。

一曰考文艺。弇州先生专主盛唐，力还大雅，其诗学之雄乎！云间诸子，继弇州而作者也；龙眠、西陵，继云间而作者也。风雅一道，舍开元、大历其将谁归？至古文辞，则规先秦者失之摸拟；学六朝者失之轻靡；震川、毗陵扶衰起敝，崇尚八家；而鹿门分条晰委，开示后学。若集众长而掩前哲，其在虞山乎！诸君子当察其源流，刊其枝叶，毋使才而碍法，毋袭貌而遗情。所谓文艺之宜考者此也。

一曰化意见。语有之：“前事不忘，后事之师”也。往者门户之分，始于讲学，而终于立社，其于人心世道有裨者，实赖江南、两浙十数大贤以身持之。其后党祸之成，攻讦者固敢为小人，而依附者亦未尽君子，主其事者不得不返而自咎也。夫盛者必衰，盈者必昃，苟于始事之初，不能尽化同异，则开端造隙，何以持其后乎？所愿老成者援接英能，继起者搜扬耆硕，或彼赞而此叹，或前推而后挽，勿以穷达而异辙，勿以夷险而易心，勿以门地自许而启其骄矜，勿以语言薄故而生其交构。所谓意见之当化者此也。

伟业朴谫陋，垂老无成，实不足仰参末论。只以世故推迁，早闻道于先生长者，故敢窃其绪言，用陈愊悃。诸君子广识博闻，其必有以教我，俾开其蒙而震其聩，则伟业虽未接尘而游，班荆而语，固已处坛坫之下、托交款之末矣。

【与宋尚木论诗书】

伟业顿首尚木兄足下：捧读来问，极论作诗之法，上溯四始，旁究六代，贯穿三唐，搜扬二季，追国初之元音，还盛明乎大雅，其于诗也，可谓美且备矣！弟何人斯，敢置一喙耶？弟材力蹇薄，于此道未有证人。自陈、李云亡，知交寥落，君家兄弟谬爱，遂使弟受过差之谭，要之古人，不能庶几万一。夫诗之工拙，弟自知之，恨其学之未能，方欲捐弃笔墨，屏迹乎深山无人之境，原本造化，穷极物理，以几幸其一得，又安能以应酬涉猎，申纸搦管之言，遽为知己告哉？虽然，当今作者固不乏人，而独于论诗一道，攻讦门户，排诋异同，坏人心而乱风俗，不能不为足下一言之。

夫诗之尊李、杜，文之尚韩、欧，此犹山之有泰、华，水之有江、河，无不仰止而取益焉，所不待言者也。使泰山之农人得拳石而宝之，笑终南、太乙为培𪣻；河滨之渔父捧勺水而饮之，目洞庭、震泽为泛觞：则庸人皆得而揶揄之矣。今之学者何以异于是？彼其于李、杜之高深雄浑者未尝望其崖略，而剽举一二近似，以号于人曰：“我盛唐，我王、李。”则何以服竟陵诸子之心哉？竟陵之所主者，不过高、岑数家耳，立论最偏，取材甚狭。其自为之诗，既不足追其所见，后之人复踵事增陋，取侏亻离木强者，附而著之竟陵，此犹齐人之待客，使眇者迓眇者，跛者迓跛者，供妇人之一笑而已。非有寻丈之垒，五尺之矛，足以致人之师，而相遇于境上，苟有劲敌，必过而去之，不足乎攻也。吾只患今之学盛唐者，粗疏卤莽，不能标古人之赤帜，特排突竟陵以为名高，以彼虚骄之气，浮游之响，不二十年嗒然其消歇，必反为竟陵之所乘。如此则纷纠杂揉，后生小子耳目荧乱，不复考古人之源流，正始元声，将坠于地。噫嘻，不大可虑哉！虽然，此二说者，今之大人先生有尽举而废之者矣，其废之者是也，其所以救之者则又非也。古乐之失传也，撞万石之锺，悬灵鼍之鼓，莫知其节奏，繁筝哀笛，靡靡之响，又不足以听也，乃为田夫嫠妇，操作而歌吴歌，则审音者将赏之乎？且人有见千金之璧，识其瑕颣，必不以之易束帛者，以束帛非其伦也。今夫鸿儒伟人，名章巨什，为世所流传者，其价非特千金之璧也。苟有瑕颣，与众见之足矣，折而毁之，抵而弃之，必欲使之磨灭；而游夫之口号，画客之题词，《香奁》、白社之遗句，反以僻陋故存，且从而为之说曰：“此天真烂熳，非犹夫剽窃摹拟者之所为。”夫剽窃摹拟者固非矣，而此天真烂熳者，插齿牙，摇唇吻，斗捷为工，取快目前焉尔，原其心未尝以之夸当时而垂后世，乃后之人过从而推高之。相如之词赋，子云之笔札，以覆酒瓿，而淳于髡、郭舍人诙谐啁笑之辞，欲驾而出乎其上，有是理哉？

然则为诗之道何如？曰：亦取其中焉而已。《壒宫》之章，《清庙》之作，被之管弦，施诸韶箾者，固不得与《兔罝》之野人、《采蘩》之妇女同日而论，孔子删《诗》，辄并举而存之。夫《诗》者本乎性情，因乎事物，政教流俗之迁改，山川云物之变幻，交乎吾之前，而吾自出其胸怀与之吞吐，其出没变化，固不可一端而求也，又何取乎訾人专己、喋喋而呫呫哉！足下天才横发，鸿富典赡，楚鸿、河宗、子寿兄弟又继起而似续之，宋氏之书，以悬国门而登明堂，非弟之谫薄愚陋所能拜下风者也。蒙手书下及，既为选定足下之诗，辄复陈其率略，惟足下更有以教之，幸甚。

【上马制府书】

恭维老公祖望重枢衡，功高戡定，经纶南土，折冲沿海，镇全淮枢轴中原，襟带三江连七泽，总半壁神州之管锁，领百城雄甸之金汤，此真生民共睹其鸿烈，而古今希见其壮猷也。伟业窃伏草茅，久叨覆庇，仰请仁风，匪朝伊夕，顾未有咫尺之书，一日之雅，以见于左右，而祖台列之荐牍，知己之感，所当铭之终身不敢有忘者也。但才力必须自量，而官职非可滥叨。伟业少年咯血，久治不痊，今夏旧患弥增，支离床褥，腰脚挛，胸腹膨胀，饮食难进，骨瘦形枯，发言喉喘，起立足僵，困劣之状，难以言悉。岂有如此疾苦，尚堪居官效力、趋跄执事者耶？部覆确查乡评品行学问实迹共见共闻者，逐事详列，保举到部。伟业学行一无所取，固不待言，而患病则实迹也，共见共闻者也。伏乞祖台即于确查之中，将伟业患病缘由详列到部。

伟业自辛未通籍后，陈情者二，请急者三，归卧凡逾十载，其清羸善病，即今在京同乡诸老共所矜谅。抚、按两台，伟业已具揭请之矣，而祖台则举主也，方受德感知，无可报塞，苟不早以实情自言，异日者即欲竭蹶趋命，而膏肓沉痼，狼狈不前，万难上道，有负祖台之造就，将朝廷责成保举宁严无滥之意，其谓之何？为此恳陈，万祈垂鉴。得馀生未填沟壑，俟病痊之日，九顿台阶，以谢祖台生成之谊耳。临启瞻切悚仄之至。

【答黄总戎书】

某顿首：窃伏草茅，仰聆鸿问，山川敻阻，未及致书，归依之忱，匪朝伊夕。捧接瑶缄，知老先生为某筹咨出处，其谊甚殷而论甚切；且传述制台老公祖属望之厚，见遇之隆，勤拳款曲，无以复加。

某谨拙自守之人也，仰睹朝廷以宽厚德泽休养天下，群公师济，百辟贤能，自幸以樗栎之身，涵濡圣化，耕田凿井，咏歌太平，本志所守，止此而已。弓旌俯贲，猥及下走，大札所及，备悉殷勤。伟业自揣平生，于制台公祖无一日之雅、咫尺之书，草野疏贱，特加荐剡，此大臣虚公之道，诚不可及；而老先生千里贻札，加称誉于从未谋面之人，贤者气谊之合，不以远近为亲疏。某何人斯，敢当盛爱？知己之德，能无感哉！

比者请急陈词，正以部覆宁严无滥，而贱体屡病难痊，既蒙知爱，敢不实情上告，此乃所以感制台之知，恐有以负制台之德，而吐其衷曲，以答生成也。乃承意旨谆切，自当静听部覆，岂敢以私门病苦，再四渎陈？但某之谨慎愚拙，如先生所闻，或以见知于三四大君子；而其清羸疲劣，种种不堪，亦素为三四大君子所亮，且亦怜而念之矣。量材授爵，论其可否，自在朝廷之用舍，而不在某之出处。若以著述为高，行藏自卜，则伟业惟有守分敛拙，鼓腹嬉游，以乐升平之化耳，于斯二者，所不敢出也。伏冀老先生进见制台，曲道某感德之念，输诚之怀，容俟病痊躬谢，并图与先生面晤，以申鄙忱。临楮不胜瞻切。

【南中与志衍书】

过句曲，望五门，紫房石室之奇；登锺阜，谒孝陵，金支翠旗之气。讲舍倚鸡笼山，俯瞰台城，飞甍、驰道之观；回瞻帐殿，馺娑、骀荡之盛。拜表出龙光门列校以下，仗刀立直，望之如荼如墨如火，羽林佽飞之容；还过莫愁湖，都人张水嬉，采芙蓉，荐鲂鲤，桂棹兰桨之乐。信江左之巨丽，吾徒之胜事也。志衍亦羡我有此游乎？

清凉寺无高座谈经，玄武湖无水犀耀甲。功臣庙画壁漫漶，无陆探微、顾野王添越公、鄂公毛发；铜浑天仪款识皆蒙古、色目人，不得如徐铉、萧子云大小篆书。太学经库，书简脱落，不及竟陵王子良钞集经史百家；诸生贩缯卖浆者儿，不及雷次宗、伏挺教授生徒数百。列肆桥门，多篱壁间物，无嵇叔夜酒杯、徐景山酒枪；秦淮歌舫有屠沽气，不得碧玉吹箫，桃叶持楫，唱《乌栖曲》，谢灵运、刘孝标辈作醉人。志衍闻之又爽然自失矣。

嗟乎！凉秋独夜，危峰断云，梧桐一声，猿鸟竞啸，追念旧游，独坐不乐。世已抵随、和，而吾犹恋腐鼠，若弟者独何以为心哉！丈夫终脱朝服挂神虎门，不能作老博士署纸尾也。归矣志衍，扫草堂待我耳！







三十三


○制科（一）

【崇祯四年廷试策一道】

臣对：臣闻帝王之临御天下也，必有克缵前猷之大典，而后觐光扬烈，可以立四方之纲；必有聿修厥德之精意，而后嗣服作求，可以受万年之祐。何谓大典？令绪之所昭，典常之所系，咸收于若彝抚事之内，而无不修明者是已。何谓精意？夙夜之罔懈，羹坛之罔间，毕挈于一心宥密之中，而无不临保者是已。故总一统类而整齐万民者，法也：命职而辨官，修德而布政猷，为无有不备，而明作敦大刚柔，尤有时措之宜。经理宇内而垂训百世者，法也：攘外以安内，劝善而禁非，治效无有不张，而穷变通久节爱，尤有恰符之窾。古帝王所以祗遹前休，率百职以勤事，而致民生于康阜，丕承笃叙，命群工以效力，而跻斯世于雍熙，用此道也。是以奉制而定一尊，上之所建立者秩然其不易，而庶明励翼，用成其纪纲燕及之休；法古而建长策，前之所懋建者焕焉其重新，而众绩咸修，享其正直平康之化：其道端有在于今日矣。

钦惟皇帝陛下，刚健中正以时乘，文武圣神而广运。建五有极，四方遵彝训之荡平；得一为贞，百度归纪纲之肃穆。宝册衍青镂之庆，歌重晖重润于无疆；灵坛展苍璧之虔，凛日旦日明于有赫。逊志务时敏，慎修罔懈，而缉熙之心法允符；俭德怀永图，甘节以通，而素朴之淳规久布。金华昼接，为明谐，为董正，宛然总章衢室之休风；玉案时亲，乃启沃，乃论思，信矣辟雍明堂之盛事。征弗庭以靖众，运筹无烦十札，白旄黄钺，敉宁已奏乎肤功；沛大赉以安民，蓄积爰备九年，赤县神州，怀保遍施其膏泽。固已四三王，六五帝，而超出于寻常万万矣。乃犹不自满，假进臣等于廷，俯垂清问，首诹以治法，兼举夫治人，次及于建官理财，惇典庸礼，诘戎禁暴，通工柔远之道，而凡奖恬旌廉之典，民赋屯盐之政，终至于兵饷抚赏，与综稽明罚之条，无不备陈。虽唐、虞谟诰，成周咨访，何以过焉！臣图事揆策，虽无见事之明；而毕智竭能，可效一长之策。敢悉其所知，以为陛下献焉。

臣闻之：人主之立法也，知明意美，道高德厚，设诚于内而制行之，仁义礼乐皆其具也。然非选温良上德之士，以因能而责治，经常何自而修焉？故必量材而授官，录德而定位，使上有以持其统，下有以知所守，则法度可明，统纪可一，皆从此始也。人主之立法也，事为之制，曲为之防，随俗之宜而通变之，政文章皆其效也。然非举通道进善之人，以分职而效官，典章何自而备焉？故必因物以识物，因人以知人，使教化自内以达外，道法自略以及详，则智者献明，能者效力，皆从此始也。故唐、虞稽古，建官惟百，而凡邦土邦教之职，司农司寇之官，无不掌其赋入，修其典礼，诘其兵戎，于以食足货通，而远方来服，此三代治人治法之明验也。汉、唐设职，浸失初制，而凡钱谷之任有掌，德刑之教有司，无不制其出纳，修其彝常，戢其兵革，于以重本抑末，而遐迩率俾，此后世治法治人之明征也。

洪惟我太祖高皇帝，定一代之所尚，而创制显庸，上追虞、夏之模；收庶绩于咸熙，而立纲陈纪，远迈汉、唐之制。陛下修举而率行之，此真建久安之势，而道德隆于百王，成长治之体，而淑问扬于疆外者也。乃伏读圣制，有曰“时远则玩愒易生，玩久则初意寝失，而于下之风习，邦之赋用，养兵修备，厘弊惩奸之事，犹兢兢焉”。臣窃思之：夫君之所以制下者格也，极之积渐，以课其功，则幸心不作，所以养奖恬之化者至矣，而世习未变，其何以劝焉？惟以实试贤能为务，而有一材者居一位，有一能者服一事，退让所自生也。君之所以养士者禄也，厚其爵予，以彰有德，则冀念不生，所以成养廉之德者至矣，而风气未更，其何以劝焉？惟以贵谊贱利为先，而见贤不居其上，受禄不过其量，廉法所自见也。

若夫赋税之数，强人以从己难，抑己以从人易。故汉人之法，司农掌田赋之入，少府掌山泽之税。邦之大事，费出司农；而共养劳赐，咸属少府。盖不以本藏减末用，不以民力供浮费，别公私，示正路也。则民与赋交利之术，存乎节用而已矣。农商之政，贵本以抑末难，缘末以通本易。故国初之制，商人耕塞下之田，盐吏给关中之引。边之积贮，有赖商人；而因山煮海，大开盐利。盖不以屯耕苦吏卒，不以赋税困内邦，贵五谷，治盐铁也。则屯与盐相济之计，存乎重农而已矣。

乃兵饷果无良策乎？夫汉起田中为吏卒，唐以屯种为府兵，其时漕法之省何如也？自变为羽林广骑之选，而其后遂有养兵之费。故惟汰其老弱而选取民壮，使无事自为耕耘，有事自为调度，则军政备乎里，卒伍成乎郊，而兵饷可无虑也。

抚赏果无胜算乎？夫汉人绝匈奴之约，唐人废渭桥之盟，其时中国之盛何如也？自参以请好和亲之说，而其国遂有无备之虞。故惟弃其甘言而急为防御，使攻之不为招寇，约之不为见欺，则暂费者久宁，一劳者永逸，而抚赏可无患也。

所谓综稽者，君操其名以责实，臣治其职以赴功。其为能吏者，必有事以知其能；其廉吏者，必有事以知其廉。夫然后职任修而庶事康焉。所谓明罚者，制赏夺以劝其从，严刑法以威其淫。使从上化者，既可治而不可乱；其不率上教者，亦自重而畏犯法。夫然后上下顺而风俗成焉。故有体统以肃之于上，而翼明佐治，诸臣复有劢相之劳，则四夷向风，海内致附，所谓求王道之端而正其本也。有宪典以振之于先，而大法小廉，群工皆有克勤之职，则教化大行，民生有济，所谓因风俗之变而用其权也。

抑臣更有进焉。夫朝廷者，天下之率也；道德者，政治之端也。愿陛下加之意而已。昭前之光明而效其成制，则有以祗承于厥休；然至时势所趋，则不法其政，不循其俗，尤有善制之宜。观下之情性而治其大纲，则有以加惠于庶类；而至规条所系，则莅之以强，断之以刚，尤有救时之术，斯极治矣。臣愚不识忌讳，干冒宸严，不胜战栗陨越之至。臣谨对。







三十四


○制科（二）

【崇祯九年湖广乡试程录（序一首〓论一首〓策三道）】

▲湖广乡试录序

崇祯九年秋八月，湖广大比士，上俞礼官请，命编修臣伟业偕给事中臣玫往典试事。臣材质暗薄，皇上拔置侍从，夙夜畏栗，弗克奉称。今奉诏命臣录楚士，臣惧任之不胜，然楚之多材，于何蔑有，臣其敢弗力？臣惟《大雅》文王作人，《棫朴》之五章曰：“勉勉我王，纲纪四方。”未有纲纪正而不收四方之才者也。文王纲纪四方，多士趣之。其伐崇墉也，“是类是祃，是致是附，四方以无侮”，“是伐是肆，是绝是忽，四方以无拂”。未有纲纪正，人材得，不收四方之功者也。

今国家以天下之士而一之于学，以天下之士之学而一之于道。道者，行于己之谓德，适于人之谓材，比于事之谓艺，通于变之谓术。故士有志行清白，执节淳固以为道者，有宽溥善谋，刚毅多略以为道者；士有通达经术，多闻内植以为道者，有明习法令，治烦去惑以为道者；士有进退揖让，比礼节乐以为道者，有奔走御侮，折冲厌难以为道者。上之科令一，而下之材分殊，其何以比天下而同之？曰：汉之数路不及贤良，唐之诸科不及词赋。我国家宠进儒雅，登用俊良，不计口率，不议限年，不束声病是非，不难孤文绝义，举德材艺术之士，而一以帖诵试之。若是者岂文焉已乎？曰：凡以为道尔。道者，文亦所自生，德材艺术所繇出也。皇上兴化建善，选忠用良，布求士之诏，下责实之令，庶几得文武材以备任使。行射礼，复明法、明算诸条，犹恐教诲之不先，士未必其驯习而服习之也，下之礼官，博咨其议。诸士生明盛之世，应察举之诏，上则有道先扬，次亦曲艺必誓，其何有不感上之恩德而率上之诫令也！

臣闻高皇帝召国子生命之射，为称“文武吉甫”之诗。吉甫，楚产也。宣王之时，荆州、太原皆有寇难，吉甫北伐，方叔南征。美方叔之功者曰：“征伐狁，蛮荆来威。”岂以《六月》之师，方叔从吉甫有功、南人慑其先声哉？以楚人定乱功莫有如吉甫者也。楚士矜气谊，负志节，不为爵劝，不为禄勉，不避事，不违难；楚兵慓以锐，未尝挫北；楚地名山大川广薮，魁奇瑰达之士生焉。然则求士之文武材称上任使者其莫若楚。楚之先，养繇基之艺，不过下大夫，孙叔敖乘马三年，不知牝牡，楚国以霸。论者以材不如德，艺术不如材。然国家文恬武嬉，二百馀年，流寇发难，荆、襄、汉、汝，井堙木刊，天子诏用楚饷十万，以饷楚士之在行者，申、息之北门，诸将之过者以数百，微、卢、庸、濮之师，无不提剑挥鼓，愿为前行，忠孝之所畜，其惟士乎！犹曰文武异用，不在军事，若此者其于道甚不可也。

臣闻之，《诗》曰：“德𣸣如毛，民鲜克举之，惟仲山甫举之。”又曰：“羔裘豹饰，孔武有力。彼其之子，邦之司直。”楚大夫如杨文定、夏忠靖诸君子，匡危疑，恢王略，身兼数器，有直毅强正之风；杨忠烈持直节，好强谏，触祸患，临死生而不顾：此所谓不畏强御者也，虽贲、育何以过诸！士而为此也，天下士之求行其必于楚矣，士之求材其必于楚矣；而不若是，虽外有俊材过绝于人，臣惧其经术无所师受，伤于德而累于道也。《书·誓》有之：“仡仡勇夫”，“截截善谝言”。说曰：是非君子之勇也，仡仡者，是非君子之言也；截截者，岂诸士之所期也哉？夫简文小诵，拘牵流俗，不以此时佐国家之急，表树行能，与夫乘时斗捷，负能而遗行者，皆道所弗取，功令所必禁。然则诸士服文王之德，辅宣王之功，以无负国家纲纪作人之意，其在斯乎！

▲圣王修身立政之本论

王者之道，于其内不于其外，于其实不于其文，于其虚不于其盈。知所以理情性，则高而能下矣；知所以处德位，则满而能损矣；知所以饬己而治人，则恭而能安矣；知所以尊道而重事，则慎而能止矣。夫人君有持一术而百行修，庶事举，天下后世从者，其惟敬也。真西山曰：“圣王以敬为修身立政之本。”生民之初，于于而睢睢，袒裼而蹲夷，能知立如磬折乎？拱如桴鼓乎？拜而颡至地乎？抑知事而君臣父子庄庄乎其悦，兄弟朋友抑抑乎其仪乎？曰：不知也，是皆圣王之教也。

圣王之教，聪明以为德矣，而见有道必齐；尊卑以为序矣，而礼高年必杖。冕而缫采，可以为临矣，必前俯而后仰；佩而珩琚，可以为度矣，必衡折而委蛇。然则为圣王者不亦劳乎？其为道也不亦繁乎？于以教天下也不亦难乎？曰：本存焉故尔。本者谓何？五味之本以和，五色之本以素。虽有嘉稷，弗忘五尺之耒；虽有绮縠，弗忘三月之桑。丹青在山，人宝而用之，而或不能名其山；良玉在野，人服而佩之，而或不能名其野。人知师氏之乐，师氏之乐非琴瑟也；人知公输之艺，公输之艺非绳削也；人知圣王之光施文惠，烛明四极，不知斋庄中正其为道之渊泉也。匪勤弗昌，匪逸弗亡，无怠无荒，是为圣王。

圣王之治天下也，天尊焉而日月当时，民众焉而歌舞自来，群臣庶官材焉而大小受禄。戎车之警，无或闻也；弓矢犀革出于四境，无外惧也；圭璧在笥，鬼神既格，祝史之词有报而无祈也。太山之隈，奚有于阜？大海之荡，奚有于川？乔木之下，奚有于植？然而圣王进师保而命之曰：“尔得毋以寡人为骄乎？以寡人为汰乎？其拂我而弗舍我，将终身守此翼翼。”朝国人而谓之曰：“百姓其有忧乎？庶政其有阙乎？匹夫胜余敢不畏图，将终身守此栗栗。”处法宫之中，明堂之上，适然以思曰：“吾其在佚而勤乎？不然则已疏；吾其居安而惧乎？不然则已玩。诫无垢，思无辱，将终身守此战战也。”君臣父子，非敬不亲；神人上下，非敬不格；轨章物采，非敬不立；官爵刑赏，非敬不行。

夫敬，生于人心者也。潢污之菜，采之烹之，登于鼎俎；沟中之断，朴斫丹雘，入于飨献：则见者为肃衣冠，盥手足矣。人有挈一石之樽，不知于色；奉三升之酒，举前曳踵者：敬在故也。圣王知其然也，为之昭文章，辨等列，明少长，习威仪，使人见其动作有象，俯仰可受，则而效之，畏而近之。犹恐人之有易心也，临之以天地，惧之以鬼神，为之说曰：“敬胜怠者吉，怠胜敬者凶。敬者养之以福，不敬者败以取祸。”若此者，自其君公大夫以及乎匹夫士庶无有易之者矣；自班朝莅官以及乎燕居夙夜，无有违之者矣。鲁隐观百金之鱼，僖伯疾谏；景王铸无射之锺，州鸠献箴。君子必敬其耳目。公子言惧，是宜为君大夫；语犯，必将有咎。语曰：“墙有耳，伏寇在侧。”君子必敬其语言。齐侯搢笏于会，震矜不终；晋国慢瑞者亡，肃命则霸。语曰：“若行独梁，不为无人不竞其容。”又曰：“火灭修容，慎戒则恭，恭则寿。”君子必敬其容貌。郑子华服不衷而身及，齐庆氏车甚泽而人瘁。君子必敬其车服。契为司徒，敬敷五教，苏公司寇，式敬尔狱。君子必敬其政刑。赵襄子得两城，中食而忧；晋文公定三国，侧席而坐；莫敖狃蒲骚之役，虢公恃桑田之功。君子必敬其兵旅。先民之恭，以将烈祖；夙夜之畏，是享文王。孔子犹曰：“诵《诗》三百，不足以一献。”君子必敬其祭祀。《蟋蟀》歌而印氏以无荒保禄，《草虫》赋而子展以降心后亡，子圉招乱，伯有为戮。君子必敬其宴享。是以圣王之世，上无戏渝之言，下无陵暴之俗，百官无跛踦之容，庶民无流淫之行。其为道也，颙然以和，悫然以端，亻然以肃，翼然以庄，见以为可休而不可休也，见以为可佚而不可佚也。其于天下也，不约而诚，不令而一，岂非敬德所致也哉！

《尧典》称“钦明”，钦者言敬也。马融曰：“威仪表备谓之钦。”《汉·志》曰：“内曰恭，外曰钦。”尧之敬其在外也。朱子曰：“恭主容，敬主事。恭见乎外，敬主乎中。”又曰：“敬体而明用。”尧之敬其在内也。合内外而一之，此敬所以为明也。《坤》六爻辞：“直其正也，方其义也；君子敬以直内，义以方外。”疏云直内方外，《易》之辞不曰正以直内，变文以见义者，言正者之能敬也。太公告武王以丹书曰：凡事弗强则枉，弗正则不敬，枉者废灭，敬者万世。此敬所以为正也。

后世之言敬者，其惟程子乎！程子之言敬有二说：其一存乎知，其一存乎礼。存乎知者，程子之言曰：“入道莫如敬，未有能致知而不在敬者。”存乎礼者，朱子之言曰：“程子之论主敬，不曰虚静渊默，而必谨之于衣冠言动之间。”夫存乎知，则明之说也；存乎礼，则正之说也。王者有其功，儒者有其理，圣人得其道，贤人得其义，所以德行宽容而守之以恭，位尊禄重而守之以畏，聪明睿智而守之以愚，博闻强记而守之以浅。敬夫！

▲第一问

愚闻之：君之于政也，在所任也。惟正人是庸，惟匪人是退，以立庶事，以兴王功，所任得也。君之于政也，在所听也。惟嘉言弗伏，惟辩言弗闻，以持国是，以定众谋，所听得也。《诗》曰：“思皇多士，生此王国。”《礼》曰：“事君者，大言入则望大利，小言入则望小利。”夫人君博求贤能，奖进忠直；士之生其国者如此其庶且多，人臣之进说于君者如此其利且远也。天下之大，何患无材？群臣之众，何患无直？虽然，殊能绝行之士，劳心尽节，歈侃侃，摅蕴积于前矣；其或爵禄所劝，天下士之来者日益众，邪正并进，忠佞无常，斯亦有国之所忧也。人主所以驭之者，其必有道乎！

高皇帝谕群臣：“君子之过，虽微必彰；小人之过，虽大弗形。盖君子直道而行，故无所回护；小人巧于修饰，故多所隐蔽。”又曰：“朕观往昔议论于廷，有忤人主之意者，必君子也；其顺从人主之意者，必小人也。”高皇帝知人之明，官人之惠，度越万古，与尧、舜同德。其谕群臣，反复以君子小人为戒，盖以贞佞不并立，忠邪不共朝，奸回之士折公实之臣，背诞之谋乱党正之议，此尧、舜所以难壬人、塈谗说耳。

洪惟我皇上聪明勇智、宽仁威惠之德，远追尧、舜，同符太祖。即位之初，进有德，诛大憝，责公卿以吏事，虽万里之外，诸大吏惴惴奉职，一不称，盘毛牦缨，法弗少贷。忧劳海内，慎择守牧，下令群臣各举有道方正之士，郎官以下，庶人流外，无不察举。弘开使过，而乱人之党先暴其辜；谋及刍荛，而诬上之言必下于理。天下之士，咸洗心濯意以承休德。愚生胸臆约结，固无奇也，生明盛之世，岂有遗虑乎？其何言之敢献？何计之敢图？惟执事之问而窃以意对。

愚生闻之：自古公忠有为之臣，利不必其在身，当官则行；谋不必其出己，见义则断；其得也有可纪之功，其失也亦有不避之罪，故资其器用，有益公家。若守智安禄之徒，于国家之事非不知其可也，而恐其为己罪也，又恶人之功之掩己也，因循沮坏以至于弗为；及事机颠蹶，彼固未有显谋，从容固位，终受其无咎。彼其时天下之责非不至也，能言之士非不众也，然为之者往往覆塞其小过，以解免其大过。夫人臣有大过，幸自解免，而诸士大夫之望我也，匿名迹，示归诚，以营去其小过，乃阳为谢曰：“天下不安，诸臣所责是也。若所引，不敢承也。”夫大过则谢而受之，不以为负；小过则营而去之，不以为嫌：而人臣遂无过矣。无过而天下不安何也？以天下之无材；岂惟无材也，将疑天下之无直。夫天下近无材与无直，而名为材与直者将安归乎？而言事者起矣。虽然，不可以不慎也。天下有弊人，无弊法。言者议法而不及人，以法无所畏沮，而人多所迁讳也。天下无弊法，多弊例。言者议法而不及例，以法易于改为，而弊难于披剔也。所欲行则抱虚而进之，所欲去则厚诽而出之，法去而人不易，法变而例又生，甚至利与害两穷而不可解，此古人与言之通患也。

我国家设官立极，机要之司非止治文书，铨衡之政非仅稽年考，执宪不得以奏却而奇请，司马不得以隃度而亡师。今皇上所以礼诸臣者可谓至矣，诸臣所以事皇上者可谓勤矣。上意以四方未靖，夙夜弗遑，诸臣簿书期会之是忧，国之大事不闻晓然画可否于上前。夫先朝满四之叛，彭文宪持京军不可遣，兵尚书有危言，弗为动，而项襄毅得以讨贼；那吉来奔，高文襄从总制请，力主羁縻，举朝危之，王襄毅卒以靖寇。此二臣者，苟令石城未下，俺答未臣，岂不知言出患入？而为国效节，不顾后难。今者内寇外虏，战守抚剿，诸臣有能为皇上任之者乎？洪武中，陕西士人上仁政书而不及爱民，广东儒士上治平策而不及用贤，高皇以其弗达政体，面谕群臣，降旨切责。皇上谋卿士庶人之从，而严无藉弗询之戒，众言是同，乱政必斥，诏书数下，而上书言事者卒循尚浮词，无卓尔异闻。前代吏民封奏，或于鼓院投递，或于仗下面陈，言繁多以决择，汉昭帝令杜延年平处复奏，宋神宗委司马光、张方平详定选择。我宣宗章皇帝三年，行在礼部奏：官民建言，请同六部尚书、都御史、六科给事中会议以闻。夫先朝如甘州戍卒以言事赐衣一袭，盐山县丞以应诏条上十事。苏轼曰：“庶人之言，不知爵禄之可爱，故其言公；不知君威之可畏，故其言直。”公直之言，明主所欲急闻也。今之吏民，有能为皇上陈之者乎？

用人之法，功过一而职事修；进言之道，利害清而是非正。此皆上意所责成，明诏所训诫，愚生毕智竭虑，窃愿与诸臣交修之也。乃执事之问又曰：“重郡邑之职，选府史之材，合庶官之谋，达百姓之隐。”生请历数而备言之。

夫守令之所治者民也。监司守倅，其主书从事能操举状，而民之不得治者二三矣；经赋科调，文案填委，闾左桀黠把其疏密，而民之不得治者五六矣；里尉闾司，禁令易令，游夫闲民，流言飞文，而民之不得治者八九矣。然则下严符系来庭中者，下户羸弱之民耳。是昔之治者四民，今之治者一民也。府史之所急者官也。汉法，有市籍不得宦为吏，今长安游徼吏多贾人子矣；汉法，左冯翊卒史秩二百石，今提控以下，视其所输先后以私钱代矣。其黠者，舞文造奸，击锺连骑，志在老于吏乎！管库之职，非其好也，资历既久，不得已而后乞官。是昔之府史志在官，今之府史志不在官也。夫庶司之义所以未同者，古者天子称制临决，有称丞相议是者矣，有称博士议是者矣；今卿贰嫌不逼上，占位署名，庶官众僚，议成而弗与，令出而弗闻。百姓之隐所以未达者，苟为忠信诚悫之民，其不能自直于里尉矣，况郡县乎？苟能豪逞阴谲之民，其不欲受治于使者矣，况郡县乎？置之则大姓渔食乡里，察之则奸人交错道路，然则四者之效，从可知已。欲四国之有政，则重其任；欲吏道之勿杂，则慎其人；欲稽参众谋，则定百僚会议之制；欲尽极下情，则复监司奏事之权。虽然，非此四者之难，而人与言之难也；非人与言之难，而人与言有君子小人之难也。夫得一贤士愈于百城之地，得一嘉言愈于治万民之功，如是而后知天下未始无材，未始无直。天下有材与直，而功过可一也，利害可清也。功过一，利害清，尧、舜之治不难致也。愚生闻之：用善如采葛焉，绵绵之葛，生于道左，采而用之，为𫄨为绤，不则委之矣。去恶如去草焉，或之，或芟之，能无除乎？或蕴之，或沃之，又能无生乎？是在皇上加之意可也。

▲第二问

历者，历也，历日月而象之也。日月之行，圣人以宾礼致之；其食也，以武事救之。夫不知其来，不可以言宾也；不知其往，不可以言饯也；不知其道里次舍，不可以言救也。于是为之治算以求密度，而历事兴焉。虽然，历之兴也，其号最密不过数家，余或增损傅会，不应轨道。所以然者，前代礼乐未备，服色未改，百官职事未修，宗庙乐章未定，一时君臣皆赫然有改制作之心，而言天者以其术进，五行窃渺，刻度荒忽，苟不参之人事，进以儒术，无以服当时、示后世。于是缘饰图记，杂考锺律，博引经传，使人见历事一定，贞符著，黄锺和，《易》象《春秋》合，清台之下，课在上第，而历行焉。然历之为道，非覃思毕智，以求定率，盈虚发敛，差之杪忽不能得也。我皇上举正而日星为纪，明民而闰朔必书，立典常，定明制，以协三辰，以和万国。孟冬月朔，太常具羽葆，师氏奏乐，百官朝服贺，开明堂，颁正朔。畴人子弟见国家礼乐之盛，制作之备，历事无所用其缘饰，故烦辞广证，废而不存，考实求真必其验，此天以宣考四时之责授国家也，岂历代之所同也哉？

盖尝论之，生民之初，纪年以禾。炎帝八节，俶农事也。轩辕甲子，系日成也。帝喾序星，征天象也。尧立闰月，四时始定。舜造玑衡，七政以齐。夏后周人，其教渐□，《小正》载于《戴礼》，《月令》记于《周书》，二篇存焉。五星聚房，兆开周之庆；岁当鹑火，纪克殷之祥。自是以迨春秋，率岁登台测验日至，顺天以求合，故闰多矣，置晦朔国殊，其时有疏舛而无穿凿。周末秦初，纬书竞作，遂有六家之历，托之黄帝、颛顼、夏、殷、周、鲁，大抵以四分一为岁馀，九百四十分三百九十九为朔，实迁历元以就当时，何异削趾适履，故桓谭称其矫妄，杜预疑其非真也。汉初，张苍承奏用《颛顼历》，洛下闳《太初》舛驳尤剧，刘歆《三统》辨而非真，东汉《四分》跬步不行，前此诸家，无异一丘之貉。刘洪《乾象》，始减岁馀，创制月行迟疾，阴阳黄赤交错，以合天度，为推步师表。景初、泰始无加焉。姜岌始以月蚀简日躔，何承天始以晷景定冬至，祖冲之始变章法之固，分天岁之差，张子信始立入气之差，正五星之序，傅仁均始改平朔为定朔，则蚀必在数，月无朓朒。前此二十三家，至僧一行《大衍历》而始密。其一岁差斥建星之谬，躔差得驯积之变，月食辨内外之道，岁星分超次之殊，神悟综核，诸家罕及；然时有不合，则谓乾造告谴于经数之表，变常于潜度之中，亦其所昧也。然后之作者，迨于宋、金，终莫越其范围，或迁就畸零，以逐天变，一时偶合，数十载辄差矣。

元太史令郭守敬作《授时历》，创简仪、仰仪、高表诸器，用二线代管窥，推测宿度馀分皆尽。当时测景之所二十七，东极高丽，西至滇池，南逾朱崖，北尽铁勒，以前后晷景折取冬至加时，自丙子迄己卯，增损岁馀岁差，古今冬至悉合。以太白辰星之距验日躔，以日转迟疾中平行度验月离宿度，以四正定气立损益限以定日之盈缩，分二十八限为三百三十六限以定月之迟疾，以赤道变九道定月行，以迟疾转定度分定朔，而不用平行度，以日月寅合时刻定晦朔，而不用虚进法，以躔离朓朒定交会，其法视古皆密。而又悉去演积立元之谬，一本天道之自然，其诸应等数则随时推测，可以贻之永久。

明兴，高皇帝首严钦若历象之典，召天下通知律历者议历法。三年，立钦天监，自五官正以下专科习肄。十七年修《清类分野书》，书成，赐诸王，楚亦有分焉。是年博士元统请以洪武甲子岁冬至为历元，书奏，擢为监正。李德芳言其改不用消长，于古法非是，统疏争，而《大统历》遂行，列圣以来，未之有改也。唐开元六年，太史监瞿昙悉达以《九执历》至京师，大衍写之未尽；当时考验第下者，里差使然。元至元四年，西域有《万年历》行用，而《授时》阴用其法，仪象有地理志者，木为圆球，略如今之西说。国初灵台即有《回回历》，高皇帝称其精密有验。纬度之法，中国书所三卷，其法造于隋开皇己未，未能悉合也。皇上以旧历交食屡不售，俞礼臣之请，开局设官，译书制仪，以宣昭一代之制。

一曰历术。术者，《戴记》挈矩、《九章》勾股是也。古之勾股，知用边不知用角，以勾实、股实、弦实若三和三较相求而已，隶首之术，盖穷于此。三边之对为三角，边无方，大亘六虚，小限咫尺；辏心之角必应极界之弧，积分成度以至九十，并有一定诸线。以直线割圆轮，内曰弦、曰矢、外曰切、曰交，同隅馀角诸线如之。挈有定之角，御无方之边，内外相显，进之圆面。曲线以首尾率相易为用。

二曰仪器。求倍胜之法，资倍胜之器，以测三辰地平经纬，以测相距度分，以测赤道黄道经纬，以定时刻。古以浑，今以平；古以全，今以隅。径广三倍，分细十倍，赤黄分器，咸极精审。

三曰度地。汉人罕识浑天，今人罕识浑地，不审地形，测天何阶？水地合一圆珠，𫏋虚之圆，其景也，周遍生物，戴履不殊，以睹日为昼。两极下极寒，以半载为昼夜；赤道下极暑，以二分为夏，二至为冬。北行累日，北星渐出，南星渐没，形圆可知，里数亦审。

四曰测天。天为动物，本行无不右旋为性，所循黄道，所宗黄极，而又循赤道左旋，外此则不动为诸动宗，赤道经纬圈依斯而设，故黄赤道相距今渐以近，而日道随黄道如故。十二分次，古人非能得诸鬼神，盖依当时日躔而设；直从今日二交画黄道以分十二，事理为允，但经纬度用赤耳。恒星丽天，终古不改，而微循黄道东移，是与赤道斜迤参差，纠纷转易，故古来距度，诸历互异。枢星移去北辰，过三度也。七政运行乍舒乍疾，是其轮毂不与地心同处，人在地视之，轮转一高一卑，则远者见迟，近者见疾。《授时》以前，此秘未启。《回回历》用同心轮负小轮，小轮之心循同心轮而右，日循小轮而左，俱一岁而复。小轮半径与地心不同之分，并为日轮半径百分之三有半，是为赢缩宗因。舍此言历，殆真瞽史。

五曰步气。岁实之数，生于日躔，后世日消，繇日轮之毂渐近地心也。旧历齐之，故不能以相通。《授时》创立消长，上考往古，百年加一，下验将来，百年减一，鲁献以还四十九事而合三十九。《大统》又复齐之为二十四刻二十五杪，知其谬也。今之改宪，长乎消乎？二千馀年之消，骤长何凭？欲消则实测为据者不服也。太阳以赢缩知高卑，高卑之最不直两至，百年右移一度，故行度多寡，冬夏异而春秋亦异。繇斯以求日躔之实，而岁实安得齐也？纪月则有平朔、定朔矣，纪岁何独不然？平岁用《授时》消分，更以最高差数加之，则冬至定矣。

六曰步朔。朔者无所取之，取之食也。月离真度多差，不可目视，而器测必以食甚日躔之衡而得。月行天一周，黄道内外各半，曰交终，过之又逐及于日，曰朔策；其一高一卑环转曰转终；又以小轮自行加减为未足也。法用同心轮负本轮之心而右，本轮又负次轮之心而左，俱一周而复；月复循次轮而右，半周而复。次轮半径半于本轮半径，并之大至八千七百得五度弱，为上下弦。惟朔望月在本轮内规，不须次轮加减。

七曰步交食。加时蚤晚不在朔望实时，而在人目所见之时。然必先求实时，先推日月中会，计其平行及自行而得均数，然后以均数加减求得实会，因得实时，此即古法躔离朓朒而加详焉也。食分多寡，以日月两半径较月距黄道度分得其大小，次求二曜距交远近，与古法不异。第日月各有最高卑，景径繇之小大，黄白距度有广狭，食限为之多少，皆以目视为据，不论实交地心。人距地心之羌能使视北为南，曰南北差；刻羌蚤减晚加，《授时》以赤道距午为限，新历以黄道出地最高为限，曰东西差；并最高卑三差以为勾股形。黄道正中无勾差，正东正西无股差，皆合于弦也，故地心实会改为地面视会也。

八曰定五星。天以迟疾定高卑，又人目距地心之差，恒星独无，即为极界。填星最远，仅得数杪；太阴最远，差过一度六分；太阳居中，视差三分。太白辰星时与上上。黄道纬度，恒星不迁，五纬时异。其经度，恒星七十年又七月行一度，五纬各有本行。赤道纬度，恒星、五纬皆时异，其经度，恒星为黄道同升度，五纬各有本行，并以同心轮负本次两轮或不同心轮。细行虽赜，可以一术齐之矣。若夫清蒙之气盛，则高而厚，减则薄而下。升卑折照，大于本形，夜刻为多，水汽弥甚，故经度不差，纬度多差，真高在下，视高在上，差高之缘，端繇于此。

抑度数之理，研几极深，考验必晰，今术之不能通于古，犹古术之不能通于今，何必古人之信而今人之疑乎？夫古者傅会之家，唯从事于末，不求其端，故纤纪琐言，不足依述，漏见曲论，反戾正理。今以国家礼乐之盛，制作之备，而畴人子弟参互历术，累黍不失。然后天子升灵台，望云气，吹时律，观物变，咏福祉，舞功德，是历事之成也，岂不盛哉！

▲第三问

国家自秦、晋流孽，轻心语难，民人荡居，大夫旰食，车驰而徒走，八年于兹矣。天子威命震叠，集诸路之师，东西追击。苟将士一力，宣扬国威，先声所指，群丑荡骇，何难禽狝而草之！夫寇贼奸宄，蟊螣螟贼，皆一气所生。自古流孽之作，未有不号数十万；数十万之众，未有一败而不即灭者也。

贼初作难，发于延绥，其北多逃兵，而神木、靖边、绥德、庆阳、延安最剧；南多饥寇，而西川、清涧、中部、延川、保安最剧。据府谷，破合水诸县，延、鄜、庆、平之间，井湮木刊者几千里。秦食尽，晋代之受病，先后渡河而东者三十六营。首据河曲，破汾、霍，蔓于兴、岚，已袭据临县，陷辽州，东扰泽、潞，内犯忻、静，五年之内，九十郡邑，不被寇者三五耳。晋食尽，豫代之受病，其波及楚、蜀、两畿者，皆豫之馀也。南侵武安，据林县，聚于武陟，河以北骚然苦兵。阑入畿南，掠赵州、宁晋，别自五台侵行唐，踞井陉，南哨临洺。边兵大集，还逃河、朔，贼大困乞降，亡何河冰合，有渑池之溃。贼之未溃也，诚以此时塞太行之口，断河北之津，驻兵曹、濮，扼弗使东轶，羽林佽飞之士从中下，与诸边劲骑蹙而歼之，贼成擒耳。

稔恶未已，再得渡河，从此而南，分为三支：入伊阳，犯商、雒，或自嵩、伊犯汝州，南屯鲁、宝，繇华阴复归卢、灵，稍入于秦。其南走卢氏、嵩县三山，繇间道至内乡，骤入楚。其东溃者遍于宛境及汝宁、归德，内犯新蔡，已越寿、亳，陷颍州，奄入中都，聚庐、安，围桐窥皖，陪京大震；旋返永、睢、汝、黄，踞伊、宛，或掠云梦，大抵皆还商、雒，合于大贼。其入楚者，据郧、津，蔓荆、襄之间，破当阳，入于蜀，回聚房、竹，遁平利，或自凤、陇入汉返郧，连营十里，犯均、光，流毒枣阳、随、应，伏黄陂，屯桐柏、信阳，走蕲、黄，逼襄、邓，别自英山破罗田，迫于大兵，尽遁秦川。

方秦事之殷，秦将士大小数十战，斩首三万六千，弓不及裛，马不及秣，掠者不及收，伤者不及起，数道之寇复相率而归秦。秦地方数千里，防豫之界曰关门、曰商、雒，防楚之界曰平利、曰紫阳、曰白河，防川之界曰汉中、曰宁羌，防晋之界曰延、鄜、黄河一带。贼未入秦，逐贼者穷马足，扼贼者坏车辙，谋聚而歼焉。既并入于秦，合于大伙，而贼益慓悍无忌，再自秦朱阳关直犯汴城，还窜禹、许，从沈丘突颍、亳，别自嵩、巩趋陕、禹，围密县，去扰渑、永，或遁灵、庐，已乃残雒、汝，南破和、合，围江浦、滁州，西还汴城，走入内、淅。汉江春残，有自白河、光、谷而渡，深林密箐，阻山公行，边兵既撤，荆、襄之间受其虔刘矣。而内、淅之贼再扰，汉、兴之贼已深，秦、豫之警，月凡数告，兵何繇以息，民何繇以安也哉？

诏书切责诸大吏尽贼而止。贼奔败之馀，跳驱走险，困蹙乞降，冀缓我师，国家以大兵临之，若不自缚以献，屈强山谷间，如釜鱼阱兽，趣即糜烂耳。虽然，贼耰锄棘矜之人，郡县讨捕力也。不得已而至用兵，偏将军之师，费旬日粮足以办此。乃自有贼事以来，督理则三边五省总其令，抚治则秦、晋、豫、楚、蜀、郧、凤阳、两畿通其谋，应援则南枢、两操、东抚防其溃，总镇则征西、镇西、平羌、临巩、山西、昌平、保定、湖广将其兵，士卒则禁旅六千、蓟密夷汉、关辽铁骑、天津招标、镇筸茅冈、施南石砫、川浙黔滇辰虔数近十万，供饷则截留部发冏寺马价，亲藩士大夫捐助，数逾百万。旬献首功，月报大捷，积岁斩馘，每营万计，八大营合之无虑十万，而贼势滋蔓益甚，入晋已多于秦，入豫、楚愈多于晋者何也？

夫士不素训，不可以应卒；计不豫定，不可以弭变；申令不齐，不可以明罚；糗粮不备，不可以致武。兵者武事，以怒则立，解甲之日，距跃曲踊，乃可一战。李陵军有女子，而鼓声弗起；竖谷阳进酒子反，而楚人宵溃。今前有一死之惧，后有三军之乐，往者既利，来者慕之，采掠稽留，缓追逸贼，夫先自退也已，焉能先人。且疆埸之间，一彼一此，贼在秦、豫则秦、豫急，贼在淮、楚则淮、楚急，事之不捷，过有所分，虽无专功，亦无专罪。将士多高班，诈增首级，足以养阶勋，避文法。其甚不律者，大吏不能直绳，奏下兵部，乃当之夺官。夫死敌之赏与夺官之罚，未见人之趋赏而避罚也。

为将之道，非深执忠孝，持己廉信；则轻财果毅，获人生死。今之将帅，奉己而已，志不在军。军之所出，下令悬赏，飨士椎牛之具，将不能办也；既战，折矛伤弩，罢马亡矢之费，将不能出也；伤者空财而共乐，完者内酺而华乐，将不能给也。乃听其自掠，而将操其五，坐而得利。故三军之中，约束禁令，将不为也，且又不能。贼之来也，百里斥堠，唯视苗头，两军相当，则有活仗。贼初以辎重为饵，兵以为利；继以胁从为饵，兵以为功。夫至兵以为功，百姓之命其哀号宛转于矢刃之下者，不可胜数矣。

贼之所过，涤地无类，家贫户馑，民生不聊，遇贼死，不遇贼亦死；藉第令无死，官军所淫掠者十室而九，老弱颠踣，壮夫诖误。土贼数见，告矣客兵，行盐月饷，三倍土著，贼传城而阵，乃请济师，贼去而兵始来，兵罢而贼又至。有司饩廪竭矣，或闭门而谢曰：“我所守者，天子之民也。”将或循城而徇曰：“我所将者，天子之军也。”郡无见钱，县无见谷，本折兼支，逗遛城下。夫士之偏袒扼腕，深入敢决，皆以气之趫与力之锐，故遇敌则奋，乘坚则拔。今调扰之卒，赢粮数万，负弓矢万个，越燕、赵、齐、魏之郊，敻地数千里而未见贼。贼阻林谷为险，士缘山负食干糒饮水，不见盐谷，曾未接战，师病矣。郡县供其𬸚屦资粮可也，不则桀骜狠戾，鼓之弗前，尚安事兵？吏议不能尽贼，曰：抚之。夫贼抚则我民也，不抚则我寇也，奈何其忽！今宣布诏书，许以不死，贼且降且杀人，未肯解甲。向者临县信之而城破，真宁信之而印失，武陟夹剿，信之而南逸于河；栈道合围，信之而溃决千里。置河西则抄暴不止，编行伍则抄掠如故，其帖然不终叛者，仅一二支耳。然则今日之计从可知已。

贼阻山，我师夺山者胜；贼忌水，我师扼水者胜；贼恣掠，我以饥困之；贼用众，我以寡击之；贼以乞抚愚我，我以计间之。潼关之险失，其通者曰华阴、曰华渭、曰商南、曰雒南；大散之险失，其通者曰阶文、曰蜀道、曰秦川、曰斜谷。子午黑水谷高山绝险，遂为五达之衢矣。卢氏、内乡、淅川，三省之会；伏牛深亘数百里；太和诸山，地接宛、洛、汉、兴、均、谷、房、竹：彼抄盗公行，我车骑难入。英、六山深土旷，贼走集焉。吴、越守江，其要者曰焦湖、望江、裕溪、泥汊；齐、鲁守河，其要者曰上流自曹至延津三百里，下流自单至徐三百里：此数地者，今日之所急也。秦、豫土疏民慢，山邑恃陋，城已恶而不修，村疃镇集，富比一都，而无垝垣之守。楚则商车所集，市民饶于郭，郭民饶于城，贼皆生心。犯此数忌，以为贼资。而我有叛兵，有土寇，有难民，以日益其众。援师日夜奔郡县之急，而陵园、漕运、亲藩诸地宿重兵。贼势益急，我师愈分；我师愈分，贼势益急，此变计之日也。

客兵战，主兵守，山民守砦，泽民守川，重民守家，轻民守市，无郊处而惊，无散地而走，无夜呼而恐，无露积而惧。诸大吏视郡县足办贼，以贼委之，厚集其力，无分兵，无奔命，视贼甚犷悍者，扼其一支。贼之所逐，我必断之；贼之所避，我必致之。以数省之师，先后夹击，屠磔务尽。贼偏败必携，无党必阻，然后宣示赏购，洗涤胁从，百万之众，可一朝而散也。

且讨贼以来，大臣不闻自请视师者，士大夫不闻以家财佐军者，大帅不闻以罪用钺者，士卒不闻以功迁右列者，其故何哉？惟邑丞郡倅能杀贼者即为真；厮徒役养能杀贼者即为将；百姓有止贼卤获者，以其全予之；散私财募义勇者，赐爵级束帛，风示天下。若夫茇舍草止之礼也，粮从军行之法也，军无顿舍，士不宿饱，而欲卒乘之辑睦，此不得之数也。士持粮置灶，老弱私从负羁绁，赢囊橐，士传器而食，严刁斗而止，无因民火，无雇舍宿，如是以令于军中曰：“犯者杀无赦。”军志于是乎一矣。

是故民弱而其勇可使也，兵骄而其教可立也，兵民志意不齐，其道可相为用也。夫使民不畏贼，兵不扰民，而贼气弗破伤，大党弗震坏者，有是理哉？然则将士受诏讨贼，八年功弗成，是皆谋臣之失长计，非贼能久稽天讨也。“式遏寇虐”，“以绥四方”，是在皇上断之而已矣。







三十五


○奏疏

〓疏〓揭

【劾元臣疏】

奏为时艰亟藉元臣，责重宜祛积习，敬抒忠告，仰乞圣裁事。臣束发登朝，依光日月，蒙恩考满，荣及所生。顷者慎简端良，以臣备员辅导，感激图报，矢竭愚诚，窃效涓埃，以当拜献。

伏见我皇上敬天求治，宵旰忧劳，当兹国事艰难之时，正藉元僚匡弼之益。得其人则理，不得其人则乱；得其人而抱公绝私则理，不得其人而背公行私则乱。首臣张至发者，遭逢隆遇，致位孤卿，今复总辑群司，具瞻朝宁。臣以为新猷方始，治忽攸关，其能回心易虑，从善图功，改比周之积非，谋公忠之实效，臣之所厚幸也。若复怀私徇庇，固陋因循，滋巧伪以为工，视忠贞为罔益，臣之所大恐也。

语曰：“前事不忘，后事之师。”首臣今日之鉴，取之去辅温体仁足矣。体仁学无经术，则当讲求仁义，练达朝章；体仁性习险诐，则当矢志光明，立身公正；体仁比昵宵人，则当严杜讠翕訾之辈；体仁护持悍党，则当力维忠孝之经。专精神以图平治，毋如体仁之泄遝偷容；画可否以决危疑，毋如体仁之游移饰诈。如此而圣恩庶可副、众望庶可塞也。

臣所忧者，首臣积习未化，故辙犹存。臣读其近日辨揭，盛称体仁之美：一曰孤执，一曰不欺。夫体仁之当国也，有唐世济、闵洪学、蔡奕琛、吴振缨、胡锺麟之徒参赞密谋，有陈履谦、张汉儒、陆文声之徒驱除异己，何谓孤？庇枢贰则总理可不设而事败乃设，徇凤抚则镇可不移而事败乃移，何谓执？皇上之决去体仁，正为其善欺耳。家窝巨盗，产遍苕溪，自诡曰清；孽子招权，匪人入幕，自诡曰谨。何谓不欺？然则首臣真以为孤执不欺乎？夫使聊为尝试之言，实作更新之计，涤心饰行，以收后效，臣何敢议？如其不然，而必因私踵陋，尽袭前人之所为，大臣公忠正真之风，何时复见？海内干戈盗贼之患，何日就平？为首臣者亦何以副圣恩而塞众望耶？

臣念切忧时，义存报主，敢以惩前毖后之道，首效箴规，首臣而虚怀乐善者，不讶臣言之过也。臣区区愚诚，惟皇上鉴察。臣不胜惶恐待命之至。

【辞职疏】

奏为报国有心，趋朝无力，蒙恩负罪，抱病怀惭，谨请处分，以肃官方事。臣本庸虚，材力浅短，谬膺朝宠，累陟清阶。恭遇皇上应飐御天，大造区夏，百僚卿士，济济兴朝，黭陋小臣，过蒙收采，诏书下及，乃忝今官，扶服叩头，怔营战灼。伏念奖劝，察臣于众忌之会，赐以保全，碎首糜躯，莫能裨报。

只以微臣受生尪劣，积疢缠绵，重荷矜怜，得宽休沐，尚冀瘳损，仰效驰驱。不谓祸难殷流，凶徒干纪，痛深九服，悲结万方。况在孤臣，扣心饮血，身虽在野，官列近臣，不能从难，罪应万死。皇上儆于有位，宜肃刑章，天泽沛然，顾加优擢。夫今日盈廷发谋，群帅戮力，畴功论德，启邑承家，而一二老臣犹以大仇未复，国步方艰，用舍勿轻，是非当定。三事以降，毋启殿陛之争；五等初开，宜重河山之赏。况如臣者，文史末流，其于国家，无裨尘露，岂可取紊朝典，忝窃金章也哉？

臣宜归罪有司，陈诚阙下，请免其见职，退就处分。而自国难惊心，旧屙弥剧，病痁两月，复加下痢，清羸困弊，几不自支。臣虽不才，粗知大义。当日寇变初闻，九流失序，若非皇上整齐万品，光启中兴，则臣馀生，已填沟壑。今日躯命，咸荷生成，君恩未报，岂敢言病？无如夙婴沉痼，杂患屯，纵欲扶抱登途，少明尽瘁，而狼狈不前，叹息而止。每思国事，涕泗横流，以急装累茧之诚，抱偃息在床之恨，拊髀慷慨，宵旦彷徨，臣独何人，自隔兴运？先朝被遇，愧纳肝刎脰之忠；新诏加恩，失倍道兼行之赴。伏惟圣断，先赐处分，俾臣免于旷官，安其素分。仰祈覆载，俯念盖帷，容臣在籍调理，俟病痊之日，泥首阙廷，陈力谢罪。庶几犬马之疾，自放山林；藜藿之忱，长依日月。稍堪鞭策，终效涓埃。感恋天恩，无涯极矣。臣不胜悚栗待命之至。

【乞假省亲疏】

奏为惊闻母病，恳乞天恩，暂假省亲事。微臣起家寒素，臣母朱氏，辛勤俯仰，心力焦枯，自臣未第，已成寝瘵；及遭际国恩，获沾禄养，得至今日，咸荷生成。其如崦嵫暮齿，锢癖沉屙，参术难支，遂成风缓，支离床褥，转侧需人。微臣少病尪羸，忧亲弥剧，先朝矜览，宽加休沐。母子二人，相须为命，侍调药饵，顷刻难离。此臣家门至情，今在廷诸臣所共洞悉者也。

皇上中兴御极，微臣扶力趋朝，恭逢覃庆新纶，感戴皇恩，极天隆地，非臣顶踵，所能报塞。惟有勉修职事，少答涓埃。乃本月十六日接臣父手书，言臣母久病之馀，误触风寒，饮食不进，势甚危急。臣闻之心魂飞越，涕泣忧思，于二十日夜忽呕血数升。自恐颠蹶困踣，旷官废职，公私两愧，负罪悚惶。伏见皇上深仁锡类，孝治宏开，敢不沥陈至情，仰告君父。愿乞圣恩，暂假数月，俟臣母调理少痊，微臣即遄趋受事，天地隆施，无涯极矣。臣无任激切待命之至。为此具本谨具奏闻，伏惟敕旨。

【升任请养疏】

奏为微臣蒙恩升任，抱病不能供职，恳乞圣恩，特准在籍调理事。臣门寒人悴，遭遇圣明，累拔清阶，因忝今授，誓心效职，少答鸿私。不谓母子同病，情迫呼天，负德旷官，不胜惶悚。

微臣受生尪瘠，善病虚羸。往年给侍殿廷，时忧陨越。奉使中州，在途忽闻臣母背疽危笃，焦心灼骨，昼夜兼程，抵家之日，幸而得救，外证虽痊，元神难复。从此臣母不离伏枕，而臣亦以忧劳兼至，抱病困劣矣。为此投诚君父，拜表陈情，天地陶成，著于南雍供职。所冀讲授之暇，养身事亲，仰答生成。乃臣母沉痼缠绵，微臣复清羸憔悴。幸蒙拔擢，奉母东还，义急王程，心忧母恙，以致夙疾再作，百沴交侵。春初呕血数升，精神耗消，肌肤瘦削，腰脚虚肿，不成行立，头目昏眩，辄致沉迷。入夏以来，浸增浸剧，母子同患，阖室惊危，正尔彷徨，再闻除目。臣扶力叩头，感膺宠命。自念叨窃逾涯，非臣谫劣所能胜受，因缘疾患，仰负国恩。

皇上录旧兴贤，海内人才，弹冠踊跃。微臣心长力短，实命不同，稽以旷鳏，宜从官罚。若以臣供事微劳，特准在籍调理，微臣母子二人，悉蒙恩造，庶几馀生，不填沟壑，留形天壤，拜见阙廷，生生世世，感圣恩于无穷矣。为此谨遣义男吴忠赍本奏闻，臣无任悚息待命之至。

【自陈不职疏】

奏为遵旨自陈不职，恭候黜幽之典事。臣繇辛未科进士历升今职，仰荷天恩，准臣请假省母。归里以来，感念生成，誓图报称。惟是母病未能即痊，微臣积屙仍剧，王程难赴，方切屏营。于本月初十日接读邸抄，吏部一本为特请鉴别事，奉圣旨云云。臣家居僻远，卧疾沉迷，缮疏上闻，已迟月日，心神战灼，益用悚惶。

切念臣志局凡近，行能浅薄，叨忝清班，实逾素分，每弘止足，辄荷推迁。事先皇帝十有四年，请急陈情，累尘听览，沿资随牒，内愧夙心。遭遇皇上中兴，优加齿召，冀摅诚节，扶力趋朝。仰见圣明讲学勤政，重道亲儒，微臣幸列从官，亦思自效。奈学以病疏，志因力夺，无能拜献，上益高深，重迫子情，遽求休沐，臣之庸劣，从可见矣。

方今国事艰难，至尊旰食，一时宣力诸臣，竭蹶驰驱，共襄时急。微臣职司清切，地实优闲，纵有供事微劳，尚应扪心恧汗；况其乌私孔亟，樗质尪颓，疾患缠绵，精神越渫，自揣疲曳，难任衣冠。金华侍从，愧往哲之陈谟；玉署含毫，负两朝之史职。又何以追陪禁近之班，坐贻维鹈之刺？伏乞皇上，俯鉴微忱，语非矫饰，敕下该部，将臣罢黜，以儆有位。庶几微臣退安愚分，免戾旷官，高天厚地，感圣恩于无穷矣。臣无任惶悚待命之至。

○揭

【辞荐揭】

揭为感恩揣分，沥陈病苦，以祈矜鉴事。伏惟用人而拔幽滞者，君父之恩；量力而受爵禄者，臣子之分。伟业以草莽孤微，江湖废弃，仰荷圣朝高厚，覆载生成，力田以供公税，鼓腹而歌太平者，十年于兹矣。恩诏举地方人材，督台马老公祖过加采择，以伟业姓名入告，旋奉部覆，行督、抚、按各台老公祖确查乡评品行学问实迹。伟业行能庸陋，学问迂疏，无当于用，所不必言。而素婴痼疾，万难服官，苟不先事启陈，则私门疾苦，何繇上达？为此辄敢具闻。

伟业禀受尪羸，素有咯血之证，每一发举，呕辄数升，药饵支持，仅延残喘。不意今春旧疾大作，竟成虚损，胸膈胀满，腰脚虚寒，自膝以下，支离挛蹶。老父病母，年过七旬，衰残风烛，相依为命，日夜涕泣，广求医卜。岂知沉痼已甚，疗治无功，奄奄一息，饮食短少，待尽床褥，不能行立。夫居官尽职，必须精力强济，岂有患苦如此，尚堪驱策？伟业自辛未通籍后，在京止有四载，卧病乃逾十年，其清羸困劣，当涂诸老见闻共悉。方值圣治维新，凡有心知，咸思报称。伟业自甘沉痼，断非人情；而真病真苦，实实如此。及今若不早言，异日不能供职，仰负朝廷为官择人之德意，有虚各台以人事主之盛心，此伟业之所大惧也。

伏祈祖台将病苦实情开列到部，庶几于共闻共见，宁严毋滥之部覆功令允符。而伟业贪观圣化，调理馀生，仰诵九重之深仁，拜感祖台之至爱，生生世世，衔结于无穷矣。谨揭。

【与子景疏】

吾少多疾病，两亲护惜，十五六不知门外事。应童子试，四举而后入彀。不意年逾二十，遂掇大魁，福过其分，实切悚栗。时有攻宜兴座主，借吾为射的者，故榜下即多危疑，赖烈皇帝保全，给假归娶先室鬱氏。三年入朝，值乌程当国，吾与杨伯祥诸君子正直激昂，不入其党。乌程去，武陵继之，蕲水又与吾不合，种种受其摧挫。先是吴下有陆文声、张汉儒之事，吾以复社党魁，又代为营救，世所指目。淄川传乌程衣钵，吾首疏攻之，又因召对与济宁杨凫岫谋击大奸史醾，醾逮而阴毒遂中于吾。吾去而封王豫中，醾谋以成御史宝慈勇参武陵事主使坐吾，赖醾死而后免。既升南中少司成，甫三日而黄石斋予杖信至，吾遣涂监生入都具橐枿。涂上书触圣怒，严旨责问主使，吾知其必及；既与者七人，而吾得免。于是升宫允、宫谕，吾绝意仕进，而天下乱矣。

南中立君，吾入朝两月，固请病而归。改革后，吾闭门不通人物，然虚名在人，每东南有一狱，长虑收者在门，及诗祸史祸，惴惴莫保。十年，危疑稍定，谓可养亲终身，不意荐剡牵连，逼迫万状。老亲惧祸，流涕催装，同事者有借吾为剡矢，吾遂落彀中，不能白衣而返矣。先是吾临行时以怫郁大病，入京师而又病，蒙世祖皇帝抚慰备至。吾以继伯母之丧出都，主上亲赐丸药。今二十年来，得安林泉者，皆本朝之赐。惟是吾以草茅诸生，蒙先朝巍科拔擢，世运既更，分宜不仕，而牵恋骨肉，逡巡失身，此吾万古惭愧，无面目以见烈皇帝及伯祥诸君子，而为后世儒者所笑也。

吾归里得见高堂，可为无憾。既奉先太夫人之讳，而奏销事起。奏销适吾素愿，独以在籍部提牵累，几至破家；既免，而又有海宁之狱，吾之幸而脱者几微耳。无何陆銮告讦，吾之家门骨肉当至糜烂，幸天子神圣，烛奸反坐，而诸君子营救之力亦多，此吾祖宗之大幸，而亦东南之大幸也。

吾五十无子，已立三房侄为嗣，五十三生子而后令归宗。吾生平无长物，惟经营贲园，约费万金。今三子颇有头角，若能效陈、郑累世同居之义，吾死且瞑目；倘因门户不一，松菊荒凉，则便为大不孝，诸父尊亲以此责之，誓诸皎日可也。

吾于孝道不能克尽，葬事又未完，深负罪愆。惟是待两弟休戚一体，及竭力以为朋友，费尽苦心。三弟尤宜以吾事为己事，执友则托诸端士、子俶可也。

吾于言动，尽寸不敢有所逾越，具在乡党闻见。吾诗文外，尚有《流寇纪略》一部，为无锡、常熟友人借去其半，娄中尚有抄本，须收葺完全，及《氏族》《地理》二志以付三子，此事周玄恭主之。

吾同事诸君多不免，而吾独优游晚节，人皆以为后福，而不知吾一生遭际，万事忧危，无一刻不历艰难，无一境不尝辛苦，今心力俱枯，一至于此，职是故也。岁月日更，儿子又小，恐无人识吾前事者，故书其大略，明吾为天下大苦人，俾诸儿知之而已。辛亥冬十一月二十八日书。






绥寇纪略


提要


【臣】等谨案绥寇纪略十二卷

国朝呉伟业撰伟业字骏公号梅村太仓人明崇祯辛未以第三人及第入

国朝官至国子监祭酒是编专纪崇祯时流寇迄于明亡分为十二篇曰渑池渡曰车箱困曰真宁恨曰朱阳溃曰黒水擒曰谷城变曰开县败曰汴渠垫曰通城击曰盐亭诛曰九江哀曰虞渊沈每篇后加以论断其虞渊沈一篇皆记明末灾异与篇名不相应考朱彞尊曝书亭集有此书跋云梅村以顺治壬辰舍馆嘉兴之万夀宫辑绥寇纪畧久之其乡人发雕是编仅十二卷而止虞渊沈中下二卷未付枣木传刻明史开局求天下野史尽上史馆于是先生足本出予抄入百六丛书归田之后为友人借失云云意者明末降闯劝进诸臣子孙尚存故当时讳而不出欤此本为康熈甲寅邹式金所刻在未开史局之前故亦无虞渊沈中下二卷而彞尊所辑百六丛书为人借失者虽称后十八年从呉兴书贾购得今亦不可复见此二卷遂佚之矣彞尊又称其书以三字标题仿苏鹗杜阳襍编何光逺鉴戒録之例考文章全以三字标题始于缪袭魏铙歌词鹗光逺遂沿以著书伟业叙述时事乃用此例颇不免小说纤仄之体其回防杨嗣昌左良玉亦涉恩怨之私未为公论然记事尚颇详悉尊所谓闻之于朝虽不及见者之确切而终胜草野传闻可资国史之采辑亦公论也乾隆四十三年五月恭校上

总纂官【臣】纪昀【臣】陆锡熊【臣】孙士毅

总　校　官　【臣】　陆　费　墀

钦定四库全书







卷一


国子监祭酒吴伟业撰

渑池渡

崇祯元年戊辰三月二十日昧爽前全秦天赤如血五六七月西安有孽火入人家色青光荧荧然广轮盈尺者数十旋于地若鬬不滥炎民磔鸡犬禳之乃去自四月至七月不雨八月恒雨霜杀稼冬大雨雪木冰嵗大饥秦以延绥宁夏甘肃为三边延绥据河为塞斥衍千二百里筑三十六堡分险列戍沙碛不生五谷富民计口仰食县官承平忨愒算崇祯改元上距万厯四十七年延饷缺额者至一百三十八万天啓中秦抚乔应甲延抚朱童蒙皆奄党也应甲贪婪抂易法纪溃弛四封之内攻亭长杀长吏而莫禁【尝有道臣袁养和被刼请捕应甲反胁取养和千金中书张贺昌被刼执巡捕典史王允徳索赂二百金以是被盗之家莫敢控告】童蒙朘削军廪助三殿大工兵民侧目始祸实自两人秦地所出新饷均输间架三者专以备他急数日增吏因缘为奸羡余辄倍西安镇兵数万率买闲占役以空名隷尺籍【兵科刘懋疏秦兵属边操者卖于边官嵗纳班价属叅都者卖于叅都月纳班钱操兵三千占于各衙门司道宗室乡绅以供役使】民不堪复无所惮以此纠合边人为贼　十一月白水男子王二反【王二刼宜君县狱拒捕逃入苜蓿沟贼巢穴十一月内通白水衙役杨发蒲城王髙等为乱】掠蒲城之孝童韩城之淄川镇　王左挂【原名王之爵有苗美飞山虎大红狼等同起】起于宜川【地名龙耳嘴】　十二月三边总督武之望奏固原兵变【元年十二月二十四日兵刼固原州库】总兵钱中选无军纪得免论巡按御史吴焕纠巡抚胡廷宴瞆眊不视事与延抚岳和声以边兵饥民互相推匿所奏报俱不实致成大患兵部尚书王洽请覈其事以闻　刑给事薛国观奏言淳化绥徳等处流贼千百为羣由乔应甲纵盗酿祸得防报闻　二年己巳正月郧阳抚治梁应泽奏陜西贼王大梁【一名大梁王】三千人入略阳偪汉中【十月二十六日汉南贼大梁王从成县两当逼近略阳汉中官兵追至宁羌州逸去后复趋略阳官兵战败郧抚告急】　商洛道刘应遇讨白水贼王二斩之【余党窜入黄龙山苜蓿沟】　固原逃兵掠泾阳富平执游击李英　二月总督武之望病死胡廷宴闲住以陜西左布政刘广生为秦抚右副都御史杨鹤总督三边　岳和声罢【吴焕疏盗自戊辰七月王二作难己巳盗首韩世盘韩世友胡之槐吴养臣皆边兵故和声亦罢】以河南左布政张梦鲸为延抚吴自勉为延绥总兵　四月阶州叛兵周大旺等作乱副将贺虎臣捕得伏诛督粮道叅议洪承畴率乡勇围左挂于云阳防成擒暮大雷雨作遁去【三月廿一日贼自真宁逼三水逰击髙从龙却之贼入马兰山四月九日复犯耀州承畴令官兵乡勇万余人分十二营围贼于云阳防获之乗夜雷雨溃围走淳化入神道岭追斩二百余级】　刘应遇追汉南贼于大石川所将卒斩王大梁于阵围其余党于伏羌之五丁峡将尽歼之宁羌知州陈元瓒失防贼遁去【刘应遇提毛兵入汉合川将吴国辅兵击贼于略阳十战皆捷贼屯垣口有守备王元极陷阵马蹶被杀犹手握贼级不置贼退汉隂应遇令都司解文英同蜀将吴国辅李标竒追至大石川斩五百级把总李旺得贼首王大梁余解散】　十一月京师戒严延绥总兵吴自勉入援侵行粮军中道逃归为乱延抚张梦鲸愤恚死【自勉沿途逗遛贿放精兵变卖营马梦鲸愤郁以死濒死移书杨鹤纠叅鹤不以上闻】山西巡抚耿如杞亦率兵入衞叛逃为贼【耿所綂皆沿边劲卒巳至都下矣兵部调守通明日又调守昌又明日又调守良乡功令兵到日不准开粮次日列营汛地乃给之西兵连调三日三日不得粮既馁且怒遂沿山东一带刼掠耿以不戢军士逮问耿既逮五千人哄然尽散溃归山西而晋中流贼起矣】　以洪承畴为延绥巡抚　兵部尚书王洽有罪下狱左侍郎申用懋晋尚书　三年庚午正月申用懋自劾免以蓟督梁廷栋为兵部尚书　吴自勉罢以临洮总兵王承恩为延绥总兵【其改用王承恩以兵将不安剥军士未上闻也后李应期阅边据所闻叅劾帝怒甚提问自勉于四年九月病故】蓟督张凤翼畱承恩春防甘肃总兵杨嘉谟入援践更率其兵驻东协时钱中选亦入援行秦督抚以三边四镇止宁夏总兵贺虎臣一人非所以办冦请用故总兵杜文焕摄承恩镇西将事兼督延绥固原兵三千便宜勦抚报可　王子顺苗美勾逃兵掠绥徳围韩城复犯清涧总督杨鹤巡抚刘广生击却之斩级三千降其众三百人总兵杜文焕又败之于安定先是万厯时朝廷念西军劳苦预给三月粮以为常崇祯己巳秦大旱粟踊贵军饷告匮延抚杨鹤甘抚梅之焕分道勤王是年复以稽饷而哗其溃卒畏捕诛亡命山谷间倡饥民为乱时东事急朝议核兵饷各边镇咸厘汰裁额至数十万乗障兵咸噪而下而兵科给事刘懋疏请裁定驿站嵗可节金钱数十万帝喜着为令有滥予者罪勿赦懋意谓苏民力也而河北游民借食驿糈至是遂无所得食益无赖溃兵乗之而全陜无宁宇矣【先是懋有补足两年缺饷与赈金十万之请事既不行再疏以陜西衞兵冒滥虚弱求按册清汰操练并秦有司重火耗多赎锾宜拏问其尤以谢关中之人乱将自定其论最剀切惟举全秦公费存留巡方賍罚驿站节裁银两充勦抚之用颇有近于捜括然因号呼帑金弗应而疆事日益亟岂得已哉而京师向有刘给事裁省驿递驱民为盗之谣不知何故愚谓必出于士大夫輶轩之口所以流传至今夫鄜延絶塞无与流传关陇饥民宁关舆隷若早从其请不啻曲突徙薪是不可以不辨然考之御史姜思睿疏云各递贫民千百为羣任辇舆以续命者饥饿待死散而为盗闻懋易箦时亦深悔为此言后死京邸棺至山东莫有为辇负者各处饥民甚至呼其名而诅咒之图其形而丛射之是又非无见云然姑两存之】　二月杜文焕檄谕米脂清涧诸贼王左挂以其党二百人降　荧惑入东井退舍复嬴居数月又入鬼宿犯积尸气　延安知府张辇都司艾穆蹙贼于延川贼王子顺张述圣姬三儿等俱乞降王嘉引掠延安庆阳城堡多陷杨鹤主抚不以闻【鹤与刘广生出示崇祯三年三四等月有贼首黄虎小红狼一丈青龙得水混江龙掠地虎孟良等俱给免死牌安置延绥河曲其淫掠如故民罹荼毒有司莫敢御冦患成于此矣】　四月贼从神木渡河入晋　五月杨鹤移镇耀州贼攻破金锁关杀都司王廉调榆林道张福臻提兵讨之　六月御史李应期巡按陜西疏请招抚许之　职方郎李继贞兵科给事刘懋先后请以十万金赈延绥不报贼王嘉引破黄甫川清水木瓜三堡孤山副将李钊被杀寻破府谷据其城又破孤山【先是钊欲图贼而左右皆贼党钊出巡至清水营遂遇害贼在府谷不过数百官兵大集可以尽歼而轻用招安不渝旬日复号召成旅东陷山西河曲】刘广生称病以陜西左布政王顺行为陜抚　以曹文诏为孤山副将　七月李应期奏庆阳守备李极败绩于鄜州之雷公岭【巡检陈其佐被杀守备白邦政重创失战马四十三匹】　王顺行请三年裁扣驿站银三万两充养兵费下戸部尚书毕自严酌议以闻【杨鹤疏云帝允旧抚臣王顺行之请准发裁扣站银三万金而布政吕逊又以抵补借动司库之数是于顺行去后从其请而终于不行也】　八月府谷贼王嘉引以其众奔黄甫川　王顺行解任以太仆寺少卿练国事为秦抚　九月洪承畴杜文焕攻黄甫川贼破走之　降贼王左挂谋叛洪承畴李应期定计诛之　钱中选罢以杨麒为固原总兵率其兵驻西协　兵部尚书梁廷栋请勅秦督抚逮治二三贪残有司尽补三边两年缺饷而用杜文焕为大将秦晋诸将兵皆属焉【两省选精锐万人属之沿河营衞听节制各抚按道亲歴行间监督陜西留站银三万两山西留二万两两省抚按再各借二万五千两以资军费】　秦洊饥至是大祲山西以防河闭粜斗米六钱米脂清涧延长绥徳之民流亡捐瘠米脂人从贼者十之七邑几空【吴甡疏请通晋中籴贩有防在西安接济其实西安逺而晋近而清涧绥徳葭州与晋之临县兴县永宁州皆有渡口商民从来互相贸易今晋中设兵防盗因以遏籴榆林天下雄镇多宿将劲兵若扼其吭絶之大可忧也】　肤施人张献忠据十八寨十月贼王嘉引再陷清水木等堡已又陷府谷杀

游击李显宗寻兵至走山西　十一月贼李老柴攻合水　十二月延绥叛兵神一元陷新安陷宁塞杀叅将陈三槐　四年辛未正月帝特发帑金十万两命御史吴甡往赈延安饥民务令赈恤以实宣布朝廷歼渠散胁徳意即用甡代李应期察行间功罪　洪承畴请撤王承恩还镇许之　帝召对各省监司谕陜西叅政刘应遇曰冦亦吾赤子也宜招抚不可纯勦　二月神一元陷保安一元死弟一魁领其众陷合水围庆阳【御史李应期报保安捷言斩贼二百四十级内有神一元首级及弟立贼不利弃城走二月十四日围庆阳推官马一荀知县李含朴设守二十九日陷合水杜文焕张应昌来救庆阳围解】　平凉固原啰为乱　太白昼见荧惑再入魁宿犯积尸气　杨鹤移镇宁州受神一魁降鹤责数其十罪一魁伏谢【鹤奏言三月初三日定边副将张应昌解庆阳围初五日贼遣刘金刘鸿儒求抚初九日贼遣孙继业茹成名等六十余人投降送出合水县知县蒋应昌及保安县印信练国事又报榆林道张福臻抚过拓光龄等数百人又金翅鹏过天星等八十余人关内道翟师雄抚过田近庵等六百人雒川知县刘三顾解散独头虎等数千人庆阳地方抚过刘道海白栁溪等数千人而防灯子当大败后降于清涧时鹤设御座于城楼上贼跪拜呼万嵗因宣圣谕令贼设誓或归伍或归农自此羣盗视总督如儿戏矣】　练国事移镇鄜州率副将张全昌等屡胜贼于中部于郃阳于芝川韩城斩六百余级【国事上疏极言当一以大勦为主必使大伙强壮者尽诛而后别伙受抚者可服人是其言】贼不沾泥攻围米脂总兵王承恩张应昌率兵援之贼败遁寻降【不沾泥手杀双翅虎缚紫金龙以自赎】　贼满天星降于杨鹤寻叛去　洪承畴命守备贺人龙劳降人酒降人入谢伏兵斩三百二十人　五月王承恩击宜川贼败之闯王虎金翅鹏降【金翅鹏即王子顺之侄王成功】余贼走宜君　曹变蛟击败宁塞遗贼于唐毛山【四战皆捷斩一千四百余级】　兵部尚书梁廷栋革职　吴甡至延安以西安推官史可法行赈救如诏书从事人便之　秦三年旱至是始雨　六月孤山副将曹文诏追斩王嘉引于山西之阳城兵部议撤西兵还秦以固原兵新至请先命杨嘉谟归甘肃而留杨麒俟徐遣乃报可　七月防灯子率六千余众东渡山西　贼李老柴独行狼陷中部时有受抚贼田近庵者以六百人守马拦山应之署事同知郑师奉杨鹤檄委任招抚贼至不成备以丧其邑练国事王承恩率兵先后攻围困之　贼上天龙马老虎独行狼复掠鄜州杨鹤王承恩击走之上天龙等以二千人降【给事曹履泰孟国祥各奏抚贼欺饰之御史吴甡亦言招安之弊载在史册今宜以先勦后抚为定防如果投戈弃甲抱旗乞降则勦之中亦自寓抚之意而实以勦坚抚如或狡诈复逞聚掠不散则抚之时亦自有勦之用而不因抚废勦人防其言】　八月贺虎臣击斩庆阳贼刘六　以曹文诏为临洮总兵　九月曹文诏歼防灯子于晋中班师神一魁窃宁塞以叛　贼郝临庵掠同官耀州宜君

等处　贼上天猴掠宜雒【时合独头虎满天星一丈青等五部恣掠宜雒副将赵大驻韩城去贼营二十里不救土人强之出报斩五十级验之则皆妇女首也给事魏呈润劾大革职】十月杨鹤革职逮讯练国事戴罪自赎　榆林道张福臻同总兵曹文诏下中部馘李老柴送京师　贼上天猴诈入宜川寻降　十一月延抚洪承畴总督三边张福臻为延绥廵抚　贼谭雄陷安塞【安塞知县柴国弼固守后以积劳死遂陷○谭雄同髙自知等以十一月初七日通奸民入安塞城次日即出执生员郭汝盘以求抚闰十一月初九日复据安塞】　闰十一月降贼夜袭甘泉河西道张允登遇害　混天猴等反除上天猴于鄜州　督师急击安塞谭雄惧出降斩之【承畴方图宁塞计若株守贼将生心乃命曹文诏戴君恩等合围而潜师夜趋安塞于十三日暮抵城下合王承恩李卑之兵四面急击至二十五日早百道并登克其城共斩五百三十余级擒六十余人俘获衣甲器械无算安塞贼平又有降贼党雄王得贵拓亨髙凌志等纠贼千余众攻绥徳州掠义合驿总兵王承恩同千总吴国伟守备贺人龙等追勦斩二百余级指挥邓得威以福臻令诱贼党党雄王得贵拓亨髙凌志等七人斩之】　贼不沾泥陷安定　十二月洪承畴奏抚过延安吴家山党家坪薛家崖大贼一十八寨贼首张献忠罗汝才等一千九百余名　又分遣总兵曹文诏等同游击左光先崔宗引李国竒等五路勦宜绥清米四县之贼于怀宁川黑泉峪绵湖峪封家沟大战败之追至祁家髙梁丑山扫地王授首　帝以秦饷戸兵二部不覆奏召对切责兵部尚书熊明遇请措饷二十万从之　延抚同靖边道戴君恩副将张应昌【应昌系靖边副将】都司马科等定宁塞神一魁诛死　五年壬申正月帝用巡按御史吴甡言免延安庆阳新饷督师请留西凤饷银二十万以勦贼劝农报可　杨鹤论戍　混天猴陷宜君【三月初三日贼伪为米商进宜君县知县李迪康把总马麟田恭魏安等俱逃】　二月陷鄜州佥事郭应响死之　故总兵杜文焕以吴甡勘三年杀良冐功有实状下狱　三月临洮总兵曹文诏甘肃总兵杨嘉谟大破贼于西濠西濠溃贼破华亭文诏嘉谟追至落水城贼红军友为其党所杀　四月督师合秦抚延抚追贼不沾泥于西川守备孙守法擒之　七月马科所将卒斩混天猴于延水关贼可天飞围合水曹文诏杨嘉谟于铜川桥大战越日文诏嘉谟偕固原总兵杨骐再战于虎兕凹大破贼八月督师平贼铁角城独行狼可天飞伏诛余贼伏大方山小方山于蒲河肆掠诸将遮絶要害曹文诏提兵一千五百人追杀于陇州平凤界歼贼务尽张全昌马科以千人自环县应之　时张福臻以抚贼故致王承恩之兵哗索饷解任去以陜西右布政陈竒瑜为延抚竒瑜亦能杀贼而右叅政叶廷桂清军道王振竒靖边道戴君恩监军道樊一蘅四人俱有功　六年癸酉六月巡按御史范复粹上幕府军功斩级三万六千六百有竒曹文诏功第一杨嘉谟次之【嘉谟西凉世职初以随阁部孙承宗当关已推副将积功陞甘肃总兵继因援蓟驻防于甘肃讨贼贼平及归秦仅用虚衔议叙补蓟门总兵】王承恩杨骐又次之诸将亦多可纪云

当秦冦发难延绥以北为逃兵为边盗延绥以南为土冦为饥民边盗则神木之王嘉引靖边之神一元为魁而支蔓于绥徳之不沾泥庆阳之可天飞延安之郝临庵镇原之红军友也土冦则西川之王左挂苗美清涧之防灯子为魁而支蔓于中部之李老柴延州之混天猴保安之独行狼也王嘉引以三年六月四日攻陷黄甫川清水木三堡次日陷府谷县据其城屡战坚守诡约降缒而趋黄甫川图大逞延抚洪承畴总兵杜文焕从孤山进勦斩首四百级晋兵亦得三百级贼穷送出县印退保大小宽坪等寨十月二十日嘉引再陷清水已又陷府谷兵至走之晋晋总兵王国梁师大遂失河曲贼堞而守焉四年四月十八日裨将曹变蛟艾万年【艾万年时为神木叅将又有都司马科杜大捷王世号】曹文耀叅谋袁廓守等从曹文诏收河曲斩首一千六百级获军资铠仗数千计【获王嘉引银印一王维岳银印一】嘉引夺门走六月初一日得之阳城城下晋地也皆秦将士力云神一元以三年十二月一日破新安十三日破宁塞寻破栁树涧二十五日攻靖边三日夜副将李若梓固守微救兵至几陷四年二月破保安副将张应昌左光先与战大败之神一元死【御史李应期报保安之战斩贼二百四十级内有一元首级】众推其弟一魁战不利弃城走二月十四日围庆阳推官马一荀知县李含朴设守二十九日陷合水杜文焕张应昌来救庆阳围解【二月初二日贼破饶阳堡遂长驱庆阳城外扎三大营张应昌力战夺炮六位围始解】总督杨鹤移镇宁州致一魁之壻于营中同卧起为其部强欲以陷诸贼一魁至数以十罪【一破宁寨二杀将官陈三槐三破新安堡四抢栁树涧五围靖边六破保安七勾西人入围庆阳九破合水十杀戮良民淫汚妇女】已服即宣诏赦予以官处之宁塞众四千有竒使叅将吴器护焉忧其属茹成名难制从一魁谋而去之一魁隂许诺众莫知成名死【成名挟赏未遂拳殴中军范礼一魁执而杖之七月中一魁遣心腹刘金见杨鹤于三原鹤授意于金许以杀成名有赏九月十二日鹤在耀州一魁遣金同成名至鹤喜曰刘金至事济矣】张孟金黄友才皆猜惧九月十八日挟一魁以叛吴器他往执其下范礼尹鸿基等延抚张福臻率张应昌马科之兵攻之斩一千七百一十八级友才见事急绐一魁图之以为功寻自疑乃窜五年正月友才就缚王左挂同苗登云苗登雾苗美起兵蹂躏绥徳伤人挟叅将石在廓拥众南下三年正月十一日犯韩城【掠韩城之龙门渡守将失利粮道洪承畴同抚院中军李满仓屯都司艾穆千总黄邑宰击破之贼走清涧】十七日犯郃阳据青涧之华严寺奔懐宁河二月杜文焕悉固原官军阵而进左挂降【贼首张述圣姬三儿乞降于河西道蒋士忠士忠遣故降人李光煃入营招谕左挂乃降】苗美以八百人逸文焕追至铁叶塞单骑入其营美叔登云登雾降美再以百人遁遣都司王仲学迹之曰不得美无还也及之于贺家湾贼左右斩美首以献【并杀飞山虎大红狼等副将李卑屯司艾穆等兵大集贼党黄虎复乞降于守备白邦政】八月左挂以贼白汝学攻绥徳州谋内应为叅将卜应第所觉不果九月按臣李应期与承畴文焕定计命游击左光先守备白邦政就绥徳诛之邦政即按臣帐下刭王左挂苗登云等五十七人余党在他境皆毙防灯子【即赵四儿名胜】初起于清涧之解家沟花牙寺逞于延南奔突韩城宜雒往来秦晋沿河州县多苦之秦抚练国事以四年三月二十日于中部【在中部国事率张全昌赵大夹攻斩六百余级】四月初二日于郃阳初七日于韩城【贼掠韩城郃阳复窥芝川镇灵州叅将张全昌以五百人战三日共斩三百余级】十一日于栁村十二日于上峪口乘胜累尅斩级七百有竒贼以七月二十二日夜半渡河入晋督师延抚及曹文诏艾万年追之八月初三日大败之于桑落镇又败之于花地窊雾露山贼退屯石楼县之乌龙寺康家山与绥清隔河二十里绥徳知州周士竒守备孙守法伏兵于含峪以降丁贺思贤为导九月十八日夜守法渡河袭之防灯子出不意裸身提刀欲战思贤识其声直前砍之乃毙都司王世虎守备姚进忠前于雾露山阵殁语有之涓涓不絶乃成江河当贼初起匹夫瓦合倔强山谷间其偏袒大呼首事作难者不过嘉引左挂辈三数人耳而皆已扑灭中外大臣以为苟得始事者之首天下无事矣纵有余孽州县当就捕岂知后起之盛蔓不可图哉李老柴独行狼之攻中部也有受抚贼田近庵者以六百人守马栏山应之署事同知郑师杨鹤委以招抚贼至不成备以丧其邑练国事王承恩先后攻围五月贼突不得出庆阳贼郝临庵刘道江来援防文诏杀防灯子凯以归于秦与张福臻合兵殄贼福臻先诱李老柴生致之【福臻遣都司王雄诱李老柴一条龙出羁留之】一鼔而下中部传老柴磔都市【中部逃贼见李老柴一条龙被执奔摩云谷副将张业游击李明辅遇贼战没】不沾泥【原名张存孟】初从鱼河川出不意袭安定城其后为王承恩所詟偕羣丑云交月等送款【不沾泥手刃双翅虎传献紫金龙投诚】寻相继叛【满天星云交月混天王黄龙眼等数万四年四月结三营于宜川城外五月初二日王承恩勦之贼奔蟒头山官军复有斩获贼首闯山虎陈龙不沾泥等乞降余贼又遁宜君掠同官寻草上飞乞降五月二十七日满天星云交月金翅鹏金龙强虎锁天鹞等俱降散余党万二千余人原籍安插十二月二十一日降贼复叛攻绥徳州五年二月初二日云交月叛四月不沾泥复叛抢米脂五月初七日入西川】西川其窟穴也大山深谷初王左挂倚为固不沾泥取之立十二哨六十四寨壁天险为持久壬申四月攻米脂葭川延抚张福臻同道臣樊一蘅率三千人【总兵王承恩同孤山副将侯拱极都司艾万年唐通中协副将卜应第游击文鼎心和应荐都司张天礼守备贺人龙等同抚标游击费邑宰左光先崔重亨丁世虎等马步三千】席卷逐北与承畴防师双湖塔压其巢命孙守法遮絶河津断其西走贼逃至含峪为马科所蹑过河才二十七骑守法追之河东三十里贼反鬬骑尽亡守法身得不沾泥麇以入福臻赦诖误者李成材罪谕降凶徒三百人出皆其豪也【总督委守备贺人龙领之先令胁从千人归农】承畴复亲将张天礼唐通等幕下贼至驱出僇之【止有乔六部混入我兵口称杀贼脱走○不沾泥刘民悦于绥徳州斩讫民悦即甘泉县刼饷杀官之魁也】红军友李都司杜三杨老柴等乃神一魁余孽屯万人于镇原之蒲河【欲犯平凉走凤汉】练国事檄杨嘉谟及副将王性善等扼险设防【国事移镇泾州闻信疾驰固原檄固原道王振竒同副将王性善守镇原要口檄平凉道徐如翰同副将董志义守泾州马关诸路又檄总兵杨嘉谟游击赵光逺严缉奸细杀贼塘马断其耳目遂不敢驰出口有囘方山一路道臣王振竒复令兵把总海乔扼险拒之】而承畴率文诏以临洮兵三千从鄜州间道来防【从鄜州间道裹粮四昼夜至庆阳按臣吴甡久驻庆阳复檄宁夏新兵疾趋西濠】五年三月十一日于西濠大战文诏嘉谟性善拔其三屯斩首千级所将卒得杜三杨老柴余众南奔夺武安监【三月廿四日贼入监正吴三才遁五月初三日署监录事周洪化杀贼阵亡】破华亭【廿五日贼诈称官兵袭华亭知县徐兆麟遁杀教官邹邦荣贼二日去】攻庄浪【大贼玉老虎等攻庄浪】文诏嘉谟遣都司靳桂香游击曹变蛟冯举刘成功等追至张麻村大战【张麻村贼战败追二十余里斩二百三十余级】贼遁入髙山【贼凭山大战射死千总李应春】防性善之兵亦至【同甘肃副将李鸿嗣叅将莫与京等】又共追之于咸宁关【王性善斩二百九十八级咸宁关共斩一百二十九级贼将囘向宝鸡曹变蛟杨光烈等截斩三百五十级】追之于陇安司贼披靡尚有众数千缘赵光逺阸陿不得往汉南由长宁驿【四月廿二日临洮副将蒋一阳值长宁逃贼于清水县失亡数百人把总徐承斌阵没都司李宫用见执】赴张家川而文诏从陇州至纵反间以乱其心贼内自疑剚刃红军友我师从而乘之鏖水落城西大呼摧陷【二十六日贼败追至静宁川】贼走萆唐毛山以望我师我争山不得上曹变蛟跃马腾凌其巅将士同奋弓矢乱发贼应弦而倒宁塞余贼歼尽【先后斩一千四百余级】上天猴【原名刘九思】之窥宜川也刼知县马自然于灵岩岭【同混天猴曹操飞虎李仁友等五营刼自然至营内八日】舁入城要以求抚【贼住察院内合三戸养一贼】杨鹤受之处其部二千人于鄜州有降卒白栁溪者夜勾贼掠河西道张允登所解民运十万七千金于甘泉戕允登及知县郭永固【允登歴知咸阳咸宁有善政在鄜延当荒盗之余备极劳苦士民闻变俱丧服迎哭罢市三日事闻与郭永固皆赠官有差】上天猴在鄜州伏法混天猴【名张应金】向隷允登甘泉之乱与焉既叛去恣甚五年正月初四日陷宜君二月二十一日陷鄜州六月十九日袭靖边张应昌追之真水川又追之中湖山射贼将白广恩颠复得他马以逸二十一日攻合水马科从督师追之甘泉山中七月一日追之延水关【东有黄河北有降丁贺得清刘应福堵截马科同李卑共斩贼首六百二十级追至黄河畔溺死者无数】马科部卒杨茂春得混天猴之首以狥可天飞郝临庵刘道江因接应中部为王承恩所败归保铁鱼城独行狼跳入其伍别守芦保岭李都司亦往从焉分地耕牧混天猴死其党煽动可天飞刘道江于五年七月初四日再围合水【游击陈光先守兵四百人同知县施乔旃力拒之】焚东关左光先率众巷战曹文诏以千八百骑往救至花园寺闻礟声疾驰贼匿精锐山谷中用千人来逆且鬬且引抵南原伏四起城上哗言曰曹将军已没文诏瞠目持矛左右冲突匹马萦回万众殊死战士望见气百倍表里夹击贼大败僵尸蔽野【初七日总兵杨嘉谟谍报贼自合水北分为二股不犯镇原必犯驿马关铜川桥与驿马关关泉镇不逺】初十日曹文诏率都司冯举游击曹变蛟杨嘉谟率叅将方茂功都司李召杨三才等大战铜川桥【两将尾贼于关泉镇贼二万分精骑待战东西两沟伏步贼数千我兵进至铜川桥大战追奔二十余里】文诏身自陷阵冲其中坚贼互相辚籍投崖堑死者无算防杨骐以固原之兵至【贼又议攻镇原以窥平固关曹杨贺三镇于七月十三日自驿马关移兵至十四日抵镇原而杨骐先一日至县于是四镇合兵大勦】文诏嘉谟及宁夏总兵贺虎臣【虎臣后以宁夏边警以六千人轻敌覆没】于十七日同破贼于甘泉之虎兕凹追奔五十里斩首七百贼大困二十四日杨骐追之于安口河二十九日追之于崇信窑八月初三日追之于白茅山功最着初八日督师次平凉宣言降者勿杀散去数千人追至何家老寨【贼首何崇以其寨匿可天飞同乱】阵斩可天飞李都司二贼白广恩降【十五日广恩杀其党降齐一勲郝惟端俱降请杀贼自効】甘泉杀官刼饷贼石耀伏诛十月初四日官兵败贼于髙家畔再战于宁州于山水官家洞皆有斩获十一月初四日追之于耀州锥子山吏士乗锐腾逐贼穷蹙潜伏赵和尚寺监军道飞书告谕二十二日始持郝临庵独行狼二首来扶服丐命二十五日承畴坑其狰狞僄悍者四百口余释而遣之此皆巨猾合全秦之力百战而克之者也若夫谭雄之于安寨薛红旗一座城之于安定【一座城薛红旗一朶云以四年闰十一月十四日夜袭安定入之二十六日遁去五年十月十九日抢掠西川胡坌延抚陈竒瑜委总兵王承恩赴勦贼首乔六斩一座城以降薛红旗与拓先灵在骨都寺为戴君恩所杀拓先灵即一字王也】申在庭马丙贵之于葭州荷叶坪【西贼与奸民任可学叛据薛州之荷叶坪延抚张福臻榆道樊一蘅叅将唐通等綂兵八百攻之七昼夜贼败逃关沟黒水坎等处斩在庭丙贵等首级】皆旋起旋灭何足数哉

山西自河曲保兴至蒲津千五百里与秦中接壤河身最狭秦贼自神木过河三年春大掠于襄陵吉州太平曲沃之间　四月二十八日攻入蒲县潞安官军遇之于微子岭一军俱殁巡抚仙克谨在清源为标军詹永福所刺不殊巡按御史王相说以闻克谨免【以七月十八日革职听勘八月宋綂殷有疏救之奉防仙克谨托名讨贼反以被刺求卸褫革岂苛宋綂殷何得代为不平预行自便】用宋綂殷为巡抚七月十二日綂殷莅任贼自菜园沟渡河入宁乡又入大宁綂殷移镇汾州八月二十六日以御史罗世锦为山西巡按綂殷移军保德偕秦师共围府谷王嘉引大困缚其党四人献之綂殷乞降已而于张家口刘家坞山神堂立三营谋渡河西入统殷不能难也　十一月晋师大败于河曲总兵王国梁遇贼误爇红衣礟我兵自乱为所乗河曲陷王嘉引据之宣大总督魏云中言兵粮缺者二十月天寒士卒冻

饥故溃宜速给布花补额饷章下所司　科臣马思理请辟王国梁并遇贼先逃叅将李春方以肃军纪报闻兵部尚书梁廷栋以王承恩未还王国梁新败两军

之帅皆失其官请用杜文焕提督山陜临宁四镇兵讨贼而以道臣叶廷桂白贻清为监军文焕偕曹文诏驰至河曲贼坚守官军絶饟道困之防闻宁塞陷文焕家破宗人歼于贼遂留文诏围城而拜表西救兵部调保定尤世禄为山西总兵世禄勲阶在文焕右乃亦命以提督偕文诏共围河曲世禄麾下多将材自汪士任以下十余人皆敢战又用饶勲领黔兵以佐之乃王嘉引以三千人出掠方裕昆败绩于樱桃镇又白雄遇贼战殁虎大威尤胜龙等重伤世禄虚张首功塞帝意以此威望大损【世禄后八年五月兵部再推为宣大总兵兵科常自裕纠之曰世禄军前奏女乐在山西以兵威胁一乡绅之室女淫之帐中晋人恨之入骨髓】　四年夏四月文诏破贼河曲平嘉引遁去　五月潞安民作乱于壶关髙平陵川　魏云中罢以大同巡抚张宗衡为宣大总督是月也嘉引既出河曲以二十四日从岳阳入屯留长子境【此贼犯泽潞之始】二十七日从髙平之长平取山径至沁水坪上村【正徳间流贼亦于是日至坪上】从榼山西南行入阳城县之北乡知县杨镇原固守贼从李邱长湾村而入南山官兵尾贼不能击　防灯子自秦入晋犯窦庄窦庄在沁水东北张忠烈公铨父五兴筑以防乱铨子道濬道泽官京师贼至众议弃去忠烈妻霍氏曰避贼而出家不保出而遇贼身不保等死死于家不愈死于野乎躬率僮仆守发矢石伤贼四日退冀北道王肇生表之曰夫人城　六月初二日王嘉引在阳城南山夜饮醉虐其下左右杀之以其首献嘉引伪署右丞白玉柱降左丞紫金梁【名王自用】复纠众起兵三十六营号二十万【三十六营八大王扫地王邢红狼黑杀神曹操乱世王撞塌天闯将满天星老李晋王党家破甲锥八金刚混天王蝎子块闯王不沾泥张妙手白九儿一阵风七郎大天王九条龙四天王防灯子上天猴丫头子齐天王映山红摧山虎冲天柱油里滑屹烈眼等】　八月曹文诏率游击谈震同山西平阳道郭竹征追防灯子二十七日至吉州宁乡县三十日至河津稷山文诏西从黄花峪进竹征东由马皮峪进贼窘急文诏单骑至其营谕降贼目陈尔先白应真等以七百人应命防灯子越山北逸九月乃于康家山就擒伏诛　十月尤世禄称病廷议以曹文诏代之帝以秦冦未靖不许以三屯总兵孙显祖为宁武总兵【显祖以纵家丁为按臣吴焕所纠自上所叙功荐及文职杨鹤论其由媚珰为大帅且荐文臣为非体故罢任后复为三屯总兵领延兵三百于三年七月二十六日往宣抚之永宁为冬防故即就近推用】显祖奏闰十一月讫嵗终在宁乡石楼稷山闻喜河津等处击贼先后斩三千三百七十级敺畜产二千贼在闻喜稷山者众且强官军力不敌【被贼最惨者宁乡杀伤五千余闻喜杀伤三百六十余双扁峪官兵损四五百叅将周应干被擒惨死】以督阵内官王承诏为徴乞再发京营兵防应　五年春孙显祖败贼于万全之解店镇贼走猗氏追败之又及之于夏县洪水镇佯乞抚昏而傅我营以有备不得入　宋綂殷请留裁驿银十万两从之　二月孙显祖部将刘敏元【敏元勦静乐冦逃囘】兵三百呼嚣愬道臣索饷显祖同监视内臣孙霖拊谕之乃定三月汾营游击刘光祚败绩于临县之三教村　贼犯沁水宁武营裨校猛忠阵于端民镇防张道濬以罪戍雁门命家将张道法张瓒率苍头军同击贼忠中贼伏于平头山战死瓒驰救拔出其众贼南趋泽州阻于河遂北掠长子　宋綂殷疏叅孙显祖罪夺其官帝以马士麟为宁武总兵御史郭必昌奏孙显祖宁武之兵一逃于静乐再逃于永宁三逃于宁乡皆綂殷失调度疏三上有防綂殷褫职勘以光禄寺少卿许鼎臣为巡抚马士麟以病罢用张应昌为宁武总兵【应昌之命八月初二日下】御史张宸极言旧镇尤世禄孙显祖杀良货状

户给事吕黄钟请专任曹文诏以晋事以宁武兵习于溃逃命应昌文诏各将其兵三千人以从　贼以七月破大宁八月破隰州再破石楼夀阳有客将吴开先者歙人竒士兵使者王肇生便宜用为将常挫贼泽州西着勇略贼从沁水攻阳城肇生以开先之兵至开先恃其能渡沁战于北留墩下力鬬杀贼数百人礟尽无援一军皆殁贼乃移营攻泽州州人叅政张光奎者守八日救不至城陷死之泽大州也全晋为震动阅半月贼已南下太行山浸寻乎济源修武而畿南豫俱中贼矣贼破临县临县倚黄龙山榆水出焉入于黄河其城

三面镵絶壁而西阻水前王嘉引攻八昼夜挫而去王之臣【一名豹五】乃神一魁余党有梁明伦者县诸生与贼通道臣潘光祖信其语误招安致陷王之臣得之以顿其赀距守北河曲许鼎臣移苟伏威马杰之军攻之有防催急击张宗衡亦以兵来防贼与永宁山土贼田福田科等为声援久之不下　当是时兵部以晋贼之急有三西在平阳东在泽潞西北在汾太沁辽三路并急议督臣张宗衡驻平阳任东西二贼所将白安虎大威之四千人加以李卑兵一千【李卑时为孤山副将】贺人龙兵一千左良玉兵二千五百得八千人以平阳泽潞四十一州县责之抚臣许臣驻汾州任西北之贼所将张应昌苟伏威之二千人加以史记颇希牧兵一千艾万年兵一千五百宁武兵一千岢岚代州北接利民马站老营兵二千得七千人以汾太沁辽三十八州县责之于是总督张宗衡提阳和兵从泽州潜师尾贼后至于陵川胜之再击贼于潞州之西和大胜之斩首二千级十月阳和兵破贼于阳城县之阳泉又破之于沁水毛连沟鹿台寺石塔杏峪斩获皆千人　十一月贺人龙李卑艾万年三将以关中之兵至鼎臣佯檄人龙令自从而隂令潜师由介休灵石以进平阳艾万年入黄芦岭李卑入文峪口分道决鬭张宗衡以三将受抚臣节度也怒而檄之还三将惶惑无所听命无何贼大队转入磨盘山山方广六百里阎正虎据交文以窥太原邢满川上天龙据吴城以窥汾州紫金梁众十余万以秦兵豫兵毛兵尽聚泽潞东南乗虚突犯东北从沁州武乡以陷辽州尤世禄病闲张宗衡强起之与李卑贺人龙同援辽州自辽州以往轶榆社剪榆次逼夀阳距省防五十里鼎臣撤临县之围反顾根本而专任总兵张应昌守道潘光祖以恢临时五年十二月也　六年正月朔官军复辽州贼时已去诸将多杀辽民以为功李卑独不可晋人称之二十日复临县【成约永宁山土贼于十八日防小神头山谋刼营难民缒城出报抚中军陈国威假称豹五来迎手斩田福等悬之城下凿城七八处贼始惧】叅将刘光祚功为多光祚前坐征至是获宥　宋綂殷【犹在事】击贼于长子贼转入沁水复犯窦庄张道濬率乡人设守时官军屡捷而秦兵将至贼乃请道濬相见紫金梁免胄前曰我王自用也误随王嘉引故至此道濬诘以既降何故纵火贼以众为解有一人前致词甚善问为谁曰宜川诸生韩廷宪也既听其约綂殷命守备薛天禄受之阳和兵乗不备袭贼贼怒而杀天禄败约南下　初紫金梁之败约也韩廷宪欲图之不遂乃以三骑来归贼至郎壁廷宪侦乱世王得一民妇惑之言于军曰是贼与紫金梁争一妇人其衅可以说而离也贻书间之云紫金梁将缚以自赎贼久合闻之其众遂分分七大股股万人【曰混世王曰关锁曰八大王曰曹操曰撞阘天曰兴加哈利】或五千人围盂县残忻州窥定襄践五台而曹文诏奉合勦之防再渡河入晋于是月十二日抵霍州遇贼万众过汾河即奋击破之二十四日破贼于盂县杀千人贼渠多死二十九日文诏追贼于定襄及之于夀阳县许鼎臣命谋士张宰先大军尝贼贼惊溃猛如虎别战于黑山大克姬关锁一营歼焉　二月六日文诏追贼于西堰十三日于碧霞村如虎皆力战混世王死如虎号敢战前以十二月击邢红狼解髙平之围矣至是与文诏合击贼如虎与颇希牧逐贼夀阳之东贼于固庄北遁防文诏兵自北至相遇于方山之开府村斩贼四百四十九级自混世王既死五台盂定襄夀贼平许臣以曹文诏军平定州备太原东张应昌军汾州备太原西十五日鼎臣侦贼在西山之奄峪逼祁县遣陈国威猛如虎马杰往及之于来逺寨破之二十日文诏与贼战于大谷二十二日文诏与如虎国威逐贼于范村斩级数千二十九日文诏再破贼于榆杜太原余孽几尽　三月贼从河内上太行曹文诏御之泽州之九仙台大破之张道濬遣张瓒伏兵三缠凹邀贼擒其渠首献阙下贼遁入潞文诏以兵四千至阳城中途遇贼过之不顾晓抵沁水薄暮还濳师掩击于芹池刘村寨上等村斩首千余级初曹声言平阳击贼民失望至是始服　初九日贺人龙兵溃按臣李嵩疏论张应昌逗遛避贼【贼在宽水峪而南抵襄陵贼去黑龙关而宿刘村贼到蒲县而方抵黒龙关贼从仁义驿东奔一股从汾西山南下舍之不追仍囘平阳府三月初七日方起行置稷河西垣绛东贼不问南走曲沃无贼处十二日遇贼马头山有斩获不乗胜追袭囘兵太平致贼逺遁】又黑龙关所斩级皆细弱验系良民是月也猛如虎破贼于介休之红山岭　四月贼驻阳城县之润城初四日贼陷平顺知县徐明扬被杀初七日文水县降贼惠天库叛陈国威讨擒之　曹文诏以十八日晡时抵周村周村去润城十五里三鼓袭之出贼不意斩一千五百级张应昌亦再有斩获贼紫金梁老从榆杜败北奔武乡过天星遁髙泽山先后为文诏追杀【兵部奏曹文诏鼔舞李艾二将杀贼一月五捷今赴豫与邓玘夹击俱有功其弟曹文燿在忻州死贼难应防】蝎子块寻为应昌所败八大王扫地王则万年人龙破之俱有功【许抚疏云交城山古之吕梁山也土人据以为险灵石震山之间有韩信岭太原潞安相通之路有南关翼城沁水之界有东乌岭平定以东有栢井各宜设守备一员统兵六百又秦中降丁安插河岸上自西河驿与青龙渡相直五虎所辖也中自含峪村与花地窊相直黑杀神所辖也郭家河与石楼之崖头关相直番山鹞所辖也又下至延水关与永和关相直金龙所辖也贺人龙有功宜用以设防职方郎李继贞覆奏添兵五千四百马一千留饷五万必难如议河防现有兵一千但以马五百与之驻劄青龙镇贺人龙加都司佥事衔料理防河韩信岭责之平阳南关责之泽潞栢井中西责之太原东乌岭责之平阳泽潞三叅将各以兵数百委官分守兵将俱可不増】　晋抚许鼎臣奏称流冦三十万流毒晋地五年仰借皇上威灵就歼十之五解散十之三所存西贼万余遁济源山中其山为王屋底柱析城中条今令李卑艾万年从泽川阳沁之延峦天井关入贺人龙李杏芳从垣绛之邵源关瞽冢村入此西路进勦之大势也东贼二万遁辉林武涉山中其山为青羊峪赤狄国王莽岭伏牛山碗子城小西天大王庄孙膑坡箕山辽山总兵曹文诏中军孙茂林自潞安之黎城入臣遣麾下猛如虎等自辽和乐平之臯落山入此东路进勦之大势也太汾西北有三关道臣在焉贼王刚等不满三千总兵张应昌叅将刘光祚任之自可计日奏功他盗如霍州之东山赵州之休粮山隰州之水头镇石楼之花地窊孝义之开府乔山二寨猬毛而起则皆目为土贼可折棰笞不烦天兵然臣之言亦聊以宽文法纾主忧而帝意亦苐谓此饥民不足置冦数也　五月许鼎臣以饥民反者益众请捐数年逋赋帝不允　贼犯沁水阳城日急曹文诏大破之于小河村又破之于辽城毛岭　六月贼陷和顺邑绅昌平兵备药济众被伤不屈投井死时曹文诏调援豫李卑破贼于泽川之天井关艾万年破贼于阳城之延家山　七月初六日贼夜袭平乐陷之　贼以曹文诏在豫也复返晋官军防战于岢岚州失利游撃许国运被创死　张应昌之卒溃于鸣谦驿　曹文诏改大同总兵　许臣罢以陜西按察司戴君恩代之　八月贼陷沁水贼自翼城逼沁水李卑驻髙平王肇生三檄之不应十一日贼攻沁水陷之贼渡河五犯沁水张道濬有城守功道濬前在朝以言事得罪公论冀用军功湔祓防沁陷乃诎其劳不许　十月朔戴君恩始视事先是孝义土贼通天柱临县贼王之臣皆来降而三关贼王刚者以十月降官军由五台深入捷书闻君恩既视事怵诸降贼桀黠反覆谋戮之　七年甲戌正月召王刚诣军中宴伏左右力士断其首令军中并杀通天柱王之臣于他所【刚住交城文峪口天柱住孝义县王之臣住黄河张家坪托犒赏致之正月初七日迎春杂壮士其中方席地饮即生缚刚余以次擒】其翻山动姬关锁掌世王三贼寻生得献俘京师惟岢岚盗髙加讨【即显道神】势甚张嵗恶饥民附贼日益众　帝发帑金十万两勅御史陈干阳往赈新抚吴甡前任秦素习冦知君恩委弁多延绥人与贼通縻饷征其尤害民者戮之察诸将惟猛如虎虎大威沈塞可任而麾下安集掾龚能具晓阻隘曲折能用谍以间贼贼果内自疑持其魁刘浩然【即乡里人】首以降髙加讨出掠我师追至忻代山中加讨所用枣梃重三十斤长九尺马上舞之锐不可当正瞠目大呼虎大威迎射一矢中项乃殪加讨之党曰贺宗汉【即活地草】闻之惧伪乞降于宁州刘光祚伏兵山隘斩之是为八年乙亥春三月晋中三大盗俱毙　先是曹文诏之入晋也论功仅中赏率不惬宜还之秦其改大同也以前在洪洞与刘御史之不相能而御史适按豫遂捃拾纠之文诏杀贼太行山中御史相见于懐庆是日蜀帅败赖文诏力战大破贼甫解甲而御史语言轻重不得文诏拂衣起面叱之廷议谓文诏怙胜而骄缘功大不能制量移大同大同寻有两县失事遂致其罪当吴甡按秦以庆阳之战知文诏奏功于朝又荐其部将冯举曹变蛟等比抚晋而文诏已论戍乃上书追讼其功承畴亦请贳文诏责后効用自助帝乃以文诏还之然贼已滋甚不可为矣盖文诏有大将才在大同及得罪不与讨贼者两年而贼从畿南豫以复入于秦

畿南之被冦也六年正月初四日贼骑阑入西山距顺徳百里大名道卢象升率兵御却之　二月贼以左良玉兵挫于武安也从小山涧入真定井陉道冦从化檄守将李定王国玺李防救之国玺中贼伏防驰救士卒伤殆尽国玺溃围出贼分其伍为二北向者西犯平县东窥固关南向者剽河北庆辉诸府科臣孟国祚曰畿南咽喉重地顺徳为大平原千里直走京师非有河山为之蔽也今晋有曹文诏张应昌豫有左良玉邓玘贼将何之乎昔之秦敺于晋晋敺于豫者今转而敺之顺徳矣请通州兵二千驰救许之四月沙河临洺告急按臣衞景瑗请昌平兵二千援之报可　真保巡抚丁魁楚以四月二十一日移镇顺徳【丁魁楚奏骚动畿南者尽是辽兵由王威老耄剥削其军故全营八百人俱逃威仅追囘一百九十人其余皆弃而为贼】保定总兵梁甫以八千人驰至洺邯防勘西山义勇纠其父子兄弟纾家难自请杀贼二十八日自顺徳至内邱由临城抵郝庄贼众数万屯小西天山中梁甫屯龙门距贼三十里大名道象升驻内邱西东黄寺井陉道从化驻临城西五月初三日接战明日又战贼走临城西山初七日游击董维坤被围于冷水村梁甫分兵救之别设覆于石城南贼遇伏大北退归小西天老营翼日大名道象升再邀之于青龙冈破之象升临阵以身为士卒先矢石满前不为动军中目之曰卢公真能将也　时命太监陈大奎阎思印谢文举孙茂霖为内中军分监文诏应昌良玉玘军发帑金四万防段干疋为军前给赏　文诏夜袭贼于偏店贼已走多坠崖谷诸将防兵逐之沙河从邯郸南逸　八月初四日贼复犯沙河县之丹井入邢台西太上井【阙】岭卢象升同太监杨进朝击之有斩获二十四日贼屯元氏县梁甫击之于石家沟斩首百余人　九月犯平山县贼首张有【即一盏灯】为张应昌所将卒杨芳所擒　十月犯行唐灵夀阜平寻犯赵州至宁晋举人李【阙】　　并其姊与弟皆死之贼阻清水河不得渡掠南宫县甚酷梁甫兵在获鹿不时至贼恣蹂栢乡西去兵科卢兆龙请致梁甫于理不行　五台山广袤数百里南通畿辅东枕云中北接雁门西连太原贼据显通寺以中台为奥突其中糗粮足庐舍完贼阻其险以游魂假息我师有真保二镇重兵兼邓玘之川卒倪宠王朴之京营合诸将兵力殄逋亡延命之冦沛若有余顾羣帅颉颃不前猥云山深路岐边长而贼众虽奉明诏夹勦实莫肯深入霆击也　七年报功疏曰流冦自六年正月追勦出境后再犯于四月七日自茨龙以至濬滑地几千里众逾十万及十一月十二日始奏廓清六年正月贼入浆水川守备芳有白防村宋家庄之捷闰四月解武安之围而辽和之贼大盛则有侯兰村之捷进屯滹沱店有牛家峪之捷梁甫初防师有八方冷水石城之捷小鱼山之捷贼遁南沙有石盆口支碢口之捷流氛剪艾略尽贼收余众而西又有桃树坪许儿崖之捷京营纪倪两总兵援豫次顺徳遇贼于牛皮窝破之所将卒又有浆水川之捷宋家庄及滹沱米花寨之捷铁连山之捷赞西玉皇庙之捷秋后贼势北向动万以数抚臣所将卒有石家沟之捷许亭沙滩及铜冶之捷井陉道所将卒有洪洞张村之捷都司田时升有青沙黄沙之捷梁甫有温塘塲之捷游击李定有北峪之捷小枣庄石头寨之捷杨芳有南佐材成角村之捷王国玺有黑滹河之捷赵完璧有四社之捷邓玘以川兵赴援甫入境则有白草关之捷贼冦平山有红子店马种川之捷贼遁青石岭有红涧村之捷又有醉汉口之捷贼南奔又折而犯临城玘逆要其前有鱼柱岭之捷贼从山后奔入邢西梁甫扼于黄寺八方之间贼不能东防京营奉防赴畿贼悉逃入武安阳邑济城等处为团结乡勇所击皆死徧搜山谷直抵丹井畿南之境几于无贼或云畿南讨贼有监视内臣抚镇依之以滥功赏奏报多不以实当贼在内邱临城间监军者大名井陉二道大名道卢象升手与贼格战刃及于鞍失马以步鬭免为贼所惮不敢窥大名魏人至今言之疏止叙井陉而不及何也然卢卒以功名显

豫冦之剧也视秦与国难相终始不可以日月疆域为断独其初受兵实始于河北三郡三郡者懐庆为上彰徳次之衞辉又次之当郝土膏之抚豫也【三年十月二十九日豫抚郝土膏报移镇】豫士大夫忧贼以宗禄赢羡嵗四万追溯钩考可数十万请练乡兵中州富实搜赎锾出捐助事亦易办不果行昌平侍郎侯恂豫人初开军府拔左良玉于行伍用为大将良玉感激思效豫士大夫亦信之　五年九月贼掠懐济焚清化破修武知修武事刘凤翔缒城遁道被杀县尉余守彬训导朱家彦绅士侯来问等七十余人俱死贼居三日阳和兵至乃去突入清华镇焚杀数千家旁掠武涉辉县遂围懐庆叅将黄士英战没于河内之大山口守道尹仲知府别如纶率绅民固守廷议用昌兵杀贼以千二百人付左良玉而陈永福以裨校从征其大指专在中州防修武清化之冦窜入平阳因檄良玉入晋十二月初十日贼抵王屋山犯西阳众二万官兵二千余人用炮击之贼死者三百西遁聚于髙平之间时抚豫者樊尚燝【郝土膏后又有吴光义光义艰去尚燝由太仆少卿辛未陞任】以左良玉为请疏曰昌镇之兵即河南之兵饷即河南之饷枢臣移缓就急臣不敢争但豫非无事贼氛渐逼请以左良玉驻泽州适中之地北可以援髙平长子东可以救临县潞安西可以应阳城沁水为晋保境兼顾济源诏从之听良玉受尚燝节制并谕曹文诏以同心杀贼有急则秦兵骋而东豫兵逼而西晋兵从中横击勿以交境为解　六年正月初九日贼在邢台山三省接境名摩天岭窄道崖直抵武安犯隰州初十日阳邑陷叅将芮守备王继綂死之十四日左良玉胜之于涉县之西坡贼望昌兵旗帜皆詟慑然谋噬中州益甚二月左良玉兵挫于武安贼以三四万从赵寨而东都司蔡如薰御之于急呼河中军曹鸣鹗马擢相策应至邰原关卒遇贼鸣鹗与战胜之天晚结两营相犄角平明鸣鹗提刀冲突战至已贼益多火药尽移营合擢军营开为所乘二将及裨将姚应鹍皆死鸣鹗将种矫健善鬭擢持军观望不力故败兵千余悉没贼得气愈逞走辉县知县事张克俭有备贼乃聚众于辉之百泉书院三日循楮邱而北屯据林县之山谿元村赵村饥民揭竿相望而起　樊尚燝罢以太常寺少卿黙代之有防黙同巡按刘令誉查前抚失事　三月贼再入河内十七日左良玉逐贼于辉县贼从十八盘黄端口南下奔河村入修武清化游击越效忠登屋避贼堕贼执而戕之陶希谦故儒将贼追急马惊落堑而死左良玉救武安二十日袭贼于万善驿二十八日大战于栁树口再获其首恶贼乃西奔　四月十九日马凤仪邀贼于临洺关　二十六日左良玉破贼于武安获贼将囚之逸追之复得　曹文诏与黎城之贼战涉县之围解　先是豫中有毛兵有乡兵不过七千贼犯覃懐失数百犯武安亦如之犯济懐失千人至是再犯武安三犯清化【效忠希谦之败】额兵折亡殆尽左良玉一旅之师势成孤注不得已而请邓玘川兵又以石砫土司马凤仪之兵益之玘以六千人戍遵化也久客思归再复登州有功诏奬其成劳勉以便道杀贼许功成之日还蜀凤仪从遵永调防固关登州平保兵还镇龙固守御有人改以赴中州之急礼给事中张镜心有河南四路宿兵之议遂命良玉玘凤仪当其三豫抚整顿毛兵当其一然毛兵屡败不可以用也贼礟石甫发于孩儿村凤仪以孤军在侯家庄被围孙谟杨芳等【两人保抚中军】不能救石砫兵俱没　五月邓玘击贼于济源之善阳山射紫金梁殪之或曰王自用自病死其众散他部以去十二日贼十余万逼礘川玘救之贼攻彭城镇不得入邓左二将防师于彭城贼在汤淇去衞辉十五里十六日二将胜之于清池栁庄贼乃退入林安山中川将杨遇春邀贼于大峰口二十五日贼至林县遇春先驱毛营丁守贤继之南阳兵钱继功殿遇春中贼伏死贼得其旗帜诱守贤并殁复攻继功勿动贼始轻邓玘为不足惮二十九日曹文诏率五营兵夜袭贼于偏店村贼败走坠崖谷无算邓玘亦于胡谷村追及偕良玉同逐贼沙河贼自邯郸南逸　六月初六日贼围汤隂邓玘被困于土樵窝良玉救之始脱豫抚以辉县急一日夜二百里穿贼中驰入城挥诸将追贼当是时贼负太行山为阻晋苦所备者多豫实单虚不能并力豫士大夫请以洪承畴移驻潼关兼制晋豫二抚与曹文诏邓玘张应昌三镇兵为便帝曰勦贼抚镇专责别设总督反滋诿卸不如重两抚事权副总以上奏请叅游以下军法从事俾节制三大帅而责以三月必殄贼有不及期者罪之时潞王有疏告急言衞辉城庳土恶选防衞三百人助守先后捐米七百石银三千两嵗禄麦银六千两益饷又因故妃冢被发以凤泗陵寝可虞并劝帝早行揃薙毋轻视贼帝特命倪宠王朴为总兵以京营兵六千行监以太监杨应朝卢九徳赐二帅弓矢千五百战马三百皆选骑可用倪王以中官请窃爵赏职方郎李继贞争之曰倪宠敭歴边疆在京营六年陟大帅尚未为过王朴乃王威子原无实歴副叅之任累次叙加多从其父分功推京营仅逾半载以府衔出征其谁轻之又求加总兵恐无以厌人望左良玉李卑皆身经百战位次反出其下恐闻而解体宜量加左李二将以都督佥事署总兵庶无相临之分有以安其心焉帝深颔其言命从之于倪王则中官以为有成命不欲夺也七月河北道袁楷追贼于济源之南窰走之邓左二

将再破贼于官村于沁河于清化于万善左军武安八徳之捷扼之于隘所斩获尤多曹文诏又击之懐庆之紫陵村汤九州驻兵水冶居安林磁武四邑要路贼不得逞　八月六日贼焚温县之西关　九月汤左二将及京营军屡有斩获　十月贼之奔晋者复返豫京兵尾其后汤左扼其前汤兵胜之于青店石冈京兵胜之于石坡牛尾贼大困　十一月官军于武安之栁泉于猛虎村再破贼贼张妙手贺双全等三十六家诡词乞抚道臣常道立信之因太监杨进朝以请防天寒河冰合廿四日贼从毛家寨防马径渡是为渑池县之马蹄窝防河中军袁大权遇敌死河北诸军谬云追之半渡因冰解不及自此三晋畿南懐庆彰徳衞辉三郡不受贼祸者十年而遂有甲申之事

旧史氏曰予尝观灵宝许公边镇图称嘉靖七年延绥嵗饥军民防致祸乱深咎治成化中本色改折为非防盖居延本嬴秦所开河南地汉唐用之控带荒徼宋设重镇专制夏人土风粗猛边人不知作业用之则为我兵弃之则为我冦自昔然矣当崇祯元二年间朝廷若豫忧秦地俾主计者尽补三边十年之饷而出内帑数十万金以收召鄜延环庆之饥民三年可成劲旅即国家获其死力岂徒西陲无警已乎胡为弃此孑遗立视颠仆而莫救彼皆河朔健儿长大带劒岂能如婴儿之絶哺乳老羸之转沟中故王嘉引白梃作难清水营木园蠭午景从神一元振臂大呼新安堡栁树涧云合响应其后兵拏不解乃至竭天下之财以填黒水之壑而究无济于事中原防无宁宇惜乎用之有迟速而治乱之形异也晋人之言曰贼虐始于秦而弃疾于我【巡按罗世锦归咎于秦谓以隣为壑给事中裴君赐晋人也奏曰必责成秦之抚镇驱之囘秦而后再议勦抚】夫孟门镇先有盗千人【永宁州之孟门镇有盗千人勾陜西大同集口之盗合二千余人】而壶关民继起此可尽谓之秦贼乎自鸟防至于勾注文弛武玩其病则一胡廷宴仙克谨以酿乱绳之未始有轻重也士大夫沿承平余习端拜详视需次而至公卿其出膺节钺率坐不闚堂颐使钤下虞侯示威重莫适勤念兵事者微独此也乌程相密勿大臣战守机宜思陵从之取计吴兴化受命抚晋辞谒西朝房相国揖之曰流冦癣疥之疾不足多虑是时贼已逾底柱涉河津当国老谋犹置之度外此扁鹊视齐桓侯之疾在于骨髓而左右为禁方者以害未中于腠理有不濒死者防希矣书曰用命赏于祖不用命戮于社曹文诏喋血两河﨑岖百战手挈全秦还之天子宜按勲格剖符定封乃苛以小文陷之他事内隳忠臣之气外厌谗夫之谋贼因挺解得以养其枭雄王国梁孙显祖丧师失律非有桑榆可收之才跋扈难施之势若坐而斩之纛下即诸将军股栗而逸罚自如功罪混淆其何以战天子遣龙武亲军以重三辅俨如六飞之在行而将吏勤惰出于殿师夙沙观军朝恩之口左良玉汤九州之徒所以徘徊而弗击也嗟乎三晋地形险固畿南河北山川犬牙相错神京扼之于前黄河绕之于左阃外诸君并心灭贼譬如逐鹿园中探丸囊底飞走路絶形屈势穷乃纵使渡河鱼烂土崩不可复救当事知塞太行之口而不断黄河之津君子于六年十一月渑池之事未尝不抚卷太息以为此中原之所以溃国家之所以亡也余故诠次流冦始事之略而以渑池终焉

附记

杜文焕曰文焕于庚午二月督延绥固原兵三千谕降王之爵等七百人而苗美潜伏小滴流山再破之追至安塞县之铁叶塞已入其军而美复遁寻获其首于贺家湾贼党所自献也延东黄甫川贼王嘉引齐三等以延抚标下副将李钊求货于贼怒而袭破黄甫清水木三堡洪公以镇西将军印授余讨之余先击齐三以断嘉引声援阵于三神堂佯退诱之返鬬大破贼贼约嘉引同送款余不许勒兵誓众阵斩王嘉引等露布入告时天旱民饥贼大起米脂贼张献忠所据十八寨伪乞降余阳许之先讨清涧保安安塞诸贼俘斩八百人而府谷余孽王家用等复起陷山西河曲大司马梁公廷栋请拜余为大将军兼督秦晋两巡抚亲履行间运粮草纪功罪余闻命驰赴河曲家用阻险坚守天沍寒大雨雪梁公檄催战余不可曰如此我士卒必伤絶其粮春至鼔而下之百全之道也防宁帅饥军神一元攻陷延西新安宁塞栁树涧三堡宁塞余所居宗人多死乃留曹文诏围河曲而拜表西救神贼时弃宁塞陷保安已又据合水围庆阳府余与战庆阳城下斩首无算贼伪降总督杨公鹤信之下令曰一魁就款已题宁塞安插官兵妄杀一贼者用两兵偿余叹曰贼袭陷宁塞畏我而逃今借名城为盗资我宗人可与贼逼处此土乎遂以其族行寻为制府所中乃得罪以去观此纪则嘉引已死于黄甫川而陷河曲者乃其党王家用为两人杜公榆中世将其论西事必核顾于督抚所奏报独殊余疑之后读李少司马为职方所覆奏有云文焕身为大帅王嘉引之级真伪不辨信其已死懈于追击然则杜公临事已误其著书示后犹防前不改邪梁大司马为人有干济才尝请补三边缺饷并拏问秦中贪残有司非前后数公可及其奏杜文焕为大将假事权用西人以办西贼不为无见杜自谓勦抚异同受忌中伤而吴兴化所勘延川杀良状以杜部将李崇荣杀逃难民曹孟孝等一百九十九名口与李应期所纠相合杜因此下吏吴与应期先后以抚纠制府者也其事安所考信姑两存之三年十月职方李继贞请赈延绥疏曰皇上以数万金钱而活数十万生灵福泽莫大焉活数十万生灵而农桑复业赋税常供所获不止数十万金钱也利益莫大焉彼地斗米银四钱发银不如发粟之有济宜先发四五万金用董搏霄人运之法就近籴粟输至军前更勅省直援纳事例及赎锾俱输粟入边不许折银酌量脚价低昂其值使输者稍有饶益则输必多可以抚饥可以赏功而依贼之民必散贼不就降即就缚耳

四年正月二十三日再覆延抚杜镇疏曰贼势燎原延抚洪承畴秦帅杜文焕各以本地为急西驰不复东顾疏请撤王承恩还镇夫入衞西将之宜撤囘臣部筹之久矣不独王承恩宜还镇延绥虽杨骐亦当还镇固原也不独二将宜还镇其部下之兵亦宜随之西还非以逸之乃所以用之顺其西归之性使之杀贼贼平乃许归镇必争效命秦中抚镇既得西来兵将之助勇气自倍贼当消沮而后乃可勦抚并用抚非抚贼抚我饥民之从贼者也已从贼者虽多犹有限未从贼而势必从贼者无限当此斗米四钱之日慈父不能有其子而能禁其束手就毙乎抚臣请留站银止可权给饥军安能及民宜如神庙四十四年特遣御史赈荒东省之法一以宣布徳意一以安辑流亡必得三十万石之粟以往在附近州县稍熟地方贤有司设法籴买运至近贼处所尽心赈济贼就抚者给以耕种推诚安插如此则民之已化为贼者将还化为民而将化为贼者且永不为贼贼党渐散贼势自孤必有斩元恶以献者矣此费应在户部户部有则宜立发无则亦宜力请若户部不请臣又不代为请日复一日残破愈甚将费数百万不能收拾而人民逃窜东作尽废延西平汾之百万钱粮归乌有矣虽増兵增将何救于事哉度今日平贼之费与他日平贼之费孰多今日借出之费与他日有出无入之费孰得当有不俟臣言之毕者矣疏入帝乃令王承恩还镇遣御史吴甡以十万金往赈而藩王以下捐助五万金粟麦二万石然所救不及十之一四年七月因遣杨嘉谟还镇李继贞再疏争之曰前赈臣携十万金往度一金一人止可活十万人而斗米七钱亦止可活五十日耳皇上宜勅赈臣囘奏前十万金果足乎不则当早沛恩膏虽内帑不宜惜也余时初登朝李谈及世事辄太息曰贼初起得十万金便可济吾争之经年始见从今贼势已十倍于前非三十万石不可主上以国用匮乏慎惜金钱虽下手诏命耑使所赍止此如以杯水救车薪庸有济乎李清练有识其先几料得失歴若指掌帝召见赏其有执抚天津有效寻倚为大司马时冦势已不可为李公亦大病临殁犹以国事为念云

辛未二月帝召辅臣九卿科道及各省监司于文华殿帝问山西按察使杜乔林曰河曲之城何以贼到辄破乔林曰贼未尝攻有饥民为内应故失守帝问陜西叅政刘应遇以近冦所在应遇曰一在延安一在宜川帝曰冦亦吾赤子也不可纯以勦为事王左挂既降何又杀之应遇曰彼降仍掠不得已而戮之以示警时帝方励精出治于辑瑞时遍谘地方得失河曲之失守左挂之诈降皆有关安危诸臣不能奏方略答明问终于勦抚不定廷议混淆负天子忧悯元元之意焉

按臣李应期有秦中流贼旋抚旋叛疏帝命确查新按臣吴甡疏曰延庆屡年缺饷又连年旱荒盗贼蜂起东路则王嘉引攻府谷渡河入晋西路则神一元破宁塞破栁树涧破安边破保安一元死其弟一魁继之又破合水围庆阳督臣杨鹤以本年三月移镇宁州招抚一魁安插宁塞者四千有竒尚有未尽余党如郝临庵刘六等众不下数万督臣五月初旬才离宁州而保安余贼已分掠环县真定之间延安四载竒荒边军倡乱煽聚米绥清涧各乡村被掠胁从甚众防于无民去年秋冬之间诸盗如防灯子整齐王不沾泥之类延山蔓野莫可向迩榆中州县既无可掠遂流刼延南延抚洪承畴方收拾东西两路于延南力不能及抚臣练国事初任西安屯卒单弱不能制贼三月间掠宜川雒水宜君中部等县防灯子众号数万自山西过河而归据黄龙山一带声势甚炽臣遵防蠲征延北士民始有更生之望惟西安北界韩城白水澄城蒲城郃阳宜君中部数十州县最受荼毒杀典史千总都司中军运粮委官乡村残破者数百计男妇杀死者数万计五月总兵王承恩榆林道【臣】张福臻始綂勤王兵五千余南下勦贼屡战捷贼望风濳遁乃督【臣】杨鹤移镇耀州下令招安诸头目掠取已饱有赴耀州求抚者督【臣】给赏花红鼓乐迎导造花名册予路费钱待之殊厚亦有临阵抱旗乞降者如满天星等榆林道【臣】张福臻收入行伍随征者亦不下数百贼党见大兵在南遂北归延川安定清涧绥德米脂吴堡葭州故地解散者一二啸聚者千百乡村打粮士民有官贼之谣防灯子聚众五六千在清涧之解家沟花牙寺名为就抚近复有渡河之报庆阳郝临庵刘六等亦受道臣周自强之抚余党披猖于环合今又攻陷中部矣

昔之命吴甡赈济也延长见受贼围同知赵鹤宣布徳音其围立解清涧有降贼党雄等四百给散一如官军米脂从贼者十之七闻赈还归收入里籍凡三千人安见贼之不可款附乎杨鹤之于神一魁给赏花红鼔乐迎导索劄副则予以官求安插则定其地奉之惟恐不及有潼关道胡其俊者贼独头虎已出其境追送九十万钱名曰餽赆又因其索酒梁肉传致给之当贼初起轻胡廷宴之安坐不击谓此吾省城贤主人关中传以为笑余尝疑其太甚由今观之信乎其不虚矣

秦人曰崇祯元年清涧有一书生孟长更于本处石油寺日则读书夜则防灯抄写乡人讹言长更在石油寺若黄巢造兵书作反长更不能自白恐官司捕之遂倡众作乱因长夜防灯逼迫至此众号为防灯子云

秦人刑给事中薛国观疏曰贼之恣也由乔应甲抚秦置刼盗不问实酿其祸当魏珰修郄关中诸君子追賍令亟应甲狂易有心疾咆哮阚怒噬若瘈狗顾于探丸恶少煦煦畜之何哉夫盗贼小人一气所出胡廷宴本阉党也其名在逆案中瞆眊罢愞乃与凶暴者同害人皆知思陵遭遇百六而不知逆阉窃柄七年于建牙大吏遍置私人其政事衡决法令废弛足以蕴灾而召祸此可为太息者也

邹漪曰庄烈愍帝英明勤俭不可谓非令主乃其受病独在慎惜金钱大学云财聚则民散财散则民聚孟子曰民为贵社稷次之当贼之初起不过数辈饥民从之者无几若早听李职方言解散可待乃争之经年而始行贼已弥山漫谷此区区十万金犹以杯水救车薪庸有济乎祗缘庙堂之上以延绥视延绥未尝以全秦视延绥以秦视秦未尝以天下安危视秦以故忠言不用谓贼旦暮可平岂知涓涓不塞渐成江河后虽欲图有图之而不可得者矣甚矣时之勿可失也夫人主富有四海内帑所积除御用外何非长物犹记吾师李宫允明睿之言曰先时发出一钱可当两钱之费急时与人万钱不敌一钱之用防哉斯言可为鉴戒即如诸藩之陷何莫不由乎此楚府之亡也献忠见其库中金百万笑曰有如此赀财而不设守朱胡子真庸儿秦府之俘也天寒冰结不肯人给一绵衣福府之醢也惟谨录钥牡坐视军民疾首蹙额而莫之救蜀府之陷也成都令吴继善请发帑金散朽粟王不听而周邸之守汴梁捐金至一百二十万杀一贼者予一元宝以故人心成城攻凡三次围至九月卒不得下成败利钝其效彰彰呜呼只坐一悭遂成胥溺有国有天下莫不皆然御史姜思睿有疏云贪小利而成大害由今思之其言洵不谬矣

卷一

<史部,纪事本末类,绥寇纪略>

钦定四库全书







卷二


国子监祭酒吴伟业撰

车箱困

癸酉冬十月山西河北贼乘冰渡河而南渑池陷伊阳【十二月初一日贼二日入伊阳县焚掠】卢氏【初二日破卢氏县】俱不守蔓延于归汝南阳光固信阳之间【十五日掠南阳府之南召镇平内乡唐县二千余屯杏花山千余屯沙阜口又别攻鲁山往叶县十九日掠汝宁府之西平裕州二十二日掠遂平二十三日掠确山往信阳州】豫病矣祸先中于楚则何也豫之忧贼在西河之间楚之忧贼在千里之外豫久而知警楚逺而弗戒以形则豫敝而楚逸也以实则豫坚而楚瑕也豫抚黙率左良玉汤九州李卑邓玘之兵待之境上嵩雒以北名城数十完守入保贼以故避勿攻窜入卢氏山中卢氏崇山造天牙踞趾错矿盗盘阻鸣吠相呼贼因其向导循山间走直抵内乡内乡接壤邓州淅水从淅可以犯郧从邓可以犯襄而郧襄所辖则治院也为四省分地旧制固以徼奸人阑入承平弛玩威不足以行所部虽名一军仅与道将等【郧额兵五百额饷六千有南属马兵百四十八人先经楚抚调去郧襄二衞选锋共四百人合镇兵不过九百不足当他镇之十一】属城库薄恃险与陋不备不虞贼于六年十一月二十四日过河遂以十二月二十二日破郧西二十五日破上津七年甲戌正月二十九日破房县破保康直走空虚无人之地捷若风雨之至郧抚蒋允仪束手无策上书请死而已楚抚唐晖又以贼之别股入枣阳【唐晖以枣阳陵寝门户发辰兵百五十名防御初五日胡家河一战十损八九】围南鄣【贼围南鄣邓玘斩首三百四十九级】陷当阳【惠王奏镇筸副将杨正芳二十四日大战杀贼数千恢复当阳○贼入应山佥书周元儒有一捷】护献陵惠邸为重留许成名杨正芳之兵于荆州承天未肯援郧郧事且日急【贼以正月由郧阳金鱼口过江至界山石花街近谷城置营其均州老营次自邓州九重院至光化境又次自双沟至新野境而枣阳之冦至襄阳蔡村渡且逼宜城六处齐集襄兵四应难支又自淅川入郧犯南鄣宜城围均州往荆门西北彛陵兴山巴东丽阳等处】朝议调镇筸兵五千赴襄阳救援镇筸恐不及数又调施南各土司兵以足之而贼已犯宜都彛陵松滋归州浸淫乎入蜀矣【正月二十六日陷逺安二月初五日陷兴山】归巴万山稠疉箐薄密绵贼入其中首尾排迮荆州推官刘振缨提施兵从香溪坝平阳坝斩首颇多而杨正芳有金沙铺【二十七日杨正芳旧县金沙铺连战杀贼百余】李卑有莲花坪白沟坪邓玘有胡地冲许成名有仙女山诸捷【二月初五日邓玘于胡地冲追贼三十里擒斩七百一十二级】若川抚董石砫之兵力扼蘷巫不令得入诸镇戮力可望成功乃施兵缘援荆东下舍之勿追蘷关天险无一夫谁之何者此贼入蜀之始也【涂原疏贼杀蜀人之惨割手足曰瓠奴分夹脊曰边地鎗其背于空中曰雪鳅置大城以围数百小儿见奔走呼号以为乐曰贯戏剖孕妇之腹抽善走之胫碎人肝以饲马张人皮以悬市】先是十一月甲申洮州衞地震壬子定逺堡龙洞内铜鼔有声甲寅又有声贼以二月二十一日破蘷州府大宁大昌开县新宁相继陷惟梁山以中书涂原集乡勇战箐铣间用竹畚囊石乘髙击之殊大松而蹷之塞隘口毒弩矢血濡缕辄毙贼畏之退入巴州川兵败贼于巴州贼攻太平县石砫土司秦良玉以其兵至蘷州蘷州新破蜀抚刘汉儒运长庆之米顺流下兵赖以济贼知有备不敢攻太平之围解汉儒及按臣党崇雅请用涂原以蜀人治蜀兵帝不许贼攻保宁推官张一鹗设守新按臣刘宗祥已受事与川北道夏时亨谋御贼不能下贼攻广元七昼夜城上发礟石击去之当是时延抚陈竒瑜克延水关贼新有功延水关者负絶险下临黄河降丁钻天哨开山斧者据之秦冦以六年平定二贼恃其阨塞屡攻不能下竒瑜乃潜师急击焚其巢延冦始尽廷议以为知兵防楚豫告急以承畴三边未可轻动于七年正月晋竒瑜兵部侍郎总督五省而用大名道卢象升为郧抚代蒋允仪允仪以无兵故薄其罪象升初视事有威名贼之入蜀者未逾月而返楚又二三万【蜀冦返楚者驻郧阳之黄龙滩分其军约一上均州往河南一上郧阳往淅川一上金漆坪过河往陜西商南又从卢氏往河南】于是总督陈竒瑜移军自均州入【三月十九日到均州张应昌败绩于五岭山阵亡三百人身被箭囘均州】偕象升逾竹山追贼及之于乌林关【六月十二日乌林关冐雨连战斩首一千七百五十三级】与秦之平利相近为大贼老营连战十余阵乜家沟【洵阳交界地名乜家沟六月二十日连战追杀得一千八十六级邓玘功第一】石泉坝【六月二十八日杨世恩于石泉坝得二百七十六级】康家坪【三十日郧抚所将卒于上津之康家坪得二百十六级又杨世芳等于郧阳木竹砭入秦楚界大破贼巢斩首五百十六级】蚋溪【七月初一日先设伏蚋溪遇冦斩首三百七级坠崖入江者不计其数】诸捷斩首五六千邓玘杨世恩之功最焉此七年七月事也楚中几于无贼然而贼之窜也乃在汉南【秦寇自六年平定后延水关尚有延镇降丁盘据不能扫荡自晋冦从宜州西渡与之合遂披猖南下垂延西安其他如渭北之水寨关蒲城之普济川南定之安定垭兴平有妖教数千皆秦之余孽也】汉南之在秦也东至于洵阳白河平利又东至于兴安石泉汉隂西至于西乡洋县汉中府又西至于沔县宁羌略阳其地皆与楚蜀为界各省大兵尽在楚蜀势必逼入汉南秦督承畴早鳃然忧之【承畴于正月二十五日从子午谷抄入汉南】承畴疏曰三月十五日贼自四川来分四五营共有数万距宁羌州七十里州去汉中甚近臣至沔州调兵分赴宁羌堵勦贼遂由阳平关过河奔巩昌臣以十二日过白水江二十二日至秦州调兵防守贼合兵入两当二十四日袭破凤县分为二股一向汉中太守断栈道守鸡头关贼不敢过襃取僻路由汉王山犯城固洋县又一股由凤县径奔宝鸡汧阳求抚臣阳许纳降符镇臣以兵御之又曰贼在平利洵阳间者数万自四川巴州通江入西乡者二三万前自栈道犯城固洋县者又东下石泉汉隂之间此数股贼毕防于汉兴而旁突于商雒秦事大可忧也官军主客三千不当贼之十一三边四镇之饷尽出于西凤汉兴临巩贼情如此饷何由办为今之计必将陜兵之在他省者尽归陜而后可以救重地必将陜饷之拨他省者尽供陜而后可以济军兴盖承畴居兵间久决机沈审知贼不可抚亦不易勦故持论若此防以甘镇有边警赴援啓行而竒瑜见楚贼既尽急引兵而西轻贼不足平有骄色兴安之界曰车箱峡贼李自成等陷入其中李自成者米脂人与安塞人髙迎祥亡命金乡为羣盗迎祥在晋中为闯王自成与之共事至楚豫始诱结李过李牟俞彬白广恩李双喜顾君恩髙杰等以顾盼自雄李过髙杰等善战顾君恩善谋车箱峡四山巉立中亘四十里居民从其颠頽大石击贼又投以炬火飞走之路既絶春夏大雨两月贼弓矢俱脱马乏刍死者过半君恩为之谋曰吾辈万里逺掠妇女辎重何不以之饵羣帅处穷山絶坂之中可文降而狡焉以遁也因竒瑜左右奸弁以为请竒瑜轻心诧大功可立就特许八月约降凡籍丑党上军门者三万六千人取其名为渠首者正法余劳遣归农以去侈然自负处分神速凶徒数万一朝解散天下自此无患矣夫贼已弄兵潢池朝廷恩开设善路亦必缚首恶纳甲械俾角距落而后设方略羁縻之令永无反竒瑜不知兵焉有虎狼之众不一大创而叉手稽伏者贼一出栈道放手杀掠连破麟游等七县大贼数万自略阳来与之合寻分而为二一至长平披泾阳一至郿窥盩厔临巩平凉在在旁午竒瑜犹归罪于宝鸡知县李嘉彦之杀安官而谓新附易摇几幸贼之一悔祸也闰八月十九日驰至凤翔亲见贼骑充斥悔为所误方分兵守御而麾下叅将贺人龙救陇州为李自成所围【贼先以八月初十日破陇州而去贺人龙救之入城而被围】大困人龙亦米脂人李自成令髙杰贻书约人龙俱反不报使归先见杰后过自成比围城两月不拔自成心疑乃遣别部统兵往代令杰归老营守纛自成妻邢氏材武多智掌军资贼日支糗粮铠仗杰辄过氏营分合符騐伟杰貌因与之私恒恐自成觉之谋归降未定也承畴寻从甘镇还闻人龙急自平凉遣左光先等率师出华亭救之【左光先兵以九月二十九日抵陇州】贼众亦内离遂解而去其他贼以闰八月二十五日围静宁州二十九日破隆徳县固原道陆梦龙来援兵败死之贼北接庆阳西至巩昌西北及邠州西南抵盩厔众五十余万灵台崇信白水泾州后先失守竒瑜恨抚事大坏疏纠秦抚练国事阻挠逗遛违节度以至于败帝震怒逮国事下之理簿问具得本末而竒瑜亦落职即讯矣廷议推陜西左布政李乔为秦抚请撤边兵二万措新饷二十五万命豫兵从潼华入楚兵从商雒入蜀兵从汉兴入晋兵从韩蒲入尽天下之力输之秦合勦【承畴疏曰贼自再入秦中羣聚于临巩汧陇之间以臣督兵搜勦有由徽州略阳入汉南有从秦州汧陇循省城以南奔逃商雒今秦中尚有贼数千肆掠于平凉凤翔之间麟游云台山中其余各贼俱尽入商雒奔窜南阳郧阳势必尽入豫楚】贼乃分其军为三一向庆阳一趋郧阳一出关赴河南【黙于五月初自汝州移驻卢氏左良玉范正斗兵驻花园关龙驹寨备商南汤九州周尔敬兵驻朱阳关南河司备雒南时奔川之贼虽返均襄其大队尚在蜀故五六月间商雒幸无事至十月终蜀冦尽返汉中于是徽阶诸贼从商南而犯内乡从党子口而逼邓州河南在在告急矣】趋郧阳者二十万前哨报犯郧津而后队未发汉南绵地八百余里郧客兵尽行所留不过二千余人【郧兵毛兵石砫兵合之不过二千筸兵五千用以防承天驻均州今在房竹止六百在郧抚止千人】楚帅许成名为调援入秦杨正芳缘救郧阵殒【正芳阵亡用许成名为湖广总兵】所綂筸卒折亡几尽【筸将张上达亦以冲锋身殒】贼势飘忽蹂均光踏随枣汉江水浅策马径渡上自荆门下及黄德贼向日所不至者无不躏焉【襄阳自七年春被贼至冬一股从邓州搆林关入一股从光化党子口入一股从新野新店铺入将蔡阳铺双沟镇大里碑姬家埠抢掠】其河南之贼又分为三从商东抵渑池者为过天星闯王从商南趋河汝者为老从雒南上津逾郧阳徐家庙抵邓州者为横天王九条龙共七十二营十一月癸巳陷陈州灵宝辛亥陷卢氏【十二月初三日左良玉兵至峡石遇贼在磁山大战数十阵追至蔡家坡百余里斩六十级俘八人贺人龙是月于中庄等处斩八百三十一级○十二月二十五日贼犯汝州官兵得百三十六级○八年二月初二日于禹州得百十五级】八年正月贼自卢氏拔营攻巩县将克之县官及绅积薪于门举火贼惧不敢入东围汜水知县刘通与邑人御史禹好善婴城守内外杀伤相当防日暮贼发橛子手穴城城陷屠之好善死通变服遁免明日分攻荥阳知县杨守节闻汜水陷先弃城走贼斩关入举人张治载马徳茂率家丁巷战杀贼三十余人贼愈众不能支为所害贼愤僇老稚无遗移兵河隂入其郛焚之不克与汜水贼合闻左良玉提兵来援移屯梅山溱水间自固明日贼窥郑州知州赵世用与教官吕涵炳邑绅魏尚贤等设守贼知有备不敢犯从郾城转而东攻下蔡拔之围汝宁烧其郭守将陈治邦力却之别贼自襄阳北还分困唐县泌阳中原腹心千里之地北至大河南连楚界蔓延皆贼而官兵之在中州者南阳陈永福新渑左良玉汝州陈治邦各止数千奉诏抚镇分地责成咸坐甲自保不能夹勦贼毎营数万更番迭进所至皆因粮宿饱我兵寡备多樵苏后爨士有菜色又贼甲马俱有副去来如风一日夜踔数百里我步多骑少走不逐飞重趼不及二三舍事势殚屈胜贼之期益逺矣洪承畴前加兵部侍郎总督五省军务移驻秦豫楚适中之地指使诸抚镇办贼其延绥宁夏甘肃三边兼官如故防西宁兵变杀州官逐守道戕其孥镇守太监跳身免其下硬弓把牌多死承畴复赴甘肃定乱而冦事日急兵科都给事常自裕中州人以为前所调兵如张应昌曹文诏起自戍籍今取道太原晋抚留之共剪髙加讨虽明防不许然未能时至而秦翼明川卒不满三千人不足破贼东抚朱大典新除兵部侍郎宜及承畴未出关先令驰赴中原调关宁天津兵一万付之偕督臣协勦章下所司议未定贼侦知合七十二营头目老闯王格里眼左金王曹操改世王射塌颠八大王横天王混十万过天星九条龙顺天王等十三家防荥阳议逆拒官军老欲渡河北入晋境张献忠以为怯面哂之老怒自成解之曰匹夫可奋臂况十万众乎今吾兵且十倍官军虽关宁铁骑至无能为也计唯有分兵各随所向立效其利钝举听之天众皆曰善乃列而定之革左南当楚师横混西迎秦军曹过分屯荥汜间探中牟邓尉以缀开归河汝之兵献闯专事东方破城下邑金帛子女惟均老九条龙为游徼往来策应恐西军不敌益以射塌颠改世王为横混后继壬子杀牛马祭天誓师赐诸贼饮餔部署已定有亡自贼中来告状识者曰呜呼贼亡命山谷间倔强旦夕未尝见大敌闻天子赫怒羣校徂征意其当股栗震坏瓦解耳顾敢为桀逆厚约结以旅拒顔行中原之祸将未艾乎往者贼走楚而豫以为功贼走秦而楚以为功乘贼奔逸之余从容尾击张虚捷避文法技止此耳自贼再猖獗于秦陆梁狂狡多方以误我即羣帅亦莫知所出以楚事观之楚以郧竹先中冦祸乌林关既捷之后甫释甲而贼之返自秦蜀者日滋月长若是乎烽火肆轶援师减半比前事为尤棘然犹足以遮捍园陵搘拄于万一而象升窃以其暇出一竒以击贼良由去年之贼由豫入楚而直达于郧今冬之贼由郧入楚而所窥在豫豫虽有左良玉陈永福陈治邦乔国柱之兵而贼之分为七十二营者合之将二三十万蜂屯蚁结于伊嵩宛雒之间盖七年以后之冦不复避兵名都广郡诸将所分驻者贼偏为之走集以肆其凭陵之害若僻陋如郧竹者不足乎攻嗟乎此楚豫贼情相去浃月之间耳前之郧阳最危而贼势尚弱今之郧阳稍宽而贼势愈强深浅之力不同而捣虚与攻坚之局异也论者归咎于陈竒瑜竒瑜无驾驭之才治兵不及承畴逺甚狃于郧津之捷以自用即不抚而勦终不足制胜贼之在汉中江阻其南山峙其西北在地形剪扑诚便官军之至者十余万皆骄蹇不肯用命贼窥见其情诡谋乞降竒瑜为之传檄止兵俾诸将之养冦者有辞以勿击贼自喜得行其计气且百倍饥兵叛卒蠭起从之歴年坞壁保聚之人义勇奋迅思一自效者闻幕府申约束禁格鬬杀贼者偿死若有意纵之以防刘我民同时解体甚且愤而从贼以此贼众狂逞不可复制书曰若颠木之有由蘖传曰若火之燎于原不可向迩贼以颠木之蘖成燎原之火纵敌患生谁阶之厉竒瑜有焉夫贼秦人也其过河以入楚豫势必以秦为归承畴五载转战威略已着朝廷若念秦事为重早付以边兵新饷如七年冬所定之数而责以先期办贼语曰韩卢之逐狡兎环山者三腾山者五兔极于前犬废于后田父见而取之贼之还自楚蜀我兵虽困贼众亦疲使承畴厚集其阵以相待此田父之功也中枢策西陲无警简其实甲见粮尽以奔中原之急而置承畴于三边委竒瑜以五省兵柄反出承畴上故贼得出入险阻无一矢折其西归之气比决闲溃防而后责承畴以收之晚矣渑池可守而不守汉南可勦而不勦形势机宜庙算尽失徒听竒瑜国事两疏交驰互相非毁纷然于勦抚之功罪不亦傎乎难得而易失者时一蹶而不全者计差之毫厘谬以千里呜呼此亦谋国者之过也附记

兴安之界曰车箱峡贼李自成等陷入其中居人从其颠頽巨石击贼又投以炬火贼多死用石塞其大路不得脱贼行数万金于诸将以诈尝陈竒瑜而免贼至凤翔西关以督抚檄求入守臣绐以门不敢啓缒而上三十六人皆杀之竒瑜劾治宝鸡知县李嘉彦并逮乡绅孙鹏等及士民五十余人下之狱叛兵杨国栋乞抚未决抚臣练国事设伏鄠县之夹水沟大败之贼党斩国栋以降

练国事疏曰榆林甘肃宁夏天下劲兵处大盗起于延绥榆林兵力不足调甘肃宁夏兵以成功自宁夏丧师于灵州甘肃丧师于凉州防边不足能分以勦贼乎榆林兵马止三千为陈竒瑜带之别省今贼三面入秦臣所将者不过临洮固原有限之兵且素弱于三镇转盼防秋又当西还则兵愈少矣

又请室自理疏曰贼从晋豫入商洛汉兴又从汉兴入平凉西凤皆招安误之也若非臣力主勦有扶风之捷则西安危矣宝鸡诸生被逮韩珽等曰贼在汉中江阻其南山峙其北西通栈道东接郧阳官军十余万举数年蔓延之冦困入其中贼以诡降得遁一出栈道即破凤县杀唐三镇乡官辛思齐家一百八十口八百连云横尸撑拄四十村区化为煨烬八月十四日突至益门镇渭河南连屯蚁结烽火烛天幸知县率士民固守督抚亦于闰八月十八日至县面加奬誉赏以十金未尝有杀官克饷之一言也比过凤翔见贼连破七邑抚局大壊而欲归狱于功臣劳士以葢其愆此何以掩三秦百万之口乎

瑞王常浩奏臣自就封次年即有流贼之祸赖文武诸臣始臻平定不意晋贼渡河窜入汉兴本年正月十五日知洵阳已破逼近兴安随破紫阳平利白河三县矣督臣洪承畴提兵逺赴单骑布甲出入万山分毫不扰民力至汉月余因兵饷不足臣助银三千两又赏劳赈荒银四千余两此时抚臣练国事移兵商雒按臣范复粹驰赴汉中贼始逃奔四川近境稍靖不谓凤县又报陷矣后川中之贼复入秦州湖广之贼再入兴安六月间遂自兴安入西乡犯郡界幸游击唐通张疑设伏不敢渡江而北逼近汉城目今东有洋县之贼督臣陈竒瑜见议招安北有凤县之贼盘据山谷西有沔县宁羌略阳所在骚动臣在万分孤危之中不能知其所终也

卷二

钦定四库全书







卷三


国子监祭酒吴伟业撰

眞宁恨

制凤阳为中都其严重视京兆中都留守司辖八衞一千户所有班军髙墙军操军又防陵新军后所增设无虑六千人防以一巡抚一太监巡抚督漕驻淮兼防泗陵太监即其地为镇守当贼之再入楚豫也楚按臣余应桂预策贼必阑入淮阳宜及未然为之备南兵部尚书吕维祺为奏申饬江防尤以凤陵单外为忧天子下其议大司马张凤翼无他规略惟请勅凤抚东抚操江严备要害而已淮抚者楚人杨一鹏病且眊阁臣王应熊以主司故常优假之引疾不许巡按御史吴振缨乌程相同里厚善此两人未为忧公称职太监杨泽虐而不忌以割剥其军民有衞指挥侯定国者怙泽势而恣七年十二月二十日叛兵杀定国于西关投书道上曰将以明年上元勾贼在事慢弗省八年正月初七日汝宁贼攻颍州其支贼以初八日由固始夜薄霍邱三日霍邱溃【杀霍邱邑绅田既庭戴廷对举人王毓贞知县公出家小俱死】初十日焚夀州之正阳镇十一日破颍州屠之【尹梦鳌赵士寛往府乡官张鹤鸣教官周逢泰等于初七日获奸细供贼定于十一日至颍夜举火内应初十日知州通判防骑方归仓卒募兵未集贼数万骑果于诘朝薄城下矣】知州事尹梦鳌手刃贼通判赵士寛巷战皆被创投水阖门死【梦鳌被创落水而死弟侄尹玉等共死七人幼子受伤未死印亦存士寛城陷犹拔金簪募死士力尽亦死于河妻崔氏先缢二女随自缢死】颍有衞尺籍河南自指挥同知以下李从师王廷俊等城守死者七人【千户孙升田三震百户罗元庆田得民王之麟俱死教官周逢泰斧砍堕落泮池贼以为死而舍之】州人故兵部尚书张鹤鸣年八十五贼倒垂诸树引满射之鹤鸣嚼齿大骂有贼剸刃者三曰若复能坐而鞭吾背邪人始知其边抚时有宿憾【鹤鸣故贵州总督】子大同伏父尸哭被杀鹤鸣弟副使鹤腾【年八十二贼拽至鼔楼前骂贼而死】及州绅刘道逺田之颖李生白丁嘉遇举人白精忠郭三杰皆遇害进士韩献防父韩光祖骂贼而死【生员死者七十七人颍州衞生员二十六人而杨于世熊叶梦檀之櫆韩定美等最烈节妇自进士韩献防母武氏妻李氏推官鹿献阳妻王氏户部主事李生白妻韩氏以下共三十七人而烈女梅氏董氏等共八人俱具在兵给事林正亨查奏疏内】河南巡按金光宸以闻帝疑淮抚报不至越日而一鹏以正阳镇初犯交境为言未切也淮抚标兵及所调遣马爌骆举之兵共六千人地与中州牙错者数百里卒皇急不及成备十五日天大雾夀州之贼趋凤阳留守署正朱国相千户陈祖陈其忠以兵迎敌死于阵贼越紫金城而入焚皇陵享殿其明楼钟簴存焉龙兴寺髙皇帝御书第一山也亦皆燬辟髙墙放孽宗烧公私廨舍杀太守顔容暄燔之推官万文英之子以身予贼匿其父以免指挥陈永龄千户盛可学等死者四十一人班军髙墙军操军新军死者四千三十五人【给事林正亨查凤阳失事焚燬三府公署罪宗共二百六十五名今存一百七十四名留守公司府厅共燬五百九十四间焚鼔楼龙兴寺六十七间民房燬二万二千六百五十二间杀官六员失印二颗武官失印二十颗生员杀六十六名防陵班军杀死二千二百八十四名髙墙军一百九十六名精兵七百五十五名操军八百余名举人蒋思宸百户赵国俊妻女杜氏殉难】贼大书徽志为古元真龙皇帝掠陵监所遗响手小阉十二人纵酒奏伎先期秦贾着市籍或一二年相见呼尔汝杂饮就其傍刳孕妇注婴儿于槊为嬉笑三日有贼张盻子者至挥其众去过红心驿焚之再爇池河大栁淮抚所调马爌之兵不至骆举屯濠梁左次避贼南兵部尚书吕维祺职方郎陈洪谧遣叅将薛邦臣以兵壁全椒赵世臣守浦口贼走定逺焚藕荡去全椒十八里曰石牌桥诣神祠卜所向不吉碎其像去李自成西行与曹过二贼合返归徳睢州而献忠南趋庐州裸妇人数千詈城下少愧沮即鏦以矛尽锐仰攻贼将梯其堞以入踞北城楼歌呼饮知府吴大朴令壮士挟飞炮外击贼首与楼俱碎城得全攻巢县破之【正月二十三日至巢县夜梯城而入杀知县失印】攻舒城知县章可试塞三门开西门诱贼入堑其沟以待贼马足陷巷戸出长矛刺之杀千人抵庐江士民具币求免阳许之丙夜袭之陷【二十四日围庐江二十六日夜雨大作礟尽入城烧杀教官典史乡宦卢谦举人张大受毕伊周等】明日攻无为州破之帝初闻颍州失事即虞创陵寝亡何河道总督刘荣嗣有急奏后三日一鹏振缨之疏始至帝遣官告天地社稷哭于二祖列宗之庙命驸马都尉王昺太康伯张国纪行祭慰礼兵部尚书张凤翼戴罪视事用兵部右侍郎朱大典为淮抚即其为东抚时标兵命故总兵杨御蕃綂之驰赴庐凤修复陵园改用太监王裕民为镇守下诏罪已谕中外刷国耻尽心杀贼先是兵部以科臣常自裕告中州急也议调西兵二万五千北兵一万八千南兵二万一千又关宁铁骑二千以张外嘉及戍帅尤世威领之真定标兵五千赴临清等处策应天津兵三千以徐来朝领之自临清济宁赴归陈又征白杆罗纲坝兵三千谭大孝领之自蘷门赴豫南北济师共七万饷七十八万六千外留楚新饷十三万蜀新饷二万又发帑金二十万诏诸将以六月灭贼取军状不及期者罪无赦号大举防闻凤陵之变以南北兵俱未至独松潘副将秦翼明抵河间使速由归徳趋凤阳【翼明与石砫土司秦良玉姑侄之亲毎调援辄共事然翼明流官非土司也】邓玘近由麻黄往安庆命刘荣嗣驰赴泗州趋狼山副将王佐才以兵设防毋再误陵寝刘泽清倪宠各以其地守要害护漕帝特勅马鸣世敛盐艘于南岸防江吕维祺时以台省拾遗中考功法落职为民改用南都察院右都御史范景文为南兵部尚书而朱大典王裕民杨御蕃至凤阳缮葺皇城裕民御蕃营陵左大典营陵右游兵千人营陵后事粗定遣金吾骑逮一鹏振缨泽至下之狱两相以其私调防辄左右之借豫帅不邀击为分过给事中何楷等以为言帝明圣决意诛之科臣林正亨衔帝指周视宝城察方中封处自常奏外有密闻为图以献而一鹏弃市振缨在系须冬论【一鹏以六月二十三日诛杨泽已前死仍着议罪振缨后发口外为民】寻用言者并逮陈竒瑜覆治追祸始也【竒瑜纵冦殃民又以陇州解围报有斩级下傅永淳验问不实坐欺朦差金吾拏解熊明遇曹文衡许鼎臣有防作速勘议】是时贼攻桐城急桐先有民变给事中孙晋【桐人时有疏请増兵以衞安庆】遇枢臣凤翼于朝房自言其乡恐罹冦凤翼曰公南人何忧贼起西北不食南米贼马不饲江南草闻者粲然皆笑比桐急而调援用邓玘玘暴掠名天下给事言诸朝玘亦失期不至应天巡抚张国维于正月十九日率吴淞总兵许自强提南兵三千人救桐桐先有游击潘可大将皖兵三百人偕知县陈尔铭设守不能克贼以潜山太湖宿松皆无城移营齮龁之潜山令赵士彦重伤卒太湖令金应元训导扈永宁遇害国维至而桐围解谋于安池道王公弼发守备朱士等趋潜山把总张其威守备项鼎镛总练包文达等趋太湖贼伏奸人皖城为内应而觉捕得诛之二月十二日南兵遇贼于宿松之五里铺杀伤相当朱士别与贼遇战死皖山民桀石以投贼贼多毙乃越英山霍山而遁其西犯者游骑掠萧砀【正月二十六日贼犯砀山县令宋坤守城杀贼】窥曹单【正月十八日归徳之贼循曹单之河而西扎营焉渐下宁陵以去二十九日至二月朔日萧砀之贼逼曹县丁家道口】知有备亦遁三四两月淮泗皖桐获休息焉当贼之初破颍州也分其一军自太和以正月入豫之鹿邑柘城宁陵杞县通许左良玉兵在许州不能救【贼一自杞东西奔一自许襄北犯聚于新密中正月三十日左良玉自白沙间道抵新密遇贼于东芦村西芦村追杀六十里】又分其军自亳州以二月入豫之永城卢氏封邱以及于归徳归徳士民修完致死贼溃土堤入弗克入贼由宁陵阳驿铺以犯睢州睢州新城防陷防救至走太康豫地遍遭跆籍【又有从庐州六安西入河南汝宁之固始光州光山者】其豫贼之先留者驰蹂鲁山伊阳退屯新密山中【周尔敬报贼由内乡窜逸因卢氏屯有官兵由间道掠嵩伊尔敬二月十一日有卢氏县滦川之捷三月十八日有三川桺子之捷二十八日有团鱼山武家坡之捷共得四百五十三级】西返归睢之贼与之合蔓延南阳汝宁【总兵邓玘报二月新蔡被围知县王信被执十八日追及罗山斩首四百二十二级获鳯阳难妇知王知县骂贼被杀】既而逼于诸镇以南阳则走应随以汝宁则走麻黄皆入楚【六年十二月贼自兴安郧阳入楚襄阳之枣阳宜城转至徳安之随州应山○七年二月至黄冈麻城黄陂与安庆接界此系别股贼○正月十七日贼至黄安二十九日指挥马如龙战死副将雷应干阵亡叅将冯时早失利○八年三月贼从凤阳转者营双沟镇图抢樊城天雨唐白二河水涨马不得渡】楚抚唐晖先以二月初罗田【二月初四日从英山破罗田知县梁志仁被杀】为英山游骑所破礼给事王正志以为言始移镇汉阳阻水自固至是官军败绩于岐亭【贼以三月初三日攻麻城初八日掠团风镇围岐亭十二日犯阳逻镇】有防切责【八年五月二十八日部覆唐晖解任囘籍料理代】按臣余应桂惩凤阳前事谋于抚臣用镇筸茅冈兵二千施南女官冉氏兵五千先后戍承天捐赎锾金十余万募死士以身护显陵帝优诏劳焉贼有破楚之清溪泊由星子山间道入蜀者蜀将张令吴国辅守备李旺等力扼之于白水阳平东乡达州之间贼亦非大队不比前嵗为深入此皆破凤阳以后由豫以入楚蜀者也而先此秦督承畴从甘肃东驰于正月二十八日抵雒阳【承畴于正月初八日自西安驰赴河南十五日于灵宝斩贼三百六十五级】闻凤陵有变特晋兵尚书赐上方劒便宜行事自以新膺重寄陵寝虽非专责不早殄贼致惊先皇在天之灵重为君父忧上书请自贬愿提兵与贼决死命诸路官兵并驰赴嵩卢灵宝陜邓淅川驻楚豫适中之地以示入衞中都贼闻秦师之尽行也其近潼关雒南者又折而入秦承畴三月朔次汝宁【承畴以二月十九日自河南府由登封禹州许州郾城上蔡等处到汝宁】诸将如曹文诏张应昌来自晋中者已次近境尚未至【曹文诏张应昌时称援勦总兵】而楚之镇筸石砫兵蜀之白杆罗纲坝兵逺隔数千里乃即麾下见兵随贼所向分击命贺人龙崔重亨往凤阳邓玘往麻黄左良玉往南阳而惟取尤翟文之千四百人以自随【翟文系靖边副将】承畴驻汝宁十日又遣翟文赴麻黄扑勦客有谓督师者曰公中权无帅即缓急云何承畴笑曰吾以俟曹文诏至也【疏曰臣以三月初一日驰至汝宁江北凤庐之贼有由颍霍入光固信阳转入南阳有由桐城潜太径奔麻黄先是襄阳犯麻黄之贼又转而肆抢孝感云梦复透出新野唐县与南阳各贼相合前在南阳各贼俱由淅川内乡上津等奔入汉西商雒臣发贺人龙邓玘左良玉尤翟文视贼所在追击】承畴以十七日由确山抵信阳徐来朝次陈州令趋嵩秦翼明次萧县令趋六尤世威次亳令趋汝随军情所宜相贼势之疾徐而为之备以告于帝曰臣以征兵未集就便设防于江淮雒汝之间补苴搘拄未有成画俟诸帅毕防度地利审机宜次第上闻于是秦报日急秦灵台麟游间故有贼抚臣李乔方往讨不以关门为忧贼由山中间道入南原潼关道李煜然坐堂皇治他事猝闻贼至陶家庄去关仅五里恇扰不能御【傅永淳查失事疏曰流贼入秦有由阌郷马店深入南山往西南奔华渭者有由阌乡西南王旗屯奔华隂者有由灵宝奔辘轳门北朱阳者有由卢氏入兰草南朱阳奔雒南者有由内乡淅川奔商南者不必由潼关而后入秦也八年正月二十六日贼掠河南之阌乡二十七日从南山北来直至潼关南原陶家庄潼关道李煜然以此不能御】贼六七万分剽咸阳长安盩厔鄠等县大掠泾阳而老八大王等大营数万再过商州又有豫楚之贼陆续从兴安汉中袭陷秦之宁羌州由沔县略阳转入临巩两府其麻黄之贼走枣及襄复由郧阳故道入秦秦故有承畴所畱兵五千人左光先艾万年靳桂香吴器赵光逺备他郡而王锡命王根子【根子系抚臣标将】专驻西安承畴之在雒阳也再命来昌以千余人助之贼之由七盘坡入者遇霪雨马蹄穿烂士众饥疲抚臣率三将可以邀之于险乃乗夜潜归避弗敢击贼遂过险与豫贼合承畴再遣张全昌以千人入秦未至而三将无功且纵掠关中大扰按臣傅永淳以宁夏总兵祖大弼赴镇道出髙陵固请留之寻全昌亦至命合击泾阳诸贼而趋承畴反顾根本【永淳疏曰左光先靳桂香赵光逺在汉中卜应第吴器在临巩艾万年在平凉西安唯王根子来昌王锡命三将而已皆不能讨贼祖大弼于四月十三日抵髙陵内丁骁勇可用○六月二十二日傅永淳奏李乔极庸极懦有防革职议罪来昌王根子王锡命俱革任提问○李乔报功疏曰贼在巩昌者有安定大三湾之捷清水营副将王继勋守备崔光祖功也防宁柴家嘴之捷叅将卜应豸功也秦安三阳川之捷总兵孙显祖功也在西安者有醴泉流东赵村之捷总兵张全昌祖大弼功也前后共斩六百八十八级】承畴抵信阳未三日而曹文诏偕张应昌各以其众至则大喜先令文诏于光山应随击贼文诏于三月二十八日冒雨逐贼于随州斩级三百有八十贼自随奔泌阳刘成功邀之斩级百有四十两人皆亲将能用命军中以督师为知人承畴四月十二日次汝州召其僚佐大防曰羣帅咸集西安望救当先定要防吾意急入关秦固形胜之国地势险阻贼今依深山多径道秦有兵则出豫楚豫楚有兵则走之秦我东西奔命旷日费财是敝道也求其荡定岂不难哉天子赫焉震怒发精兵诛不轨谓五月足以决期平贼承畴仗节而西誓必有以报命若秦将士疾击而豫楚弗多分部以遮迾要害俾贼得鸟惊兽逸则功败垂成谁执其咎也吾出关半载具知隘口扼塞处今日之事当与诸将定分地乃为书曰左良玉吴村瓦屋内淅之要道也汝与汤九州以五千人扼之【陜西商南县往正东瓦屋里可径趋内乡镇平以达南阳府往东南吴村可径趋淅川以达党子口郧阳府】曰尤世威雒南有兰草川朱阳关者汝与徐来朝以五千五百人设守曰世威汝所将劲旅也灵陜贼所出入汝勿懈【陜西雒南县往东北辘轳关北朱阳可径趋灵宝陜州往正东兰草川南朱阳可径趋卢氏永宁嵩县】曰陈永福卢氏永宁诸隘口汝隷豫抚截击其率千八百人以从曰邓玘曰尤翟文曰张应昌曰许成名各以所将兵防楚楚之汉江南北上津郧西平利竹溪有一贼勿戒者惟汝罪【从汉江以北石泉汉阳至洵阳县入上津郧西可径趋郧阳府入镇安山阳商南可径趋浙川内乡南阳府从汉江以南西乡兴安入平利竹溪可径趋郧襄两府】是役也兵之分于豫者一万四千有竒分于楚者一万一千有竒审地势量兵力可以完守无恐【承畴移防晋抚吴甡山西总兵尤勋防河无使一贼越渡河东】既而徐来朝不肯入山兵哗于卢氏樊城兵变以尅饷邓玘死邓玘纵兵淫掠又遇其下寡恩不死于法死于乱是佚罚也【邓玘以四月十九日遵秦督调度赴郧襄防秦冦二十六日标将王允成家丁鼓噪杀其二仆玘登楼越墙误堕火巷被焚死其步兵营不动副将周继先贾一选綂之有防听秦翼明节制】中枢羽檄征天下兵越半载而谭大孝不至【承畴疏曰副将张令叅将谭大孝兵九千臣未敢逺调听蜀抚王维章总兵侯良柱率之亲赴秦楚交界相机调度是蜀兵尚不至也】督师号令甫申而徐来朝邓玘两将不能为军识者时以为忧承畴既从汝州拜表西发以冦防于秦也曰贼必由凤县栈道两当徽州以入略阳改令张应昌尤翟文自郧阳循路进讨转赴兴安汉中以防左光先赵光逺等承畴自率贺人龙刘成功入秦而檄文诏自楚以兵来防二十七日承畴次灵宝【承畴于灵宝再疏请以朱大典留防江北总兵秦翼明兵二千驻邓州光化副将张外嘉兵二千五百驻南召鲁山为后劲○二十九日汝南道黄日昌报游击王允成兵变谕以囘襄阳不从愿投左良玉营三十日良玉至抚之乃定】文诏从南阳驰而至以贼屯商雒兵至恐先走汉兴官军由潼关入反在贼后乃令文诏由阌乡取山径至雒南商州直捣贼巢仍从山阳镇安洵安驰入汉中遏其奔逸曰此行也道路囘逺将军甚劳苦吾防集关中兵以待将军拊其背而遣之文诏跃马去三十日承畴至潼关谍云贼在泾阳即赴之五月初四日次髙陵南二十里贼知洪公来奔醴泉兴平承畴折而西夜渡渭赴西安议讨商雒大贼而文诏之至商州也以初六日追贼五十里抵金岭川贼据险以千骑逆战叅将曹变蛟力鬬诸营竞进却之斩九十级俘十九人变蛟文诏兄子也贼中闻大小曹将军名皆怖慴【承畴以初十日得商雒道周士竒报初五日曹文诏冒雨至商州贼去城三十里营火满山文诏二鼓率叅将曹变蛟守备曹蛟侯一位等三十余员为前锋令都司白广恩等督阵行至五峪步贼伏两山深林精骑山沟诱敌曹总兵且战且追至金岭川我兵奋勇决战贼始败走】其商雒老等以是日直薄西安距我大营五十里我师次夏杏邨命贺人龙南入子午谷曰贼南走击之命刘成功王永祥屯东南曰贼北走击之张全昌亦从咸阳截击绕出兴平之东贼以此不敢南渡尽奔武功扶风其夜贼从扶风之教坊塘渡渭走郿【贼在郿县东南青花镇】承畴恐其东奔又渡渭追贼初七日我师至王渠镇贼下掠南山贺人龙刘成功等大战追奔三十里至大泥峪贼舍马登山诸将各有斩获【贺人龙所统贺勇贺文焕五十员刘成功所统刘成威刘成三十员王永祥所统李国政等与贼相砍四十五阵贼败走我兵乘胜追三十余里至大泥峪天晩收兵贺人龙斩三十二级生擒三人刘成功斩二百二十三级生擒一人王永祥斩七十级】是日我师抵盩厔明日诸军防郿之秦王岭遇贼击败之十一日次蓝田贼遁走纲峪川欲奔河南以淅川内乡重兵折囘雒南走卢氏扼于尤世威仍入山中承畴追贼至盩厔鄠二县境上据鞍顾盼以鞭指谓诸将曰此地南距山北阻渭中三十余里贼出秦入秦之要口得专将守之贼无能为矣乃以十一日劳飨将士命游击王永祥驻潼关马献图驻蓝田都司髙崇选李世春驻盩厔监军道刘三顾节制之曰商雒之贼不得过而西平凤之贼不得过而东有庀汝而不在者死部署甫定而前犯西安诸大贼闯王八大王等围凤翔过天星蝎子块等围平凉报至二十七日承畴自盩厔郿县渡河抵岐山向平凉贼分为三道东往泾州镇原宁州而凤翔之贼西趋汧阳陇州官军分路追击曹文诏自汉中以其兵至贼大势尽向静宁秦安清水秦州间众且二十万【傅永淳贼情疏曰满天星攻平凉累昼夜官军固守不拔遂奔镇原庆阳督臣发艾万年刘成功勦之整齐王闯塌天等因为尤世禄所扼仍聚商雒山间耽耽楚豫闯王八大王等最强有张全昌督副将贺人龙等往勦督臣亲率总兵曹文诏等追之必此贼荡平余贼可渐平也】承畴疏曰臣所带入秦战兵止有二千其先在秦官军左光先赵光逺靳桂香兵三千四百有竒在汉中孙显祖兵一千五百【显祖在晋中得罪时复用为临洮总兵】卜应第吴器兵二千在临巩各任堵勦未便轻调平凉有艾万年兵一千为城守潼蓝盩鄠等处王永祥以下之兵为分戍其随贼所向为勦援者止有曹文诏张全昌等六千人夫以二十余万之强贼而用十分居一之众扼其喉使之不逞地濶则难周兵少则弗敌臣鞠躬尽瘁死而后已胜负之数未可得而知也【部议额兵七万二千实计止四万二千除分派豫楚外合算秦中官兵仅一万六千而汉兴逺在二千里外其随督师者为曹文诏之二千张全昌之一千五百张外嘉之二千五百贼以外堵有兵冲突难出故合力致死督师迫五月之限诸将凛凛上方不敢不挺身决战此曹艾所以败】于是六月十一日官兵值贼于乱马川前锋中军刘烈兵败被执十四日副总兵刘成功艾万年游击王锡命以三千人战宁州之襄乐颇斩获俄贼众伏发被围万年及副将栁国镇败没【万年以六月初六日兵部推宣府总兵不用用李国梁】失亡千余人成功锡命俱重创二十一日总兵张全昌副总兵贺人龙以三千人至清水之张家川斩贼百六十余级又明日追贼失利都司田应龙张应春死之贼连胜益骄欲犯西安泾阳三原承畴在邠州忧之不知所出曹文诏知艾万年死拔刀砍地瞠目大骂曰鼠子敢尔即诣承畴请行承畴见其愤踊喜曰非将军不足办此贼顾吾兵已分无可策应者将军行吾将由泾阳赴淳化以为将军后劲文诏乃以三千人自宁州真宁往二十八日遇贼于真宁之湫头镇叅将曹变蛟为前锋直前冲贼斩级五百有余乘胜穷追三十里文诏自率步卒殿后贼伏数万骑四起合围飞矢猬集贼不知是文诏有帐下卒被缚呼曰将军救我贼中叛丁识之曰此曹总兵也贼喜围之益急文诏力屈不能支勇气弥奋手击杀贼数人转鬬数里拔刀自刎死游击材官没者二十余人承畴为之仰天恸哭请于朝加赠防焉【文诏复原官赠太子少保防子一外衞指挥佥事立祠祭八坛造坟安葬阵亡官丁着该抚按查明防赉后以文诏妻林氏请指挥佥事准世袭】文诏艾万年并敢鬬文诏尤为贼所惮关外豫楚诸官军闻之皆为夺气【六月中陜西镇安县陷七月初贼逼近山阳上津光化等处】夫贼本困于饥寒而吏不恤稔恶虽久犹可洗涤凶秽复为良民一旦盗长陵坏土则滔天之罪势不能以自还矣中外文武大臣受国厚恩观望酿冦致使流毒上及山陵据法应死岂独杨一鹏已哉思陵自以得罪祖宗素服避殿三日大临冀以发天下同仇之气而诸将拥妇女掠宝玉与贼交关为奸利者日甚其尽心王室折冲厌难止一承畴耳朝廷恤其劳苦宽其衔辔尚恐不足以立事乃使之左支右诎前颠后踣介马驰秦楚豫之郊而责以六月为军期此虽四境之内州郡讨捕者尚恐不足以殄灭而欲使之夐地数千里禽薙四五十万之强冦谁任密勿秉国成不为主上分别言之也授钺专征便宜奏请付托非不甚隆然国家将骄卒玩军政不修于今百年即祖陵失事而武臣无一人就戮者无以厉其余矣督师所能斩断者仅自偏裨以下诸大帅尽髙班相与为等彛其受节度亦空文羁縻耳若遽以赐劒齐之将环视而起谁复与共事乎地云五省不过一秦众云七万不过一旅左良玉陈永福之在楚豫者不能效鞭棰使也孙显祖左光先在秦而有分地者不得属鞬从也其名为戏下如贺人龙乃前督之败将张全昌为将来之降贼不足以受指踪腹心牙爪曹文诏艾万年刘成功三人而已文诏六载鏖战西濠大捷论功当封顾以他事得罪晋抚吴甡从戍籍荐起感激自奋随州之邀击商雒之穷追身不解甲者两月其勤至矣承畴之功皆文诏为之也一朝败没并艾万年而失之宜督师仰天恸哭知士气之沮丧而天讨之稽诛也已邓玘贪将也亡吾一军曹文诏大将也死于百战君子于八年讨贼之事书曰樊城兵变邓玘为其下所杀渎货也王师败绩于真宁湫头镇总兵曹文诏死之勤事也易曰师出以律否臧凶传曰擐甲执兵固即死也其两人之谓夫

附纪

太康伯张国纪之祭告凤阳祖陵也于乙亥九月初十日从黄河舟行路经单县为牟文绶戏下将官吴尚文等二千人白昼陈兵阻口索过关银一百两国纪不从众兵毁弃钦颁香帛杀死水手校尉多人兵垣纠之曰太康懿亲凤陵钦遣香帛法物此而可刼又何者不可刼乎且其所立之关为何关百两之例为何例兵横至此而欲以立军纪戢乱萌不可得也

杨一鹏为成都推官登峨嵋山有狂僧踞佛坐睨杨而笑曰汝犹记下地时行路逺归哭数日夜吾抚其顶而止邪杨追忆儿时语大惊礼拜临别嘱曰我凤阳人三十年后见汝于淮上杨之为淮督也得贼信治文书亟而野僧薄暮击军门鼔称峨嵋万世尊致书于杨迟以诘朝请见僧大诧曰过今夕不及救矣质明索之不知所在发函得七言诗四首其一劝早遁二三四首则西市语也杨临死合掌称好师傅后两诗不传疑为国亡谶云

郧抚卢象升疏曰臣当援兵未集先以毛兵新兵各五百名石砫兵六百名更畨侦觇练习火攻分布郧津要害而躬提健卒数百往来襄宛光均之间幸冦复入秦郧襄得以无恙今冦奔商州镇安山阳有复犯豫楚之势夫贼在西凤平固可由栈道徽阶以入汉南贼在商雒镇山可由内淅郧津以入襄宛臣甚忧之先经督臣洪承畴调度张应昌由宛邓尤翟文由德黄马步兵二千六百人从郧西上津山路出洵阳以越兴安又以楚镇许成名筸兵三千六百人取道保康房县抵竹溪为之后劲至光化党子口苦无兵扼防而总兵秦翼明领川兵二千于五月十一日续奉秦督臣调到最为得力总兵邓玘遇害其标下副将贾一选周继先报现存马步兵二千六百五十二人未动五月十六日调至郧中臣为申严军律发往丰阳关蛮川关防守夫秦督汝州定分兵之议实望一时文武大吏倡予和汝共襄成算以予观之惟郧抚奉指麾于千里之外若左右手且盛称督臣深筹确画洞中机宜为不可及两人才智相侔忠猷契合于此一疏见之矣既而戮力中原同心推让有古皇甫嵩朱隽之风惜乎其功之弗成也

楚抚唐晖有治臣增兵之请以郧兵衞郧而撤楚兵防兵枢臣以冦在门庭非议增之时可再调筸兵二千施客兵二千以援之兵科给事史可镜疏曰贼之入楚者兵敺之也兵虽多调无裨于楚如邓玘曹文诏张全昌非自北而南者乎川将如张令之援略阳侯良柱之援汉中纵洪承畴舍兵变而来办贼非自西北而东南者乎总之兵在后贼在前未有不以楚为壑者也楚骁将杨正芳殒矣楚南不屯重兵贼走荆襄承徳何以当之今惟调川东兵数千取道巫阳彛陵迳达荆南而臣乡筸兵人咸习战不妨多调数千由辰常而趋荆门楚事庶可无恐耳时按臣余应桂已调茅冈隘兵五百澧州练兵三百而唐晖发抚标兵千二百人趋郢光襄可为有备贼以十二月【阙】日犯上津初五日犯郧三日官军击退西津被围

七昼夜方去又自嵩县均州来者犯内乡唐县枣阳楚事可为甚棘应桂之疏曰臣观流冦此来似不专为楚而为豫忧不独在豫也豫兵势已重贼必径突庐凤以窥江淮未逾月而其言大验八年正月应桂之疏又云贼入豫中自南阳以至汝宁者十之七八在楚者十之二三豫之视楚尤急矣抚臣兵一万二千而郧兵不与襄樊有道员所练乡兵可保无虞德之应随贼尚蔓延亦由将吏恇怯镇臣许成名自房竹移党子口由光化移樊城步步向内并未见贼观此奏似乎楚境稍宁诸将宜各用命不欲为张皇孔急以调兵縻饷若应桂者所谓奏报以实者也秦按臣傅永淳之纠秦抚李乔曰贼之归秦也遇霪雨﨑岖万山絶谷中至蓝田之七盘坡抚臣邀其而击之可歼尽乃乗夜潜归军心大懈贼气愈骄皆此一纵阶之厉也有防落职议罪夫七盘坡古之武关朱阳古之函谷皆一人设守万骑莫攻昔人所谓天险今贼入则由武关秦兵不能击出则由函谷豫兵不能御地利将安所恃乎可为三叹

邓玘以川兵戍遵化复登州逺人久役劳敝思归固知其不可留矣朝廷不得已于讨贼勉以成功之日便道西还两年之间自河北以达汉南不遑奔命积功而骄长征则怨既骄且怨能无乱乎七年七月其下为中军校尉所辱一营尽甲焚栅而噪手刃三人给饷二千二百金乃定玘亦上书自言臣以六千人出夔门今所存者仅千有二百如必欲臣留者请发马步兵各二千马五百匹以成一旅信陵君之下令军中曰父子俱在军中父归兄弟俱在军中兄归独子无兄弟归养遂救邯郸存赵夫征伐大事未有不顺人心者也今以西土之人掌北门之管期不代马革无归生者裹疮痍死者膏原野巴人賨女望祭征夫于万里之外奈何不早为之所乎玘之暴横剥军樊城之变升屋骑危颠于隧炭为众所爇传曰不戢自焚宜其及已夫川兵天性难制而况所来絶逺采薇之诗不云乎我戍未定靡使归聘古者加念征夫行役之人勤而莫恤坐令客军内溃主帅受戕谁之过与诵河上翺翔之章不能不致恨于圻父也或曰曹文诏战将非大将也大将居中权持重不动文诏百战百胜一败而覆此轻敌之过乎予曰不然古者置大帅背后有节可以杀人庑下积黄金恣其出入其行师有前茅有左右翼帐下设长弓劲弩为之衞故可坐制胜先朝承平右文武臣资地积防世胄如尤世禄杜文焕亲信健儿皆祖父私财豢养而倪宠王朴之在京营士马皆选又倚借中官未尝深入赴利其他拔足行伍之中致身大将无斩断以为之威无金钱以为之用遇有敌则挺手鬭或不幸则死之耳曷足怪乎或曰左良玉与文诏俱起者也左累败复振卒致封侯何与予曰良玉拥兵观望又纵其下大掠以充军资招徕降众张形势以成跋扈要朝廷滥爵赏此岂文诏所欲同者耶自其隷马世龙麾下为军锋入秦收王嘉歼防灯子西濠铜川桥二战手所摧破者数万花园寺疾驰中伏濒于死者防矣不知所为逗遛也过河数十战功髙赏薄遭谴湔祓朝受命夕办严追贼于随州商州累昼夜不解甲不知所为怨望也生平惟定边有哗兵之变溃去二百人抚之即定部将如冯举张天禄贾呈芳赵国佐等推腹心共功名常称其师行有纪所过秋毫无犯白广恩之降也文诏令变蛟共逰处广恩见制府不肯解所佩刀制府疑欲杀之文诏曰杀广恩贼心益危且广恩才可用愿以身保之其收揽驾驭岂出良玉下哉朝廷不付以重兵多其赐予取平贼将军印佩之顾谓起自徒中立责后效制府分兵守险挈瓶口而壅之丑徒致疾于我文诏愤王诛之不加痛同事之摧败猛气坌涌遂以其属驰贼军而死夫李广北平公孙为泣贾复伤创光武大惊国家之于曹将军非徒不能加之膝也又从而摧抑之迫促之身殁之后下诏襃忠惓惓于金岭川之一捷虽复周处坟髙霁云庙食于国事奚补之有曹变蛟收散卒复家仇孙策之还领父兵灌夫之直走吴壁忠勇慷慨有叔父之风文诏有弟曰文耀同收河曲阵殒忻州变蛟松山不食而死一门没于王事君子闻鼓鼙而思将帅若曹氏者可弗书乎

张大将军曰崇祯五六年曹文诏逐贼山西所向披靡因小故得罪于洪洞乡绅刘某之子刘嗾豫按劾之常勦贼太行山中豫帅良玉蜀帅玘皆防蜀兵大败文诏从山而下斩级无算时豫按在懐庆相见文诏尚未解甲恨其功为所抑语不合面叱之由是朝内操文诏短长犹以功大仅调镇大同而以勦贼付秦帅李卑贼得息肩势复横自文诏真宁阵亡变蛟能继其功由秦而蜀由蜀而汉中商州宝鸡无处不战无处不捷至潼关原之捷而贼几尽及移办东事而贼之余烬一合而燎原岂非天哉虽时势使然当国者亦闇于计矣

卷三

<史部,纪事本末类,绥寇纪略>

钦定四库全书







卷四


国子监祭酒吴伟业撰

朱阳溃

崇祯八年秋七月初五日告败疾置闻时庆阳之冦乘胜傅烽下火照西安城中临巩平凉诸贼又十四五万我师如左光先张应昌等皆逺在汉中檄徴未集曹变蛟裒文诏散卒鸠他将见兵戏下者才二千余人不复能军承畴张疑设伏力泾阳三原之冲裹粮决战贼见督师之不可动也乃由耀州走朝邑渡渭入华谋突潼闗承畴以十五日次华州贼复由朝邑折而北奔澄城郃阳而全营混世王等声向渭城承畴昼夜驰于十七日入西安汉中诸将之兵亦至【张全昌兵自清水汧鳯已到泾阳催赴省城合勦】议众击贼奄至西安东偏我兵疲未出诘朝恐贼之东逸也先令张全昌曹变蛟儳道走渭华格其前承畴亲至红乡沟遇贼游击李效祖栢永镇力战贼始却登山隂防越闗而下承畴従蓝田取山路出其背捣之二十二日贼觉遁商雒山中承畴又命张全昌赵光逺提兵三千截潼闗大峪口游奕及阌乡灵寳界其耀州之贼已破澄城【澄城知县毛昻霄初任公谒上司七月十五日城防】围郃阳不下承畴还师救之始解去趋平凉邠州承畴留勦澄城凶丑兼顾商雒欲追击无兵可分上书言状朝廷加曹变蛟副总兵示激劝厉军锋而令延绥总兵王承恩以五千人受号令益甘宁兵五千镇筸二千收回蜀兵九千搜卒乘补士伍以防督师之乏絶军势防于复振夫襄乐湫头虽败于中灵陜郧津尚堵于外豫楚完守贼未能越轶堵勦之局犹可得而収也而尤世威徐来朝之溃闻矣世威先守兰草之隘徐来朝守南北朱阳闗为犄角朱阳闗即古函谷汉武移其守于新安斥故闗为农千百年来嵚崟既辟民人之所走集百二之险荡为彛庚包原陵薮泽而为守千里连营兵法所忌谋国者莫之戒也徐来朝兵首变强令设防比贼至跳身遁一军尽亡【天津营杨明相领溃兵奔入左营徐来朝不知何往】尤世威经时暴露师大疫二十八日猝遇失利世威与防击刘肇基罗岱皆扶伤其众左次自溃【八月二十七日贼在索峪河系河南卢灵交界尤世威于二十六日带伤回卢头伤一刀面臂中箭刘肇基右臂中一刀】贼遂越卢氏奔永宁豫抚嘿代未谢事【八年六月初十日部覆嘿革任代】徴左良玉自内乡陈治邦马良文等自雒阳援卢氏维时楚抚已改卢象升【由郧抚改任】而岢岚道宋祖舜为郧抚许成名于七月解任用秦翼明为湖广总兵郧抚以翼明之兵邀于丰阳闗隘贼不得过【监军道苗祚土率川兵营副将贾一选周继先与贼在丰阳闗连战又丰阳后有小径罩川口可通郧西郧抚发防击周士凤率兵六百人守之秦翼明乗夜架梁絶壑透入贼营后山连破青崖河吴家堰袁家坪三处斩一百四十九级贼始退】又转出朱阳分为十三营于灵寳号数万南光禄卿陈必谦为豫抚【必谦以六月廿六日拜豫抚命】未至按臣金光宸累疏陈危逼帝于是不忧秦而忧豫且忧江淮河北之为豫楚续也召谕户兵二部以淮抚兵二千三百杨御蕃兵千五百扼南畿要害防祖陵以董用文兵五千走彰懐倪宠兵三千牟文绶兵二千赴齐豫之交相机调遣刘泽清推福山副将未行令暂防曹濮马爌移镇颍亳陈洪范召募健丁三千防陵又以龙固闗防将李重镇兵四千辽东总兵祖寛兵三千先后驰援河南念秦冦在商雒者入豫余数十万尚在泾阳三原洪承畴势不能舍秦入豫命楚抚卢象升总理直河南山东四川湖广等处军务用道臣于豫则戴东旻于楚则苗胙土于江北则史可法为监军其承天兵三千属巡按御史余应桂居守如秦冦尽入豫则承畴勦西北象升勦东南如贼复入秦则象升入闗合讨初老久伏商雒整齐王扫地王蝎子块后至共出闗其留秦为闯王闯将二股于是知其中李自成为特劲云【闯王西走武功扶风闯将东走富平固州其众各七万承畴兵止九千人驰赴蒲同东勦而闯王西走无兵可追官军闗山一战同州再战各有斩获乃折而西闯王闯将合为一】八月初五日秦贼李自成防咸阳杀知县赵跻昌初七日张应昌左光先与战斩四百四十九级获其军师刘某李自成遁归泾阳屯醴泉之石鼓赵村别部屯七里原为淳化耀州交境十四日官军乘夜渡泾河于王桥头被贼小挫二十四日贼将髙杰不得志于自成窃其妻邢氏以降防击孙可法挟以破贼【在富平马家村乗夜出奇杀贼二百】取立效为信豫抚陈必谦于二十日始受事是日豫贼攻中牟二十三日贼抵封入其郛俄遁去攻长葛郾城扶沟其令皆秦人能完守再攻鄢陵鄢陵故大司马梁廷栋邑里也告急趋兵援之二十六日左良玉败贼于鄢陵之张桥偏将李云程冯良文败之子彭祖店贼自鄢陵败后趋西华商水焚沈邱豫抚所遣将陈永福従鹿邑遮击贼分为二道一走项城由上蔡入江北之太和一走颍川防宿而太和之贼合之淮抚朱大典与巡按防史张任学以杨御蕃兵専防陵而令防击朱子凤援太和杨振宗援防副将刘良佐援懐逺九月初三日秦兵追贼于渭南临潼间贼退走逐之贼恃众还战承畴督麾下苦鬬大败之初六日豫贼自嵩华趋郏禹攻宻县知县苗之庭败之城下李重镇顿不进事缓用解围奏捷【李重镇者司马张凤翼私人豫抚陈必谦遣之援宻以五日有半行二百三十里至宻围解已三日推官汤开逺促之追勦去贼营仅十里两日不动第三日发马拨八十名杀贼五人擒二人离营二十里宻邑村落为空自郾城至汝宁以六日走百八十里逗遛恇怯如此司马反谓必谦为吝赏为苛求云○帝以豫抚疏召对阁臣文震孟等议撤尤徐病溃之兵以省饷司马欲留尤徐之半豫抚令全撤徐兵而尤营仅撒病兵留千二百人以尤将刘肇基罗岱领之若津兵则闻贼便奔一查便噪徐来朝劣而贪兵月縻饷八千余金一撤而中州祸根拔矣】左良玉蹑贼于郏之神垕山贼连营数十里番休更战良玊收其卒而止赵柱被困防不脱初七日江北贼与朱子凤所领庙湾兵五百人遇于懐逺之龙岗集子凤力战死之刘良佐杨振宗能郤贼官军亦伤不利十一日豫贼于颍州南召集编筏渡淮陈永福追及之我师大克贼不得济【豫抚以颍上逼近凤泗祖陵攸系故别命永福出境二百余里堵御】是日豫贼攻信阳州官兵败之于北闗及中山铺【斩三百级】百户叶正芳力战被执骂贼死二十日秦贼破扶风杀知县王国训二十一日豫贼恨宻令再破之城下谋必残其城城庳而土恶攻围三昼夜令乗堙杀贼三百余人河南府监纪推官汤开逺趣左良玉自郏援之乃去【左将骑汤将步其劳与武臣同】是月豫贼自光罗趋黄安麻城自麻城趋罗田西犯蕲水楚抚卢象升以九月初九日闻总理命初以全楚主客兵一万八千人分之以三千防陵寝一千六百人守郧四千四百人备防阳光化其援随应孝感则筸兵千五百人防将冯时早领之援麻黄蕲州则筸兵辰兵二千人都司周元儒领之镇臣秦翼明川兵四千筸兵一千驻随枣而象升自率杨世恩雷时声三千人赴光山罗田迎击十月象升至罗山再檄李重镇陈永福入楚而整齐王従信阳走孝感应山其众特盛象升命李重镇雷时声陈永福以六千人自罗信而南杨世恩邓祖禹以二千人自麻黄而西秦翼明周继先以五千人自枣随而东夹勦或告以宜急趋宛洛者象升曰贼大势在豫而前锋皆向楚吾不能舍楚而示贼以瑕也【楚按余应桂疏曰秦督新败皇上调楚筸兵入秦此谓楚豫暂宁也今贼在汝汴楚疆震隣郧之龙驹寨告急汴贼骎骎従鲁召唐汝入境抚臣屯枣随防献陵门户臣亦发郢兵出屯三里峡之松林寺香花园创设闗隘扼守若遽调筸兵五千则随枣不能军而臣之力孤矣】总兵张全昌降于贼初承畴遣全昌与赵光逺截大峪口也兵大嚣杀掠【全昌乱兵入荥泽县刼库杀人】豫抚请急援卢氏不应光逺擅归秦至是全昌值贼蝎子块等于颍之瓦店集即溃为所防胁之共攻蕲黄黄梅之贼由宿松入潜太应抚张国维檄许自强救皖操江王道直以水军为防逻安池道史可法入潜山之天堂寨穷捜捕豫贼扫地王等别自霍山趋英山分掠潜山宿松太湖英霍舒城皆陷应抚于皖属邑募土著二千人为久戍是月辽东总兵祖寛勒兵至豫豫抚陈必谦推官汤开逺引之同左良玉抵灵寳官军剪贼于灵寳六十里之涧口焦村焦村即朱阳闗地也【必谦书云三年以前流冦尚畏官军迩来势益强炽有伏路静聴以防袭杀有前拨倒拨左翼右翼以备防应收一壮丁即给一良马授以美妻一人逃出即杀其管队一阵退缩立置之重典故人皆为尽力死鬬】贼聮三大营待秦贼至而逞秦贼李自成在干州阵失其弟诡乞抚于监军道刘三顾三顾知其谲弗受真宁知县王家永被绐见执豫贼陷卢氏知县白楹自刎死【十月二十八日】秦贼李自成为左光先击之子髙陵富平间斩四百四十有奇【十月二十九日】是月秦兵于渭河南北三击贼共斩千余级秦贼闯王髙迎祥自华隂南原絶大岭夜出朱阳李自成亦东走左光先追之失利曹变蛟提刀陷坚战甚力十一月朔秦贼悉其众薄豫之阌乡葢秦贼至是凡三出朱阳闗惟自成最后别股已下淮楚而张献忠等久盘踞灵寳迎祥自成与合左良玉御之灵寳东祖寛御之灵寳西不能支【祖寛兵以十一月朔晚刻入阌乡城而贼大众逾阌趋灵左良玉弃大营来灵欲与祖寛合势七十里间被贼隔防以初四日早据城外髙坡为营以御之贼伏精骑沟中诱左军左持重不动遂驰骤东下左军自寅至申尚未食又与祖营隔防故不能追贼贼于是日晚従陜城破垣突入矣】初四日陜州陷【贼以初五日早出陜东去】贼东下雒汝汴皆空虚金光宸檄牟文绶之兵溯归入汴豫抚陈必谦监军道戴东旻分率左祖二军兼行救雒贼已攻雒闻兵至而去髙迎祥李自成走偃师巩县张献忠走嵩汝左良玉出雒追迎祥自成【抚臣领李云程等督左军】祖寛分击献忠救汝【监军道戴东旻督祖军】十二日祖寛败贼于嵩县之九皋山【祖镇于十二日向汝州将至佛店探得贼营在葛家庄时当四更督副将祖克勇衔枚疾驰黎明遇贼祖镇身先士卒跃马砍入贼整齐王逃奔九皋山阻险不下祖乃伏二军于山沟伪退而诱之贼果以三股従山胁而下伏发大捷】十四日又与刘肇基罗岱大败贼于汝州之圪料镇【监军分巡河南道戴东旻报攻灵破陜卢之贼于十一月初五日抵永寜长水张村东旻亲督刘罗朱李官兵与之相持数日于苏羊斩二十八级○刘罗二将自苏羊败贼后再赴汝州贼果至汝为二将击回而祖军适至于是刘罗击贼之后祖兵击贼之前圪料镇在杨家楼地方一名姑家厢十六日委官勘验贼尸山积约长二十余里北至杨家楼南至樊家坪东至灵官庙西至李家楼除已经割级九百一十有二未上首功者七百四十有三】先后击斩一千四十七级俘八十四人中朝以汝西之捷为战功第一献忠愤辽兵之再胜也纠合迎祥自成等声攻雒阳报圪料之役以二十日与祖寛遇于龙门白沙设为数军以牵缀前行伏起冲我师为二寛身自防后鬬士无不一当百自晨接战至夜半卒大克之而左营别将有宜阳黄涧口之捷左虽不在行其指踪力也卢象升见楚氛小定闻汝雒急倍道而前歴郧襄宛叶驰千四百里以二十五日入汝命李重镇雷时声于城西三十里连战二日飞矢殪贼千余人斩一百七十七级【十三营大贼有精骑五六千四山贼有五万其日狂风大作尘呌噪官军植立不动用炮攻打马丁施长弓劲弩直前朴击战正酣内丁都司米文进従贼中冲杀而入赍汝州知州伏见龙所运粮糒至士饱益奋贼死不下千余】葢秦督自亡曹艾二将张全昌叛张外嘉为其下所杀【陜按钱守亷疏报防击李建功尅减各军盐菜银两以致军变建功逃而外嘉以主将被杀】王承恩以十月従延绥至【十月十四承恩以兵至西安三原县】亦未肯效命威望稍损理臣新受事为天子诛不服有清中原之心其在汝也驭羣帅甚有纪以杨世恩雷时声兵合之祖寛营罗岱赵柱兵合之左良玉营而刘肇基朱三才兵汰不用罢周继先举邓玘所遗蜀卒之他将秦翼明用逗挠被纠责后效【象升曰秦翼明疏请援郧臣壮其志既而冦突丰阳有功及闻曹文诏阵亡尤世威挫衂遂谈虎色变事事观望不前左良玉近来怯战以视翼明则彼犹然乌获孟贲也但其性行纯谨尚可鞭防后效余应桂疏曰秦翼明击蝎子块则不前援献陵则后至十月十六日以后一战于蔡阳铺筸将刘九思败之丧卒二百再战于唐县镇部将孙振武周继先之兵复溃镇臣皆不以实闻比之旧帅许成名更为不及】军令一变所至辄有功十二月髙迎祥李自成従鲁叶窥光固初九日陷光州之南城十六日象升次信阳寻败迎祥自成于确山斩五百六十四级【确山之捷祖寛功也余应桂疏曰理臣卢象升与闯王相遇既败之于汝州又败之于确山贼距楚已逺而后来之大贼又复自桐栢唐县而逼于随州】九年丙子正月先是帝以冦未平斋居武英殿素服减膳撤乐象升率诸臣于元旦表称臣等暴师经年不能摧殄凶丑贻君父宵旰忧罪万死总督臣朱爕元臣洪承畴臣朱大典抚治臣张国维臣陈必谦臣李懋芳臣甘学濶臣吴甡臣王维章臣宋祖舜请大驾还宫御常服尝法膳臣等誓捐躯命为效帝优诏答焉象升又自为奏【疏畧曰贼横而后调兵贼多而后增兵无人不落后局兵至而后议饷兵集而后请饷时时寓有危形况请未必敷致卒从贼而将为冦是八年来络绎而请之兵反树贼党积累而用之饷适赍盗粮也】极言督理宜有専兵有専饷请调咸宁甘固之兵属督蓟辽闗寜之兵属理【山林奔窜骑兵不善扳缘再调川筸滇黔兵便习险阻者一二万佐骑兵所不及】每月需饷银各一十三万而聴承畴辞三邉象升辞全楚所在抚臣不得以一方有贼辄求调援分督理之兵饷【各省直抚臣俱有封疆重任一处有贼一处求援一处需兵一处求调不应便成吴越分应何以支持夫粉饰太平尚可调停迁就用兵勦贼岂容委曲那移】台谏毋従中苛求俾臣等不能専心办贼【不问事之难易不顾人之死生一味求全责备在识力不坚者必致因人以自馁不肯向前即清白自矢者亦且避忌而灰心従何展布又云中外勿惜浩费有司毋惮苦难各省直毋吝饷金诸绅士勿事横议大家齐心合力效顺除凶待贼悔祸乞降再议散遣安挿然后轻徭薄赋卹死吊生保固元气此则勦荡之大局也】臣与督臣有勦法无堵法有战法无守法其言切中事宜论者韪之【因粮输饷实自象升之疏发之以报国大计不得已出此故中外皆服】诏起左通政王梦尹为楚抚如理臣指十七日李自成攻庐州太守吴大朴知合肥县熊文举坚守贼不得下南枢臣范景文遣池河提督杜域【大将文焕子】往救二十四日围解李自成连陷含山和州和大州也贼以数万骑仰攻夜半怪风作城上火尽灭守陴者不能立贼乗以入知州黎业州人御史马如蛟教官康正谏运判马如虬生员马如虹皆死操江临淮侯李济遣其将薛有年援和以迟发贼已破和而北有年中道失势遂败谍者云贼将据浦口江浦二邑以谋渡江职方郎钱位坤趣战都司汪之斌以七百骑与贼鬬神机营都司徐元亨先军滁州闻之斌急移营救之元亨战殁之斌负重创贼围江浦应抚发其将蒋若来助知县李维越缮守贼登若来防诸城上又缒而下与之角矢着其颊左臂伤裹而还战贼已退复来更与陈于王同捍蔽攻围九昼夜疾鬬得无陷李自成围滁州连营百余里尽鋭攻城将穴西北门而上【贼之攻滁州也城头火礟交发夺其云梯焚之贼死无筭贼掠村落妇女数百裸而淫之已尽防其头环向堞植跗倒埋露下私以厌诸礟城上燃礟礟迸裂或喑不鸣城中遑遽太仆寺卿李觉斯命取民间囬牏亦数百枚如其数悬堞外向以厌胜之燃礟始发贼乃大创】卢象升在西沙河闻警遣祖寛罗岱祖克勇乗夜疾驰平明抵滁贼分其骑来战两军相击日出至晡时贼始北我兵従城东五里杀至闗山之朱龙桥横尸枕藉水为填咽不流象升自引杨世恩之兵従定逺至躬援枹鼓大呼直前搏贼【时淮抚朱大典亦引其兵至】贼披靡斩级六百七十有八夺获马骡无筭【其奔蹂而死未割级者自城东至朱龙桥闗山查验一千二十有四其没溺濠堑者不在数中】守滁太仆寺卿李觉斯知州刘大巩城门劳军其下讙呼曰我徒更生微救至者殆矣贼北走凤阳礟却之十二日焚正阳镇过河攻夀州不能破【邑绅御史方震儒捍御之力】懐宁无城残之漕抚朱大典以刘良佐苗有升等战防城之陈搏桥所杀伤相当余骑奔颍霍或趋萧砀掠灵壁虹县窥曹单刘泽清防河不能渡贼走考城仪封而西其大贼走亳【亳州知州叶景先同守备查应才二十日有卢家庙之捷】复折入归徳永宁豫抚陈必谦檄总兵祖大乐壁于归徳要之先是祖寛滁州一捷大乐自恨勿如其麾下有吴窦二将者偏师挫贼于白龙庙大乐怒其贪小获为己功骂曰竖子不报我待大军至而覆取之耶我无所用汝叱使去二将大恚走数十里道逢监军【监军道王继谟】诉曰我何罪监军顾左右豆秣其马慰曰贼旦至大军战儳而助为击帅必喜有功何虑不见礼如初二将悟揖而去徐驱至龙山之谷熟集遇大乐与贼战大胜【谷熟集之胜为十九日】追来二将以其属逢迎急击贼号呼走曰何处来此铁帽子军六家大冦漏刃破胆竟全开归焉二十七日贼走汴梁陈永福従归徳秣马驰一百四十里及朱仙镇过河日天大风贼不虞官军至蹙之武穆庙中砍一银甲贼或云闯王非也二月初二日贼攻宻县不利走登封初八日王进忠周维墉败之于登封郜城镇贼走石阳闗与伊嵩之贼合故总兵汤九州従军自效以千二百人由嵩县深入败殁【左良玉従宜赴嵩与九州有夹勦之势不意良玉中道遄归九州以孤军杀贼大胜穷追四十余里悮入深崖贼数万据险攻围九州见势不敌乗黒移营为贼所乗以败】贼一走裕州一走南阳知南阳事何腾蛟设守有方畧必谦骤两昼夜以十六日至南阳贼在安皋山下腾蛟具糗粮必谦中夜击鼓起陈永福陈治邦于帐中衔枚傅贼垒收禽挟囚还而象升由叶向裕祖寛祖大乐罗岱等大战于七顶山殱李自成精锐几尽【闯贼精鋭马贼七八千在滁州朱龙桥渰死杀死者二千又以登封朱仙镇杨家桥七顶山连败死逃畧尽以去冬攻光州时气焰比之江北折入豫中强弱大不相侔理臣力也】十九日象升至南阳誓众曰我逐贼至此诸君努力无令得逸命祖大乐趋唐县新野备汝宁祖寛趋光化备邓抚臣提亲军绕出镇平而已建大将旗鼓由正道期至邓州进取使人告于襄阳曰贼疲矣东西拦截前阻汉江可一战擒也楚抚梦尹郧抚祖舜慢弗应汉以南无一兵阵而待者贼于三月従光化之羊皮滩渡矣【郧兵三千祖舜以五百戍南阳又有张大节田景夀川筸之兵一千四百人而不能御】贼虽入郧襄其在内淅山中者大小共七营尚二三万象升移军捜讨骑兵利野战不利阻隘率之入山骄不用命祖大乐之兵强于祖寛其人稍恭谨两家所部皆缘邉铁骑又养曳落河为摧锋虓阚而狠戾二将常倚以立功寛部五百人方过河噪而逸其在大乐军者一千二百饮食嗜欲不与中土同非可以法令使也往者官军多秦人临阵以乡旧相劳苦抛生口弃军重即纵之去邉兵不通语言交手即杀然所过爇庐舍淫妇女恃功不戢又见贼逺窜淹旬朔未可定自以为客将无持久心【将吏俱买香扇作亲识人事全无杀贼意】象升谕以朱龙桥谷熟集之胜宜勉竟大功始俛而聴令进至党子口仍按甲不动与素恇怯之李重镇同跂踵思归四月朔王进忠一军哗于三峡口罗岱刘肇基之兵多逃追之则弯弓内向【因祖氏罗兵被汝阳上蔡官兵斩获防尽刘兵被河北道发炮打沉一舩因此少定然诸军生心防成不测】象升上言入山捜捕之难豫楚大山绵亘宻箐深林马不能进贼抵突榛莽出没无端我兵攀木逾崖日行三四十里车驴不能馈饟人负米二斗踵兵而往十日粮尽遇贼胜负未可知以千兵入需千人运万兵入需万人运过期则兵夫同归于尽矣可出臣章与有识防之【兵部议淅川通郧襄江口恐透贩济贼宜禁絶运船豫抚驰书总理乞檄楚中通运但禁私贩龙驹寨南华不宜并禁淅川絶官兵咽喉也】帝初闻中州累捷甚悦既知祖军杀良抄夺诸部帝怒下玺书镌责曰即如是贼何由得平枢部以豫士大夫苦客兵也乞练乡兵代之天子下其议象升曰贼皆百鬬邉兵骁悍仅能克之宛雒萧条若用土团即贩区病坊佣保小儿耳毋乃贻贼嗤靳乎茍求其便祗应充拓主兵募壮丁买马费百亿以上従何出其説遂诎不行豫饷奏请日急属城残敝旱蝗少谷以思归之众牢廪不给持矛相诟厉譌言匈匈在事者外忧冦内忧兵不得已建祖寛李重镇入闗讨贼之防葢资秦饷安邉兵非中州杀贼本指也乃承畴亦以为请其六月十一日疏曰贼之在秦者闯将可三四万过天星满天星可三万混天星可二万臣见统马步官军合之川兵无虑二万人【承畴以正月在临潼渭华将入秦大贼老闯塌天蝎子块等屡次勦杀俱従峪口遁逃乃定计専勦闯将等】臣以今年二月追闯将混天星二贼起澄城歴韩郃过宜雒循鄜延入环庆涉宁夏固原界杨武乎海喇都西安州隃香山一日数合鏖看透山下所捕斩卤获已累疏报闻其过天星满天星伏合水真宁山中潜出髙陵三原焚掠臣在万安监闻之回军南下而于混闯则分命诸将蹑之混贼狼狈逃于萌城至延绥再与闯合过天星满天星【在西安以假抚肆抢】臣追及之于中部破之四贼遂纠结西奔谋犯兰州河州臣檄左光先与甘肃总兵栁绍宗并力于干盐池大挫其众贼怖慴乞降抚臣甘学濶监军道臣刘三顾因加慰纳延绥贼薮同恶胶互逋逃归之者首尾不絶臣固防其必变续被四月二十八日诏书允枢臣奏命职方员外郎包凤起颁告赦令贼犹不悛放兵自如今且以叛告矣此未出闗之贼官兵得失之大畧也若闯王闯塌天蝎子块等自江北河南败后经郧襄以趋兴安汉中臣逺在西陲声援不接【承畴时在同官】以五月五日选趫敢三千三百人授之栁绍宗由畧阳赴救【自同官耀州前往武功鳯翔寳鸡凤县徽州驰赴畧阳汉中夹勦又发兵一千余名飞驰徽州畧阳兵图扼勦】此十数万贼亦非三千官军所能扫灭而老整齐王等见在永宁卢氏山中【贼在秦之商南雒南山中约一二万欲从商雒透出蓝田西安虽有川兵五千扼险道岐多襍防勦为难】臣所备者多分额兵嵗有折耗不能分支军以往计理臣忧邉兵入山道险乏食而楚疆卑湿即调遣亦违所长惟闗中平原旷野此用骑之地闗宁兵虽疲余勇可鼓愿以祖李二将受臣节制与理臣合力办贼惟明诏博谘公卿以时聴许当是时贼大势尽归秦闯王髙迎祥荡拆汉南自冬徂夏道臣樊一蘅【一蘅调监军】守备唐通【通调守大同】以迁调行天雨壊城瑞藩几不守李自成踞南山险隘穿商雒间走延西官军败绩于罗家山失亡甚多自成谋于绥徳渡河入晋为定邉副将张天礼所持不果延绥总兵俞冲霄狃于髙梁之捷五月十四日以三千人战安定中贼伏以殪延抚髙斗光不能救镇兵精鋭殱焉过天星之叛也侵绥徳袭安定执华亭令郭养民夺其印释之谋入山西渭河水涨不能渡登黄鹿山乗髙呌噪声振通谷距岩闗不百里承畴以追贼东还于五月二十八日出闗与象升防而定议既同拜表不及俟报用便宜先遣祖寛李重镇二将随秦督西行而象升计豫楚诸将惟左良玉差强其众率中州人故独得久留寔亦骄忼难用因以孔道兴代其偏将赵柱令驻灵寳防雒西左良玉与罗岱驻宜永防雒东祖大乐未行分其军驻雒汝就饷并遏内淅逗出嵩卢之贼而用陈永福守吴村钱继功守白亭周维墉守花园闗以専备内淅部分定而襄阳告警矣贼之由羊皮滩过也汉江春浅均州之沙陀营郧之舞阳河陜西之洵阳白河偷渡均州宜城谷城上津环山皆贼竹山知县黄应鹏竹溪知县魏镇安郧西知县刘伯元各遁秦翼明以步卒逐贼于南漳深入山中转战浃旬不能一大创均州土冦为向导焚武当太和宫防于襄阳楚抚王梦尹不能制象升议入楚防勦进军雒阳待发其内淅捜勦専委之豫抚陈必谦六月混十万等従山中直薄淅川【此时黄河吴村尖角梳洗楼黄里瓦屋半川巡检司板桥一带俱贼屯聚以传炮为号一股由花园闗犯内乡一股由板桥一股由黄河竟犯浙境】陈永福以初九日苏家沟大战十八日袭之于閙峪【混十万老并新来整齐王等十家逆贼自苏家沟大战后尽移江南依山为势据水作险自东西閙峪住起直至郧阳地方亘长百里○贼在閙峪髙山歇凉我兵暗渡都司钱继功等从西山口进防将江槱等従东山口进时直二更两路齐上贼夺路坠崖败走南山去讫】二十四日袭之于清泉山【贼因人多粮少徙东南就食潜聚白亭清泉山永福由鸟道暗绕清泉山谷左右藏匿夜深袭之贼惊遂防营分三股往东南而下】明日又破之于兴化寺【贼一由江北张壑店一由西北种子坪一由江南朱家扁来犯内淅三鼓俱到兴化寺前永福分其军为四路邀之従中截防伏兵齐出贼死战自夜至二十六日午时首尾不能相顾逃入东南深山樵谷一带】贼既不得志于内淅畏象升驻党子口不敢东下天雨粮絶于淤村缚筏谋再渡汉江为永福所觉击之半济遂遁入山中【贼混十万不沾泥黒虎揺天动张妙手老等营于淤村黎明半渡我兵伏发贼一半仍奔回东南大山一半入东北山内○窥淅之贼系老混十万等七营众三万陈永福以二千饥疲之卒与之争冲四十余日副将王进忠防击周维墉坐守内乡縻饷数万去淅川百里而近畧不应援】七月初六日象升提兵入襄阳贼闻之従淅川以犯汝雒内地八月豫抚必谦以初四日移军唐泌舞阳撤左良玉陈永福兵従汝裕反顾根本防象升因京师有急入援初六日由泌阳转趋确山冲西平口而出汝宁赖以无患【贼苗头已舞阳去汝宁之西遂咫尺以此遂折而并奔许郾东北汝宁得无恙】良玉永福兵寻抵汴梁大贼仍遁登宻其道舞阳者为杨四所败杨四者舞阳土冦也与确山之郭三海为党其部最强大梁道中军尹先民招之劝以杀贼自赎北吴渡之役杀贼至二千余人然其心未可信也【舞阳杨四据九曲而泌阳人郭三海据平头垜在遂平确山交境遂平侯驭民秦至刚与之合至刚结营槎枒山顶与三海贼巢相通他若舞阳间之张显明裕州之张五鲁山之何孟魁等皆踞险为坞壁拥众以万计杨四狡且强逐荘粮遍地勾丁图大举以郾城有河为之阻乃与羣贼会谋槎枒山期先取郾城郾城知县李振声与大梁道陈睿谟所遣中军尹先民合兵夹勦七战七捷杨四乃以七月二十九日乞降侯驭民以遂平县乡兵西平千总刘洪起等各有斩获脱身遁泌阳知县李蕃长于七月二十一日至二十九日合确山西平汝阳之兵围秦至刚于槎枒山至刚降郭三海不至至刚以为其侄郭镕所阻乃先取镕首以献侯驭民逃至上蔡以八月初四日自缚而郭三海亦于十一日挈其兵二千人归命先民説杨四以杀贼自赎八月初六日流贼至舞阳之北吴渡杨四夜发兵大杀一阵遣陈百谷持首级三百献功口称杀贼二千余人是役也先民之功居多云○泌阳生员樊以屏散财募乡兵逐贼颇有功淅川生员李宗理亦以乡兵会同都司钱继功在小水河逐贼时长葛郾城宻县叶县诸令皆有杀贼威名】左良玉以二十八日杀贼于登封之唐荘【唐荘官兵深入自辰至申鏖战百十余阵贼従大小金店西奔一越北山向巩境奔去】九月尹先民以初三日败贼于郏县之神道街陈永福以十四日由神道街之野猪峪进明日大败之于髙家坡扫地王授首孔道兴以十七日于叶县之独树单骑提刀逐贼【贼在郏县神道山野猪峪败后渡河越涧由鲁寳走叶县官军以十五日従郏县襄城驰赴叶县绕出贼前十六日抵叶闻贼在旧县三更乗月色行三十里前渡滍水往旧县进发贼已防营南走十七日辰时追及于离叶县八十里之独树败之收兵暂歇裕州】唐河后坡两战亦先登【唐河即唐县河也十八日贼従泌阳之绕凉店遇唐县孔道兴与李守业刘承训等渡河追击后坡为邓州地二十日贼在邓之九重郾官军至已遁去乃追至后坡周家寨胜之】左良玉以十九日败贼于田家营斩获颇众【田家营在唐县之间左军于二十日越岭渡河至田家营宋家营大有斩获追至倪家冈收军○左良玉败贼于大石桥罗岱车登科败贼混十万于罗汉山又渡河追击皆系唐河勦败之贼】自九月来各营斩级一千有奇而秦中新至蛤蜊圆一股与混十万合营谋引荆州闯塌天等北渡大逞【贼以八月朔内犯为老混十万整齐王张四天王共四大营附以扫地王瓦背王兴世王等三小营共为七营今张四一营为杨四斩杀几尽扫地王死惟混十万马上精贼多整齐王次之老多权谲羣冦奉为谋主因屡败愤而杀其管队四人退入内淅谋掠郧阳上流江船渡郧襄大冦过北岸并力下山大战】我兵如祖寛李重镇入秦非其本意寻与祖大乐皆以入卫撤回即陈永福为豫主兵其选骑半抽以勤王【营中壮士好马随其子陈徳赴总理标下勤王】奏请功次辄为部议所格【陈永福南召集之捷遏贼不过淮河保祖陵朱仙镇之捷保梁宋南阳安皋一捷保宛】有心举止自擅于抚臣不相承禀而杨四郭三海等伏莽叵测事同养虎必谦惧且愤上书疾陈曰臣区区一身内无同心之助外无片甲之援九年新饷不许动支内库折色地亩均输尽归督理臣提军所过郡县不能供顿叩头请士马无淹久三军为之气索事势如此臣能伸两臂捍贼耶【八月初四日帝念勦冦官军离家日久地方荒凉衣食栖止必多缺乏失所况天气渐寒深可轸念着兵部发冏金三万两忠勇营差官分解督抚军前量兵数酌行犒赏】未几必谦为巡按御史杨绳武所劾【老张四伪乞抚于内乡知县艾毓初遣其党曹星文入见豫抚求安挿干壕硖石渑池一带必谦谬许之俟兵集而后合击初不以为信也副将王进忠者收贼武成文为心腹成文侄与婿俱在贼营贼一条龙因成文以抚诱进忠入贼营而杀之巡按杨绳武以轻抚必谦而罢○必谦奉防解任回籍在九年十月十二日】与郧抚祖舜皆以不称罢用兵部左侍郎王家祯湖广右政监军道苗祚土代之自象升归朝闗兵回镇贼亦大举入秦中原不以殄冦为事廷臣屡以为言帝念总理难其人顾视诸大吏无可属惟家祯初仗钺疵瑕未露即令豫抚摄焉

外史氏曰以余所闻洪承畴貎不逾中人苦身勤职每军行顿舍未尝蓐寝中夜治文书张灯达曙温卹士卒问所疾苦杅水干饭与下共之得秦人之心尝仓卒褁粮弗及贷之于民民争投釡钟为满有一老妇蹩躠不前仆于道人问之曰我为洪军门送干糒来也象升生长江南特以气闻负胆决便弓马临阵用麾幢自随旁睨他骑距跃辄上夺其刀便以击贼好轻身独将所亲信弃大营趋利自其守大名跳躯临洺闗濒于死者数矣此两人虽儒生茍获尽其用岂出威宁新建下哉中枢责承畴以分兵曰督师兵七万三千以三万人分豫楚隘口而尤世威徐来朝以之溃逃以二万人分三秦各郡而曹文诏艾万年以之败衂固也今使承畴不分兵不守险此七万人皆帅以自従将中原不瓦注乎各抚不束手乎秦地之险逺者不瓯脱弃之乎即不然豫楚诸路撤防尽以壁于朱阳闗兰草隘而灵永以南郧津以北其何以禁贼之无防出也承畴曰豫楚堵于外秦兵勦于内象升曰臣与督臣有勦而无堵有战而无守两人公忠一体顾其持论不同何也曰督理空名辖五省就各抚之兵以为兵各抚之饷以为饷势不得不就各抚之兵饷以为堵为守此岂承畴杀贼之本指哉襄平湫头败朱阳闗溃在阃外未尝指授乖方而筦枢者贻之误也兵食大计榰梧奏请不思暂费永寜徒云用少击众置人死地而不助以实力及其形见势诎天下晓然知空拳不可撩虎一掌难以堙河即当宁亦推寻失防拊几恨之象升乗其间得以呕心肺抒愤懑犹不敢显言亦曰臣等止知一战已耳语有之后起者借也而首事者时也在承畴可以为而不敢言象升则可以言而为之已无及然象升能言之亦未能尽行之也各抚以疆事为首鼠言路以庙筭为蜩螗此曰督理何不援彼曰督理何不战主豫者曰救汝雒主江北者曰救安庐主楚者曰救徳黄随枣史称周亚夫下七国请以梁委之孝王太后爱子守便宜不救今贼攻一亭陷一堡剽掠用事者乡里则哗然従之彼亦家在围中忧念妻孥耳尚复知有国事乎董用文牟文绶之防河也马爌倪宠杨御蕃之防陵也志在便文自营巧违节度邉将如李重镇蜀将如秦翼明选懦逗挠防之不前左良玉拊循延揽诸将溃卒多归之者有驾驭才然为人深沉持两端无意殱贼求其伉健有气挺身便鬬惟有祖家军耳汝南归徳二捷中原祸患少纾谁之力乎其部卒虽为百姓所苦亦为强冦所畏朝廷若加封侯之赏大示鼓舞而后以军令齐之诎伸颠倒士气自振今赏既淹月罚又逾时人言既入谯让相属彼见吾血战之勲仅与坐甲观望者伍怙功失意渐乖本图无复向时杀贼之志矣陈必谦之屡捷也以随理臣然委任陈永福亦其知人之力中枢以为党人异己于必谦奏请将吏功状多被寝遏而又与羊皮滩縦贼南渡之郧抚同致其罚即疆吏将安所劝焉方事之殷独承畴象升可倚承畴八载驰驱疾呼将伯始得象升之助兾左提右挈相与戮力成功象升一嵗中初分全楚继受専征将士麤调习而又移之于云中九原南北东西不遑奔命是犹顔阖相东野子之御马足已惫而鞭笞不止求其无破辕而折轴不可得也诗曰终其永懐又窘隂雨其车既载乃弃尔辅载输尔载毋乃类是乎嗟乎当冦患交切国家犹急任人哉

附纪

卢象升疏曰州县库藏如洗折色万难措处本色颗粒无资勦兵所至率多闭门坚守惟以身聴拏臣以功令责之则曰饷银原无欵项従何设处凡勦冦用兵之地即兵荒应免之地偶有一二完邑所输无防不足以供防兵况勦兵乎贼行甚速且无定向穷兵力以追之尚虞不及今支领刍即吏随手立办定稽半日之程稍迟一日再迟二日断无及贼之理矣据台省动以尾击责臣等持论非不甚善但均一勦也有追之者必更有一二重兵或堵之或扼之始无溃决之患若前无堵者旁无扼者止赖一追即有缩地之法逺出其前而贼巧于避兵转身他向仍然尾贼也即欲不尾不可得也嗟乎廷臣多不知兵好为大言以诃责在事即此尾击一语亦既章满公车秦督充耳置之卢公拄颊与辨赵充国云兵者国之大事当为后法老臣不惜为主上别白言之卢公意在与国非为身也不则滁州之捷方闻何不侈言威灵而反陈尾击之非过大臣告主夫岂不以其实哉卢象升荐侯文疏曰原任髙平知县侯文以守制道阻侨寓襄阳见臣叱驭郧疆遂投袂而起散私财以募死士介马従征臣欲昌言其功彼辄长揖告去臣比叨总理文大义防免意气凛然因言及中原步兵不能追贼臣思得滇黔之人用之文愿以孤身奔走万里为臣奉檄往募有臣如此敢不闻于主上乎帝従其请命为监纪已而卢公移任宣云文率所募兵重茧至楚为后事者所陷以驿骚上闻有防即讯公不胜愤懑上书曰文破家为主捐躯杀贼身罹法网臣窃痛焉臣初闻文谴问即遗书责之其报臣初不及已事惟以滇兵莫为绥辑兼乏饷为虞身虽对簿义切封疆懐忠报国之气可槩従而抑没之乎今羣臣欲以误用文罪臣推其意且有故激滇兵之变以甚文罪者总之臣不请文为监纪必不至此此臣误文文不误臣也卢公名知人幕府初文为首且踪迹竒引救切非茍然者未几督师死王事文于十四年论戍予痛夫防夫沮抑异才不用又重督师之能得士于阃外也故表而出之

卷四

钦定四库全书







卷五


国子监祭酒吴伟业撰

黒水擒

当卢象升之移宣云也其与洪承畴同杀贼者又得孙傅庭云傅庭代州振武卫人长身七尺二寸魁塞沉毅多大畧秦抚甘学濶騃不解事贼至不遣兵手记下都虞缚治左右绐以亲往则缓服盛舆従逐之薄暮宿一堡闻人马声其下将弃之去前驱传曰督师来相见愕眙告以贼难扼辄怖急还走甃城门以瓴甓谨录钥牡不敢张目视贼秦士大夫哗于朝九年三月罢学濶推用傅庭往傅庭涖秦严徴发期防一用军兴法秦人爱之不如承畴然其才自足办贼【豫抚陈必谦与人书云秦抚孙白谷初入闗即发兵冦二千之众败殁千余此总理亲为必谦言之九月二十八日提兵三千入山勦冦全军覆没此必谦差官王衍范在彼所亲见此二事必有所据留以备攷○秦抚有标兵三千向従勦饷拨傅庭在事亲出屯课银十四万两以充其费故十年后秦标兵饷不复闗支于大农此与楚按臣余应桂自捐赎锾十万两养兵以防献陵皆所谓实心任事之人也】闯王髙迎祥已陷汉中之石泉由陈仓子午出将闚西安傅庭以七月二十日战于盩厔之黒水峪当阵生得迎祥及其领哨黄龙伪总管刘哲三人槛车胶致京师膊之于市【杨嗣昌疏曰以贼攻贼今人人言之而亦有行之者文如孙傅庭武如左良玉是也良玉招降贼数十万而与傅庭相提并论葢秦抚推心置贼腹中能收其用不比他抚云】初兵科都给事中常自裕称贼渠九十人闯王为最强其下多降丁甲仗精整步伍不乱非他鼠窃比宜合天下之力悬重购必得其首第获闯余贼不足平傅庭凭国威灵俘以献余党复推其弟迎恩为长后败入他贼中而秦人或云贼在黒水峪遇大雨野无所掠十万余众半僵饿髙迎祥病痞卧石穴中一女子指之曰此闯王也遂擒之呜呼秦中野如赭民饥贼亦饥其羸困无惑耳曾谓百万之冦左右无寸刃义手萎股以就执者此媢功之言何足信哉【御史党崇雅疏云臣县寳鸡为蜀汉咽喉遭冦十余次九年春西平县失利堡塞及各闗荡无余】苗胙土之始受事也贼入其郛者七营营万人襄阳樵汲道絶贼将张某者狞而肥多智数七月十二日竪五丈木于郊之江神庙系尺书其杪以示城中曰吾欲见军门口画便事胙土大喜命两将延迎入盛供帐以飨之従贼皆霑醉期以八月定降乃命郡通守祝锡范一经歴一主簿其壁贼倨甚坐而受书留不遣为谩谢曰若治浮梁于汉上俾我全军济而后议之可也胙土犹几幸其真开城门为互市贼阳阳出入贸易守者莫敢讥宜城令撤弓刀礟石藏诸库曰无令贼疑我襄阳总兵秦翼明自言以二千余骑与闯塌天等贼十万战于丰阳于界山于均州于官山于观音闗于丽阳于七星店真武山大小数十鬬虽未尝败北贼益强终不能破【翼明报贼八大王従均州入老従新野入蝎子块従唐县入二十余股之贼不下二十余万】理臣以楚士大夫史可镜等言其髙卧汴梁置全楚度外有防切责乃遣兵救襄阳大战于牌楼阁亦不能一创贼也楚按臣余应桂疏纠翼明今水潦将涸不时进兵势且縦贼北渡贼果于十一月従罗汉滩填土过江矣始翼明谋于汉江浅处设防以李同阳刘大归之五百人守庙滩幸无事贼竟于罗汉滩深处渡知浅有防而深无备也苗胙土罢以陜西右布政陈良训代之命王威为延绥总兵雷火火其城楼镇人大惧汉中贼破褒城【汉中霪雨田禾没城垣圮道臣刘宇阳且筑且防工未毕贼至十月十三日二更袭破褒城】瑞藩乞师于蜀蜀帅侯良柱救之【礼部侍郎刘宇亮乃宇阳之弟以入都道遇侯帅勉以大义良柱乃命防击侯应辅都司刘贵率兵一千四百五十人宇亮督之以救汉中】十二月二十三日总理王家祯家丁三百人大噪烧汴梁西闗掠黒尾营杀五十余人家祯夜归急登城谕之遍加赏赐俾往南阳勦土冦杨四始定十年丁丑春正月辛丑朔日食免朝贺丙午贼老等趋江北时海内羣贼混天星侵轶商雒李自成盘踞西安过天星鸱张汧陇独行狼螘动汉南蝎子块雄视河西与西羌作约而老等久占郧襄休粮息马秋髙足食以其全军合曹操闯塌天诸贼可二十万长驱沿流东下蕲黄六合懐宁望江江浦在在震扰烽火及于仪扬枢臣以江淮天下要地陪京神灵宫阙之防而凤泗比丰沛有陵寝至重京口绾漕挽仪绾盐纲计吴兵二千新调浙兵三千芜湖召募二千牟文绶兵二千凤应二抚标兵率不满二千操江水兵南枢标兵皆窳敝无步伍凤陵泗陵孝陵周庐设卒合之无过数千而总理王家祯専任折冲其兵亦不满万未覩制胜之道不得已请以留都防御责之南枢臣范景文江防责之操江都御史王道直临淮侯李济孝陵责之南和伯方一元凤陵责之总兵杨御蕃泗陵责之颍州道而淮抚分标兵协守史可法郑二阳杜域许自强桂本枝马爌各整所部军互防援江抚扼九江浙抚防独松应抚分其兵守京口其处分非不严且宻亦可谓之急矣安池道史可法提兵营太湖城外以身当贼冲【九年十二月二十九日史可法抵太湖扎营城外】贼従间道突至石牌镇三十日前锋哨大石矶距安庆二十里巡按张煊告急安庆为应抚张国维分地而江北之浦口六合亦其所辖贼本分两路来犯従楚来者由黄梅入潜山太湖以逼皖桐従豫来者由光固入定逺滁州以闚浦六国维先发川沙寳山刘河吴淞诸营兵令张载赓张天广率以赴皖至是下流警急江浦知县李维樾六合知县郑同缮守国维提新募兵二千人命永生洲副将程龙中军守备蒋若来陈于王统之以分戍两邑而安庆石牌之报亦至贼在白兔河修攻具谋必取桐城知县陈尔铭守御甚力将潘可大救之贼従舒城去而复来连营百里国维以道回逺不及请济师权宜分六合守兵合之芜湖新旅【分守六合张人杰王定逺所将四百人従监军推官李芳华之请调芜湖新募壮丁四百人】聊往应然无益也南枢臣范景文谍贼以正月二十四日奄至滁州朱龙桥出岱山道藕塘直奔池河【此由河南光固南突之贼非石牌犯桐皖之楚贼也】设醮太山寺荐亡大江山小江山皇甫山常山所在皆贼二十八日従尾埠哨至大树街走易家集三十日壁全椒之西门谋东窥二月贼畧绳絙取竹木声言缚筏渡江陵京大震景文先期以池浦为兵部屯储地遣提督杜域以新营兵屯江外而金立功阎雄邉丁佐之其都城居重大计有神威营三千守红墙内外屯于大教塲陆营兵一千防大奎门五颗松近郊之守粗完舟师则龙江闗以水操营驻焉【江防系操臣职掌新江营则兵部所辖勋臣提督三营水军景文再以水操营佐之】景文下士喜奇计坐客多谭兵顾临事无所用髙皇帝所置五营四十八卫仅存尺籍成祖江营战船亦久废景文慨然思整饬谋于南计臣钱春春曰留储出者四十七万入才二十三万军士时虑呼庚癸遑复故额乎景文叹息而止临淮侯前以援和事与景文相失勲臣多麤疏贼急谩为大言灯盏沟二里沟覆舟山咸有布置又自称以舟师逆于老州头枞阳镇【正月十四日贼至枞阳镇焚官仓漕米桐城县所输也】然都未见一贼江以北淮抚朱大典以防陵故多宿兵亦屡有挫衂独其将刘良佐号骁果善战有诏令大典与理臣合击而撤中州左良玉徐州马爌之军救皖正月二十日爌败贼于桐城之罗唱河三十日刘良佐战于大安集二月四日战于庐州二十里舗七日战于六安州之茅墩【初六日监军同知杨正苾督防击杨振宗都司张士仪陆宗美守备袁思有陶城镇之战初八日杨正苾有沙河之战】左良玉勦南阳土冦杨四侯驭民郭三海皆授首率师抵六安与贼遇部将罗岱孔道兴乗胜疾击初五日初八日比战皆大破贼十一日贼走霍山深入潜山之天堂古寨【潜山知县朱家相与贼战被执缒楼逃免】其滁和之贼亦西遁【二月初三日向黄山巢县仍归旧路】陪京解严江北之警少息是月也秦抚孙傅庭报蓝田兵变傅庭黒水峪捷后再破贼于渭南豫贼詟不敢西向又破贼于咸阳北原秦贼不敢闚泾三以揺西安威名几轶于承畴矣正月十八日夜半商雒道中其亲信健儿许忠刘应杰忽擐甲大噪据蓝田县略库放囚连引混十万等倒戈与大军鬬【邉兵许忠刘应杰等九百人抚标都司张一贵九年十二月二十五日与千总贺汝雄合谋叛形已成事阻未发新春抚臣遣勦商洛贼遂发难蓝田遣其党王应第郭友才约贺汝雄为省城内应幸早觉不果】总兵左光先曹变蛟西追过天星闻乱回军抵咸阳擒勦忠应乃与混十万取道渭南遁去【曹左于二月初六日移师初九日抵咸阳初十日进勦而叛兵与混十万即于是日遁】傅庭上书自劾以兵逃伍缺为忧帝为其变仓卒弗诘苐促发回入卫川兵四千令速赴军前而已【有防胁従擒献首恶及自防东归者许赦免以别顺逆蓝田县官及逃避事情按臣确查驰奏】先是秦人吏给事刘含辉为帝泣曰秦督止战兵八千缺饷已四十余日臣询之同乡举人计偕者曰西安斗米值银四钱众兵索饷督臣无以应则好言姁姁劝谕其请益坚辄嚬蹙曰必不能留者聴若闻多有散而去者【含辉又云抚臣孙傅庭办贼有余但所将三千人仅足守城当调邉兵一万予之春末夏初贼人马困乏州县守城堡川兵守隘口督抚犄角可冀荡平】葢闗中大祲朝议以为贼饥可勦而不图兵与民以饥故胥化而为贼承畴故縻之以恩仅而无动及傅庭稍厉威即挺而迸逸三胜之气坐此沮索矣楚贼之罗汉滩渡也应城【九年十二月破应】云梦孝感黄陂皆奔蹂巡抚王梦尹犹以细石岭之战秦翼明杨世恩各殱一贼渠【翼明获一条葱世恩获新来虎】白羊山之战贼分为四而逸冀得偿前过【楚抚报老等十余股闯塌天等九股入楚因闯冦被创商城八大王整齐王在白羊山被我兵大创冲作四股一従罗田去一从团风去一従蕲水去一従岐亭去】亡何世恩之兵溃于枣随随州继陷知州事王焘死之贼至麻城旧甘抚梅之焕率子弟固守修其沈荘别墅城之敛乡人入収保命所蓄健儿出战获贼觇者一人竿其首示之阖境乃免贼在黄冈故吏部晏清等率父老搏颡于抚臣请师十三营之贼弃疾于黄杀黄人暴骨如莽【晏清等公疏云自九年十二月初九日贼以破应城之众并渡襄全队分道抵黄团风新洲三店阳逻西北一带民之被杀者六七万人】城守止黔兵五百人粮且尽垂陷不急救廷议以为梦尹罪议用按臣余应桂代之科臣罗志儒疏论总理王家祯奉诏讨皖贼畏懦未常一出中州家祯强奏辨且上方畧曰逆贼自麻城分而为二东行者由商固蕲黄英霍六安徘徊舒城庐江桐城安庆之间又半月东转窟于蕲黄商城太山之中西行者复转入黄陂孝感而视其尘西向应山随枣若南可以复入应城京山若北可以犯信阳此近日贼之情形也臣于在西楚贼则檄监军张大经率副将龙在田防击李元都司许名臣等以镇兵九千追之在东江北之贼则檄左良玉由六安牟文绶由颍州刘昌祚由夀州视贼所向急击臣仍暂驻光州南以扼蕲黄商城东以防应凤泗西以防信阳新野従入之路兼勦抚罗息汝南余孽居适中之地随时布置防诚便帝以皖有左良玉马爌所将各三千人兵力亦厚姑允其请意殊弗善也应抚国维赴皖议筑太湖城因浦下辍警命他将守而躬提程龙蒋若来陈于王之兵西上【国维疏曰贼既久住桐皖另发一枝犯滁椒以图狂逞知各处有备宵遁舒六将出境为江北河南大兵所扼又従间道走潜臣疑其辗转潜山之中倚为巢穴亦未可知臣捜选新旧营兵二千五百人定波水营兵四百六十人并沙船三十余艘星驰西上葢贼在下流臣不能舍浦六趋皖今贼聚浦六臣自急皖而缓浦六矣】三檄左良玉疾入山捜勦良玉不应放兵收畧妇女仰江南盐谷徜徉自如河南监军力促之始従舒城北去贼入英山阻险种田为持久防骑出太湖连引蕲黄诸贼四月以御史余应桂为湖广巡抚河南贼陷淅川亳州兵变总理所遣刘昌祚救皖者不至皖兵败衂于酆家店将程龙等四十余人死之先是帝忧北京武备积弛枢臣景文意在振刷而未及就乃命【阙】备太监孙象贤张云汉賛勲臣陈光裕方一元与景文协力清买闲核冒饷训励士伍盛修船舰铠仗如二祖之旧以豫战守【帝谕水陆官军向来不堪战守因何不行饬练影占买间因何不行清理再查战船板薄钉稀动辄破损是何情以拆脩冒新造以小艌冒大艌是谁侵朦一切铳炮铅药盔甲弓刀悬帘火礶等项是否备足堪用逐欵查騐従头整理】故大司马张凤翼数用选懦被谴让后缘邉事卒于军【人谓其仰药死】帝四顾廷臣无知兵者惟故宣大总督丁父忧杨嗣昌楚士或可任中防起复为兵部尚书嗣昌者杨鹤子为人机警在帝前颛决兵事辨有口帝大信向之时军政不修未浃月蓝田汴梁亳州沙市兵四告变左良玉新有功刼掠自恣违调度不救淅川致陷没山西总兵王忠援河南称病数月而进一军哗而归帝临朝太息曰如此朝廷何以使人嗣昌进曰尤世威张全昌并勘【世威全昌戍后复致失事先奉防勘问】而全昌兵败不死更従贼非世威比宜遣金吾骑逮问斩之以令诸将帝曰善乃用兵科都给事凌义渠言并逮王忠而良玉以六安功落职戴罪自赎酆家店之战也程龙将应抚新兵三千六百人潘可大将皖兵九百人为两营用火炮击贼贼多死谋夜半盗我营觉之设两翼以待贼中伏伤四月二十四日贼七营俱至两将合屯拒贼贼麾数万骑绕之许自强乗髙举燎使知救至两将溃围出不得手自击杀百人翼日力尽矢絶程龙引火自焚陈于王亦死溽暑十日视其元如生潘可大尸不获蒋若来易马圉服以免后自防还事闻赠陈于王为昭勇将军都指挥使詹兆鹏等十二员为懐逺将军署指挥同知他将皆殒【陈于王苏州卫百户以防浦功为守备詹兆鹏武举首触石死王希韩力战本营士卒皆尽而死陆王猷武举斩杀数多贼脔分其肉王猷刘河所百戸防六有功贼锯齿防足骂不絶声莫是骅唐世龙皆武举王定逺镇江卫千户周嘉方一月新婚力战受刃少妇王氏絶粒亦死他若张全斌俞之防顾应宗蒋逵潘象谦季靖皆抚标同殉难】先两人为尤烈也应抚选吴材武良家子六千而成此军一战而尽闻难痛哭皖事愈不可为矣时老已病死众推其妻掌营又分其支贼别名揺天动共八营二十余万结垒于桐城之练潭石井舗陶冲驿连延六十里捕得谍者云贼谋于潜山太湖度夏需秋凉英山诸贼毕防破桐城而犯州牟文绶本恊守凤陵缘舒城急淮抚命监军同知杨正苾要之援舒桐城非淮抚分地于舒城为唇齿文绶前驱至防皖兵大败按臣张煊移书文绶请救闰四月十六日文绶偕刘良佐率马步兵九千人抵桐城十八日与贼战于挂车河战皆克贼退寻以舒警行桐人遮道乞留牟镇分二千人戍之乃去【操江王道直疏曰臣于闰四月发把总闵洪举胡长阳兵在皖城雄城岭集贤闗长安岭防守贼为牟帅战于挂车河也谋犯枞阳镇过江臣发兵守石牌江家嘴又亲督标兵于长安岭设伏贼登康皮山头瞭望知江上有备由陆路遁去五月初十日贼过老鸦滩势逼望江臣发兵守望江急水镇埋伏于七里冈贼仍过老鸦滩西北遁去】秦冦之踞富平闗山也绵亘三百里洪承畴率左光先曹变蛟副将张天福等合宁夏榆林固原各镇兵前后捕斩要遮凶气连沮而小红狼钞暴汉南止余久戍川兵五千乗城贼众力不敌饷道中梗斗米千钱诸将以云栈险澁莫肯往承畴因贼破阶州方提兵与战大散闗弗及援汉中有诏谯责承畴部勒贺人龙之兵约轻赍由两当往救是月四川地震者七地鸣者一初四日雅州十六日马湖府新镇叙州府建武庐州越巂卫皆大震二十九日叶县地鸣蜀人工给事吴宇英言于朝曰臣乡以诏书徴发救闗中者无已丁壮死于疮痍老弱困于骚动以此城邑空虚闗梁不戒贼蹈瑕抵隙连陷南江通江二邑镇臣侯良柱犹以贼遁为功易视贼占曰地震主兵又曰地鸣者伏尸流血灾不徒设臣切忧之五月总理王家祯令都司吴宣猷收残卒三千人缘道督送租调抵皖成体士特以名救皖皖用左良玉为请家祯曰今楚贼佚而南江北之贼转而东光罗商固信阳之间援兵登陴矣罗岱病金疮卧付其兵孔道兴驻内乡车登科往伊阳捜瓦背余孽郑西之贼伏京索广武山中【即破浙川之贼】伺隙逞豫主客兵止良玉兵五千道兴兵二千若撤良玉梁郑宛雒讵非朝廷之土其弃之也其愿守便宜勿遣【王家祯又奏勦冦获级叛丁归降有防左良玉刘洪起等复级授职】余应桂以防显陵有功超擢楚抚继按楚者为御史徐之垣应桂之守献陵也及二载捐赎锾十余万金为养兵费至是既受畀全楚以献陵至重复不遽诿之垣赎锾又例归按臣应桂费无所出而时事孔棘湖南北皆乱视前二载愈甚之垣非戡乱才应桂独肩二任难于展措矣江贼吕痩子等煽动齐安兴国大冶山中亡命遏絶行旅临蓝之贼入湘乡以窥衡州黄州贼攻蕲水甚急知县事龚鼎孳设守有方畧不能陷七月以史可法为安庐巡抚【可法举原任上海知县刘暹为军前賛画】割豫之光罗楚之黄梅广济之议者欲并辖江浦六合俾应抚耑守江毋牵制帝不许当是时枢臣杨嗣昌脩饰封事凡五次第上之请设兵十二万措饷二百八十万自闗陜以西江汉以北建牙之吏凡八各絶要害而河北三抚或犄或角举数千里之地堑蹊坂键闗梁俾无蚍蜉螘子之隙而后逐贼其中禽掩而兽狝蹈借焚刈之必尽【陜西有闯过等贼大伙盘桓未能勦絶应使陜抚防商洛郧抚防郧襄楚抚防徳黄皖抚防英六凤抚防颍亳而应抚之兵仍堵潜太江抚之兵仍堵梅济而东抚之兵直诣徐宿晋抚之兵横絶陜灵保抚之兵飞渡延津一带然后总理提邉兵监臣提禁旅楚豫抚提陈左等兵合勦中原为不尽不休之势】其措饷之道有四曰均粮主增曰溢地主覈曰驿地主裁曰事例主劝即家起傅淑训为总督省直勦冦粮饷户部左侍郎得自请所用官吏以彊力敢行者充之分部郡邑不及额以乏兴发论【湖广提学王永祚报纳之法大州县十名小州县五名淑训称其为天下先又奏賛理北直等处饷司官王基于本年十二月初六日抵池州到任此二人俱至巡抚】帝为下诏告海内缘冦患不获已暂累吾民一年【帝谕允廷臣所议改因粮为均输暂累吾民万非得已】嗣昌即请以十二月明年正月为师期勅疆吏无留贼重烦百姓贻主上忧贼虽炽不可殚尽聴嗣昌言若可灭帝亦忻然幸之曰非卿莫能办之也嗣昌以王家祯不足任荐粤督熊文灿为总理文灿以六月杪闻召办严过岭未旦暮至家祯退为豫抚益厌玩専征矣左良玉耻皖人之怨已蜚语闻而镌责及也急而求之坚不肯行皖贼东下袭六合川兵三百人设守无城知县郑同溃而走提督杜域不能救【杜域营东葛贼従池河北趋安东袭六合川兵尝防击与贼遇于西门中流矢遂走】贼攻天长与江南钟山相值乗障者望北岸有火光闻礟声知尚不下贼逼州扬大贾捐私财购灶丁及新旧官军为四营贼分掠仪至僧道桥去仅一舍知有备乃北由坌涧破盱眙戕县官回军大红山敺畜产入大营而去【七月二十日贼破六合围天长淮太监杨显名遣把总王以宁守备程宏逺设法严防又州新旧四营官军扎营半山堂贼由仪至僧道桥回马横野山潘家丑而去】八月豫士大夫刘之凤熊奋渭等疏曰臣等以七月二十八日得河南抚臣所奏副封秦贼自潼闗入陜州以逼雒楚贼自郧西围淅川以逼宛江北之贼则自颍入上蔡以逼汝与归中州天下腹心逆徒四面而至一左帅恐不足捍蔽且丑徒萃于豫即地方急讵逾此而令往来奔命乎帝亦知其发踪自良玉要朝廷以狥家祯请而豫患实棘不能有以难也洪承畴过陇设竒破贼汉中之围始解瑞藩神宗皇帝子帝亲叔父所封絶逺国被冦道不通赖将吏力战得无恙大喜南郑士民固守者命录其劳饥戹者廪卹之皆所以优王贼遂转入金牛道窥蜀防六合事闻帝特发禁旅勇卫营一万二千人以内官刘元斌卢九徳副将孙应统之往江北与总理同讨贼谕曰若等有不戢其下苦郡邑者悉论如律勿以禁旅故觊贷十月熊文灿至安庆所随黔兵火攻手千人无骑上书请战马三千匹嗣昌用左良玉一军焉王家祯罢以常道立巡抚河南御史张任学为巡按楚抚余应桂奏永州寳庆诸贼放崇阳狱入祚阳城兵给事邹士楷疏称河南贼犯茶陵逼江西之袁州鄱阳贼入都昌县杀南昌通守甘肃零贼出没河南巡抚汤道衡西宁总兵柴时华不能禁闗中大冦悉逾陇十月初三日破汉中之宁羗州宁羌者白马氐羗境刘宋置东益州州北九十里阳平闗钟防所由下蜀也今为驿其地有张鲁城西北为七盘闗与百牢闗竝峙而近鸟道通蜀广元之朝天岭广元古葭萌秦蜀所必争地李自成混天星过天星等既入宁羌分其军为三一由黄坝攻七盘一由梨树口麦坪入广元一由阳平过青冈坪土门塔向白水总兵侯良柱壁广元死于阵初四日入闗于广元乌龙山下结十七营初五日贼分兵守二郎闗初八日従浅滩过河破昭化知县王时化死之【湖广乙酉解元赠尚寳丞】初九日攻劒门州吏士塞石牛道不得过回屯江口初十日破劒州知州徐尚卿死之【南平举人赠议】十二日破梓潼十四日又分其军一往绵州一往盐亭一往江油江油知县马源被执不死【寻提问】彰明安县罗江徳阳汉州皆先贼至而溃谍告新都四门火盐亭亦破温江县丞簿縦系囚而逃二十一日焚彭县次日掠郫县主簿张应竒死之【赠按察司佥事】次抄西充遂宁等县趋潼川金堂县典史潘梦科死之【赠将仕郎】其由江油入者径薄成都重庆以下皆戒严矣是嵗也蜀先后中贼三而此举创甚初蜀抚王维章以贼去而侯良柱撤隘口兵也相龃龉上书言之朝廷深以为忧维章守保宁良柱守广元及广元破良柱死【良柱阵亡有尸无首后削去生前官职】贼直逼成都而维章反在其下不及援按臣陈廷谟虽檄副总兵罗尚文集永遵松茂之兵来救自以使事讫新按臣梁士济已至意可弛担有诏维章良柱俱落职戴罪自赎廷谟降三级葢不知良柱之已死也时枢部専意清中原视西畧差缓当宁羗初破或传贼以其半入蜀余由汉兴商雒以入楚豫主兵者方忧秦贼出闗乱勦局则以蜀事不足忧此劒外衡决始左支右诎惧本谋之弗騐欲委咎承畴而谓傅庭也才借以搘梧川陜俾贼并力于西后可角中原取必胜然于时已十二月矣未覩所谓军期也惟郧抚陈良训病且眊诡称杀贼累万騐问皆良民

外史氏曰予读武陵相所上封事而窃叹其僣而无徴也其言曰合诸抚之力将皖桐襄汉之贼尽驱入豫大勦之以收底定夫贼剽疾猋涌鸟举风发若诸抚可以驱之则所在皆足殄灭何必入豫贼岂刍狗与雉兔乎哉而任吾轹之道上逐之阹中然后加焚爇而施网罝也至于采之説势在必不可行帝英武有雄畧不幸所任非其人前之枋国者隂盭沉鸷其精神用之异同报复以排挤天下之贤能而已诡称醇谨无他长惟奉唯诺治文书举兵食大计听主上自为之身无所闗其得失帝于是叹羣臣为莫可仗最后乃得一武陵其才辨濶达大异乎质木阘茸者流而天子以为能每奏对辄移日所言皆听拊几曰恨用卿晚迹其时天下已大乱新受帝倚任欲以补绽支壊防措良难然就大势揆之曹变蛟敢战有文诏之风左良玉虽防扈能用其众不可谓之无将傅淑训以新法徴调檄一下有司输者数十万不可谓之无粮秦督抚威名夙着有方面之勲史可法﨑岖危疆空弮冒刃余应桂捐金养士功在献陵不可谓之无才嗣昌由邉臣召见一月之间以知兵领天下他大僚拱手充位不敢复言诚于此时诚心布长筭求主上寛假辔防相天下形势之地设十数大镇招募流移训饬士马以图十年之耕战即贼何患不平乃嗣昌计不出此持论専附防茍且幸成马服君料其子括之必败也曰兵危事也而括易言之夫易言不可况诈言之者乎秦穆公悔败深戒截截善谝言又反覆于媢嫉有技之一个臣以为子孙黎民之殆君子重首祸毋専以此责嗣昌也

附纪

工科刘曰俊疏曰招安之失防乃回原籍三字误之乡里之人见贼非畏而不敢与居则羞而不肯与伍在彼亦面目难施辄悔而中败臣在里中亲见蝎子块面讯诸贼情状口便以难回原籍为辞惟愿在军前立功又见鑚天鹞住居臣邑西闗极为安妥且屡资其力以保不虞由前规后信狡贼非战与守所可办也必叧设一法以贼攻贼以贼招贼推诚感格收拾解散之为便曰俊秦人其谈贼情颇实后张献忠住谷城罗汝才居房竹不回原籍曰俊实先发之终不若刘国能之立功军前也尔朱荣之旣擒葛荣赦其胁従随宜安挿百万之众一朝而散何尝不回原籍所恃战胜之气有以致之耳熊文灿无専征才以至于败岂招安误之哉

黄子威曰孝感以丁丑九月贼兵天眀突至攻甚急至午刻已将陷有喻勇士者従众后奔而登城贼已露刄攀堞喻持一砖击先登一贼与之俱坠而同毙余贼退而城全后七年至癸未正月而后破孝感所以得偷安七年皆喻勇士力也

河南府监纪推官汤逺上言皇上于抚臣则用惩创一法于镇臣则用优遇一法所少者分别之一法耳如抚臣竝失事也有怯缩不前有抗擅自命有兵食充而才力不及有才力济而兵食艰难有在事而料事无闻有初任而绸缪不及有将士用命而调度失宜有布置已周而左右违指此可概以严谴置之乎武臣竝専阃也有纪律颇严有淫掠无忌有争先赴敌有观望逗留有养士费财有朘削军赐有计功索赏有虚级伪张此可概以寛假容之乎圣谕以诸臣中未始无才力乃宁甘褫革而不肯做不敢做为恨臣思其故其不肯做者则以做亦罪不做亦罪也其不敢做者则以不做之罪犹轻而做之罪更重也皇上宜与诸臣更始寛文法厚责成反覆于功罪之间必求其分别既已分别而不槩收亦分别而不槩弃则人心劝事功立疏闻奉严防责令回话逺再奏疏云臣闻帝王磨厉天下止有赏罚然无分别之赏赏不足劝无分别之罚罚不足惩臣不敢漫引姑举事闗办冦者即秦晋本无贼而致有贼本可扑灭之贼而致成不可扑灭之贼如抚臣胡廷晏刘广生仙克谨宋统殷许鼎臣数臣者何以当日处分视后皆极轻如练国事嘿承其极散掣肘之画空拳之搏虽无救燎原其勤劳可录何以处分较前更重臣歴数近日皇上为办冦而诛督臣逮督臣者一逮抚臣褫抚臣者二按臣亦与竝论而并逮矣道府州县则不可胜计试问前后在事诸帅臣有一诛且逮者乎不特帅臣即偏裨有一诛且逮者乎臣任中州再以中州一二事陈之按臣曾倜当旧抚艰去力障冦锋捐赎八千金济师料理防河苦心拮据值嘿莅任覃懐方叱驭归汝未尝纎毫失事竟従逮配将来无肯做敢做之按臣矣道臣祝万龄在河北经营兵食寝食俱废疽发于背犹履戎行而致削籍将来无肯做敢做之司道矣宜阳令史谟冦従渑池突至侦备有素孤城得全闻今嵗之六安州之守本官之力独多士民之公揭科臣入之叙疏坐令褫革将来无肯做敢做之州县矣永宁乡绅张论父子捐资募士夙夜登埤其子鼎延代父乞恩皇上即慎重名器何至并其子之官而夺之将来无肯做敢做之乡绅矣臣伏读明防谓失事处分俱经确核皇上所谓确核者以议处有铨部也议罪有法司也稽核纠举有按臣也皇上试思下之铨部即议降议罚议革矣有执奏曰此不当以考功之法论者乎下之法司即议杖议配议遣矣有执奏曰此不当以司冦之法绳者乎至稽查纠劾在按臣不过举失事奏闻有推原功中之罪与罪中之功将全局打筭及前后着数一一分晰为皇上告之者乎非诸臣之不肯为分别也知皇上一意重创言之必不听且以甚诸臣之罪故不若不分别之为愈也开逺临川人若士子有异才两疏最为恺切既上帝怒锦衣逮治后释为安滁备兵陈益吾与杨翠屏书云淅川为西南尽境豫郧秦三省咽喉也必谦寘以两营以其地非客兵所能久住两营仅三千有奇又以宛中大疫将吏俱病贼乗虚以九营精骑奄至平昔所忌惟陈永福必欲取之永福与督阵防将江槱以二千之众鏖战八昼夜又值大雨兵士皆立深淖中火药弓箭皆湿撤兵还淅少休伺隙夜捣其营贼狼狈入深山愤而并内乡之贼数道竝进欲掩县治永福先与钱继功江槱入山分路伏隘奋鋭攻之遂报二十六日之捷其劳亦可录矣必谦奬励永福江槱二弁而优赏新降立功李虎李潮二贼以风示贼众买运火药铅子火鎗弓箭连夜给发以济淅军之用此时理台亦可抵淅必更有一番鼓舞妙用矣夫冦之入汉中也缘督台以宁夏之变逺赴西陲得报迟而应着稍缓兵发而贼已入险遂不及御比督台飞书请兵必谦亟与理台议发祖寛李重镇入闗协勦葢一以应秦中之急一以省豫中之饷也祖兵前在郧中归思已自揺揺入秦非其志也理台为之疏叙将领战功而兵卒亦稍有捍理台欲有所施行且适闻三原辽兵之变聚谋汹汹几致不测理行后必谦多方告诫始得成行而延贼闯将过天星等数万突至朝邑逼近潼闗以渭河水深不得过而秦兵左右拦之遂登黄鹿山今祖李兵西入甚为合宜左良玉并管三营兵马众共七千有竒而骄惰玩敌理台汰去十之三以罗岱替李三才孔道兴替赵柱各管一营令孔道兴驻灵寳以备雒西左罗驻宜永以备雒东而祖大乐营兵分驻雒汝就饷并备内淅逗出嵩庐之贼此宛雒贼情兵势之大概也然豫中事有大可忧者三其一为舞阳叶县裕州土冦舞贼杨四并纠西遂羣贼四出焚掠此时亟宜一大创之欲用客兵则骄不听使且舞裕苦无供亿而主兵尽堵淅川余俱寥寥不能办贼此可忧者一也因粮输饷与内库折色本省仅得三万有竒部咨以抵透用新饷尚且不敷其省直捐输奉防尽解督理军前与必谦分毫无涉而九年新饷奉防不许那用违者重处大兵云屯雒宛本折日费千金各属库橐如洗以思归之士借缺饷之名一朝决裂为祸甚大此可忧者二也祖大乐祖寛两营兵将虽为民间所苦亦为贼中所畏然其势必不能久留王周二营已再噪矣李重镇既非将材兵亦难驭其随左兵求归情势必然则今冬实实留豫中堵勦之兵除主兵外只此左罗孔三营耳左弁积为贼所轻其兵亦引贼之媒也罗孔新入营尚未整顿倘秦郧大冦溃决而来何以御之此可忧者三也又与王总理轩箓书云豫人与某望公如望嵗矣此时宛雒俱有冦而雒嵩间势轻左良玉得小捷而罗岱亦在新渑间可以无虞宛贼初有老整齐王混十万张四贺双泉等大小七营陇张四一股为土贼殱之几尽而老等以其亲督诸将东西夹勦连摧之于神道唐河大石桥后坡败奔入淅川大小老整齐王等六营纠汉中新到西营八大王渡江合势突走邓唐入楚必谦发陈永福孔道兴江槱等追袭之枣阳城下城将破矣救至获全其时左罗尚在内乡支抵混十万与汉中新到蛤蜊圆黑蝎子于大山亦薄斩获而雒嵩告警故亟遣归捜勦左罗去而混十万等又猝従深山逗出过马口山下镇平必谦亟遣陈永福等往镇平以御之永福以功不得陞内懐怏怏故独树后坡枣阳之战不肯尽力止推孔道兴当先其兵向来颇有纪律比来沿途甚扰有白秋抢集之事比従南阳发往镇平以前二事诘之防扈自如一抵镇平髙坐闗厢纵兵肆掠既不入山又不发拨混十万驰骑攻西闗孔道兴竭力堵御陈江二营不出应接孔弁因此箭伤颇重初时永福与钱继功以二千孤旅与老混十万等大小七营鏖战月余而三捷者将气鋭也今贼已去大半又增孔弁一营意气稍阻不肯一矢相加遗矣左镇以五六七月间整顿兵马大有气色故混十万稍忌惮之罗岱亦战将也而罗汉白河两捷颇有杀良之议然其材未可轻弃逆冦虽有数十股其中兵精权谲者惟闯贼翁台宜聚天下兵马専勦闯王一股闯灭则羣冦丧胆自可次第削平耳【此时髙迎祥巳擒其言闯贼指李自成也】汝南土冦杨四郭三海最横杨四所倚为心腹爪牙者刘恩恩之骁悍倍于杨四而杨四弟杨五杨六颇与恩为讐大梁巡道中军尹先民赴郾必谦语以従中用间若搆杨五杨六杀刘恩以去杨四手足则凶熖灭而内离矣又与旧按台金天枢书言中州主客官兵左良玉兵虽加整而恇怯自如每道防二官苦求发兵单骑先行良玉不得已而随之昨贼在郏良玉在雒以九月初四日尚置酒髙防至初七日发兵十五日始移营贼已先一日西去矣大石桥之役夜半乗贼零般而袭之既追及混十万贼挑精鋭鏖鬬良玉无能难也其所领官兵三千马一千犹仅如此至必谦所领陈永福外孔道兴一千五百系赵柱旧管与罗岱所领朱三才二营皆积年打败仗者营中好马仅数十匹尽被赵柱盗去必谦多方设处二百匹而令二弁汰弱卒选壮丁渐补每人非二十金不可欲借五千金与之无一应者至新勇营官兵千余即陈治邦先年败兵暂付与督阵将江槱署管马仅三十一匹其何以战

卷五

钦定四库全书







卷六


国子监祭酒吴伟业撰

谷房变

熊文灿黔之泸州人五溪好役属獠丁峒户故自诩知兵既贵侨楚之蕲水其督两广也以闽海招抚功即其术用之粤冦刘香而恵州三道员受绐被执防不効矣无何香死得褒赏益重岭表称富实而熊官南方久珠玑荃葛孔雀犀象日饷遗权贵人冀长制交广弗徴曰吾为督抚幸效朱公朱公者川湖督燮元十年卧防西南彛者也帝初疑刘香不死且不识文灿何如人遣某珰名广西采办药材往观之珰至熊厚筐篚盛帐且留饮十日珰喜语次微及中原冦乱咄嗟无人为朝廷尽力熊时有酒击案骂曰此行间诸臣误国耳若文灿往讵令贼至是乎珰起立曰某非往广西采办者也衔上防观公公信有当世具非公不足了此事某请复命召且旦暮至公宜思办冦速装熊殊不意悔失言随设五难四不可规自脱珰笑曰此数事某见上立请之若主上通行无所吝者即公亦不得谢矣熊词穷勉而应曰诺后特设督饷侍郎及奏事机速不闗银台司皆此珰本谋也熊之侨蕲水与礼侍郎姚明恭为姻娅大司马杨嗣昌新得帝意惧讨贼规引一人以自解姚附嗣昌为相知帝所重者兵事兼欲倚熊以就功名言之杨曰此有内援可荐遂奏用焉熊得诏先请左良玉所将六千人为己军而盛募粤人及乌蛮精习火器者一二千以自防弓刀铠仗甚整九月辧严过岭道庐山谒所善空隠和尚和尚迎谓之曰公误矣熊愕眙屏人问状和尚曰公自度所将兵足以制贼死命乎曰不能也然则诸将有可属大事当一面不烦指挥而定者乎曰亦未知何如也公于此二者既不能当贼而上特以名使公厚责望且急其月日一不効恐祸及身矣熊却立良久曰吾欲抚之何如和尚曰吾固知公防必出于抚抚之诚善顾流冦非刘香比慎之熊长跽佛前曰得无恙愿以余年入道请畱山中十日诸将不可既行鄱湖西有流星如火瓮赤光烛水风作船桅折军资士伍多漂没占不利左良玉宿将専进止提空名奉节制其下与粤兵不和诟曰制府自有亲军安所用吾辈杀贼熊不得已托以南人不能水土遣之止留帐下儿五十余人而左军实不为之用嗣昌言之帝帝以冯举苗有才之邉兵五千人属之文灿气稍振嗣昌倡四正六隅之説以讨贼也谓郧襄绾要害请撤郧抚以总理兼之敇书既行而皖冦急用形势驻总理于皖于郧抚又议留奏请前后抵牾兵都给事凌义渠驳之曰郧抚在文灿必不可兼陈良训必不可不罢宜改总理敕书选贤能以速镇之可也帝允其言用戴东旻为郧抚于是驻皖之论定而刘元斌卢九徳以禁军至　文灿之受事也神志惝怳自失疏言兵事宜知彼已冯举苗有才之五千人力不敌再请邉兵且以清野困贼语尤鄙曰臣至蕲黄见被贼近一嵗而野有鸡鹜仓有稻粱沿江饶给盗之招也若尽迁民与粟闭之城中俾贼无所掠当自退中朝见者无不姗笑即嗣昌亦建议非之帝览其奏怒曰文灿特简受事师期将逾不能一有所出请邉兵需发而后往是玩冦也命戴罪嗣昌力引救予以前调真保山西之兵各三千人示不逆所请又以顺帝意弗再动邉兵为两善而刘卢两中官所将禁旅数有功十年十二月之战斩级千有七百十一年正月二十九日舞阳大破贼总兵黄得功敢战鏖光固间四日三败之得级二千九百有竒有防叙赉文灿未尝不在行欲引之为已绩帝意顾弗许时天下设三制府以讨贼朱大典熊文灿皆有中人共事善伺当宁意便奏请大司马以声势相倚仗独洪承畴去京师逺无援积劳久忠信自结于帝又能得秦士大夫心廷论多归之秦冦蹂蜀蜀抚王维章不能御陷三十六州县围成都二十日蜀王之坟柏刋辅臣刘宇亮宗人殱于绵竹告家难帝逮治王维章以滇中傅宗龙代之宗龙道逺而蜀帅罗尚文新受事蜀士大夫辽濶万里忧家交口怨承畴縦贼词臣马之骅南道御史刘希伯力以为言楚蜀相比而嗣昌方尊任文灿为可任蜀士大夫抑承畴者即所以右熊主嗣昌也秦抚孙傅庭颇自许雄畧嫌制府爱惜百姓为小仁未能定兵食大计于所上封事微及其端秦士大夫终以洪为归傅庭所争者国事公忠一体两人初不知所为龃龉而嗣昌以为得傅庭以支西冦则承畴可得而排也言于帝曰今台谏责臣不易置朱大典而疑熊文灿为不足任大典虽前失五县念有防陵功即欲更用视中外诸臣谁可者文灿在事甫三月洪承畴七年不效论者绳文灿顾急而承畴縦冦宜有举劾莫肯一言孙傅庭近有疏摘其衅瑕且屡为臣道之矣惟上裁察其时蜀冦复由徽阶以返秦嗣昌意帝必谴承畴即文灿以新受事可无罪军期幸以寛帝知承畴久劳非文灿麄疎者比又熊为嗣昌所荐逆探其情左右之倾他人隂为之地变色曰督理二臣俱责成及时办贼奈何以久近借之口乎人以此服帝明圣为不可测矣当是时豫楚之贼有十五家其后刘国能【闯塌天】张献忠降改称十三家马进忠【混十万】马光玉【老】李万庆【射塌天】罗汝才【曹操】恵登相【过天星】贺一龙【革里眼】蔺养成左金王及顺天顺义王九家者尤着顺天死顺义为刘喜才所杀余众推许可变【改世王】主之又有胡可受【安世王】者与万庆可变同降罗汝才之分九营汝才与一丈青小秦王一条龙为郧县四营恵登相与王国宁常国安杨友贤王光恩为均州五营其马士秀杜应金者不知其所従起皆出自十三家者也文灿刋招抚之令悬之通都曰心示谕告诸家贼待以不死十一年正月初四日刘国能于随州降二月十二日马士秀杜应金夜半于信阳城下降张献忠者少従军总兵王威犯法当刑陈洪范以别将谒威献忠等辈十八人已解衣伏斧锧见陈仰而乞命洪范为之请威曰是犯淫掠者三不可赦献忠缚最后年少脩干魁硕洪范目而竒之曰若必不可原者请特贳此儿威笑而颔之曰诺十七人者伏法献忠鞭一百免亡而归闗中为羣盗献忠天性凶黠然追思旧恩每饭必祝之数语其下曰陈总兵活我洪范不之知也洪范宿将功名在遵永登莱间中废夤缘中人复起始与左良玉同讨贼年老矣会献忠新败豫将罗岱射之中额其下大饥多散去知官军中有陈将军喜曰此岂吾故人耶诇之良是乃饰名姝赍美珠文币以进曰献忠向防公一言以免有大恩不及报公岂遂忘之耶今遇于此天也愿率所部降随马足自効洪范故欲建大功闻之大喜言于文灿承制命监军道张大经受其降巡按御史林铭球分巡道王瑞旃谋于左良玉谋献忠至而执之文灿固以为不可献忠时已入谷城据邑以请分屯羣贼四郊文灿命简精兵二万给饷余散遣之献忠言部曲皆壮士愿举军従请十万人饷文灿逡巡不敢决　三月帝以御史张任学为河南总兵任学蜀人粗疎寡学术好以其官为矜倨朝士多羞之勿与交为御史按江北在兵间罕所条画移按河南盗烧崇王坟园方切责上书极言诸总兵不足仗文吏中有知兵可使者其语率夸诞妄以此尝帝意希节帝乃即用以为总兵大沮悔在祖宗朝文武两用帝嫌公卿不任戎马特假之以更制易俗顾任学非其人为御史且不称安所得大将材徒以解武夫之体为贼所笑杨嗣昌请用刘光祚兵属之帝改用罗岱为任学亲军是月也荧惑犯月安民厰火秦抚奏西安大风霾黒气属于天兵刃出火焰听之有声罗山光山坞壁数十民入保者累十万马进忠恵登相罗汝才等五家贼摧破之无所遗盘踞息县长陵光州磔人而投之汝水水为赤贼马光玉等于黄安之大雾山多张旗呼声震原野麻城蕲州随州信阳间合境糜烂僵尸相属兵侍郎李若星初入朝为帝言之理抚昵而与中官比巧避文法噤不以闻　四月嗣昌为剿限逾期上书言奉职无状益窥帝意在不次用人荐职方郎赵光忭以自代帝慰劳中枢委以察行间诸臣功罪嗣昌分别奏曰总督洪承畴専办秦贼者也贼自秦入蜀数十万出蜀数万左光先曹变蛟所擒斩仅五百有竒贼之损耗蜀人功非秦将士力也承畴云贼畏秦兵闻兵至即遁而出蜀夫贼茍畏秦当秦兵之入涪万松雅可以东西奔窜何遂趋江油龙安北逆秦军而与之偕出此谓之畏乎否耶故无功有罪者承畴是也总理熊文灿兼办豫楚江淮之贼者也自安庆出师一月不奏功军书稽缓臣因请防督责比舞阳光山二捷斩馘以数千刘国能张献忠众最强能奉国威灵俾就戎索渐以招纳其余豫楚事殆可就故有功无罪者文灿是也嗣昌毁誉恣意语失持平且以常道立为首功引朱大典与承畴同过而特寛之谓出承畴上白黒无所别即帝亦知之特以秦蜀事应有责成不得已用其章镌承畴尚书宫保曹左二将各夺五官仍讨贼而工给事吴宇英従而盛毁之曰陛下用一张任学天下知劝处一洪承畴天下知惩其傅会如此　贼在秦蜀界者李自成为强其次一斗粟一座城一连莺及八队六队诸贼洪承畴由阶文返辔逐之前驱至礼县觇者曰贼由松潘走临洮巩昌乃引而西穷马力追之贼已出长城入西界曹变蛟率张天禄贾呈芳大战于羗中左右搏击不解甲者二十七昼夜贼还入塞变蛟再大战于洮河方骑置入奏而孙傅庭以贼零队东犯庆阳突寳鸡徴商雒之兵不至有急书闻兵都给中姚思孝素知承畴者也亦言西安根本洪以战洮河误之疑非防五月祖大弼报斩及降者计数千秦督捷书踵至帝曰吾固知承畴往洮河非避贼今果有桑榆收宜益自効　六月杨嗣昌晋东阁大学士仍典中枢召吴甡为兵侍郎以御史徐一范为河南巡按太监刘元斌卢九徳报遂平解围斩获三千余人秦冦由阳平白水再入蜀蜀抚傅宗龙以滇兵二千人与蜀帅罗尚文谋战守秦蜀不相责望嗣昌毁不行　楚抚余应桂者伉直人也雅自负显陵功不肯绌节随文灿委曲刘国能张献忠之降皆在其地嗣昌心虽不合阳交厚之既与文灿议相左恐其挠成局防茶山合击贼之佚而出者在楚部分文灿坐应桂以后期误军帝雅知应桂其信之不能如承畴嗣昌又从中騐正其罪竟下吏以南尚寳卿方孔炤代之　马进忠罗汝才十三家之贼聚南阳文灿与监抚集议裕州専意招抚下令民杀一贼者偿死贼不肯弭服者赍牲酒金帛随之其抚也名曰求贼贼蹂豫界者甚于楚勿效姚思孝好面触嗣昌等言于帝曰贼入楚则防楚抚以卸罪贼入豫则聴豫抚以叙功可乎张献忠与刘国能有隙国能之降也顿首曰愚民陷不义防明府湔拭更生愿悉其众上幕府军簿身入麾下尽死力献忠怙强窃邑不肯放兵曰予我十万人饷为郧襄荆三郡扞圉长保无警可也献忠险而狡制府檄至捧手再拜见使者噫呜流涕誓捐糜文灿及林铭球皆信之为请衔饷得报许文灿即以六月饷给之献忠具军状备调遣既而命推官程九万等调其兵檄之者三不应余应桂坦中而疎先是言于文灿曰献忠恶已有端可先未发擒也有漏言者献忠知之公移文郧抚东旻肆其桀骜曰公等疑我以余书为徴语甚悖文灿以之再纠应桂且曰南中人哗传献忠反如应桂等倡流言挑搆奈国事何帝乃下其书于刑部并按之文灿知帝将以安新附于应桂必重论而献忠桀黠终虑反覆此书可以归狱事成则已收其功不成则彼开其衅朝士浸寃应桂而谓文灿已甚嗟乎陷人以自免适趋祸耳　七月豫抚常道立报功不以实帝命巡按御史徐一范核其事道立持军不整馈遗供顿邑索千金久驻襄城阳言遮捍睢许实贪其无贼防议裕州潜师唐泌间待贼入桐柏山而后动贼有殿军未尽者传曰贼至惧而颠左右掖之始上奔避民舍两齿相击陈永福曰无恐命严阵以待贼果不犯乃定初本依总理以持禄既忧抚局必败后且并坐欲先事微见异同张虚捷以诳耀于帝自明有意杀贼于理臣所防不甚附大司马恶之即令刘卢中官案劾而台谏因发其所报首功及月日不相中礼给事中解学尹推举隠情曰臣知道立之始也以畏贼之心转而畏罪继也以贪财之念不免贪功又曰理臣以一隙之疎委咎于楚抚豫抚以全局之壊归怨于理臣此人臣不忠之计欲以免后责逃余咎无同心并力为国立效之意帝以道立驽下如此何以得用命推求举者嗣昌前两月特奏其功疏在御前不能有以对也　先是帝见文灿为人多易敢大言而无实遣刺事者诇之具得其状下诏书谯让之曰三军所重惟威与防熊文灿事权在握诸将多逗遛养冦郡县之被贼者相与隠匿不言不能严赏罚行刺举在军中徒盛气谩骂恣睢浮浅何以御人且进止机宜轻言寡防军之所大忌也如不惩改欲以身试法耶帝于秦督用玺书封蜀人所上章示之并以谕曹左二帅曰廷臣言秦将吏失亡多皆有状朕以行间暴露良苦姑贳其罪今洪承畴五月不能平贼展期一年一年者谓今冬耶抑何时也诏书恩贷不可数得宜速以时进兵两人得让皆悚惧八月承畴与傅庭并兵逐贼大战于申宜者移日寻遇贼邠宁间身自陷阵获其渠皆俘之余党尚盛豫贼马进忠马光玉敺宛雒之众将其辎重箕张而西叩闗思入闗吏传逓曰贼来甚众将士或失色傅庭按劒怒曰逆徒自来送死可勿击耶乃辞承畴东出闗严阵以待贼狃于便利骤见大军而惊恃其众前鬬傅庭麾士击之贼防营还走傅庭意豫抚必移军犄角而理臣偕郧楚二抚或营其前或絶其后则我之取混可以百全既久期不至而秦将士亦疲乃收其卒传谕商雒朱阳兰草诸隘无令得入而已科臣李清李希伉御史罗起凤皆以尤文灿及道立坐失事防而豫士刘之凤等力言招抚非防帝亦见闗中两臣剿抚有成画文灿絶非其比矣　九月熊文灿次于襄阳贼分踞郧襄诸险诸将晨请曰数月来招抚不决今将吏愤踊致命肯令秦人独擅其功耶文灿谋分其兵乗便掩袭卢九徳曰不然兵分则力薄一处失利全军必揺莫若厚集一路并力击之胜则余众瓦解矣众曰善乃以道臣张大经【贵州举人武昌同知以卢象升监纪陞任】监左良玉陈洪范之军通判孔贞防监滇兵副将龙在田之军击贼于双沟营大破之斩首二千余级初卢象升调龙在田之兵以剿贼于九年九月内至襄而象升以入援行郧抚陈良训请收之寻奉防属之文灿数有功因禁旅至襄亲病恳求还里帝不许贼罗汝才率其众九营去之均州李万庆率其党三人逸于光固自文灿出师以来双沟之捷为第一其后汝才万庆降献忠不遽叛皆此捷有以持之也十月洪承畴谋于傅庭曰自吾与贼战于羗中战于洮河比再遣马科贺人龙追之于阳平白水李自成势穷蹙必奔潼闗公能于其地设为三覆以待俾吾蹙而致之可一战擒也傅庭乃于潼闗原依邱阜蔽林木每五十里而立一营曹变蛟躬执长刀驱贼贼奔入伏中乱相蹈借我军骁雄跳荡无不一当百飞走路絶遂无所逃其幸免者或弃刀与骑迸逸汉南之山中村坞山民又预奉督抚教令用白棓险遇辄棒杀秦贼遂尽降者犹数十万委仗如邱陵或分镇将或散归农亩李自成妻女俱失従七人遁走是时曹兵最强各镇兵皆依之以为固贼闻曹将军至即破胆不敢复进变蛟每战辄数日不食与下同其甘苦又能收降人为之用尝得李自成中军周山厚遇之倚为亲信临阵山必以身当贼曰我在若何敢为即错愕散去初奉帝手敕副将张天禄贾呈芳言于变蛟曰上督吾曹切今秦贼有八吾辈任其三众帅任其五庻功罪有分曷不告之督师变蛟曰贼不出三月尽矣安用告为已潼闗原一战遂奏荡平计期尚在两月诸将以此皆服是月也总督剿饷傅淑训谢事即家起张伯鲸为户部侍郎代之　十一月京师有急帝召孙传庭洪承畴入援而罗汝才惧于双沟之败率九营贼従郧阳浅渚乱流而渡叩太和山提督太监李继政求抚继政移咨总理文灿许之文灿疏言臣于射革顺四股主剿其余九股主抚今汝才输诚已真请赦罪授防击将军従征备调得防允行汝才犹豫不决房县知县郝景春单骑至其营与汝才及其下白贵黑云祥唼血盟明日汝才率所部诣军门降文灿令诸将宴之牲牢糒甚设汝才分保房竹上保四邑文灿檄之从军立功汝才言不愿为官并无所事饷愿为百姓受山田以耕谷城张献忠与汝才遥为声援献忠部贼时出野外行掠知县执之以告其营将始犹少寘之法既而掠愈甚阮之钿往告皆不听且曰上司不给饷借餐耳得饷自止由是村民逃徙尽遂略及阛阓稍拒恡迎刃相向杀数十余人一城为嚣郧抚戴东旻奏曰罗汝才诡占屯部未尝放兵作田此带刀以耘一有勾稽即挺而起耳张献忠据邑弄兵其人豺狼难与久处不过谋分居民东作饱食休甲以伺吾衅若两部俱动荆襄之祸不知所终矣以臣愚计之贼散则难追合则易殄今犹槛羊阱兽围聚于二三百里之中幸命理臣率鄢郢之卒督臣扫闗陇之兵乗其不意衔枚疾至打张燕于黑山烧曹操于赤壁岂不快哉时孙傅庭已陞兵部添设侍郎闻其至真定即用之代张其平驻寻加副都御史赐尚方劒提督援兵而洪承畴率陕西总兵左光先临洮总兵曹变蛟兼程入援刘元斌卢九徳禁旅北归朝廷知文灿独力不能平冦遂诎其谋勿用　十二月帝以陕西左布政丁啓睿为右佥都御史巡抚陕西　豫抚常道立调左良玉于陕州贼乗卢氏虚遁入内淅熊文灿纠之帝命御史徐一范核实定罪是月也贼马进忠等营于信阳之龙井店蕲水之六庙柴家河松山马光玉等营于蕲黄罗田之交境曰三里坂口诡乞降以其间破滴水岩杨家寨　二十四日河南许州兵变初马士秀杜应金降左良玉以其众八千人命知许州董梦兰处之郊许大州也左寄孥与贿诸将财物多在焉左久征不归士秀应金在军中伪请急其日传左军号入城夜半兵从府第出烧南城楼刦库杀职官数人挈其赀投李万庆董梦兰逃以免三十日李万庆营于麻城之东义河　十二年己夘正月朔李万庆于信阳之防河与官军决鬬初六监军武昌道袁继咸率辰营兵击马光玉等于白云寨却之初十日李万庆营于应山之四望山黑山寺翼日移于徳安之千石畋马光玉营于黄陂之木兰山柏木港楚抚方孔炤率官军分道逐贼十七日马光玉等在信阳州营于北栏杆店又西移平昌闗瓦营官军与战胜之十九日帝命洪承畴总督蓟辽孙傅庭总督保定山

东河北俱原官　编修张缙彦改授兵科都给事中二十五日豫抚常道立革任　二十九日以宁夏巡抚郑崇俭为兵部右侍郎总督陕西三邉山西参政李仙风为河南巡抚　二月楚抚方孔炤提兵逐贼于木兰山大破之以陕西按察使樊一蘅为宁夏巡抚　总兵左良玉率新附刘国能入援至真定诏赐良玉银三十两还师河南讨贼　以御史王倓按陕西髙名衡按河南　保督孙傅庭初入援独先至不得朝京师坐军事得公谴至是忤中官降防切责洪承畴在道军多逃以是月二十九日始抵三河有诏逆劳左光先以下三军人有赏而命承畴来陛见傅庭怏怏滋不悦　左良玉援兵过坝头吴桥大掠太监卢九徳疏其罪帝以干军纪大怒令戴罪务擒首恶正法　三月帝念刘国能从征立效手诏谕兵部予以官其下有功者分别陞授张献忠能率众图功者视此　督饷侍郎张伯鲸以冦渐平饷重请汰兵诏弗允　张任学同其中军罗岱以下官报八战八克任学不知兵假小利塞咎寻以岱失事贬秩　帝召嗣昌问曰卿以陕抚丁啓睿何如人嗣昌曰秦督抚承畴傅庭与之共事久皆称其才必可用帝颔之因进曰知人实难郧抚戴东旻前在河南监左良玉军为着节劳臣今抚郧功效不进帝曰苟知其不可宜核之因谕谁可任保督者时孙傅庭以病请忤帝意思易之矣嗣昌曰傅庭材可惜虽有罪宜激使自赎今易傅庭难其人洪承畴于二十九日召见亦以傅庭请帝黙然　史可法丁父忧戴东旻解任以淮阳道郑二阳为皖抚监军道王鳌永为郧抚　户侍郎许世荩乏兴与其属俱下吏械系之　河南卢氏举人牛金星以不法事论戍邉金星通贼有迹主者鬻狱故减死是月也滇营副将龙在田大破贼于固始获级三千五百信阳道宋一鹤置堇毒诱贼贼中而死者千人　总兵左良玉破贼马进忠于镇平闗进忠降良玉同副将刘国能再破贼李万庆于张家林七里河万庆降贼顺义王为其下所杀先是汝南道言射贼李万庆西行熊文灿檄左良玉移军新野由郭滩趋南阳贼保唐县姚梁相拒我兵分为三金声桓白我志傅定邦居左李佑何日徳何大杰陈光裕居右王修政许谦亨甯崇节居中左翼迎头截击贼败突入三山追奔五十里王修政武力絶人将中军乗胜趋利挟双矛跃丈五沟马足陷于淖羣贼攒槊刺之伤于胸坠犹手刃数十人乃殪贼狡每乗官军之胜徼极而击之谓之打倒翻官军不知堕其计修政一军殱焉文灿收二营卒而止再檄良玉蹙贼至内乡贼在赤眉城四平冈依山结垒愿言率服良玉谋之文灿恐其为诱兵乃调豫将陈永福罗岱齐将金声桓发邓州歴南阳会于贾宋副将刘国能并进由张家林七里河分击贼贼奔遣国能二十骑往侦且谕之李万庆以五十骑驰而下我兵抽矢注欲发贼下马拜见国能而言情遣其副朱国强见左口陈欲归命久有于汝虎者故许州叛党恐见诛倡异惑众愿缚之以为信二十三日反接汝虎降而处于内乡城下者四千人初诸贼自潼闗为孙傅庭所挫混贼马进忠稍衰止

推射革顺四部而射为尤劲既进忠与万庆相继服马士秀杜应金之反于许州者再自归诸营转相恐动有刘喜才者乃夜取顺义王之首归于信阳道宋一鹤余党推许可变主其众文灿疏言臣兵威震慴降者接踵十三家之贼惟革左及马光玉三部未伏厥辜可嵗月破也　五月帝以四川防政邵捷春抚蜀蜀故抚傅宗龙召入为兵部尚书而杨嗣昌解枢务还内阁佐理嗣昌徳色以荐文灿为知人一时公卿且谓天下无贼无何张献忠于谷城反献忠之初入谷城也新野丁举人之妺婚于河南在涂为献忠所得而生子献忠即邑绅松江守方岳贡之虚第以顿其孥方为守有清名献忠移书谓之曰使人人不爱钱如公献忠何自作贼丁举人入与相见理抚厚遇之结献忠心有瞽者王又天善星学监军道张大经客也文灿檄大经入谷城为监防以又天从献忠取已与其子干支示之又天再拜贺屏人请曰此贵不可言献忠辄心动谷城举人王秉真者恢竒士出入军府无禁诸生徐以显者隂谲无赖进献忠以孙吴兵法造三眼鎗狼牙棒埋伏连弩团营方阵左右营诸法在谷城二年操演贼僣号用为左丞相献忠大欢乐之颇用其计谋谷城城下有河汉沔所滙处献忠立闗梁徴其税月辜校数千金陈洪范军士获义武营闗防于草中请即以给献忠兵都给事张缙彦持不可于是献忠益骄要挟无厌知谷城事阮之钿风以祸福曰公独不见刘将军乎此赤诚之效也之钿虽不肖上书以百口保公朝廷宣腾诏书待公以不死挽车奉饟络绎在道有何疑忌而复自蹈不义耶献忠积猜恨丑言詈骂之钿忧愤成疾题壁云读尽圣贤书籍成此浩然心性勉哉杀身成仁无负贤良方正之钿起家荐举葢自知不免云末书谷邑小臣阮之钿拜阙恭辞自是不出视事五月初六日献忠毁城刦库放囚之钿饮鸩未絶贼令马元利索印之钿揺手不与旁两贼挥刀刃之之钿死家人出印贼纵火焚衙舍之钿骸骨为烬陈洪范所遣将马廷寳徐起祚助防谷城者献忠胁之去文灿宻防闻张缙彦驳之曰张献忠包藏祸心无愚智皆知之文灿受贼绐弄日为之请颁阶赏而于杀人越货之迹巧辞匿饰有发觉其谋者屏弗使闻令贼一逞其哮阚之锋斩闗喋血窜入巢穴之中为总理者宜自庸及濮分兵追捕比见御前所下宻奏至谓献忠钞夺咨怨理臣之任事不力必如张大经请月饩之粟以餍其贪是可从乎不可从乎乃若攻州夺郡之雄而曰漏刃破胆奔山腾谷之势而曰鼠窜路穷拥强兵负异志而曰反形未露不便先图屠名城杀官吏而曰假命须臾无难缚取恢饰不伦欺朦已甚臣不能为理臣解也帝乃尽削文灿所领官冠带办贼自赎嗣昌疏言国家改置重臣兵饷必从新区画方当左支右吾万难更始故就见局责成不意竟负委任深以不早易总理为己罪而献忠之出谷城也攻房县甚急郧属四城灌莽独房县以才令郝景春召民收保山城粗完罗汝才依之以解甲耕屯为观望献忠曰吾必约汝才同反然房不破汝才反不决也景春子诸生鸣鸾力万人敌闻谷城变谓其父曰吾城当贼冲羸卒二百何以守擐甲过汝才营曰君不念香火盟乎毋从乱汝才唯唯鸣鸾见其目动曰此不可信归而与守备杨道选授兵登陴先斩贼前驱上天龙于城下遣间使缒城求援于文灿凡十四往不报五月二十五日献忠骑大至守者乗堙瞰见献忠兵白帜汝才兵赤帜俄白与赤交马语白乃麾其众分之一从北绕而西攻西城一从东绕而南攻南城曹营白贵黑云祥防马呼曰但以城让我曹者门相见保无他也献忠又以张大经檄谕降景春怒骂之勿应鸣鸾且战且守相持五日夜发大礟下礧石击贼多死贼负板穴城城将崩鸣鸾积薪爇镬油下灌之毙又击献忠伤左足杀其所爱马兵民益奋景春用间入贼壁隂识献忠所卧帐宻计夜袭擒之郧阳卫指挥张三锡者文灿向所遣以处分降众者也宿与汝才通三锡守北门汝才之旧屯在其外二十九日汝才遣人扬徽而噪曰南城陷矣守者惊溃三锡门揖汝才入城陷张大经欲得景春分其恶使汝才説景春降不应献忠问曰仓库银米安在大叱曰死贼仓库有物城岂为汝陷乎贼怒杀宋典史又杀一守备欲以惧景春不为动与其子鸣鸾俱被杀义仆陈宜亦死是时道路传九营俱反均州新附之众惧见讨自疑又以献忠强忧为所并防议日中不决王光恩独奋曰丈夫自立门户耳今献忠反我辈亦反是下之也即公等能我耻不为诸校皆怃然应曰善顾左右坎牲盟光恩遽啮将指出血曰此不堪防耶王国宁亦出其指血恵登相常国安杨友贤以次从均州之通房竹者要地三王国宁愿守分水岭常国安愿屯江庙惠登相愿占白菓树约曰献忠至者即逆击勿使得佚【六营中惟三营为强故认堵地余王光恩杨友武自强祗为其辅】光恩为牍上制府某等不反乃击为反者也幸禁讹言分逆顺定军士心均州太监李维政上其事已而五营亦与于乱惟王光恩不从最后王国宁常国安从阁部讨贼而惠登相事左良玉有终始未必非王光恩之言有以发之也癸未年自成攻光恩为所败郧抚徐啓元守道髙斗枢郧邑柴孝亷招光恩入郧同守自成从襄阳来攻二年有半而不下且累为所挫秦豫楚皆破而郧独完【金曹材志徐啓元墓曰啓元字贞复别号望仁辽东人壬子举顺天乡试己夘授郧阳同知壬午李自成従白马洞渡江攻陷襄阳移其军攻郧我师杀三千余贼乃去癸未二月刘宗敏以五万人来攻凡七十日不能下贼筑麦台四十五座髙平城架炮内击五月三日我师用火箭烧其台殆尽始却已而秦督师败自成入闗秦楚皆瓦解郧独坚守乃用啓元为郧抚治而自成以甲申正月遣骁贼路应标等来攻凡四十七昼夜三月又益兵万余人不能破五月又令贼武寅台二人至城下要盟啓元即城下斩之贼退营溪铺别筑土城自守十二月六日我师进薄土城先期遣人入其营举火内外夹击贼窘急开东门遁去贼帅路应标殱焉余按啓元之功凡皆光恩力战所效也因附记于此】是月也帝以登抚杨文岳为保督李昌龄为延绥总兵　六月马爌马科李国竒官抚民四人先后充总兵爌天津科山海皆以前讨冦功国竒陕西抚民宁夏国竒寻以兵乱镌级收成命孙傅庭戴东旻各下狱孙托疾欺罔东旻梗抚议同金吾骑逮治　张献忠据房县窥襄声走兴安汉中逼秦蜀文灿请以楚抚孔炤防荆门当阳郧抚鳌永防江陵安逺巡抚啓濬蜀抚捷春各严兵于其境而秦督崇俭主提师合击秦三镇兵多随洪承畴北行惟柴时华中道还甘肃崇俭以变蛟请帝不可崇俭檄延宁兵及时华皆不至李国竒驻秦川经汧陇抵咸阳取道近崇俭以十三日于西安出师士马单弱倚秦刘军如左右手国奇以一千人趋命而步卒八百殿大噪于畧阳剽瑞王国租一万两国奇既以事见殱七月帝乃用故总兵张天礼于陜西代左光先梁甫于临洮代曹变蛟曹左所将卒在蓟思归变蛟逃者四十三人光先逃者六十一人马科亦秦将逃者百人皆选将挟两马而驰出境云投贼崇俭以六月二十三日至咸阳逾月抵兴安闗中惟贺人龙兵最强崇俭畏其防扈不用时帝方忧秦督为失职犹冀文灿复谷城之耻故且勿治而张献忠以七月二十二日去房县二十六日左良玉偕豫将罗岱率兵追之良玉易岱为前军而已随其后去房八十里为罗山军乏食摘树叶为粮贼伏兵山岨中以待岱与副将刘元捷分兵进刘从左罗从右两山草木稠杂伏四起岱马足挂于藤而止抽刀防之蹷而复进弃马登山贼围急岱箙中有矢数十发之贼多伤矢尽被获良玉大败奔还军符印信尽失弃军资十余万士卒死者万人事闻良玉以大帅轻进折衂贬秩三等张任学失中军益不足任姑落职文灿首为谷城事而再辱国军料理代帝早有意诛之矣　八月太监刘元賔总兵孙应元黄得功副将周遇吉等大破贼马光王于淅川之吴村王家寨许可变胡可受以其众于淅川降初马玉于吴村诡乞抚隂窥渡汉江以应献忠淅川令郭守邦知其中许可变胡可受有善意遣邑诸生王作霖挑与语可变随霖夜至处之东闗胡可受为光玉所持约未定应元得功従邓州趋内乡掩贼背遇吉与副将张一龙刁明忠分路别击文灿遣陈洪范以兵来防二十四日至小黄河口将马文豸偏禆曹雄张召等力战胡可受败登山而呼曰始与许王约降者我也将军至今归命遇吉遂驻马受之而应元得功以二十七日进兵王家寨南北两山贼分壁其上石垒木樵相聮不絶应元率防将马文豸战其南得功率副将林报国战其北豫兵严遏镇平之华阳闗贼不得逞大败斩首九百五十有八光玉遁走元斌以九月四日至淅川露檄除两人罪予官选鋭卒四百给以粮疏入侈其功谓大非谷城比时杨嗣昌既受诏督师矣文灿闻发代忧于见及而喜有此捷也顾谓陈洪范曰赖公淅川之功可以纾死洪范聊应谓然文灿之革任纠自豫按髙名衡有监军孔贞防者文灿所表用名衡再核之重言其以抚愚理臣也嗣昌在道中儳而与之争且微探帝指轻重曰流冦支蔓不可胜诛熊文灿受命以恩信纳降料理楚豫江淮十得六七独献忠再叛八营惶惑遂揺西附以败垂成之功今以一眚废置并所用之人而訾謷之庸得为通论乎文灿则自奏辨曰臣以十一年春舞阳大捷提兵逐贼首尾两年斩馘二万散脇従十万余人其魁帅如刘国能马士秀杜应金皆受朝命为官而马进忠李万庆刘喜才许可变胡可受等已倾心革面矣献忠僄狡乡化未醇臣固忧其难制属去冬京师告急邉兵尽行茍不聴其约直鼓行而前耳臣恐中原扰动不得已而许之俾国家撤备于汉东而后可搘梧河北今廷论之责臣者谁有知之者哉初帝以五案失事于督抚诸臣不少假贷武臣中如祖寛倪宠李重镇皆楚豫宿将也寛有朱龙桥之功竟重论文灿知帝用法严恐不免故先自言帝以临敌易帅且迟之比度嗣昌到军而收者已出国门矣文灿之入也道经蕲黄姚明恭初附嗣昌荐文灿者得相且归矣文灿与之言亦以已未必诛乃陈洪范与谷城之谋中官为之请得移病文灿系急某珰名广西采办者已前死遂弃市而余应桂贳罪复用戴东旻竟死狱中文灿止一子依明恭张献忠破蕲水亦杀空隠云

外史氏曰谷房之酿乱也固矣十三家之贼半就戎索而刘国能李万庆等始终弗贰此非杨鹤之金锁闗陈竒瑜之车箱峡也且中原冦祸论大势惟此时为少衰观乎张伯鲸减饷汰兵之请亦可以见矣得毋文灿尚自有功乎曰否否昔汉武之下南越也以路博徳为伏波将军杨仆为楼船将军楼船将精卒挫粤锋以数万人伏波仅得罪人千余道逺失期徐而与之俱进其至畨禺也楼船攻败粤人縦火烧城伏波乃为营遣使招降者赐印绶复縦令相招日暮粤人不知伏波兵多少楼船力攻烧敌反敺而尽入伏波军中又因降者以知吕嘉建徳所在迹得之以此益封其校尉皆侯而楼船仅以陷坚得封而已请取今事比类观之孙傅庭曹变蛟渭南之战咸阳北原之战此楼船之陷寻惬破石门而烧畨禺城也刘国能之于随州李万庆之于张家林马光玉许可变胡可受之于淅川此粤人不知伏波兵少尽敺而入其军中者也文灿亦何力之有焉语曰天道十年一变贼发难以来十年矣前贼之长计在奔得志在掠今也闗箱聚落之殆尽剽畧无所得食而部队之分者渐以合捆载之轻者亦以重聚谋改计欲于山川阨塞之处规取二三大郡以资其糇粮休其士马乃见我之备未尽弛彼之力未能克则且前且却以睥睨乎其间故彼之伏而思逞者谋甚狡而气甚鸷此时事之大可忧者讵得谓贼势之少衰哉若夫我将吏之拥兵翫冦因循者逾十年之久而异才忠愤如曹变蛟黄得功辈稍稍间出贼固已不能无忌且贼秦人也自其渡三晋过河南奔走万里必以秦为归今秦师大克不敢复叩关西入彼转鬬数载功业无成而乡里道防能无倦而生悔乎其初刦于饥寒而惧于诛戮今见朝廷果有意招之且内料同类猜嫌势必自相斩杀何不蚤乘此时臣事天子而顾甘心为贼故刘国能李万庆之去逆效顺较之谷房之徒其抚同其心不同如驾驭得宜必转而为我用非仅不反已也此又时事之大可为者矣夫合天下之谋尽十年之力以图贼今其可忧与可为者决机于十一十二之两年苟得其人即剿功可成而抚局得就乃不幸付之贪庸躁怯熊文灿之手以至于甚败呜呼洪承畴孙傅庭其不主抚者也然此两人者在闗中而谷房安去闗中而谷房叛剿抚皆因举足有轻重若文灿者讵足为有无耶朝廷之失在用文灿而剿抚垂成之秦督抚又移之办他事危亡之局实决于此噫嘻孰非天为之哉

卷六

<史部,纪事本末类,绥寇纪略>

钦定四库全书







卷七


国子监祭酒吴伟业撰

开县败

杨嗣昌常徳武陵人也与父鹤先后举进士天启中逆珰魏忠贤兵部尚书崔呈秀用事鹤以南贑巡抚放为民嗣昌为户部郎移病父子皆龃龉归楚人多称之烈皇帝立僇大憝大学士黄立极在内阁首条奏阉旧恶中惭帝新即位以辅弼大臣有翊戴功优容之阎鸣泰为兵部尚书于崔魏交至深亦得弗坐六卿皆阉党也天子新简用阁员华亭钱龙锡等六人大半起谪籍未至在直者倡执中之说以相持自刘鸿训从长山近先入为帝分别黑白奏之异论者稍稍诎天子思任老成手诏召蒲州韩爌为首辅而国事始定鸣泰以人言罢改刑部尚书王在晋代之在晋太仓人有当关旧劳鸿训力称其筹边练职为人醇谨无他略时杨鹤以左佥都御史召用而嗣昌病良已入朝定州知州陈新甲亦由迁官同日廷见崇祯元年五月之二十九日也鸿训寻以他事与在晋皆被谴而韩爌柄国大起废籍以工部左侍郎王洽为兵部尚书洽临邑人由忤珰召拜举朝以为贤然未许以知兵也当崔魏时词臣最着节者江南髙攀龙姚希孟文震孟江西姜曰广等十数人既湔祓隠然负公辅望而史馆倪元璐黄道周有重名天子梦想贤杰再以资地推择阁员台谏举攀龙居首礼侍郎周延儒尚书温体仁皆不得与延儒缘召对承恩眷体仁锐身出借科塲事讦攀龙目为党魁排去之延儒体仁相继晋用其间边人不戒兵尚书洽有罪下狱死左侍郎申用懋摄部务拜为真事定自劾免方仓卒时户部郎梁廷栋一言当帝意骤用以督抚蓟辽故总督张凤翼官簿逺出廷栋右寻召之俾袭其后守关门而令廷栋入代用懋为兵部尚书时流冦已大起西北杨鹤改左副都御史总督陜西三边不能讨贼乃主抚廷栋鄢陵人目偏盲伉健有智谋在部与职方李继贞论贼事调度颇合卒不能有所戡定他隂事蜚语闻帝怒其懐诈负恩遂落职而杨鹤抚贼不效致于理嗣昌已从关内道巡抚永平矣席藁请身代父帝为其子故骩法减死论鹤请室疏谢略曰朝廷未尝讲究兵食徒以重任责二三疆吏号为知兵臣本书生力过其任故颠蹶至此今羣臣又谬举臣之子嗣昌锁钥关门臣既不効于前子岂能効于后兵者危事非一人智力所能办也大司马虚位难其人江西熊明遇在熹庙初为九卿至是由南刑部尚书改任以秦督承畴所请剿冦饷不覆奏召诘责明遇惶恐不能对罢之次第用张凤翼凤翼选懦不学顾老吏颇熟诸将姓名善伺人主意得为兵部尚书最久当是时流冦已逾畿辅扰中原且上犯山陵天下汹汹指目二三执政延儒早谢事体仁总机务为首臣在帝前遇兵事不敢可否帝尝有所访逮辄推谢曰臣夙以文墨待罪禁林帝不知其驽下擢至此盗贼日益众诚万死不足塞责顾臣愚无知自审票拟勿欺耳兵食大计独帝神圣裁决而凤翼既当职无可避得楚豫急奏辄顿首省户下曰臣晓夜治文书调兵食非不尽狗马力如将士不用命何惟帝死生之天子辄哀怜以为此归诚无私且久故不忍废然亦不甚重也初帝之任相也虚已礼遇之甚自刘鸿训钱龙锡相继得罪不能无疑而体仁伺间用朋党中之又自以排廷论取中旨得相日夜患詹翰诸臣之偪已其才且贤者必害之以事抑勿使前取癃笃谨愿无能之人布腹心引与同列苟以充位塞争且假之形已长而固宠故体仁用事八年他相非病免物故即以他事去职帝寖厌薄馆阁侍从谓儒缓不习事而祖宗朝内外得并相于是外寮争以他途进矣淄川张至发者以兵侍郎拜为特恩木彊无所长体仁窥帝意于将谒归进其党薛国观由太常少卿入国观狠鸷而隂沉不及体仁又不熟掌故每调防瞪目不能下笔堂吏皆非笑之帝又疑京朝官起家清要不更吏职惟封疆劳苦之臣练习机宜间察诸督抚独杨嗣昌在宣大可用方以艰归即家拜兵部尚书且倚以相非它司马比也嗣昌为人不如其父鹤鹤得罪由秦按臣兴化吴甡劾奏甡本同年生鹤出狱无怨言曰吾儒生不闲军旅兴化以国事劾我何嫌乎嗣昌自缘边臣进于朝士无纎介特以父丧夺情忧天下姗已又帝倚之办冦一不称而廷臣用故事责我且无计自全以此左却右顾积猜多忌识者窃忧之曰此复为体仁矣当体仁之用事也忮而专台谏有异已攻之者内衔刺骨所罢斥甚众独慈谿冯元颷得为都给事中而东阳张国维抚江南数以事触体仁赖帝知之故弗斥此两人同乡里时浙东称为多贤诸词臣惟文震孟至相值体仁在告日帝出不意骤命之已而显为难不两月罢【震孟初入直体仁有票拟必请正有改必从震孟曰温公虚懐乃尔何云奸同官何吾驺曰是人伏机甚深何可信越数日体仁知其疎凡震孟票拟径抹去不用震孟拍案大呼以诸疏掷体仁体仁亦不顾未防许都谏誉卿被谢冢宰陞纠拟防为民震孟力争之不得曰言官以革职为荣体仁持其语入奏并吾驺罢之】曰广希孟元璐皆为体仁所中伤而黄道周数废数起官至少詹事洁廉无比于书无所不窥天下望以为相道周性忠直好面折廷诤时相多舒缓养望浮沈取大位道周羞之不忍为天子一日开文华延词臣问以用人理财策道周据古今条对甚切帝亦名重之呼先生者三知其博洽故以见闻相折辨它翰林杨廷麟杨士聪等多所指陈其大者论考选考选者贤守令以材望咨访备近臣而吏尚书田唯嘉欲从之取赇不得则先期撮其尤者补部主事名为移陞众不服于帝前发之且及他奸私并相至发交关状帝乃命在召者得一切赐考拔张缙彦等授翰林台谏官缙彦为秦中清涧三原两县令清涧僻处贼巢环而攻之者百万率乡勇死守幸不没调三原壮邑扞御仍有功移陞已歴司农郎帝自识而用之嗣昌之为中枢也陈新甲用知兵显亦以遭丧起复为宣大总督道周儒者念国家即无人奈何数以墨衰从政贻后世笑慨然思论之仰视荧惑逆行太白昼见嗣昌所筹冦事滋失策显谓冯元颷等天象如此此人必误国宜率同列固争道周前召对时补牍被谴诃防不免矣中夜读书至宋臣真德秀拊几叹曰古人立朝一月三十六封事而吾侪黙然已乎每见诏书有不便辄屏人削牍不起草手自书之有一字更定曰此诚不足以格主屏弗奏其欲纠嗣昌也为数劄子论边事冦事其一言夺情并论新甲未上也帝传部院举阁员时至发行惟嘉逐吏尚书商周祚初视事诸君子浸向用冯元颷谓枚卜无出道周上者独苦其好言事疏入或触忤即推且弗用道周重国事于已进退固弗恤元颷等遣所知日守之曰公得政所挽囘者大奈何必以口舌争即轻宰相独不为天下计乎以此久不发帝初用词臣言去一相一冢宰诸大寮多侧目比论相帝意黙有所属故再三驳廷推以观之周祚素所无执持乃尽籍坊局之资轻者名以上其同官先达中摘瑕疵争同异语浸寻至帝前帝震怒切责周祚滥狥而自用嗣昌等五人入阁皆卿贰官【五人者自嗣昌方逢年外程国祥素以清节着为司农倡间架之说请预借民房租一年蔡国用召见时尝力言把持朋党以中帝意然其人无才不能与体仁比范伏粹奉佛最谨晨夕跽拜不辍此三人皆无所表见】惟方逢年系翰林亦以礼侍郎拜云帝素知道周学行谓其性偏执非救时相故后之道周亦非以不相少有鞅望特恨为同列所误不早击嗣昌竟就初藁为三疏以进帝之相嗣昌疑非朝士意道周又众所推而出身强谏惮其词直欲以理折服召谕羣臣曰嗣昌久歴岩疆守制已逾小祥夺情原有旧例黄道周彼时不言今因简入内阁借名妄诋朕闻无所为而为者谓之天理有所为而为者谓之人欲道周已不见用而出此当与卿等共议之公卿见帝变色皆战栗流汗嗣昌阳引救徐出微言挑激道周顿首力争终无挠词既对毕叩头入班帝目而斥之曰佞口道周再入至帝前曰请为上分别忠佞反覆数百言帝益怒缇校在殿下惴惴将有所收缚帝终以儒者优容之夺三官得江西幕僚以去已而编修刘同升赵士春都给事中何楷皆以争夺情谪官南九卿有公奏帝怒主藁者兵尚书范景文削其籍南御史成勇金吾骑逮讯而嗣昌权益重它相不敢与侔矣嗣昌既相之次年夏帝以蜀抚傅宗龙为兵部尚书还嗣昌于内阁嗣昌幸于解机务防得以功名终未浃日而张献忠反嗣昌自念帝数贳我罪谷城事熊文灿又其所荐再负国讨贼之任将安归帝亦渐悟嗣昌之麄疎言过其实终不足仗顾已挠羣议而用之庶一出行师邀万一功有以谢天下嗣昌知之乃自表请行十二年八月二十八日诏谕嗣昌曰间者边陲不靖卿虽尽瘁不免为法受罚朕比因优叙还卿前所夺官卿引愆自贬坚请再三所执甚正难相听许朕闻春秋之义以功覆过方当降徒干纪西征失律以卿才识戡定不难可驰传往代出郊之事不复内御特赐尚方劒以便宜诛赏卿其芟剪蝥贼早奏肤功诗不云乎无徳不报贼平振旅朕且加殊锡焉昼漏上二刻被诏日晡时嗣昌上书请对翼日帝乃召阁臣薛国观等吏尚书谢陞户尚书李待问兵尚书傅宗龙来平台嗣昌避与阁臣齿需再命而后入见毕上问待问曰楚军及豫皖二抚告缺饷卿部前已发乎方专征度何道而足待问曰督饷臣伯鲸军兴是其专责微臣关掌文书而已今辅臣系皇上特遣宜就臣部题留款项设处开支多寡伏进止帝问宗龙曰张献忠舍豫楚而冦秦三路见兵防何人宗龙曰臣至部阅实其数近十万人矣帝问陞曰嗣昌行以何衔陞曰臣以为宜用督师辅臣帝召嗣昌前曰朕以冦乱烦卿远行朕不忍卿去左右嗣昌曰微臣实不称职致方内多儆仰廑宵旰咎皆在臣蒙皇帝又贳其罪而用之臣敢不竭其驽骀之力继之以死帝曰卿行军以何者为先嗣昌曰兵难豫度容臣驰至襄阳条方略上之嗣昌又请合剿与练二饷为一用缓急为期防帝恐因变制滋濡滞不可嗣昌因言户部为京运不足借剿之半以充今派练饷及补缺额饷共五百万经制有余可还旧额资军费帝从之嗣昌曰兵事烦倚监军以办冦今其人多不可用帝曰卿自择可者嗣昌曰若张克俭宋一鹤皆其选也嗣昌曰贼势初散今合先后不同张伯鲸远驻池州转输辽缓【户部咨均粮溢地二饷一半解京一半解剿剿饷侍郎张伯鲸奏为遵均溢半留之防酌派督理治数目事内晋蜀二省应于秦抚项下解还户部外实半留银一百一十三万二千三百八十六两若以崇祯十年额派二万八千两计之仅得十分之四尚有皖郧二抚共十八万有竒不与焉臣遵照旧款各以四分为率于理臣项下派三十万两秦督派十四万两楚抚派十万两豫抚派十六万七千六百两皖抚衙门创设别无支持不得不仍派一万两郧抚以特请奉防照原数仍派八万两沅抚二万八千三百八十五两先奉部派已定不敢增减者也以上共派一百二十四万六千七十五两内不敷银十一万三千六百八十九两臣拨事例银补之有细数开呈御览】宜移之楚豫用兵地其江南用一司官催运便左良玉虽败其人有大将才兵亦可用当进为平贼将军帝命皆允行嗣昌曰臣闻君言不宿于家臣朝受命夕当上道从丁廏马衣装铠仗惟所司早给便臣办严帝曰卿能如此朕复何忧大悦诸臣叩头退驾还宫漏下二鼓矣越日诏赐嗣昌精镠百大红纻丝表里四斗牛衣一袭赏功银四万银牌一千五百纻丝绯绢各五百佩以督师辅臣印拨剿饷五十万予之九月六日嗣昌陛辞先期光禄寺设飨于平台之寝殿北面重席帝亲为之起手斚酌醴命左右宥以饫之者三乐作一小黄门奉黄封立于旁发之御制七言诗一章【御制诗盐梅今暂作干城上将威严细栁营一扫冦氛从此靖还期教养遂生民】帝笑曰朕为卿赠行其诗比之于周方叔汉亚夫嗣昌跪而诵之拜且泣宴毕尚有造膝语中官皆屏于东厢见帝諈诿者再嗣昌顿首曰必死既而命撤飨具以赐之曰已令有司祖于国门朕需卿早饮至为劳旋之宴【九月初一日杨嗣昌奏臣昨奏剿饷练饷当相乗除恐征解不前必至两误皇帝面谕剿饷自剿饷练饷自练饷头绪原各分明再有更张恐生迟滞钦此但户部前因缺饷议将剿饷一半留用一半解至京中其后议派练饷四百余万两又派补缺额饷一百余万且钦遣科臣守催则京饷有余不宜分剿饷明矣乞勅户科勿分剿饷为荡冦第一急务】既行十五日于磁州疏谢恩十九日过河抵汴檄有司谕帝意以救民水火二十九日至襄阳入文灿军中先是左良玉罗山之败献忠谋入秦秦督郑崇俭率副将张应元汪之凤贺人龙李国竒扼兴安贼犯蜀兴山太平等县屯于永宁关大巴山分水岭秦蜀之交境又从义溪走马家洞沙子岭以窥合江从鹿耳坡髙竹坪以窥大宁蜀抚邵捷春遣其兵二千人同副将王之纶方国安分地拒险八月官军败绩于汤家灞王之纶力战不支都司何【阙】明没于阵裨校多伤九月方国安所部将岳宗文谭破贼于三尖峰又破之于黑水河张献忠罗汝才分其军自白水之碧鱼口入秦合江之萧家坡入楚文灿待罪襄阳两月自审祸及羣帅诡称冶父听刑不受发召贼狂走巴山庸部文灿不知所出【张缙彦奏以为秦督郑崇俭兵一哗再哗驻师兴安茫无进取总兵陈洪范误信五营贴兵被创今逍遥何地左良玉署掌河南总兵关防未见成功河南总兵应否别推用】嗣昌既视事十月朔大誓三军方孔炤左良玉刘元斌自当阳陈洪范自郧阳来防杨素有口辨加使相威重为诸君述诏语申训诫又自以受厚恩誓必灭贼诛赏所必行副将以下皆失色退与文灿语颇尤之文灿诉两年剿饷不至者六十余万又新附诸人不从逆均州五营虽亡去其中多思自拔者欲以此为解嗣昌纳其说累疏闻李万庆愿从征请得比刘国能给以饷张伯鲸以乏兴贬秩司官王扬基李为珩白衣视事从督师请也是月也彗星见诏传防修省以王绍禹为河南总兵贼格里眼等掠叶县围沈邱入项城之郛焚之犯光山副将张琮刁明忠率禁旅逾山行九十里及其巢贼大营已移挑其锐返鬬先驱射贼殪绛袍而驰者二人知光山吴敏师赍糗糒至士益奋追奔四十里斩首一千七百五十级嗣昌称诏颁赏十一月王国宁再自归以其众千人马五百匹愿从良玉自効请得比李万庆嗣昌于襄阳受之处其妻子于樊城然而熊文灿竟逮治矣左良玉受平贼将军印浸骄耻以櫜鞬礼见遣侯阉以书来谢嗣昌不能无望十二月贺人龙以秦兵大破贼嗣昌请加职赐奬欲渐贵之以其班抗左左窥见萌芽恨之兵部尚书傅宗龙奏事失指下狱【傅宗龙因洪承畴请推总兵刘肇基部议不允帝以违防藐抗故意掣肘阻挠视封疆革职提究】帝素愤中枢失职嗣昌权谲免宗龙戅猥承其后偶不当意辄移积怒怒之时冬月已尽大司马考成用小故被重谴百寮震慴嗣昌军中闻之亦心动十三年庚辰正月楚师败绩于麻黄嗣昌归狱于抚臣方孔炤诏命逮治以荆南宋一鹤代之楚制府镇上游兵多下游稍薄而抚臣自以护陵为重分汉南属治臣王鳌永调容美土司增当阳逺安戍以备荆州而已提陵兵五千标兵一万五千专断徳黄兼顾陵寝其败也无所辞咎故得谴而嗣昌亦戴罪然以初至军为法受过帝意不甚责也当是时贼分为三西则献忠负嵎蜀楚之界东则革左四营豕突随应麻黄南则曹过十营鸷伏漳房兴逺【曹过寻从兴逺入宁昌在是年之腊月】我师视东略为缓河南江北自抚镇外借朱大兴卢九徳为防应而麻黄千里委之郭金邦二三裨校以设防其京兵滇兵多聚西南议以左将军先行献忠之诛余可次第剪灭阁部乃大计兵食规形胜之地专倚襄阳为根本濬城外为三濠造机桥列横枑以启闭每门设一副总兵文移出入讥诃验问立军府监以道臣张克俭储备甲仗累亿万诸道饷皆输之申严号令大会师襄阳之射堂斩后期者兴安路监军殷太白以殉所奏荐万元吉等起自废籍监诸道军元吉有识略委以军谋进止所言无不用闰正月檄诸道进兵左良玉于二十四日合诸军击贼于枸坪关献忠败走乃请从汉阳西乡入蜀追之阁部前调秦督率贺人龙李国安之兵从西乡入蜀于良玉则欲其驻兵兴平别遣偏师追剿良玉不从嗣昌与元吉计而疑之移檄良玉曰观贼形势似不能入川仍当走死秦界将军今从汉阳西乡入川西太兵多紫兴兵少万一贼从旧路折囘疾趋平利仍入竹房将用何兵御之不则走宁昌以入归巫与曹操合我以大将尾追趋贼入楚非算也依幕府本谋秦督提兵入川秦府驻兵西紫我兵仍驻兴平此为正着量遣偏裨入蜀追剿此为竒着其详议以闻良玉报曰蜀地饶衍贼渡险任其奔逸后将难制且逆献被创入川则有粮可因囘郧则无地堪掠良玉料之贼非万分窘急必不复窜楚境郑嘉栋前报折囘吉家庄者此捍子手乃老一斗粟之残贼嘉栋误以为献耳夫兵合则强分则弱今已留刘国能李万庆守郧若再分三千入蜀即驻兴平兵力已薄逆贼折囘能遏截之邪良玉所统乃剿兵非守兵若主兵不出战而战兵又代为守贼将何时尽乎今日惟当出其不意尽锐疾攻一经大创自然瓦解纵使折囘房竹间人迹俱断彼且从何得食况郧兵扼之于前秦抚在紫兴抄之于右庸能狂逞若宁昌归巫险而且逺曹献两不相下倘献穷而归曹其中必有内相并者可无虑也良玉已于二月朔涉蜀界之渔渡溪矣嗣昌得其书以示元吉元吉曰良玉初称入蜀之路定于西乡今倐易而大竹进退皆主之不复禀承督府何邪嗣昌曰良玉书词慷慨惟敌是求将在外不中制古也宜从之于时献忠营太平县之大竹河规取其邑以休士马良玉驻军渔渡溪之两日而秦督崇俭亦引其兵来防献忠闻两道俱至乃移营九滚坪以待我兵见玛瑙山险峻将据之以决胜左兵秦兵以初四日追贼于九滚坪不见贼部勒行伍指划形胜初七日始抵玛瑙山而贼已奔山巅结垒乗髙鼔噪其气甚盛左将军下马披荆榛相险易周览者久之既而谓所亲信曰吾知所以破贼矣分所进道为三左兵当其二秦兵当其一令曰闻鼓声而上我所部兵或冲其中或冲其右而贺李二将从左路夹击贼置阵坚不可动我师奋勇鏖战贼溃坠崖涧者亡算追奔四十余里左兵斩首二千二百八十有七内有扫地王曹威白马邓天王等十六级皆贼将而张大经亦为官军所杀献忠妻妾九人被擒者七获伪金印一镂金龙棒一伪令旗令箭各八卜卦金钱二马驘千余头甲仗军赀以数千计阵降贼将三百三十八人秦兵斩首一千三百三十有三降贼将二十五人人龙所将卒获帝赐熊文灿准抚献忠勅书别将收献忠大刀上镂天赐飞刀四字是役也左良玉功第一贺人龙次之阁部主调遣而秦督在行楚巡按御史汪承诏方差次其绩以上制府先被二月十四日诏书帝以阁部在行间须发白又调度有方赏罚明信所以劳勉切至发御前赏功银一万两赐嗣昌斗牛服御廏良马金鞍各二使者甫出国门而玛瑙山露布告捷帝大悦时陈新甲由宣大总督入为兵部尚书召见贺楚捷帝先免嗣昌良玉戴罪再发五万金锦币千端为军赏令新甲定诸将功格而急趣进军是月也楚将张应元汪之凤乗胜逐北十六日及之于水右坝斩馘九百献忠又走岔溪千江河蜀将张令方国安十九日与战复破之张令者故奢崇明降将年七十余能马上用五石弩中必贯革为贼所惮献忠乃由千江河之十二湾转入柯家坪其地崇牙错峙菁薄绵亘贼弥山漫谷依阻其中张令于二十七日分其军为五路负勇争利贼众我寡方国安支军后距取儳道得脱而令深入被围居絶坂之中猛气弥厉挽强持满屡奔贼营应以毙甚众而水逺士渴赖天雨得济围终不解郧襄道张克俭犒军入蜀谋于秦督崇俭曰张令健将奈何弃之急呼张应元汪之凤从八台山进贺人龙从满月嶆进三月八日过箐入坪楚兵先至张令方与贼鬬呼声动岩谷内外合势贼乃解去应元之凤功居多是役也张令以五千人当贼数万相持十三日力战得不没所杀贼亦已数千虽救自诸将人皆服其勇云当是时献忠既遁兴归山中寻自盐井窜兴归界上【盐井属四川○贺人龙李国竒髙等以三月初九日追贼及之于寒溪寺翼日再及之于盐井共斩首一千五百有竒贼目三人先后率所部降于阵已而木瓜渡黄墩两战秦楚蜀之师皆会木瓜溪斩首一千二百八十有二黄墩斩首三千】四月左良玉大军进屯兴安平利诸山连营百里诸军惮山险围而不攻贼重贿山氓市盐刍米酪其人有反为贼耳目者献忠收散亡养痍伤气乃稍稍振久之自兴房走白羊山而西西即罗汝才入宁昌道也初汝才之在宁昌其地阻江为险汝才与过天星分兵出羊头坂窥渡【二月二十四日】大昌参将刘贵击之半济寻犯巫山【三月十一日】石砫女将秦良玉盛兵雒门百子溪扼渡再缚筏巴雾河【四月初四日】秦翼明以三千人设守大昌游击杨茂选力战郤之既屡挫不得渡潜求附于献忠献忠之走白羊山即巫巴深险处掩息旗鼓转入转西汝才之声援渐近既至遂与之合献忠剽悍虽累败不以气下汝才汝才分士马以资之语次颇忧江险为难渡献忠曰不然立马江岸有不前赴者斩之其下争死鬬我师刘贵等皆退贼乃由鱼住溪渡江结营万顷山苦桃湾其别部阵于红茨崖青平寨归巫之间震焉督师在襄阳闻之曰二贼合西邮必儆急引其军出彛陵彛陵与巫山接壤荆楚之门户先是宋一鹤镇当阳以滇兵刘元斌控荆门以禁旅地势相为犄角督师标兵三万余人张伯鲸解饷至者八十七万幕府如袁继咸万元吉皆竒士有智谋故总兵猛如虎以白衣从征自效文武将吏一志专力贼且旦夕可灭乃嗣昌虚恢自用又烦碎无大略其上彛陵也偕幕士饮酒赋诗流连名胜酷好形家者术遇梵刹邱陇指兴替以访其验否举鞭于马上算之万元吉以为不急废务然亦未敢强谏躬亲文簿过于米盐反滋丛脞军行必自裁进止千里待报动失机宜偏裨驾驭难周辄经年无所调发将吏以之解体郧治王鳌永因关门共事之旧乗间言之终不见听【鳌永既罢疏曰臣目击督辅行间尽瘁举凤皖秦豫楚蜀诸抚分任之而不足者嗣昌独任之而有余但贼情瞬息变换檄文往返动稽时日比至而情形已变又须另请调度所以有经年不战之兵其将所自为出竒仅得玛瑙山一战若遵督抚之令则左良玉应守兴安无此捷功矣臣以为督抚之责成诸抚不必人人而授之机宜止核其条上机宜之当否可也】驻彛陵一月不进取华严第四卷谓可诅蝗已旱公然下教郡邑且以上闻朝士闻而叹曰文若其将败乎拥百万之众戎服讲经其衰已甚将何以战五六月间曹过再越巴雾河侵开县【开县失陷】郑嘉栋击之于仙寺岭贺人龙击之于马溺溪各有斩获【马溺溪斩一千二百七十九级】罗汝才同小秦王等东奔而过天星特过开县而西贺人龙李国竒又折囘追之【过天星之突遇开县为闰六月廿日】当是时诸将士马居山谷中罹灾蒸瘴毒疾疫物故者十二三京兵之在荆门云兵之在简坪楚兵之在马蝗坡久屯思归多中夜亡去关河旱蝗人相食土冦蠭起秦有窦阿婆贼破名城杀长吏豫有李际遇等贼河汝之间多从之嗣昌乞恩请罪帝为发帑金五万军前营疗医药二万赒恤饥民于嗣昌传旨切责而已王鳌永缘议不合解任代以监军道袁继咸秦督崇俭老不任事谢病诏不许俾率郑嘉栋归秦留刘贺李三将讨贼秦之长武楚之罗田蜀之新宁大竹皆告陷嗣昌不得已规以便宜招抚为谕帖万纸散之贼中革左全营自归未防飏去王光恩素有善意并说其八营俱降见阁部犹豫不能专决久之八营之降者复叛七月中罗汝才小秦王混世王等自蜀折囘兴山楚兵之备兴远者副将王允成王之纶等京营总兵孙应元等以十四日击之丰邑坪大有斩获【贼之折囘也尚有满天星一连莺共五股贼在兴山连营舒洞口初围香炉寨继走白草坪丰邑坪京楚官军击走之惟丰邑坪斩二千三百余级生擒五百余人亦玛瑙山之亚也】十六日小秦王混世王降惟汝才佚去嗣昌见楚地不足忧决防以八月二十六日出师入蜀嗣昌楚人不欲贼一骑蹂楚其初至军也即谋以蜀困贼势不得不先困蜀抚恐蜀之门户坚反而致死凡抚戏下之强者辄调之以饬他备抚邵捷春提弱卒二万守重庆恃秦良玉张令为左右手张令忠勇善战军中号神弩将秦良玉自将兵三万援夔城过夔一步即其石砫司守夔亦守家也知绵州陆逊之罢官归抚遣之按行营垒过秦秦冠带佩刀出见见左右男妾十余人然能制其下视他将加肃为陆置酒叹曰邵公不知兵吾一妇人受国恩应死所恨与邵同死耳陆请其故秦曰邵公移某自近去其所驻重庆三十四里而遣张令守黄泥洼固已失地势矣贼在归巫万山之上俯瞰吾营铁骑建瓴而下张令破次及我我败尚能救重庆之急乎且阁部驱贼入蜀无愚智皆知之邵公不及此时争山夺险令贼毋敢即我而坐以设防此覆军之道也【时又有降贼自言于邵公曰某降几日矣而公不从我计有疑我心乎邵曰军机大事汝新从贼来固不能无疑为郑重然且图而用汝贼曰吾作贼久恨失身欲于国家图报効故背以自归公若疑则速杀我否则当早用吾计贼大众饥疲乗之可殄灭倘有它贼以军粮接济者虽百万众无能破之矣邵俯仰从其防贼盛言山中贼所窖金银处以动诸将而又道上所遇皆饿殍无人色其死者剖其腹皆草树皮谓可信乃尽邵新军二万人以深入而皆为所没】无何楚兵于土地岭败绩先是监军万元吉集川将守巫巴诸隘而秦将贺人龙李国竒楚将张应元汪之凤张奏凯专使击贼楚兵自达州入夔营于土地岭而贺人龙逗挠不至楚兵多新募不习鬬献忠悉锐来攻应元等苦战不决贼分兵从后山下突入其营官兵哗贼乗之合围应元中流矢突围出收其兵稍稍集贼度巴雾河犹力与之争之凤走他道所将潘映奎没于阵余士卒从东平散囘巴雾川之凤苦战久山行道渴饮斗水而卧血凝臆而死贼退屯圎渡坪元吉驰赴楚军命应元兼领其众楚蜀兵势皆危嗣昌惟以受降为得防九月过天星闻小秦王混世王之既降也亦请降求内徙嗣昌徙小秦王于房县过混于竹溪山中初嗣昌之用蜀困贼也蜀险且旷再逺则松潘徼外诸蛮吾借将士力蹙贼而致之蜀蜀能守则守不能守而弃涪万松雅之间以啗贼秦兵断栈道临白水滇兵屯曲靖扼白石江我率大兵掩击其后驱入松潘诸蛮在豫楚取蜀为阱在蜀又取徼外为壑策固当乃贼谋尤狡觇嗣昌喜谀诡言畏督师天威诸部悉捧马足督师虑降者与行营杂处非便辄发内地安插以逺之先时兵围贼久而大军反为贼所围嗣昌不悟川东道康四海郧襄道张克俭区画新附日不暇给贼得免死牌莫肯散自择便地连营数百里河南北大祲饥民就食襄汉者日数万贼因之阑入张克俭心忧之上书督府曰襄阳自古要区在本朝筦钥献陵视前代尤重近者西河饥民云集新旧降丁逼处其间一夫呌嘑皆足致乱况秦兵以长武之变西归郧房军府初立降营碁置何啻放虎自衞紫汉西兴初无重门之备可不为之惧乎嗣昌报曰昔髙仁厚六日降贼百万卒擒阡能故事可法也参军何怯邪于是嗣昌遣亲将至京师上进军状且曰臣嗣昌驽怯窃冀奉神灵扬威讨逆献指日授首然后扫除余孽拜见阙廷帝亦以功必成出其章示羣下兵都给事张缙彦言于帝曰督师专征以来所上章前后多不相雠玛瑙山献忠单骑奔逃已而突巫山掠巴东所在见告革左全营归命不数日皖将又以阵亡今谓过渠束手竹房漳保已无内顾泝归巫而上尽敌可期在督师定有成算迥非前事之比然臣不能不虑之也十月张献忠陷大昌先是万元吉驻巫山邵捷春驻大昌相声援捷春用其将邵仲光之言以大昌之上中下马渡水浅地平难持久乃扼水寨【阙】之观音岩为第一隘而夜义岩三黄岭磨子岩鱼河洞下涌诸处各分兵三四百人以守元吉以兵分力弱为忧贼以九月先突观音岩三黄岭窥上马渡无备破之元吉急檄诸将邀之于谭家岭七箐坎干溪而张奏凯以专兵屯净壁捷春用罗洪政沈应龙二将兵助之已而献忠从竹坪突过净壁进屯开县嗣昌闻蜀兵溃取观音岩守将邵仲光斩以狥是时张令秦良玉皆败【张令性轻敌有贼防一骑于山呼其垒曰谁是张将军令易之跃马出贼曰若善弩今用相报矢中项以殪令宿将死艺川人惜之贼大至秦石砫兵亦覆没秦单骑见抚曰事急矣尽发吾溪洞之卒可二万我自廪其半半饩之官足破贼土官家用一箸一帚调兵者最急箸以能饭者毕至帚则扫境内出也邵见嗣昌与已不相中而蜀无见粮峒寨之人讵可信遂谢良玉计不用】令竟以死而捷春自收其兵扼梁山罗汝才自丰邑坪返走再与献忠合献忠以梁山河水深不得渡乃与汝才谋曰达州河浅不如自开县西走复东向而趋达州时方国安奔败引残兵保达之郊献忠至不敢与之争贼既渡遂长驱深入捷春退屯绵州扼涪江贼疾走陷劒州趋广元将从间道入汉中赵光逺贺人龙拒之于阳平百丈二关不能进乃逾昭化复走巴西张应元合楚蜀官兵邀之于梓潼战小利贼返鬬被衂蜀将曹志耀王光启张世福等力战却之降将张一川张载圣俱陷阵遇害【万元吉命防一川妻子于彛陵】捷春涪江师遂溃贼屠绵过浮桥直抵成都嗣昌先以大昌失事纠捷春罪用监军道廖大亨代之邵抚蜀有惠政其逮也成都巷哭蜀王为引救不得卒论死十一月嗣昌进军重庆万元吉大飨将士于保宁以诸军进止不一立大帅以綂之用猛如虎为正总綂张应元副之率其军趋绵州诸将分屯要害而元吉自间道趋射洪扼藤溪以待贼贼方屯安岳之周里塲谍知官军且至宵遁抵内江猛如虎选骁骑逐贼元吉与应元营安岳城下以遏贼归路十二月嗣昌在重庆下令赦汝才罪能降者授都司以下官惟献忠不赦有能擒斩者赏万金爵通侯次日堂皇庖湢徧题有斩阁部来者赏银三钱嗣昌瞠视咄叱疑左右皆贼勒三日进兵防雨雪道断再戒期视师三檄贺人龙骄蹇不奉约束初嗣昌忧左良玉跋扈人龙屡破贼有功私许以人龙代左为平贼将军贺大喜过望已而良玉有玛瑙山之功嗣昌礼重之如故顾谓贺将军且需后命贺不得意具以前语告左左深阻内恨而人龙褊中显谓其众曰阁部不足为尽力当献忠之败玛瑙山而走也追急遣贼马元利操重宝说左曰献忠在故公见重公独不之思乎公听所部多杀掠而阁部猜专无献忠即灭不久矣左心动实纵之去献忠在山中得收集溃亡左兵骄玩久不之击督师数移文责让于左贼窥知其故于所过要路故署其壁曰某日战又不到欲挑两人衅而乗之左忧阁部之闻而按之也顺防请亟战然其中实不用命万元吉雅知两将皆怨望进曰军心不一未可以战盍令前军蹑贼后军为继中军从间道出梓潼扼归路以徐俟济师此万全策也嗣昌有骄色曰贼易与耳焉用分军示弱邪是月也张献忠陷泸州泸州三隅皆形锐而面江止立石站一路可北走贼既走絶地元吉谋以大兵自南捣其老巢伏兵旁塞玉蟾寺蹙贼北窜永川逆而击之可以尽歼永川令戴尧云者先期遁猛将军询向导无一人应者元吉轻骑按行城中惟见丞簿一二人我师宿西关空舍不戒于火延烧民屋已而抵立石贼营先移秦师屯小市厢隔水而阵贼渡南溪返走秦兵隔水诡云追之不及贼遂越成都走汉川德阳元吉单骑至籍田铺贼渡绵河入巴州阁部先既诎监军谋不用将以十四年辛巳正月自綂舟师赴云阳檄三军陆行疾趋追贼毋令他佚诸将乃尽从泸州蹑贼后贼折而东返归路尽空不可复遏猛如虎所将宁国兵止六百骑余皆平贼镇兵骄悍不法焚屋于永州掠马于仁夀皆其卒也惟叅将刘士杰深思立功诸军从良玉多优游不战今从如虎驰逐山谷风雪中军中谣曰想杀我左镇跑杀我猛镇时贺人龙兵已大噪西归阃外所赖止此一旅人心如此元吉深用为忧【诸将军会于泸州中军陈可立拥纛牛头山饮酒奏倡乐以观鬬元吉令之赴敌背道驰去】贼之入巴州也自巴抵达逡巡及于新开正月某日我师追贼及于开县之黄陵城日晡雨作诸将请以诘朝战刘士杰奋曰吾四旬逐贼今乃及之舍而不击纵使佚去吾不能也擐甲持矛大丈夫独取献忠耳如虎激其众鼔而并进士所当摧陷贼大披靡献忠登髙以望我师见无秦人旗帜而左兵亦携阻不前士杰孤军跳荡后无继者乃密抽壮骑潜行箐谷中乗髙大呼驰下左兵先溃士杰及游击郭开如虎之子猛先捷皆战死前兵既覆如虎率牙兵苦战中军马智挟如虎溃围围开冲突以出旗纛军符尽失嗣昌在云阳闻败顿足曰吾悔不用万叅军之言故败今引兵急归楚顾根本再破贼退囘重庆传箭召溃兵顺流东下贼已席卷出川西烧新开驿置楚蜀消息中断襄阳尚未审知败问贼大队已至当阳郧治袁继咸方谋出军献忠令汝才与之持自以轻骑一日夜驰三百里未抵襄阳先遣刘兴秀等二十八骑伪为官军持军符令箭日晡叩城门曰督府调兵守者合符信啓关入夜半贼从中起放机桥纳大众城陷郧襄道张克俭推官邝曰广死之襄王被执献忠坐王堂下属之酒曰吾欲断杨嗣昌头嗣昌在蜀今当借王头使嗣昌以陷藩伏法王其努力尽此酒遂害之嗣昌出蜀抵荆州沙市之徐家园方图告败曰帝待我厚谋再举俄闻襄阳破遂不复食乃李自成陷雒阳福王先以正月遇害报踵至于是抚膺大恸曰无面目见帝以后事付元吉伏毒死焉帝闻其死也且恨且怜之得元吉所上死状叹曰督师功虽不成志亦堪悯宜用辅臣礼归葬既而诏谕羣臣嗣昌二载辛勤一朝尽瘁虽有玛瑙山功不能掩其闯献鸱张两藩罹祸之罪下所司防勘以闻中外皆知帝意引傅轻典即议功为解帝可之【中军会议嗣昌中外才知有二府三州十九县之失前此兵刑都科俱不知以密本不下部也】呜呼当嗣昌在军中薛国观早得罪因召周延儒为首臣乃先后并坐法赐死余相虽或枋用不次其任遇皆不及嗣昌继起筦中枢者傅宗龙使过阵亡陈新甲失职弃市才亦逺出其下惟张国维冯元颷相继受任【元颷初以侍郎署部事帝问谁可大司马元颷以史可法李邦华张国维三人对帝以邦华在戎政为兵士所恨而南枢不可无可法故用国维国维到未两月而得罪即以元颷代之】国维再下狱见释元颷被帝知遇最深因病独得放还【癸未年袁时中被擒帝念旧枢臣冯元颷调度功特发上传加太子太保病痊即与起用】而张缙彦由庶僚超拜贼已躏秦蹂晋逡巡乎畿辅矣其争夺情诸臣黄道周防毙诏狱复原官范景文召用遂擢为相帝亦深悔前挠廷论专任责成之非然十六年遣辅臣吴甡讨贼面谕以自杨嗣昌死后廷臣无复能督师者以此知君臣之际其相知为深也【十一日召辅臣语曰朕昨夕梦故辅嗣昌稽颡庭下曰臣鞠躬尽瘁死而后已为诸臣不公不平连章见诋故归诉皇上朕语之曰如某疏犹公平否嗣昌摇首曰亦不然语毕天顔惨恻久之见笔记】张献忠陷武陵发杨氏两世冢破其骨有血自二年彗星见杨鹤节制三边受流冦降父子遂与冦祸终始鹤有弟曰鹗辛未进士帝以嗣昌故遂用为兵侍郎抚蓟后改川湖云贵总督而国已亡矣

外史氏曰嗣昌之败在乎用良玉而不能得其心信元吉而不能行其计然皆以筦枢失防有以致之不待督师而后悟也嗣昌实畏讨贼而引文灿以为已贰恐其颠覆乃曲意护之初以良玉威名足仗欲文灿倚以就功不知其短于驾驭谷城之役良玉既显相龃龉嗣昌终信文灿以左右其谋比受降事壊又不欲显其是非故薄罗山之罚而反加委任良玉有以窥见其微且从而心轻之矣区区一平贼镇印谓足以服豪杰而得其死乎元吉见两帅离心其意实主于不战即嗣昌非不知持重万全顾其生平本不识用兵竭其私智专以揣摩迎合日举六月荡寇之言以摩切阃外明知其势之未可冀幸身不在行姑以之塞帝意而规自脱既不得已受专征去左右在万里之外自念往昔在帝前谓智略辐辏功在反掌今出师经年糜饷百万情见势屈责我者且四面而至矣故虽将骄卒惰终侥幸于一决其战也初非辞元吉而别有成算斯其所以败也【嗣昌奏臣受理臣交代之兵新收王国宁之兵与续调辽兵合之京营勇衞大同之兵一月约饷十万余两又楚郧二抚派饷未足于理饷内通融支给约每月楚抚支二万七千郧抚支一万三千合之前数共为十五万】元吉之为人果达精警其从嗣昌也初无意于富贵特以识事机习劳苦将乘机防以垂功名于竹帛其自保宁进达州贼烧絶驿置七百里不见烟火单骑﨑岖箐铣间舍骑放舟始及大军故一见督师即请分兵以为后距开县之败元吉亲至战处为文以祭阵亡将士刘士杰等哀动三军在防门收召残兵登白帝以望贼骑歴歴在山谷间我师川湖诸将反出其后无一人御之者不觉拊髀流涕而痛吾谋之不用也嗣昌之缢于沙市虽曰无面目以见天子亦缘良玉因其败平牒倨傲不复存节制之体故愤而自裁元吉畏祸未敢深言又逆揣帝防知在元臣正终援春秋之义微之而已帝览表歔欷亦以监军有劳败非其罪后之君子追论其事者于君臣朋友之间有三叹焉呜呼嗣昌一生心力不专用于办贼迹其议论奏疏亦可谓之能臣而机变有余忠诚不足国事偾而身亦从之小雅节南山之诗曰不惩其心覆怨其正此秉国成者所当引以为戒也

附纪

当嗣昌之讨贼于楚蜀也秦中大旱土寇蠭起长武被陷环县以借赈杀乡绅白水以征粮杀县官皆岌岌为长武之续贼首窦阿婆闯子黄三鹄等为雄窦阿婆名窦开逺咸阳诸生也十三年六月三日贼同其党渠魁百人自桃虢川赴料峪关汉羌总兵赵光逺率诸军追之贼初据关山岭继据张家后山皆为我军所夺监军道伍右文催诸将赵大鲁文彬党威疾击之于西雒峪闯子惧而逃于牛圈子窦阿婆谋走于娘娘山西遁我师觉之先伏山之左右以待文彬威夹击驱贼贼势急奔山大迎头截杀窦贼在阵被擒闯子来救不及东西奔溃凡擒斩共一千七百有竒运筹则伍右文力战则赵大为上鲁文彬党威次之秦抚丁啓睿以闻

李长祥曰阁部之驻彛陵也下檄曰贼东走大宁大昌山彛陵下荆襄者我当之贼西走紫兴房竹入秦者左良玉当之贼西入防关者蜀抚邵捷春当之蜀之险在防门而大宁大昌与竹溪房县聨界有三十二隘口阁部以为隘多而力分不如厚集兵势以专守防门弃大宁大昌以啗贼我师四面蹙之以决胜邵抚曰令甲失一城者抚坐之且有诸隘口不守而使贼得入是阁部杀我也欲分兵出关坚守三十二隘阁部乃命猛如虎以兵至防关助扞御焉时张令死矣四川总兵为方国安隘将杨茂选覃思岱者有骁名而不相得思岱谮茂选于邵抚曰通贼捷春召令计事而戮之即以茂选之兵隷覃部茂选之兵怨覃相率骤委去贼遂从此一路入既入诸隘兵俱溃贼乘夜斩防关防将士尚卧未起遂惊乱方国安兵败收残卒数百骑过达州达州设守严献忠从白马渡过江壁达之西关仅三千人已而阁部亦率其兵至有数万人相守旬日未交绥献忠伪为阁部之旗帜穿其营遁去阁部引兵追贼已过蓬溪绵州而攻成都再往泸州而阁部追及贼又掣其兵转至达州开县我师与之战而大败按全蜀形势防门去达州八百里而开县在其中间长祥达州人亲拒贼设守其言极推重嗣昌而专以邵抚为失防虽议论稍偏未必无所见也

内江王于蕃曰当武陵视师献忠由大宁大昌开县达州以入绵竹界遂逼内江内江有土司家将毛文者设守贼至文大败之于东瓜崖杀其渠魁曰曹四献忠乃偃旗鼓疾走成都成都城形其下皆甃石惟北角楼用土填筑少瑕贼夜至穴城数处将穿矣觉之城中出董卜蛮者与之战献忠大败杀其卒万人乃遁走其后甲申八月之九日成都陷没贼仍从北角楼以入尽杀蜀人所以报董卜蛮之怨也邹漪曰世之议武陵者指摘防无完肤予心以为太过及读其中枢奏议又未尝不服其才亮其心也武陵尝上四正六隅一疏谓下三个月苦死之功了数十年不结之局及为督师建圎盘议防滴不漏谓灭献一股以全胜之力制闯可无余孽若果其言得行釜鱼阱兽贼自可平无奈抚臣邵捷春未必同心镇将左良玉全不効命卒致剿局无成中原糜烂杀藩王隳名城而督师以身殉之其亦异于后之受贿偷生欺君伏法者矣特以处分漳海一事为不理于众口然观献忠初纳降时遣腹将薛姓者入京朝士无不婪其厚利而不受献忠钱者止武陵一人亦可见其清执矣迨其后两世之棺遭贼发掘襄王之死也贼语之曰吾欲断嗣昌头而嗣昌在蜀今当借王头使嗣昌以陷藩伏法则贼之致恨于武陵者极至不可以见武陵之心邪夫元和讨贼全倚裴度建兴恢复独任武侯武陵受帝知遇亦欲为国宣劳独是荐熊文灿为首功绌洪承畴为首罪功罪混淆人心不服而开县之败由不用万元吉之言此则有难为武陵解者然予友李翰林长祥推许不啻口出而杜贡士濬亦言其才可用岂阿私所好乎至以加饷殃民为武陵罪则剿冦需兵用兵需饷前督师卢象升早已建议请行矣世之君子未尝设身处地而苛求不已恐未可为定论也宜乎思陵有云功虽未成志亦可悯武陵亦可瞑目于九原矣

卷七

钦定四库全书







卷八


国子监祭酒吴伟业撰

汴渠垫

洪武三年大封诸子列圣相承家法建置维屏讫于季代二百八十余载或除或絶存者三十王太行以西曰晋曰沈雁门以东曰代覃懐以北曰赵曰郑曰潞河济之间曰鲁曰徳海岱曰衡洞庭以南曰岷曰荥曰吉曰桂豫章以西曰益曰淮苍梧界蛮徼曰靖江此十六王者所封敻絶河山或仅以免即先后被兵中十余年获休息焉君子于其事也始之书终之书非不一书而足也大梁溯洛入汝惟四王周髙皇帝第五子封开封定王橚以下十传而端王之子恭枵绍封为周王唐髙皇帝第二十三子封南阳定王桱以下九传而裕王之子聿绍封为唐王崇英宗第五子封汝宁简王见泽以下七传而昭王之子由樻绍封为崇王福神宗第二子常洵封洛阳为福王又封其次子由崧为徳昌王关中絶陇道惟五王秦髙皇帝第二子封西安愍王樉以下十四传而【阙】王之子存枢绍封为秦王肃髙皇帝第十四子封甘州改兰州庄王楧以下九传而宪王之子识鋐绍封为肃王庆髙皇帝第十六子封庆阳改宁州又改宁夏靖王防以下九传而宪王之子帅锌绍封为庆王韩髙皇帝第二十子封开原改平凉宪王松以下十一传而敬王之子亶绍封为韩王瑞神宗第五子常浩封汉中为瑞王自鄂达郢属之蕲春惟四王楚髙皇帝第六子封武昌昭王桢以下八传而恭王之子华奎绍封为楚王襄仁宗第五子封长沙改襄阳宪王瞻墡以下八传而靖王之子翊铭绍封为襄王荆宣宗第七子封建昌改蕲州宪王瞻堈以下九传而定王之子慈□绍封为荆王惠神宗第六子常润封荆州为惠王梁山跨劒阁惟一王蜀髙皇帝第十一子封成都献王椿以下十三传而恭王之子至澍绍封为蜀王冦初起西延阖镇反庆肃国被边地唇齿而临洮宁夏之兵疾讨贼不与于乱韩恃固原为捍蔽秦有金城之固瑞有云栈之阻秦将吏既破贼则桐封以草窃为不足忧崇祯之六七年贼渡河再入关往来豫楚而窥蜀诸侯王之被兵者其鬼神以震扰阙其禋祀田畴以茀秽弃其耔耘民人则辛苦垫隘罔敢宁居聘问则淹洫雍阏失于期防卒至乎枝叶凋本根拨底丧亡而莫之救也迹其形势楚悬絶大江则缓周秦蜀通都居重则缓荆处蕲春非上游肃洮河之阳庆贺兰山下逺则亦缓唐与福负秦岭距关崇涉于淮泗韩据泾渭西控陇瑞绾梁益出襃中襄惠通庸濮而楗之江七王不幸当天下之冲疆场日骇大惧社稷之颠陨以耻王室故数以贼情上闻瑞王之言曰臣赖先帝休徳获奉西藩未朞年而冦至比晋贼再渡河阑入汉兴七年正月十五日破洵阳紫阳平利白河继陷督臣洪承畴来救单骑布甲披荆棘入险阻捜捕山间冦臣助犒军及赈饥银七千余两贼始奔遁近境以宁既而凤县再陷蜀贼入秦州楚贼上兴安六月自兴安西乡犯郡界游击唐通凭汉江力拒不能渡贼方东钞泽北据凤西扰沔县宁羌南郑孤城在万山絶谷中贼四面至覆亡无日臣于肺腑至亲近也于藩封至僻陋也于冦盗至危迫也惟陛下哀怜韩王之言曰贼以七年九月初五日攻平凉东西两门交急贼已从东关之北攀而上都司李应孝刘添禄手击贼杀七人膊之掷其首城下贼乃转而东自辰薄旰行始尽崇信灵台泾州相继失又转入平凉之郭为李应孝所却而镇原华亭咸被围平凉属城十破其五邠干汧陇邻封钞略殆遍声言芟夷四境即平凉在掌握无所逃国初设平凉衞屯田碁置列三百寨官二百军三千有竒今仅存尫羸百十老卒何以守前一年皇上念潞王苦冦急增设一叅将兵三千人即潞州衞屯粮充饷臣愿以韩比潞邀亲亲之恩焉初贼才过河入豫楚也雒稍偏宛汝荆襄各有警而荆州当阳先陷故惠王奔命告急南阳城庳薄唐王捐千金谋修筑太守陈振豪弗授功又与王因他事龃龉王以为言帝震怒逮振豪下之理王请以陈永福为耑将亦援潞事以比帝弗许八年冬贼再犯南阳王又奏曰臣有庄田数百顷为朝廷恩赐及臣祖父之所封殖以十月十一日之交贼燔烧聚落储偫略尽守舍辅国将军顾煜遇害其母梅夫人重创死贼往来瓦屋石桥臣祖坟园咫尺系臣心腑旦夕靡宁南阳恃鄙而不警备臣出私财蓄火药布渠答贼是以避弗犯而焚我郊保今七月不雨二麦未艺臣乡沈家冲饥民揭竿有平林下杜之志可为寒心又曰臣府护衞千二百人近制以其半为汴梁班军畨直给抚臣以下由使甚无谓也惟明诏念臣困戹以全军见还臣得赖国恩周庐击柝逺斥堠无恐帝报之曰南阳班军畨直祖宗朝定制已久朕不敢变诸可以为王捍御者不爱于王当帝之从信邸入也笃宗庙厚同姓以崇重诸侯之礼郡县吏弗诎体于王者王得自言即所持非是帝辄骫天下法以右王帝又数召见宗人遴其才擢之官欲以通宗禄之穷而变其制其后上书言事得乗置至京师日益众或非所宜言帝亦浸厌之不能有以禁也帝发金匮书得髙皇帝制曰宗室子孙入为中朝官者得以其阶换授有司议议者曰将军中尉皆一品如此即三公九卿一朝而盈廷者数百人非所以为法帝拂然曰亲亲任贤古之道也何不可却其奏再详之有朝士显谓仪制郎吴之屏曰君胡不以有唐故事告上乎夫入为卿士出为牧伯此三代制唐室诸侯王兼官借职不必以其阶如曹成王者传称其为叅军刺史可攷而知也今宗人坐糜国储奈何不讲求通变于当世可施行者而专以固陋逆上意吴愕眙弗应宰相大僚无一人读书识国体者以此大不慊礼侍郎陈子壮署部事主覆奏遂欲以守官坚执为名髙各藩皆知帝意所向懐廷论切弗敢争而唐王独贻书子壮相驳难王素辨博喜文词其书称説典训援据经传皆有本廷臣顾弗及知特以诸侯厉锋气持异同为足畏而已帝寻恶子壮疏词强诤下之狱众口惜子壮者辄以尤王王亦浸骄薄公卿为不足重当髙皇帝时诸王得巡行所部革除后网渐宻京师所置吏握其事禁私车将从轻媠出即送丧至诸坟园非诏令不许南阳既冦冲八年后弥甚王尝望烽火接天思海内且大乱终日守空宫对仆隷拊髀太息曰安能郁郁效厐涓死此下乎中州督抚大臣见诸藩各以轻重逼冦患周王好行其徳福王日闭阁饮醇酒崇王奉浮屠战守事皆听将吏所为而南阳日陈兵自衞得材武称然王血气方刚恣自用又不能防其宗人过寖淫上闻非真有淮南济北之心伍被开章之计也帝既挠羣下重骨肉渐闻诸王怙恩徳骄盈不自简束南阳要害地而王建请转广书辞不逊顺失藩臣礼倾侧扰攘之际恐有赤睂樊崇平陵方望诖误王以成狂狡之谋意不能无纤介防都门有急王请提军入援事不行廷臣辄文致其罪帝乃下诏废为庶人禁锢之自此诸藩惵息不敢复言兵事矣帝爲讨贼需饷嵗百万民力大屈有司捐薪俸有纪录民入钱佐军者假清卿秩优之下诏襃美风示海内焉武清侯李诚铭者慈圣皇太后侄也先朝待外戚有体太后母天下讵肯金钱私其亲熹庙失御累朝所积无訾省有传其在李氏宫省事秘人莫知侯有孽子其母微家众不以为兄弟齿侯亡争财忿阋告其兄藏禁物精镠瓌宝累万万帝召见侯长子谕令输助国以自为名固对曰无有因发怒稍迫趣之亡何得病死帝追感先后取田宅还之余弗问【诚铭长子锦衣百户李国瑞次子李国臣孽子李国正国正奏庄房地土金银外它珍宝数百万帝命遵吉解部以襄城工国瑞娶于新乐又与嘉定为婚姻故新乐太夫人及嘉定伯奎皆为之请帝弗许后以慈圣凭语于皇子而免】时有上书者曰诸王跨土连城衣租食税此皆县官力也今天子忧劳日昃苦征缮之不给王髙枕而王一郡天下有急王独得安耶愿下明诏遣近臣谕防其上国帑以赡军用帝曰朕以方内不靖为诸王忧维王骨肉兄弟共吾一体诗不云乎缾之罄矣维罍之耻其诏有司弗复言久之卒莫应国初亲王禄五万石后改为一万石秦晋楚蜀地相埒周于后徙封皆极天下膏腴商贾百货所辏殖其富比京师万厯中人传楚王名他人子为子后嗣王姊张郡主索赀财不能满宗人相告言【楚恭王无子取舅王大之子子之其家亦取家人子一人以进乃后封通山王者也恭王长女张郡主为讨芦洲不应又宗人双桥负王府赀五百金被锁郡主请寛不从怒而发其事】帝遣官即讯王行金累亿万事得解楚坐此少减耗而四国俱完他王虽髙帝子不及也文皇靖难后自言我子不得与先帝子等禄不及十之五累圣所封后亲属渐以疎即恩赉亦浸薄惟神宗四子帝叔父最亲瑞惠桂在熹宗朝始之国开邸之日浅土瘠而多故天下皆怜之独福王在兄弟中莫得以为比福王神宗之爱子也母郑贵妃最幸王皇后无子光宗于兄弟居长系中外心帝意亦素定苐贵妃早贵顾天下有出郑氏上者即望虽至尊亦两难之仗廷诤力稍自强浸寻乃日为离间诸大臣调护万端元良既册命而四子同日出阁恩宠惟均凡以为郑氏也福王大婚费三十万营洛阳府第二十八万帝非贵妃不寝食妃一子虽长犹不离抱闻其将逺离日夜泣请之国日期者数十百奏置弗省最后妃弟子郑养性亦言之虽非至诚顾以太子名号久正帝春秋髙久病不乗此时早就邸为王富贵计何庸复待乎妃亦心动言之帝不能恋恋母子情独办治国装宜厚帝喟然从之当是时海内全盛帝所遣税使矿使数十人月有奉日有进广南明珠滇黔丹砂空青宝石豫章磁陜西异织文毳蜀重锦齐楚矿金矿银他搜括嬴羡亿万计名人主私财入贵妃掌握拟斥十之九以资王诸宫人中使窃言曰王本共天下此不足计也特为下诏赐庄田四万顷所司争之力得减半中州腴土苦不足度山东湖广界以充王又奏乞江陵故相所没产江都至太平沿江荻洲杂税并四川盐井榷茶银自益旧制王府田听民占而征其赋王左右劝王多规肥饶地入府为永业既则伴读承奉诸官假履定步亩为名乗传列旌旗笳吹所至索舆皁饩廪无算田之良楛租之多寡胥悬其口常过汝州擅杀人山东江楚之间富家忧攘夺农夫疲供亿天下骚动其请福府食盐也于洛中设邸阁中使至淮扬支王盐一千三百引干没要求辄倍中州旧食河东盐有令防非王店所出不得鬻淮商开中既诎晋引复滞九边军饷无所资帝悉其故命换给长芦然去洛阳远以为不如河东便弗肯改自慈圣登遐未两月而爱子去膝下帝忽忽不乐瑞王年二十有四婚未成惠桂齿相亚无选择命羣臣交章叩阁率寝遏而福邸信使通籍中左门一月数请朝上夕报可四方奸人亡命之徒探风防走利如鹜闵不畏死张差厐保刘成之变缘是而生然两宫慈孝无间王亦专奉已无所睥睨讫于三朝继綂骨肉晏如原本祖宗家法之善而光庙因心笃爱为卓絶已及崇祯中王失神考久贵妃亦前殁内官宫媪为王中诇京师者多失势老病死河南大乱王于国家属尊地近在宫中时防夺宗独性不喜宾客智谋奇计之士莫进乎前所好惟妇女娼乐中外为不足忌然终用败十三年河南大旱蝗人相食王谨录籥牡不忧念宗人百姓援兵之过洛者口语籍籍或詈道中曰王府金钱百万厌粱肉而令吾辈枵腹死贼手南大司马吕维祺在城中闻之惟以大计动王王不用先是秦大破李自成于潼关原余众散略尽自成窜汉南秦兵蹙其北左兵扼其南窘不知所为伏一年有余不复出食且尽谋自经养子李双喜止之是年秋自成令军中尽杀所掠妇女以五十骑突围走由郧均向伊洛河南饥民相率归之复大振十二月李自成陷永宁杀万安王采熊耳以西民保聚山泽者连拔四十八寨遂陷宜阳十四年正月壬寅黄雾四塞日眚无光河南分守道王昌率邑绅警备总兵王绍禹偕刘罗二副将引其兵抵洛王召三将入赐宴加礼出糒醪犒军十七日绍禹请以兵入城王笺阻者三不可止刘罗二军背东南关而舍薄暮有呌呼声束苣烧土门诈云逐贼抵七里河与之合十九日贼至罗用其火军反攻东城见乗障有固志护保者讯应实报曰城守严冯太守【一俊】守南王兵备【昌】守西张知县【正学】守东王总兵暨衞推官【靖忠】主行檄而西北陬为衞分地贼命其下向西北攻二十日王见事急出千金募士缒而出用矛以入贼营昏时贼渐退夜半王绍禹亲军反从城上呼贼相笑诺执王昌属刃于其颈口噤齘索饷绍禹从旁解军以手推之曰此岂老总兵当言时邪挥刀杀守堞者烧城楼开北门贼入王逃匿民舍中明日贼迹而执之道遇吕维祺年已迈为贼反接奋其首视王谓曰王死生命也名义至重无自辱王瞠不语寻遇害贼踞王宫醵饮荐王于俎汋其血襍鹿醢尝之曰此福禄酒也维祺大骂贼死之有两承奉伏王尸哭贼捽去承奉呼曰王死某不愿生就若乞一棺收王骨即齑粉不恨贼义而许之桐棺一寸载以下车两人即其旁自缢东关迎恩寺僧道济者郑贵妃所剃度以替王入道者也乗贼间舁其榇止庑下祠而哭之审理李春茂典膳张守贤典乐刘文魁缒城遁世子亦走免遇官兵疑腰有宝物裂其裳裸露道旁得一护衞军牵挽过河庐于孟县访求福王妃尚在相见不复识抱持哭初贼之入王府也珠玉货赂山积装缣囊负任以入卢氏山中发王府中金及仓粟大赈饥民时杞县人李岩术者宋献策起从贼教自成为好言绐众曰王侯贵人剥穷民视其冻馁吾故杀之以为若曹令饥者以远近就食男子二十以上愿从军者月食四十金趫敢能为将者倍之从我可富贵无为交手死民奔走赴之者百万烧王宫火三日不絶用雒阳掾邵时昌为伪总理俾守城实弃之去也豫抚李仙风于二月十日至河南府取时昌及从逆张旋吉以下十数人枭悬之称恢复功其道府推知等官皆在惟白尚文死不得其尸云已为饥民所噉食矣叛将罗泰刘见义不知何以见获伏法王绍禹初传死于兵后胶致京磔于市事闻帝震悼辍朝三日泣谓羣臣曰王皇祖爱子遭家不造遘于闵凶其以特牛一告慰定陵特羊一告于皇贵妃之园寝河南有司改殡王具吊襚世子在懐庆授馆餽餐备凶荒之礼焉【帝发御前银一万坤宁宫四千承干宫三千翊坤宫三千太子一千又慈庆宫懿安后银一千慈宁宫皇祖宣懿康昭妃银五百皇考孝温定懿妃五百俱着王裕民冉兴让叶髙标赍往以慰防福藩世子】呜呼春秋之义大责帅以上相专征之重而亲王不以其道终君子谓督师之罪无所辞矣夫洛阳周王城自汉以来都之三川天下之中地四达善战者所必争嗣昌乃专力于郧襄而缓备于京洛贼因抵隙蹈瑕而王绍禹罗泰之军得以动于恶乃道路所传有谓两王继陷福陨而襄随之者帝与羣臣弗信也嗣昌之将行言于帝曰臣请以襄阳为根本其规度襄阳城也仞深沟方洫而三环之造飞梁设横枑陈利兵而讥诃非符要合者不得渡嗣昌虽移驻夔峡军资甲仗在焉诸将左良玉以下并帑于城中江汉间列城数十倚襄阳为天险贼之得志于洛阳也移师汴梁百道攻城者七昼夜周王出库金五十万资守陴者而特悬赏有殪一贼者予五十金士跔籍大呼击贼贼未退同时南阳汝宁皆午道疲敝唐新立崇仅堞宫垣以守帝诎指念磐石诸宗曰秦蜀逺楚与豫接壤而荆僻处江介一州当有虞心襄阳宿重兵即惠邸在郢中可无恐况襄王乎一日御武英方进炙咄咄顾左右问汴梁云何忽宗人丞传襄府福清王有表帝推案起曰果尔襄王真不免矣福清王奏曰臣常澄襄王之次子也臣藩奉国厚恩世守赤社不意二月初四日夜半南门火一城糜沸传曰监军道家丁反臣父殿庐火亦起融风吹之延爇万屋臣睡梦中闻人马声飞镞着臣头目见城中兵亦与格鬬天明贼大至太守王承曾保臣及臣弟进贤王常淦突围出臣遣人探父动定始知初五日被贼执至西城楼杀死放火烧城肢体为烬拾头髗骨数寸以归臣一恸殒絶臣宗弟贵阳王常法于西城门外被杀臣兄已故世子宫柩尽焚杀死兰阳王母夫人徐氏太和王妃郎氏宫人李氏等四十三口臣父国宝内官张进喜投井得存臣兄襄世子常添先于崇祯十三年十一月二十五日薨妃聂氏继逝臣父前经赴告道梗未奉愍纶痛念臣父托体王家没身贼手臣不能相从灰土惭负天地惟皇上早殄此贼俾微臣雪父兄暴骨之恨帝览之感动命所司丧葬一如福邸礼【襄王追諡忠王葬城西青安山】拊几叹曰襄洛天下形胜而襄建瓴东南宪王以仁宗爱子徙封于襄有深意襄亡陪京必震恐且曰朕为天下讨贼浃辰之间两王皆以国毙是天厌我家而剪弃其子孙也不然贼何以至此顾疑杨嗣昌独无奏久之知张献忠邀杀阁部解饷官于路窃其文书传箭以入城嗣昌所积五省饷金弓刀火药数十万及守兵数千人皆归贼洛阳国帑而襄阳军资两藩陷闯献遂不可复制嗣昌在重庆闻乱返荆州将谒惠邸王命阍者谢曰先生愿见寡人者请先朝襄王嗣昌惭乃缢是年东宫田贵妃薨妃帝所爱幸生两男皇五子早殇永王年少帝感天下乱凄怆骨肉伤懐有老宫人及见定陵问以宫中往事称神宗晚年王皇后稀进见福王辞之国出宫门召还数四期以三嵗来入朝大渐时顾视贵妃用洛阳为念因言孝恪皇太后病笃光宗请防得往省孝恪目已盲两手扪太子欲有告光宗遽曰皇父郑娘娘待儿子厚今郑娘娘长御随以来孝恪悟其意啮指曰我所尝备极天下苦儿知之足矣复何言遂诀光宗即位之三日悬母画像对之拜且哭防宴驾无人言贵妃时事者果母子耑宠擅天下邪以今观之亦何益帝为欷歔起周皇后居坤宁宫宫禁礼重太子定王既出阁非帝命不得朝一日帝坐便殿太子前致请案上有急奏河南冦以某月日破某城而上叹曰若不知得几见而母而动关我乎今后弗复泥常也宫中所奉宣懿康昭刘太妃者神宗妃嫔中推谨厚抚爱诸王帝以主慈宁宫礼之如太母常朝嵗节毕见帝就便坐俄欠申偃别榻太妃戒勿惊命尚衣谨覆之左右植立以俟顷之帝觉乃起摄衣冠谢曰神祖时海内少事至儿子苦枝梧多难两夜省文书未尝交睫心烦懑辄废餐自以年才逾壮为国事磨耗蚤困劣在太妃前惛然不自持一至此太妃为之泣下帝亦汍澜者久之诸宫人莫能仰视【刘太妃以十五年薨年八十有六】帝之忧汴急也寻闻围解乃由王故得全则大喜既下诏襃王且加劳曰此髙皇帝神灵悯宗室子孙维城莫固启王心而降之福也又以其意谕秦蜀楚诸藩曰王不鉴洛阳已事乎茍能如周王城何患不完冦何患不灭先是肃王亲庙不戒于火祏主牺象皆亡贼登臯兰山涉干盐池入庆藩国界荆王见革左诡降欲与为好召入宴盛帷帐陈女乐具百人之馔以飨兵见者皆忧其啓冦心【荆王尝戴小帽过酒肆茶坊游戏曰如此世界且图乐耳】其它王初因逺不及冦皆以书来省难比李青山蠢戾于济北吕瘦子跳梁于湖南益王【益王端王十一世孙定王由术之子】亦称建昌妖人密教实繁有徒江湖海岱亡命蠭起而临蓝平凉乃云宗人通贼【长沙城内有谷城主拨置奸党杨吐虹等为贼内应】帝以为此同姓深耻皆由诸王平昔不能树之以徳董之以教故穷竒饕餮弃亲即异生其祸心论天潢支属惟周为睦故惓惓以周王为宗室仪表周自定王启土宪守其共徳而加之以文东书堂集古法书手自临摹勒石暇则制乐府被新声梁园士女歌之沨沨乎盛世之响焉髙皇诸子蜀献王好学帝呼为蜀秀才妙选名儒侍讲幄缮写购藏图书甚富而周有中原文物之盛比肩俪美稍欲加尚之万厯初周镇国中尉睦防为宗正招延通儒讲串经义以教同姓诸生作五经稽疑帝系世表竭四十年之力访求遗书牙签识别登万二千五百余卷自大内秘本所未有者西亭竹居悉丹铅雠勘西亭即中尉竹居者其子也王即赵宋故宫为寝城南有繁台遗址四方贤士大夫曳裾来游比于相如严助它王小子侯鸡鞠狗马多豪少年之戏独汴梁宗人赡文词被服娴雅左右列敦卣樽壶丹青竹素在昔髙皇剖符之日备物典防申之以训词分之以彞器百年有道长诒谋燕翼子孙多彬彬三代之风诗曰世之不显厥犹翼翼其周宗之谓乎夫国于天地命祀山川河与崧髙周之望也周之始封即忧河圯而迁洛寻复返旧都嵗有事于河至端王末载发秘记读之曰王室将衰河决为害王告其世子以为大慼曰后二十年必验今王立冦难作河益南徙匠人置准水形以测望地平河身髙出王殿檩者尺有二寸每春涨啮隄吏民刑牲沈璧走马传筹报水至何所与烽燧等自汴梁受围帝以中原为急用丁啓睿为督师赦傅宗龙用为秦督擢巡按髙名衡代李仙风为豫抚九月宗龙兵败死于项城秦抚汪乔年誓师出关于襄城被杀自成乘胜围南阳总兵猛如虎战死十一月四日南阳陷唐王遇害于麒麟阁【唐王之遇害也有湘安王尚在帝令附近州县居住又唐王裕妃张氏颠沛居襄阳有诏抚按官护衞供膳俟修整府第迎养旧邸】十二月自成陷禹州州徽王故封地王废专城太康王以下七郡王多死二十四日李自成引罗汝才之众再围汴梁髙名衡偕巡按御史任濬总兵陈永福为城守丁启睿在许州不能战入汴梁避贼周王尽出库金犒师被伤者与杀贼同赏贼冲车撞击负户穿穴城壊二十七处皆距跃可上坦如大逵永福率吏士力鬬贼飞火发机洞胸达脇爱弟亲将碎于背后终不为动矢射自成中目手防巨礟杀其巨帅上天龙等擐甲四十昼夜须眉焦灼指血渗漉生馘三十三人斩一千七百十有八级城乃克全贼以十五年正月十四日退屯朱仙镇三月癸亥贼复进为攻城折伤士卒遂起长围期以必拔帝先起孙傅庭为秦督至是更用侯恂率援勦官兵救汴左良玉壁于近境惮贼弗敢击汴梁食尽人相食九月十五日河流骤决其声如雷水沸郁数十丈王露次闉阇七日督师侯恂率总兵卜从善以舟师迎王王与二妃世子后宫贵戚三十余人乘夜达堤口止于河北柳圏坊太康伯张皇亲之第人民枕籍死者累钜万或乘髙缚筏衔绳浮渡以水湍悍非柎絓屋角即身槁树颠游涌而逸者十不得一城中淤泥反土信宿填满【水由来家集分三股一直冲破汴城至二十二日水将与城齐西分二股围住贼巢贼奔吹台避水○或云贼由马家口决河灌城○河决后改从杞县唐邑亳州以入淮河贼竟往西南一带】易曰地上有水比先王以建万国亲诸侯禹导九河冥効职鱼鳖咸若玉帛来同迨乎三后之季汾洮弗宣谷洛交鬬龙蛇起陆百川沸腾自古记之周为国之分子奄宅土中析圭之后麟趾发祥驺虞告瑞古称鲁衞今有周京何意防貐蚩尤跳宕赤县而支祈肆虐河伯助殃顿使士女化为沙虫庙社沦于陷井十王之典章物采故家之礼乐诗书无不昏垫洪流堙沈息壤可不痛哉初李自成非能知水亡人国效王贲之灌大梁者也彼恃其累胜下睢陈卷宛洛苟得一都防则然欲自王及见汴没于巨浸乃聚其徒谋返据襄阳或曰杨文岳以真保之兵守汝宁崇王尚在若秦将吏出关而汝蔡复犄其后中原之势尚未有所分也十一月某日自成乃下汝宁杀文岳取崇王及世子行【贼围急有通谋崇王中贵矫王防议降者文岳砍柱厉声曰谁为此言吾当手刃之王亦誓死守或劝之去曰我去如百姓何其被执也贼令谕降州邑之未下者王不从遂于泌阳遇害并世子慈焲俱死尚有王之弟河阳王由材王之次子慈焜亦与难】而以兵临襄阳福清王以社稷之镇公子兵至走免是贼再克而襄再亡也襄不言陷言易也惠尤不辰【惠王讳常润】以全郢之重郧与沅二抚之左右我而不能一矢加贼奉王以次于湘潭天子以上游形便有司之过裨王失守不得已下玺书慰劳焉十六年正月【阙】日张献忠陷蕲州荆王先薨贼下令围王宫尽掠其所见妓乐蕲人初忧王为诲盗果验左良玉畏自成之偪过武昌以军事谋之楚王王又畏良玉之偪而恐其弗行也嘿不应良玉辞而下王乃自募承天徳安之溃兵给以饷用长史徐学颜领之谓之楚新兵献忠破汉阳五月二十九日于煤炭洲以二十艘轻军潜渡楚新兵开门降贼叅将崔文荣长史徐学顔死之故相贺逢圣正衣冠投于水王为献忠所得遗赀尚百万贼缚王置所乘辇舁而沈之江惠王之走湘潭也舟遇风于陵阳矶楚士大夫从孥于王者多漂没王仅以免张献忠陷长沙吉王惠王走衡州献忠陷衡州吉惠桂三王走永【桂王讳常瀛皇七子李贵妃出与惠王同母】献忠追三王于永湖南巡按刘熙祚遣人护三王入西粤以身当冦入永州死守城陷不屈遂殉难时湖南诸邸岷以他事遇于乱荣先薨【荣宪王由榑之子慈照崇祯阙年封阙年薨絶】武冈常徳望尘而奔豫楚十二王皆没而孙傅庭以十万之众折于河南李自成西入关西安宵溃秦王有轵道之辱独刘妃恸哭以国破家亡不如死长史章世炯自缢自成入据秦府僭伪号榆林诸将犹苦战力不敌三边覆没庆肃同烬平凉受围四日执韩王屠之贼渡河陷汾州懐庆福邸徳昌王【讳由崧即福王】再走免与太妃相失河北山东诸王避冦南下贼攻太原取晋【晋恭王十一世孙穆王长子求桂以万厯四十一年绍封】入大同取代【代简王九世孙鼐勺以万厯十四年进封】自成以三月十七日至京师向彰义门坐其左右两人人有识之者曰此晋王代王也夫纪侯去其国春秋是之蜀之盟蔡侯许男不书乗楚车谓之失位所以存灭国重旧封也先朝以空名奉骨肉实夺之权故处天王伯叔之尊势乃制于黔首诗曰琐兮尾兮流离之子于诸王又何尤焉礼国君死社稷君子于襄洛也则着之于秦晋也则微之城郭坏宗庙隳若是而王存焉者稀矣自成既以犯京师国亡而献忠于岳阳渡江由荆门走蜀蜀锦绮百货甲天下而世盛传蜀王能作黄金自献王得鸿宝之书于内府子孙善黄白冶化然皆积不用王恃其都为金城石郭蜀士大夫以蚕丛本不通中国此遗种处弗复多忧成都令吴继善江南人才辨濶达有谋见贼据秦揉楚而北都之问不至痛哭于蜀王之朝以书谏曰髙皇帝众建藩辅碁置绣错数年以来踣命亡氏失其国家此数王者非真有败道失德见絶于天也直以拥富贵之赀狃便安之计为贼所利而不思自全此非殿下前车之鉴乎今楚氛日恶秦关失守曹闯徭黄陆梁左右殿下付之悠悠而不恤夫全蜀之险在边不在腹若设重戍于防关劒阁诚足自固否则黄牛白帝亦属彛庚黑水阳平更多岐径乃欲坐守门庭谓为设险不可解者一也往者蔺酋扑灭献贼逃遁止以蔺兵力有亏献地利不习今者荆襄撤其藩篱秦陇寒其唇齿揣量贼情益无瞻忌而欲援引前事冀幸将来不可解者二也至于锦城之固不及秦关白水之险宁逾湘汉此可恃以无虞彼何为而失守且城如孤注救援先穷时及严冬长驱尤易累卵不足喻其危厝火不足明其急而犹事泄泄以幸茍免不可解者三也为殿下计宜召境内各官谘诹谋议发帑金以赡戍卒散朽粟以慰饥氓出明禁以絶厮养苍头蠲积逋以免流离沟瘠募民兵以守隘结彛目以资援政教内修声势旁震则可易危为安转祸为福苟或不然蜀事诚莫知所终矣窃为殿下危之蜀世有共徳王亦贤见其书太切不无动特以祖宗之法不典兵不与民事而蜀抚陈士竒迂缓不达时务巡按御史刘之渤稍彊执失人心皆弗能力诤继善再三告以髙皇帝之制于诸王寄以讨贼委之保邦万一不戒以至失守王纵不爱身独不恤国家不念祖宗何终弗从五月而审知国信七月而防门传贼遽至成都一日数惊【阙】　夜呼曰闯至矣明日又呼曰献至矣王不知所为谋以其宫人遯于荒富家亦从孥以出之渤持不可乃已八月四日献忠傅城下王始出其金悬之市购战守者莫应贼攻围三日夜以巨礟穴城东北陬而震之城崩遂乘以入王遇害刘之渤骂贼死吴继善閤门死者三十六人同时成都府推官刘士斗华阳知县沈云祚俱死呜呼蜀竟亡矣当献忠初入蜀而瑞王先以汉中瓦解奔窜于重庆为贼所执杀之天无云而震者三【瑞王好佛从不近女色丞监以下皆化之吴民有解瑞府粮者无导行之费辄大获早归其死于重庆也见一道气直冲天王端坐其中冉冉而上人谓之兵解云】瑞王在宫中衣服礼秩降等兄弟王善地而已王丑地日苦兵秦将吏不能救资蜀帅以援故其急也归蜀而卒死于蜀悲夫

卷八

<史部,纪事本末类,绥寇纪略>

钦定四库全书







卷九


国子监祭酒吴伟业撰

通城击

万厯三十四年丙午五月十日丁丑卯刻有星自西北流东北大如盂赤色有光翼日荧惑夜犯房宿六月陜西地震七月十八日乙酉雷震朝日坛风拔树大雨雹涌水南京妖人刘元绪谋反诡称辟地李王分其徒十二天十二星十六佛将以长至日李王出世事觉诛之八月二十一日丁巳李自成生于延安府米脂县双泉堡之农家与肤施人张献忠同嵗父李守忠也隷行太仆为养马户守忠之父海海之父世甫家颇饶守忠娶金氏而无子既以侄李自立为后矣祷于华山梦神告之曰以破军星为若子而生自成父母异之呼为黄来儿六嵗教之识字大能记忆逾常儿顾跳踉不可禁守忠曰黄来儿后当富贵其如顽戾何长名鸿基改自成从延安人罗君彦者学刀槊颇尽其技守忠金氏先后死李过者兄子也相与为傲荡尽亡其父赀乞贷于邑之艾氏艾着姓有为府同知者邑人呼艾老举人以自成负其子钱也执而抶之自成鬬狠无赖数犯法米脂令晏子宾者械而游于市将置之死得脱自成妻韩氏故倡也县役葢君禄与之通自成杀淫者偕李过亡命甘州投甘督梅之焕所部叅将王国为兵国奉调遣过金县兵哗自成缚县令索饷并杀国遂反安塞人髙迎祥故马贼逃兵李成龙纠为乱饥民王异应之异一名大良因自号大凉王迎祥自号闯王马着门表马贼且特起也自成于髙为甥舅往从之自将七千人立一队号曰闯将其在山西也有闯塔天八队闯将皆张姓不知其名自成不甚着渑池既渡河迎祥乃独雄诸部而车箱峡已困复逸官军稍稍知贼帅中有李自成矣初自成西冦郧阳破竹山竹谿房县官兵追及之贼走紫阳入汉中连雨四十日马乏刍多毙弓矢俱脱自成大困于车箱峡诡乞降总督陈竒瑜受之自成既过云栈出险入凤翔掠陇州势复振众至十余万副将贺人龙张天礼为所败敛兵守陇州自成围之四十余日洪承畴檄左光先赴援与人龙合击大破之自成窜入终南山已而纠其众东下凤阳之陷也张献忠与自成皆在焉献忠得陵监所教响手小奄十二人每饮酒令之奏乐自成求之勿与固以请献忠毁乐器而后以其人归自成杀之两人由此相失自成与迎祥再入秦自成从终南出大掠富平宁州副将艾万年与自成同里有夙嫌贼攻益急万年曰我早知自成无赖曾诉之官今必不利于我出砦大战败而被执骂贼死无何张全昌贺人龙皆为自成所挫衂总兵曹文诏百战将于真宁阵亡迎祥自成兵益强出关为祖大乐所败迎祥自成攻滁州卢象升祖寛大破之朱龙桥遂走登封密县复归秦九年二月自成走庆阳邠宁四月自成犯巩昌北境左光先曹变蛟破自成于固原之沐家营自成走庆阳环县五月自成围绥徳州六月自成犯朝邑七月黑水峪之战秦抚孙傅庭生俘髙迎祥磔之都市贼党以自成枭雄也共推为闯王然自成在关中自鬬别为一军黒水峪败自成不在固非迎祥死起而暴领其众也是月也自成犯阶徽八月自成匿陇州山中九月出汧陇犯凤翔于渭河窥渡十年正月自成犯泾阳三原四月据阶成十月自成偕过天星由七盘关入蜀于是陷宁羌昭化劒州梓潼江油崇宁等州县十一年正月官兵破贼于梓潼贼分队还秦自成走白水六月官兵至阳平关自成由阳平白水谋再入蜀不果当是时秦之白水阶徽官兵分汛堵扼贼既不能转而西北曹变蛟渡河邀贼去路贼又不得由江而东惟南绕西乡突出汉中越江而北秦抚傅庭偕左光先驻汉中乘贼奔江斩千余级贼渠祁总管等谋东奔豫楚官兵追之至升仙口又严守朱阳关贼不得逸祁总管降十月自成食且尽总督洪承畴偕傅庭共击自成于潼关原大破之自成尽亡其卒以十八骑溃围走十八骑者刘宗敏田见秀谷可成张世杰李弥昌任继荣任继光王虎刘文魁等窜伏崤函山中为小盗不复出寻督师入援总理主抚献忠汝才约降我师无侦获贼谍者或云自成死已而谷房叛自成喜出招其徒复大集秦督郑崇俭提兵围之曰围师必缺不若空武关一道俾之逸而设伏于商雒郧均可一鼔擒也自成乘间走遂入楚依张献忠献忠欲图之觉再遁走阁部在彛陵闻而以檄谕之自成出谩语崛强时贺左二将再大捷献忠破胆自成为我师困于巴西鱼复诸山其辎重在赤甲寒山不能进困戹数草间自屏养子李双喜止之刘宗敏者蓝田人锻工也有勇力自成尝离其大营偕宗敏步入道旁丛祠中惟孩儿军张鼐者从后伪封侯贼中所称小张侯也自成知宗敏亦有归命意太息曰人言我有天下分若盍卜之于神吉即从我不则亟杀我以降宗敏曰诺纳其刀于腰再拜三投之皆吉起而杀其两妻曰吾今死生从若矣军中壮士亦有杀妻子愿从者自成烧屯携轻骑间道而奔河南河南旱斛谷万钱人心螘动杞县举人李岩者初名信熹庙大司马李精白子也【精白原籍颖州衞】性倜傥非常尝出家粟千石赈荒人德之争称李公子李公子父奄党也士大夫羞与齿信恒以为憾因乱请之督府用扞衞乡里权宜窃兵柄以报其所不平【传云授安义襄乡备御】杞人士仇之缘他事文致为通贼【中州时讨红娘子贼红娘子绳伎女也获信强委身事之信不得已而从后乘间窃归为杞人所执红娘子来救饥民开门纳贼】令亦恶其市名得众遂执而锢之狱民之徳之者曰李公子向活我今有急乃杀令破械出之李公子之在狱也思自成既为众所拥叹曰今日反决矣遂往投自成自成闻其名礼重之改名岩伪署制将军用事卢氏牛金星者亦举人也以磨勘被斥与其邑医尚防善防好挟妓游游晋为贼得贼得医者辄不杀防尤亲幸介金星以见自成自成竒其辨与谋议帐中车优及女陬者亦卢氏人常在帐中供奉车优逃归遇牛之叔狊言金星通贼状举宗唾詈之亡何金星私归窃妻子宗人执首官以车优为征坐斩后得减死论闻自成之出河南也谒见于牙门自成得之大喜伪署文馆学士初自成无大志所至屠戮百姓保坞壁不肯从李岩教以据中原取天下宜拊循以收人心唱为迎闯王不纳粮之谣教儿童传歌之相鼓动而金星进所善卜者宋献策身长三尺余上谶记曰十八子主神器自成大悦过城不杀因以所掠散饥民民多归之号为李公子仁义兵传闻者或即以为自成不知有李岩也自成以十三年之十二月二十一日自南阳来破宜阳杀其令唐启泰二十四日移军攻永宁永宁先有邑绅蜀抚张论者以川将儆守论病死其子吏部郎鼎延率家僮捍御有功会狱徒牛可敬魏之明勾贼而守城都司马有义潜遁贼以二十七日四鼓登城杀知县武大烈鼎延匿眢井免自成杀万安王于永宁之西关兵大振攻偃师县一日破之知偃师徐日泰骂贼为贼脔割至死不絶声河南总兵王绍禹者贪而无厌好断军士缣谷以自肥贼近后载重坚请入雒阳又收福王犒士三千金入其槖兵益恨乗夜反招自成入洛阳陷福邸缒城至迎恩寺为所得吕尚书维祺亦被执自成见之于西关周公庙曰吕尚书日议兵饷杀我曹今当何如耶吕曰吾为兵部尚书恨无兵磔汝狗鼠今日之事惟有死耳死不愧天地不愧圣贤夫何憾贼欲跪之不屈北拜阙西拜父母伸脰就刃色不变福王趺坐于地贼逼之王闭目摇首不语已而大骂因遇害邹妃世子得脱走河北世子继妃李氏福王选侍孟氏萧氏李氏皆自经内执事承奉刘显典膳钱福门正李彰云等三十六人外执事书堂官焦如星良医张鸣臯杜一经等十一人皆死有司则通判白守文训导张道脉冗官武职共九人为贼所戕守道王昌重伤贼退后数日死余知府马一俊推官衞靖忠知县张正学俱在邑绅自吕尚书以下知县刘芳奕韩金声行人王明同知杨萃推官常克念举人苟良翰等多死贼从李岩牛金星策发福邸中库金及富人之赀以号召饥民仍以洛阳掾吏邵时昌为伪总理生员张旋吉梅鼎盛等次第授伪官月给银八十两取赈施赢金付之俾募兵守而自移其军攻汴豫抚李仙风慰安福世子于河北孟县叛将罗泰刘有义亦逃至河北获送京师闻自成已去率其将髙谦入雒取邵时昌枭县之名曰恢复而汴梁之急抚军顾不在周王乃出帑金五万两犒士巡按御史髙名衡开封推官黄澍祥符知县王夑同设守贼攻西北陬最急祥符令部分捍御有功矢石不避贼穴城将入守者投之以火贼被爇而死积尸与城平七昼夜不能下始解而去过密县怒而屠之登封望风瓦解帝初落仙风职以张克俭代之会克俭徇襄难即补以按臣髙名衡而保督杨文岳得进兵玺书先遣其将虎大威张徳昌率五千人渡河两将从仙风于偃师忧众少未敢尝贼已而文岳亲至军为鸣臯之战贼亦渐入山汴洛称休息焉仙风之在偃师闻土贼孟三据河隂率髙谦张徳昌之兵殄灭之欲以此为解帝寻遣锦衣衞逮治惧不免一夕絶吭死初丁啓睿之出关也闻阁部亡将由承天入楚楚按汪承诏以荆襄幸息肩无所事秦军敛汉津公私船启睿徘徊五日不得济折向邓州州闭门诟之过内乡内乡令不与籴帝下诏重督师事权所过饷不给者乏兴论而汪承诏止于切责亦以舍楚入豫从贼所急其言良是不足罪也于是左良玉自襄抵南阳贺人龙李国竒之兵亦至丁启睿畏自成而不能已于入豫也见张献忠在光固谋于诸将曰此亦一豫贼也其法当攻瑕请移军当之避自成莫敢击诏乃于五月十九日出故大司马傅宗龙于狱拜兵侍郎为秦督专办自成宗龙年老矣向时部曲皆滇黔人于西北非所习帝特以其宿负用之俾必尽死力识者固防其不效无何丁啓睿左良玉大破张献忠于麻城罗汝才少与自成同里闬罗年长弟畜之后以谷城之役唇齿献忠献忠好凌折等辈浸不合既败舍之去投自成于邓州请改事为兄自成喜献忠既败郧西前茅八哨之兵无所归自成又邀而取之附者日益众袁时中者豫土冦号小袁营据蒙隂之义门窥凤犯泗朱大典以刘良佐之兵大挫之于龙徳寺卢九徳率禁旅于界沟逐之时中乗风雨渡河其众尚二十万往投自成自成黠谲工驾驭他冦莫及也傅宗龙以六月入关与秦抚汪乔年谋所以平贼乔年清正士帝初以王裕心代丁启睿抚秦既因秦按臣张尔忠言其不足任改用乔年乔年以四月二十日闻命谍报自成将叩关西入乔年急跨马传箭率将士赵大等驰至商雒修烽堠部署未定而宗龙适至宗龙欲捜秦兵括秦饷扫境内以出而关中旱蝗闾左调发殚尽未能有以应也即秦兵之在豫者李国竒贺人龙之卒隷焉帝亦遣保督杨文岳率虎大威一军与之会汪抚送宗龙出关曰公破贼乔年身率所领为后距相与涕泣行宗龙既与文岳遇以九月初四日至新kao蔡命军中起浮桥期以明日过河自成亦过河窥汝宁我师与之值二督宿龙口夜召诸将谋邀击迟明飞骑报贼过且尽所留惟殿后一军我师至孟家庄诸将解鞍休士不为备贼匿精锐林莽间日旰出鬬贺人龙之卒先奔李国竒初接战不能敌亦奔偕虎大威陈监军同往沈邱避贼而两督自以亲军与贼相持傅营于西南杨营于东北二更保兵北队走有张副将者挟文岳马上驰去秦督慷慨谓任监军陈副将曰宗龙当死久矣今日陷贼中当与诸君并志决命不能效他人走也乃召其裨校李本实杨从义董朝宣陈尚才孔臣思所将六千人即文岳所置壁处重穿堑结垒誓必死文岳是夜奔项城次日奔陈州贺李于初九日晡时得宗龙小帖取二将来救不信曰此书从贼中来庸知非伪邪呼沈邱令开门令乘堙咤曰若不往救傅督师入城何为者不许乃同奔文岳于陈州自成见宗龙无救于围外穿两壕困之十一日我师粮尽杀马十五日臝马亦尽十六日二更开营突围遂大溃宗龙以十九日未至项城八里被执贼诡称为家将拥之趋城宗龙大呼曰此贼也身是傅督师不幸落贼手城上速用礟击毋堕狡计贼刀斫傅右脇伤抉两目削鼻礟声起贼退家人卢三负其尸入城乃絶【项人敛之于天吉寺哭祭之】乔年闻败仰天叹曰傅公死讨贼为无人矣我自知以肉餧猛虎然不可不出以持中原心誓师次陜县闻襄城新破惶惑未敢进也襄城诸生李永祺率父老出迎官军时李自成方残叶县杀副将刘国能而围左良玉于偃城国能之守叶也力战不能支城陷贼杀其令张我翼而好谓国能曰若我故人也何不服国能按劒骂曰我初与若同反今则王臣也奈何从贼遂遇害左良玉偃城之围始于临颍临颍为贼守良玉兵过杀所置伪官而取其牛马财物自成怒尽锐与争良玉避入偃城自成围之急闻乔年之出关也释偃城之围来战初乔年之抚秦也尝被命发自成祖父冢自成破雒后声势日益张或献策疑其先冢有异者帝密下乔年图之米脂令边大受者【河间府静海县举人后遇执而以自成兵败得脱仕至广平太守有不死余纪纪其事】健令也有县役诡孙姓实自成族令诇知之执而加拷则曰吾祖墓去此二百里在万山中聚而葬者十六冢中一冢始祖也相传穴为仙人所定有铁灯檠醮火圹中曰铁灯不灭李氏当兴如其言迹之山径仄险林木晦黑果得李氏村村旁累累十六冢中一冢发之有蝼蚁数石火光尚荧荧然斵其棺骨青黑色毛被体而黄脑后一穴如钱大中盘赤蛇长三四寸有角见日而飞髙丈许以口迎日色而吞咋者六七反而仍伏乔年函颅骨并蛇腊之以闻贼后矢着其目举大事无成葢天使之也自成为之啮指恨既知乔年出厉色愤踊曰此发我祖冢者邪闻其多马速图之勿失乔年背襄城而舍交绥一军尽覆敛残卒数百人保襄城城坏未及修故受攻五日而穿溃乔年自刎弗殊副将李万庆共死之【万庆及射塌天与刘国能俱降人忠于王事故书其官以媿不能尽节者寻诏祀襄城】自成劓刖襄城诸生百九十人购永祺匿以免屠其族自成凡再覆秦师获马二万匹降秦兵数万十一月乗胜遂围南阳用大礟攻城守将猛如虎破以计杀贼精兵数十已而他门陷如虎持短刀巷战大呼杀贼手及袍袖有血数斗过唐府国门北面叩头谢国恩自称力竭贼剸刃以出其背焚麒麟阁刺唐邸于其宫张妃及湘安王﨑岖走入楚豫抚名衡按臣任濬以汴梁危蹙贻书督师告急丁啓睿称献忠在商固山中庶几旦夕擒今移之救汴恐复脱掌握良以左支右吾不获已先事自言非失策其宛郡干陬出于不意即主上无如何下诏曲为解不欲明其谴也是月也李自成陷邓州知州事刘振世死之镇平令钟其硕内乡令龚新舞阳令潘通许令费令谋先后殉节死唐县新野稽颡迎贼十二月李自成陷许州自许以南无完邑洧州长葛鄢陵陈留禹州相继陷二十六日李自成再围开封开封者宋故都金人所重筑也厚可十丈次亦八九丈贼每攻城不用梯冲仿古法专取瓴甓为首功责一甲士取一甎得者即归营解甲卧惟后退者必斩取甎已穿穴穴初仅容一人渐至十人百人次第传土以出过三五步留一土柱巨絙系之穿毕万人负絙而絶之一呼而柱折城崩矣巡抚髙名衡总兵陈永福于城上凿为横道听其下有取土声储毒秽以薰灌之遇辄焦烂贼乃即城壊处环试火攻法以药置甖中火震甖裂名曰大小放迸当其冲者无不糜碎十五年二月十三日汴城之圮者二十七处将迸火而攻之自成下令曰今日必拔列精骑数千其旁距跃鼓噪俟城摧拥以入贼之穴城也土石之积于外者邱陵然已而火作内土坚外土浮内未及穿火反外击瓦土之涨者及于天数千骑歼焉乃骇而遁城之未穿者亦寻丈耳呜呼危矣是役也陈永福之功称最抚按以下有诏奬其劳虽杨文岳亦得刷陈州之耻惟丁啓睿不能外犄角引其军入城防为贼所乗城既开而麾下散去且军不戢汴人苦之遂获罪焉贼不得志于汴梁攻陈州副使关永杰力战被执知州侯君耀骂贼皆死邑绅崔泌之举人王受爵等手刃贼嚼齿大骂贼怒而屠之少长无或免者睢州太康宁陵考城西华商水遇辄溃邑绅通政使李梦宸宣大巡抚张继世各于其地婴城殒归徳者向为州后因乱政独无藩封不置兵知商邱梁以樟者故郧抚梦泽子也邑举人徐作霖吴伯裔伯相与集乡勇为守御贼攻围七日夜以二月二十七日攀堞入作霖伯裔伯死以樟被兵寻救苏遁于淮南家四十口悉以烬仪封杞县空城逃开亳亦继陷鲁山令杨呈秀郏县令李贞佐宝丰令张人龙皆死贞佐尤烈贼入城厉声曰驱百姓死守知县耳妄杀何为贼褫衣冠倒悬诸树贞佐大呼请诉上帝贼断其舌磔之母乔氏及妻皆死三月李自成复围开封其下以前力攻而挫也惧而逃者日数千人自成乃下令围而勿攻持久示必克帝先期赦孙傅庭罪召见问曰卿度防何人可破贼傅庭顿首曰陛下幸贳臣死臣星驰入关得精锐五千人足矣既西行侦汴事者曰贼碁置数十营望尘莫见其际傅庭乃图上方略曰贼众且数十万臣纵得士死力讵可一当百以时势料之非练兵二万饷百万不可帝省章大怒曰卿面奏云何而前后不讐努力练所发兵足饷一月即卷甲出关毋得逗挠取咎也贺人龙兵溃再逃阵失主帅且家在米脂与自成同乡里诸贺多在贼中傅庭在道故为疏请曰人龙臣旧将也愿贳其罪犹可用帝若不得已而后许傅庭至西安人龙从数十骑来谢傅庭面责数叱壮士收缚即刭之分其兵隷诸将【或曰贺数敢战有功与左良玉威名相轧以及于毙贼中酌酒相庆曰贺风子死取关中如拾芥矣夫开县之溃陈州之逃谁则为之谓其防猘为贼惮者譌也】帝既以僇人龙檄布告行间释故尚书侯恂于狱【因向为良玉旧帅】起为督发帑金十五万犒左营将士激劝之拔中州有司苏京王汉王夑三人为御史京监延宁甘固兵趣孙傅庭出关汉监平贼镇及保督楚蜀兵助侯恂保汴燮监阳懐东晋兵部勒诸将过河诛赏并行文武迭用中外赫然知帝意决于必战矣于是左良玉虎大威杨徳政防师于朱仙镇良玉以贼势方盛宜相形势为缓攻大威等议不合既进军羣帅皆溃【帝传密防杨徳政正法徳政妄议练总以毒害天下又剥军善逃罪大应死人人快之○虎大威后在汝宁以攻寨中飞礟囘死于雨花庵】其事在良玉传中汴外援既絶敌围日固刘泽清以朱家寨去汴八里提五千人南渡依河为砦疏水环之谋以次结八营可达大堤筑甬道餽粟城中刘本逗怯壁垒未成贼引众来争恇扰奔迸防不及济我师多聚于河北日夜望秦兵出关不获以时至开封之樵采断人相食罗汝才众亦饥谋他徙自成出余粮廪之重为盟畀以东城所掠为分地乃留不去九月十五日三更河决开封自成前后三攻汴士马毙者无算积愤誓必拔长围半载师老势屈久懐灌城之谋顾以子女珍宝山积不忍委之洪波迨秦师已东恐汴围一疎阳懐东晋之兵必蹑其后将忧腹背受敌方图改算会汴人有计决河以灌贼者时城傍羊马城周王募民新筑者皆坚厚为髙岸而贼营直傅大堤我兵以为河决则贼可尽而城中无恐故严云京髙名衡从之早为自成所觉援师方凿朱家寨口贼已移营髙阜多设巨筏艨艟驱所掠民夫数万反决马家口以灌城天大雨经旬不止黄流骤涨两口一时并决声闻百里丁夫荷锸者随堤漂没贼营亦沈万人河流直冲汴城自北门入穿东南门以出流入涡水汴人皆溺死开封初受围官以城守阅民得百万戸围后民之死于疫与饥者十之二尚得八十万戸水至周王从后山逃出率宫眷及宁乡安乡永夀仁和诸王露栖西城贯雨中抚按以下官从之督师侯恂遣总兵卜从善逆以舟师推官黄澍从王乘夜达堤口髙名衡陈永福囘城防贼侯恂严云京偕监军御史王燮拥护王及二妃世子止河北之栁圈坊士民从而济者不及二万河身改徙杞县唐邑亳州以入于淮贼乃拔营向西南而去【先汴京有散人褚生精数术言狂易不可晓事后辄竒中前一年别所知将自沈于河力挽之不肯止笑曰明年今月今日此中人尽如我人皆以发狂怪之已而果验】是役也哗云决河灌贼不意反为贼所灌帝以其孤城死守洚水天灾堤决事不覆较髙名衡慰劳养疾归而黄澍召见授御史录守汴劳也十月孙傅庭兵至南阳李自成罗汝才西行逆之傅庭以髙杰鲁甘为先锋鲁甘凉世将也与李自成遇于冢头大战髙鲁大破贼追奔六十余里为髙鲁后距者左勷萧慎鼎自成之败也罗汝才旁来救绕出髙鲁之后左勷纨绔不习敌望而怖曰髙鲁没矣遂奔余众闻之皆奔遂大溃丧材官将校七十八人髙鲁所部失亡顾不多傅庭归而执慎鼎斩之左勷以光先子令入马二千匹赎罪当傅庭出军天大雨粮车不进采青柿以为食士卒冻饥故遇贼至于甚败豫人所谓柿园之役也傅庭上书自劾诏令图功自赎是月也李自成收裕州李好为之用【汝才由鲁山走南阳李好从裕走唐县自成走息县舞阳连营五百余里】自成复陷南阳屠之闰十一月十三日围汝宁保督杨文岳先以援汴不利有诏戴罪防汝贼之至也监军道孔贞会驻东关师先溃文岳督兵戏下副将冯某战于南湖贼炮击南关营之我兵之被伤者濠水尽赤冯将军自刎死文岳收散卒婴城守西关叅将王某北关副将赵某犹苦战势不敌两将自焚营栅收其兵入子城杀所乘马而自杀从死者千余人翼日贼从西北门入执文岳不屈自成曰先生朝廷重臣自不当屈然时势乃尔公欲何为耶文岳曰我恨无兵以杀汝今日死耳复何言佥事王世琮者初授河南推官与贼战流矢贯耳而不动人号为王铁耳既就执厉声骂贼与文岳同遇害【贼瘗文岳尸立牌书衔以识之因感其忠也孔贞防被执去不知所终】知府傅汝为投河北通判朱国宝知汝阳文师颐俱死贼拔营走确山信阳泌阳向襄阳挟崇王由樻及世子行【崇王与其子三人暨河阳王懐安王皆被执王后遇害于泌阳县○时四川援勦总兵温如珍以不能援汝被劾】左良玉自朱仙镇南溃退屯襄阳诸降贼附之有众二十万大治战舰于樊城自成至樊人苦左兵淫掠杀稾桔燔烧之良玉怒夺巨商峩艑重装待发身率诸军营于髙阜汉东之人牛酒迎贼十二月初四日贼趋白马渡良玉移营扼之江水浅及马腹贼死数千渡如故良玉拔营南行郧抚治王永祚弃城走襄阳陷贼将贺一龙以十二日破徳安襄阳属城如枣阳令郭裕宜城令陈美谷城令周建中光化令万敬宗皆城破不屈死贼再破彛陵荆门州沅抚陈睿谟至荆奉惠王走湘潭【睿谟平峝贼有功荆州非所辖奉防故至护藩以行】自成以十八日入荆州湘隂王俨全家遇害二十八日攻献陵陵军栅木为城从城内射贼贼发薪烧之木城穿遂毁享殿三十日攻承天十六年正月初二日陷之总兵钱中选被创殁楚抚宋一鹤留守都司沈夀崇并遇害知钟祥事萧汉贼以其贤戒勿杀幽之寺命寺僧谨视之汉乗间裂裳为帛以自经钦天监博士杨永裕投贼自诩有异术能佐自成取天下请发献王梓宫俄大声起山谷如雷惧而止分兵掠潜江京山诸县遂破云梦蹂景陵方国安诸将退屯汉口贼先驱逼汉阳左良玉避之南下黄陂亦为凶威所詟置伪令焉惟郧阳以降将王光恩同郧抚徐起元设守自成百道攻围终不能下【自成初攻郧不下于五月三日撤营退囘襄阳即往豫迎敌秦兵自成入秦后遣兵攻郧者凡四光恩筑砦于隘口贼营于砦下伐木积与砦平将攀援上光恩投火焚之礟击砦破光恩以泥涂版且守且筑贼以大船载炮光恩设水砦于汉江极汛处而以轻舟往来截杀舟载火药焚其营江水为赤贼二十万水陆并进光恩以步兵伏草莽出没如神贼大溃光恩乃捣其水营尽获其艅艎贼自是不敢窥郧光恩乗势复均邓光化谷城进围襄阳饷匮还光恩布衣疏食与士卒同甘苦故人乐为用】贼初自称老府奉天倡义大将军寻进大元帅以罗汝才为代天抚民徳威大将军分其众曰标营领兵百队曰左右营各领兵三十余队曰前后营各领兵三十余队标营白帜黑纛自成独白鬃大纛银浮屠左营帜白右绯前黑后黄纛各随其色五营以序直昼夜他营次第休息巡徼严密人不得逃逃者谓之落草磔之且连营百里竟日不得越禁行囊勿藏白金精兵许携妻子戒旁渔生子弃弗育收男子十五以上四十以下为兵一精兵容私从为之主刍掌械司磨执爨少者十余人驼驴少者十余载过城市不令处室庐寝兴一单布幕制绵甲纫绽至百层轻厚矢礟不能入一兵倅马三四冬则掠茵褥借其蹏曰恐恶寒也剖人腹为之槽马以此锯牙思噬若虎豹军止即出较骑射曰站队及晡方毕夜四鼓蓐食以听令所过值崇岗絶坂腾而直上毋得旁逾水惟黄河阻辔淮泗泾渭人皆翘足踞马背或抱鬛缘尾呼风而前马蹏所壅阏水为不行下流浅不盈尺步兵褰裳径涉临阵列马三万名三堵墙前者返顾后即杀之战久不胜马兵佯败追之则歩卒之伉健者长鎗三万击刺若飞马兵囘合无孑遗矣其攻城也束手降者不杀不焚守一日杀十之三二日杀十之七三日屠杀人束诸尸为燎谓之打亮城将陷步兵万人周堞下防缒城者马兵徼于外承其隙巡之张献忠至残忍所攻城一门陷则一门可逃自成若覆舟于海无噍类由其法严故也诸营校所获马骡者上赏弓矢铅铳者亚赏币帛次之珠玉为下自成不好酒色脱粟粗粝与其下共之罗汝才妻妾数十被服纨绮帐下有女乐数部嗜酒烹羊豚厚自奉自成常嗤之曰此老佣多嗜好不足数也汝才有众数十万倚山西孝廉吉珪为记室能用其谋自成之兵长于攻汝才之兵强于战两人相须如左右手所陷河南五十余城卤获自成十之六汝才十之四其下稍为自成部众所侵屡以驽骀易其善马滋不平汝才虽权时推奉李兄恃旧故常自呼曹操呼自成老齐尔汝之自成之下宛叶克梁宋兵强士附有专制心忧汝才不为下间置酒防语挑之曰吾与汝起草泽不自量至此今当图关中割土以分王汝才粗疎时又醉张目答曰吾等横行天下为快耳何专土为自成意色大忤蕲黄贼帅贺一龙马守应者与贺锦刘希尧蔺养成归自成于开封一龙等即所称革左五营也【贺一龙即革里眼马守应即老蔺养成即左金王贺锦即争世王刘希尧即治世王】一龙守应恶相属请自为一军颇与汝才善自成疑之其下荆襄也令守应屯彛陵规取澧州一龙走徳安规取黄州一龙至黄陂前阻水仅收左良玉残兵八百人以归先过汝才营屏人耳语自成衔之不遽发吉珪谓汝才曰某观李帅非容人者今羣雄皆俛首所颉颃者我与革左耳将军何不早自计耶汝才始然然弗为备有黄州陈生者客居襄阳遇乱以才智为自成所识又因吉珪以交于汝才知其间私自念曰吾以口舌令二贼相图可并灭也说自成曰汝才必为变自成不应过汝才曰将军苦人以恶马易善马盍以字烙之令识别自为羣邪汝才曰善生其为我行之陈生故分前后左右烙马字而先烙其左为一羣报自成曰罗营东通良玉马用左字为号矣自成侦之而信盛为具请此二人汝才辞以疾一龙至宴笑甚欢五鼓已就缚罗兵犹不之知侵晨以二十骑入汝才营托言事径造帐中汝才方栉发未竟即斩首持以示其下曰汝才反元帅令诛之一营大噪自成先用贺锦刘希尧以收一龙之心膂曰赵应元俾慰诱其众汝才之将曰杨承恩甥曰王龙以其兵散去先后皆入关从孙督师李汝桂以数百骑走安庐从左帅其中军杨山旗鼔朱养民他将王可懐郝有法及其叔罗戴恩皆慴伏侧目思报亦未能以定自成见吉珪加劳勉后因事诛之陈生者其谋亦为自成所觉见杀自成徐按汝才军簿即旧将分隷之叅之以亲信于是两军之士皆属牛金星敎以分等威申职守早自异于侪偶创为官名爵号大加署置自元帅以下次权将军次制将军次果毅将军次威武将军都尉掌旅部总哨总各以等第降杀自成诸子锦自成妻之弟髙必正皆居帐中号亲信李岩为中营制将军与其弟牟颇简束其下勿纵掠田见秀为人宽厚以权将军提督诸营事贼所过多所全宥皆见秀力也刘宗敏嗜杀狡悍善战贼倚之亦为权将军亚焉贺锦归自蕲黄一见输诚自成以为识所从又甚得曹贺两营之心而能弭之不动拔为制将军在诸将之右帅标正威武将军张鼐自成养子也又威武将军党守素副之帅标左威武将军辛思忠又果毅将军谷可成副之标右威武将军李友标前果毅将军任继荣标后果毅将军吴汝义此其中权亲军也左营制将军刘芳亮左营左果毅将军马世耀左营右威武将军刘汝魁【称灶营】右营制将军刘希尧右营左果毅将军白鸣鹤右营右果毅将军刘体纯前营制将军袁宗弟前营左果毅将军谢君友前营右果毅将军田虎后营制将军李过亦自成诸子也左目眇年少骁敢善战后营左果毅将军张能后营右果毅将军马重僖【又有骆应标者亦后营】此五营二十二将者凡进战视中权所向四营制将军各率其偏裨以从其次则分地以定衞帅自成在中州所畧城辄烧彛之无意守既渡汉江长驱入荆念天下莫予难者谋先守荆襄次守承天徳安渐以及于汝宁而增置衞帅十有三人襄阳者贼之腹心根本地也设襄阳衞左右威武将军髙一功冯雄各领三千人为久戍【又有杨彦昌守襄阳】荆州襄之上游设通达衞用任光荣为制将军配以六千人守荆州彛陵楚蜀之门户分通达衞左右威武将军蔺养成牛万才兵千四百人佐以都尉张礼水师六百人共为守守荆门州者都尉叶云林本郏县诸生所将止六百人则以荆门有彜陵为之蔽也马守应于己贰改用威武将军王文耀配以荆州兵六千守澧州承天特置杨武衞以果毅将军白旺守安陆【左宁南曾遣惠登相攻德安白旺已弃城走既与惠兵战而惠大败旺又再入城故旺部下兵为最强】而献陵我师所必争即左营都尉马世泰为分驻又以威武将军谢应龙守汉川防左帅之泝流西上也汝宁衞威武将军韩华美守信阳北扼孔道均平衞果毅将军周凤梧守禹郑二州西备关中诸镇既以磐牙屯据乃改襄阳曰襄京修故王宫殿居之杨永裕劝以即真牛金星不可而止自成外虽寝永裕议而心善之颇采其言以设官分职置上相左辅右弼六政府侍郎郎中从事等官于要地设防御使府曰府尹州曰牧县曰令易印为信僭改崇王【由樻】为襄阳伯邵陵王【在城】为枣阳伯保宁王【其】为宣城伯肃宁王【术授】为顺义伯禹州曰均平府承天府曰武州其所授伪官自左辅牛金星右弼来仪以下吏政府侍郎石首喻上猷户政府侍郎江陵萧应坤礼政府侍郎招逺杨永裕兵政府侍郎米脂李振声刑政府侍郎江陵邓岩忠工政府侍郎西安姚锡郎中从事姓名之可攷者二十余人郎中则户政府徐邱王家柱从事则户政府阎泰定郭附龙游启运杨四畏礼政府刘清梦杨辉烈兵政府傅朝升邱之陶施鸿翽刑政府安民兴工政府蒋芬之陶寻改为兵政侍郎后死于襄城尚有宣令司张翔纪功司李定一而绍兴徐佳者知书数不受职在外则荆州防御使洛阳孟长庚府尹长葛张虞机襄阳防御使郏县李之纲府尹卢氏牛佺佺金星子也南阳防御使钟祥吴大雍府尹江陵刘苏汝宁防御使江陵金有章府尹江陵邓琏又扬武州防御使陈荩信阳州防御使江陵黄阁均平府尹钟祥刘懋先其府守有丞【荆州府丞张士政】有理刑【南阳胡邦彦汝宁邹士阙均天吴阙周襄阳朱梦庚荆州王业昌安陆吴从绳】州有判县有簿州牧自荆州牧韩瓒以下【武州姚钦明信阳州王璞邓州徐即达祁州万国定裕州吴腾芳光州方燧卭州赵之璧尉州申毅随州洪圣翼许州刘定郑州彭奕煜汝州裴叔度宝州陈可新阙陵田储归州武张澧州俞兴言固州髙孝随州汪鹭】县令自襄阳令杨士科以下若干人【南阳吴鄞镇平夏之弼泌阳康升湘隂张光世南召李延大内乡左懋延新野徐龙光叶县王家桢真阳朱师熹汝阳樊仲表上蔡熊新运西平武显祖新蔡徐必达遂平杜握瑜罗山张丹庭确山吕承显光山郑允孝商城梁凝祉固始吕相圉恩县张文彬商水郁功沈平田维新均平稽锡太康姚通方淅川郑际明鄢陵薄封贤扶沟陈周南中牟梁肯建西华姚聘临颍王邦醇长葛陈济鸣新郑王克宽襄城武彦芳密县冷英郾县王槐汉阳石作霜荧泽某河阳萧象新鲁山刘尔箎郏县周英宜城王克圣南阳金汝砺保康芮作圣谷城陈智均阙　鲍一骏光化武湛京山蔡国瑞潜江赵国珍沔阳王良佑张来当阳朱维世江陵张允恭公安朱三宿石首张维寰监利田振训松滋张勉枝江王鼎新宜都韩令卿长阳张耀国逺安王第魁司东王一垣梁山汪植华容汪一洪安陆邓允渐孝感田助公内城魏文彪应山陈当道】自成伪号新顺王防左辅以下官议出兵所向牛金星请先取河北直走京师杨永裕谋顺流下金陵断运道则燕都自困兵政府从事顾君恩进曰两人所言皆非也金陵势居下流难济大事其策失之缓直取京师万一不胜退无所归其防失之急不如先定关中为元帅桑梓之邦秦都百二山河已得天下三分之二建国立业然后旁掠三边资其兵力攻取山西后向京师庶防进有可攻退有所守方为全防自成从之孙傅庭之败于柿园也归关中招边勇开屯田犹恐不足法用三家出一甲首曰壮丁以五十金资之西人筑楼橹为守望令以一楼养兵一人选严明吏为趋办又自以前出关馈粮不至为贼骑所乘仿古偏箱武刚之制载以神机曰火车俾得赍衣粮彀弓弩战则驱之以拒马止则环之以自衞州县工匠皆防脂夜作得二万辆即壮丁掌戎右而奏用降将白广恩为火车总兵于西教塲讲肄之时左光先者宿将傅庭老之勿任任广恩又以髙杰副之广恩在山海常桀傲不奉诏大掠临洺关西走帝不得已命归隷傅庭办贼或以为反覆乱人傅庭弗恤也髙杰尤暴戾不可法度使特以窃自成之妻邢氏为所切齿又前者战冢头有功故专恃此两人者为军锋然傅庭苦不欲速战常中夜呼其叅军定襄乔元柱曰我以权宜任两人此岂自成敌哉且我军初集若迟久闲习以乗贼敝庶可用其如帝意何王龙之踵杨承恩入关也其属三千人皆骁卒傅庭问之以贼事龙曰贼势重不可敌然襄阳野如赭百万之众何以供五月后必大饥因其饥而攻之可不劳而定督师厉威严以军兴法从事州郡皆震栗关中荒责豪右为捐助有不乐者哗于朝曰督师玩冦糜饷秦人日在汤火中累上书迎帝意催战且传危语以哃喝之曰督师苟不出关收者至矣傅庭顿足叹曰吾固知战未必捷然侥幸有万一功大丈夫岂能复对狱吏乎乃上书出关为师期自成在襄阳有传其自内浙窥商雒者傅庭谋以秦抚冯师孔率甘蜀二帅驻商设防己则兼程出关先以总兵牛成虎【秦人大族世将家也】副将卢光祖提兴运各营之兵三千二百人由灵陜入雒七月二十三日至渑池前驱游击张守义与贼游兵于下池相遇薄有斩获傅庭以八月十九日率平治十营与白广恩期于新安来防当是时贼围李际遇于登封之玉寨闻秦师之出也设伏于滋涧以邀我二十日我师至滋涧见道险命下马捜伏贼乃遁归龙门二十二日质明我师追至龙门而贼营已拔留哨骑于伊河之西我降将杨承祖单骑驰谕贼哨苏某者以五十二人归命卢光祖又招贼将髙纪祥降之傅庭全军驻龙门催孟县之粮别遣兵五千追贼于汝州贼已尽奔宝丰玉寨之围亦已解豫帅则卜从善久在河北陈永福徘徊新滩秦所式方忧贼北渡请督师来救于进取未能赞万一也【自成闻秦师之出也尽发荆襄之贼防于河南步骑沿河列守自汜水至荥泽伐竹木结筏人佩三葫芦将渡河先驱千余人北渡刘洪起逐之逡巡南岸豫抚按飞檄趋永福还兵河北击之永福称奉督师令不敢擅离及河北无贼永福又以抚按檄避督师此所以徘徊郭家滩也总兵牛成虎禀称河北无贼惟荥泽河口曾有百余贼过渡已被刘洪起堵囘陈永福借驻郭家滩傅庭请加惩处有防从善永福实降为副将戴罪杀贼自赎】客有説傅庭者曰公不奉驻军雒阳之防乎自贼之西也归徳修复旧城永城缮治新城皆不日告就今雒城故址余二丈四门未隳公下令修筑纠各寨乡民匠役半月可毕土功河北流离之民闻洛阳复完不招自集公于此储糗粮开屯田进战退守经略中原系四海之望此祖逖之镇雍邱宗泽之复东京也公盍图之傅庭曰吾据关不出犹为持重万全今秦人弃亲戚坟墓以从我奈何用版筑阻士气且贼不旋踵前送死致冦而不致于冦非计之得也九月初八日我师进次汝州之长阜镇伪都尉李养纯迎降闻自成在襄阳西筑汝宁及其属邑邓襄叶唐郏丰七城者待战谍者云贼老营在唐县精鋭屯襄阳撤郏县伪将吏归保宝丰并兵设守以为犄角傅庭乃别遣游击折增修从曾山间道捣唐县而督师自以大军从汝州进初十日我师次宝丰贼已改为州其守兵多且楼橹亦甚固傅庭曰我师前争利而宝丰或掎其后则腹背受敌矣谕降不下乃留攻之十一日自成来援白广恩髙杰卢兴福分兵夹击战小利贼却十二日自成再以精骑来援复为广恩杰所却我师以是夜克宝丰擒伪州牧陈可新州判姜渭伪郏县令周英主簿刘溥伪将蒋山李大存孙月等诛之十四日我师次郏县贼万骑迎敌我前锋陷阵擒其果毅将军谢君友砍贼坐纛旗尾自成防获捕得汝才逃兵王定口称贼唐县老营十二日夜半为我师所破辎重俱尽妻子细口被杀一营皆哭督师军声大振防天大雨转道泞数尺粮车日行三十里士马多饥或劝退舍就委输者傅庭曰师已行即还亦饥不如破郏县就食遂攻郏县破之郏穷邑也得马臝数百头噉割之立尽雨不止傅庭顿郏县五日不能进十七日后军噪于汝州降盗隂通贼贼突骑复大至【贼以轻骑出汝州白沙抄絶饷道】我师饥且困有流言傅庭不得已分其军为三以白广恩从大路已与髙杰从小路还师迎粮而陈永福闭营休士须粮至诸营进而齐发且戒之曰汝按甲三日以待我弗动也前屯既移后队亦乱永福虽斩之不能止乃亦引所部殿而贼追之及于南阳二十一日我师返辔还战贼置阵凡五重饥民处外步卒次之马兵次之骁骑之选者又次之老营家口居中我师已破其马兵过三重矣遇骁骑而死鬬将吏之怯者惶怖欲走阵稍动壮士推火车者新调发未习战陈有思归心见马兵之小却也骇曰师败矣尽脱其挽辂而奔马兵见之亦奔火车倾辀塞道马絓于局及衡者不得出贼铁骑凌而腾之【傅庭于各州县三丁抽一名曰壮丁造火车约有二三万皆上载火炮中载衣粮以白广恩为火车总兵在西安教塲操演法非不善以壮丁为不教之民故败】步贼手白棓遮击中者首与兜鍪俱碎遂大败贼空壁蹑我一日夜逾四百里官军死者四万失亡兵器车重数十万【傅庭之退军也使髙杰断后白广恩设伏道左广恩惧为贼所乗弃兵潜遁贼兵追蹑之杰兵大败独广恩兵得入关】初自成之出襄阳也以兵政府侍郎邱之陶居守之陶相国瑜次子也宜城陷相国父仰药死之陶为所得署兵政从事年二十余有姿容器略自成甚重之擢其官委之筦留务襄阳尹牛佺虽贼相子倚任不及也之陶欲以竒计误贼遣人间道走武关以蜡书进曰督师与之战吾当诡左兵大至以摇贼心彼必返顾督师随其后我从中起贼可擒也傅庭大喜报以手书其书为自成逻者所得督师与之陶不之知傅庭恃其有内应连营稍前自成故见其羸弱以诱之深入其计反为贼困之陶果举火报东师之至自成验得其诈呼而诘之襄县出孙书责其负已支解之之陶大骂曰我岂从若者邪恨不能尽歼汝丑类以报吾君父言未毕于口而絶督师取儳道过河入晋【傅庭渡垣曲走阙乡贼兵追至孟津】以转达潼关诸将亦将其卒而至火车营步兵俱歼焉兵之脱者犹数千气伤沮不复振髙杰曰三军父母妻子在西安今战败思归而强之守关此危道也不如弃关专守西安凭坚城以人自为战傅庭叱曰若贼已进关则西安糜沸秦人尚为我用乎十月初七日自成率大众攻关白广恩犹苦战髙杰以广恩卖己于宝丰以致败拥兵不顾贼从南山绕出其背为夹攻力不敌关破杰奔延安广恩奔固原陈勇奔秦州髙汝利奔汉中贼遂破华隂傅庭收散卒图还保渭南贼追及庭与叅军乔元柱跃马大呼而没于阵知渭南杨暄偕训导蔡其城守渭南举人王命诰潜通贼开东门城陷暄死之是日贼支军陷华州初九日屠商州商雒道黄世清不屈死初十日陷临潼十一日逼西安主城守者为王根子而孙可【阙】　　练总兵专护秦王众寡不敌留川兵之归蜀者五千人助防兵无冬装劝秦王以人给一绵衣弗应天寒传餐皆结为冰根子射书城下开东门纳贼城遂陷【阙】　杂众中逸去巡抚都御史冯师孔按察使黄炯长安知县吴从义指挥使崔尔达死之秦王被执长史章世炯自经绅士则右都御史焦源溥大骂贼贼先断其舌杀之副使祝万龄从容拜孔子佥事王征七日不食宣抚焦源清叅政田时震举人席增光朱谊泉皆死贼放兵大掠三日乃下令不得妄杀一人误者将吏偿其命改西安府为长安据秦府为宫收姬妾数百以充实之命所司一依李唐制度即秦抚故署为吏政府都司为兵政府按察司为刑政府西安分守道为工政府伪授秦王为权将军世子妃刘氏恸哭曰国破家亡不如一死自成遣归其家分兵为三道以追捕诸将李过出北道追髙杰于延安东走宜川河冰适合遂渡河入蒲州絶蒲津以守贼追至冰解不得渡乃止田见秀出南道追髙汝利于汉中汝利遁入蜀寻复降贺珍刘宗敏袁宗弟党守素出西道追白广恩进次固原广恩亦以城降传檄徇下邑知蒲城朱一铳知中部朱新鍱自尽余从风而靡自成发民夫大修长安城挑濠堑具楼橹视前制倍壮丽命杨永裕阅兵于渭桥金鼔之声震地毁居民屋以大开驰道于城中毎三日即亲至大教塲校射身御蓝布袍张小黄葢乗马百姓望见黄龙旗皆辟易十一月自成大防羣贼戎马万匹旌旗百里诣米脂祭墓墓向为官军所发焚弃其遗骴自成乃筑土封之访求其宗人赠金封爵以去改延安为天保府米脂为天保县【自成又改清涧县为天波府】以三百骑行凤翔守将诱而歼之囘师疾攻杀知府唐时明居人俱尽自成初入关自以为故乡所过村镇慰谕父老戒有所侵暴未一月而军士束丁男以为奴突入庐舍剽掠妇女又以衣冠必不附己诸旧臣故家为乡里所畏服者征而闭之空舍加榜掠以索其金死者并一坎埋之家不知其所在责渭南南氏饷一百六十万礼尚书南企仲年八十三遇害企仲之子进士南居业居业从兄工尚书南居益皆被炮烙死秦人大失望西安都司舍人邱从周长不满三尺醉入秦府防手骂曰若一小民妄踞王府称尊而所为若此何以得长久自成叱曰酗鬼趣提去初不以介意也秦士大夫如惠世耆耉之望匐匍受伪官然胁于凶逆非得已最甚者无如张国绅首倡僭号觊作贼相又为诱文太仆之室邓夫人进之邓江南令族知史书工诗国绅以为必见幸自成顾重太仆名怒曰若同辈不能庇其伉俪而行媚我叱国绅斩之礼邓而归之家白广恩之降也自成挈其手与共饭相对极欢左光先闻之亦降陈永福犹拥众为顾望自成遣广恩谕意永福恐其卖己曰汴城之战永福亲集其矢于王之目今穷而归命惧无以全腰领自成曰此各尽其事何害命取箭折之誓不食言诸将梁甫马岱辈转相诳惑多解甲上谒者惟榆林不从榆林王氏一门八元戎世国世臣者兄弟也尤世禄阀阅亚王而威重过之李昌龄西凉勲胄以故总兵侨居其地贼入关制将军李过徇榆林兵使者都任率副戎刘惠两将军推世禄为帅而与王李三公同守贼遣辨士延安舒君睿者说之赍五万金以犒城中自成为手书以晓譬祸福不听因四面环攻城上强弩持满发巨礟击之数开城出战杀贼数千人妇女小儿皆呌呼击贼贼穿地道放迸崩城诸公巷战力尽都公引佩刀自裁刘将军骂贼贼磔之惠显被缚过神木仰酖至二升乃絶二王尤李为所执去西安四十里曰囘军店四公沐浴更衣曰将以下见祖宗也既入挺立仰视天贼欲跽之不屈自成曰吾虚上将以屈四将军奈何固执不相与共富贵四公骂曰我大臣也汝草窃且灭不久毋污我临死叹曰我四人不早殄此贼致今日真死有余恨贼举城屠之遂以兵临宁夏宁夏不支总兵官抚民开门降庆阳犹为我守攻四日陷屠之执韩王副使段复兴知宁州董琬邑绅麻僖俱死三边尽入于贼贼无所顾忌遂长驱而东过河入晋破平阳杀西河王等三百余人平阳总兵陈尚智降是时秦陇皆没惟甘肃带河为固贼移兵取兰州甘抚林日瑞以副将郭天吉四千骑守峡口而败贼进薄城下乗夜雪坎而登日瑞及总兵马爌中军哈维新姚世儒等皆死郭天吉军败还守与苑马寺监牧同知蓝台州绅罗俊杰赵宦等及于难杀居民四万七千人西宁衞尚不下贼将辛思忠攻破之即令为守于是肃州山丹永昌镇畨庄浪皆降进兵略青海党守素以一军守兰州置西宁节度使【以故监军佥事陈之龙为节度使】而秦地悉没矣十七年甲申正月李自成称王于西安僭国号曰顺更其名曰自晟改元永昌造甲申厯拜牛金星为天佑殿大学士厘定六政府尚书益置学士宏文馆文谕院谏议直指从政统防尚契司验马寺知政使书写房以干州宋企郊为吏政尚书平湖陆之祺为户政尚书真宁巩焴为礼政尚书归安张璘然为兵政尚书【有渭南举人王命诰者亦为自成兵政尚书】余官从自襄阳者陞赏贼帅给珠琲瓌宝人二升银千两权将军制将军封侯果毅将军以下封伯封子男如汝侯刘宗敏泽侯田见秀蕲侯谷英亳侯李锦【李锦目亦眇军中称小李瞎子】磁侯刘芳亮偀侯张鼐一曰义侯绵侯袁宗弟岳侯某【失其姓名】淮侯刘国昌伯七十二人光山伯刘体纯太平伯吴从义巫山伯马世耀桃源伯白广恩鄢陵伯刘某【河南人】武阳伯李佐文水伯陈永福其可考者也伯以下封子三十人男五十五人定军制有一马儳行列者斩之马腾入田苗者斩之兵死令妻妾缢以从无别配按册步兵四十万马兵六十万兵政侍郎杨王休为都肄出横门以至渭桥职志环转不絶金鼔动地用怖三秦铸大钱直白金一两次当十次当五钱平物价从之设科目试士甯绍先充考官用定鼎长安赋拔扶风举人张文熙为第一草伪檄宏文学士李化麟台谏宋衞等颂功德张形势以指斥乗舆胁污州郡自平阳降后再陷河津稷山荣河山西望风送款贼以一军上绛州一军上蒲州二月自成率其前军过河牛金星顾君恩宋献策参预密谋宋企郊巩焴陆之祺张璘然以伪尚书喻上猷李振声杨王休黎志陞以伪侍郎皆骖乗攻汾州破之徇河曲静乐遂攻太原执晋王晋抚蔡懋德殉节死自成兵至忻州攻代五台令迎降宁武关总兵周遇吉殊死战兵败被杀自成叹曰使守将尽如周将军吾何以得至于此犯大同巡抚衞景瑗总兵朱三乐死之自成入大同杀代藩宗室殆尽犯宣府白广恩官抚民书与总兵姜瓖约降巡抚朱之冯谋守城军士无应者拔刀自刎死自成遂犯阳和从栁沟以入居庸真保定大名皆不守自成以三月十三日至昌平十九日京师陷驾崩其事在国史故不着夫自成已破太原逾太行蹂真保可以直犯京师乃先攻宁武雁门者盖以宣大天下劲兵处惧京师急而为之援也是以偏师行入赵地其正兵则从两关出代上谷乗瓦解之势以尽收宣大之兵然后转攻居庸以进先断我勤王之师而京师坐困彼其视内外三关之势可从内以出又可从外以入而京师孤注遂落其掌中呜呼岂非天哉自成之败于山海由固关而逃也【自成败于山海之一片石或曰红花淀】五月初二日又败于定州【定州人杀伪州牧董一阳恨其虐政也】斩其伪果毅将军谷可成左光先负创走牛金星以自成为不足辅颇有鞅鞅心而李岩者向固劝自成以不杀者也其在京师刘宗敏居田宏遇故第李岩居嘉定伯府宗敏日杀人而岩于士大夫无所拷掠又尝以大义脱懿安后于厄而俾之从容自死军中多称之宋献策极与善密说曰十八孩儿之谶得母为公乎岩虽不敢应然殊自喜牛金星闻之因侧目定州之败鹿邑考城柘城诸县令为丁叅将所诱执送之南都人言河南全境皆反正自成大惊与其下谋之岩曰诚予臣以精卒二万驰至中州彼郡县必不敢动即动亦可得而收也金星劝从其请既而自成以为疑金星见其疑也进曰河南天下形胜地且属李岩故乡若以大兵与之是假蛟龙以云雨必不制矣异日者举中州之豪杰以与关中争胜负即主上且奈之何自成曰如是若何以劝我从之金星曰岩蓄叛已久臣始劝从之以安其心耳且岩与主上同姓前闻宋军师谶语在众中欣然有自负色今河南反彼不军令不荐他将而自请兵目中已无主矣国兵新败人心动摇遂欲乗机窃柄以自王是岂复可信乎不如除之无贻后患自成曰善明日金星以自成命盛为具与岩帐饮伏壮士于幕后三爵后并其弟牟执而戮之宋献策闻二李之死也扼腕愤叹刘宗敏按劒切齿以骂金星曰我见金星即手劒斩之文武不和军士解体自成遂不能复战而席卷归秦矣自成既西徙三晋乡绅富户以入关中【榆次太谷闻闯败闭城拒守自成攻破屠之定襄杀伪官为伪磁侯刘芳亮所攻屠俘壮丁胶置太原陈永福皆杀之属城无不罹祸忻州祈州尤惨】留其将陈永福府尹韩文铨守太原【陈永福杀晋藩宗子殆尽】身率军过河驻韩城为策应在道怒吏政尚书宋企郊私其亲故选补多用干州人锁其颈至西安释之使视事如故三晋士大夫皆迫刦以行得蒲州人韩霖爱其才以为叅谋霖知名士久不第故乐为用以故太常卿张第元为兵政尚书给事中耿始然为刑政尚书第元之从于韩城也自成猝问之曰尔家在河北无恙乎第元仓卒不识忌讳谩应曰人皆以其为贼官相屠害自成大怒立诛之始然惧失自成指于刑政所奏谳辄当之以死牛金星谓之曰君为其职奈何无所平反始然稍敢争执自成手其奏怒不测金星密以告始然惶恐夫妇皆自缢巩焴之为礼政自成命以更定威仪服式雅不称意指杖之防毙甲申八月自成新立其祖祢庙将以已生日往祀焴仿古法为山龙衮衣进自成被之忽寒栗索火左右炽炭于位礼卒不成怒焴曰若移两山于肩以压我将加僇金星力救免自成性好杀为众意所矫强诈称仁义以煽惑愚民既兵败见齐晋多杀伪官以背之辄复狠强自用尝住韩城二十五日鞭挞县官斩斮掾吏召里甲而刑劓之发壮夫为丁多所造作徭役繁兴米荳刍茭责之民者万端韩人莫必其命戸政侍郎李天笃初论戍寻缢杀之妻子财物皆赏军延安府尹贾我祺以赃秽死于市直指伍中恺谪为军牧守以下如知鄜州袁某三水令李三楚朝邑令某并其教官某等坐受纳用铜税斩胥隷不敢下乡民有盗人一鸡者论死惴惴莫敢犯法自成呼其下相曰平章尚书曰枢密自以不知书命其下教之作字又令讲通鉴而听之辄用己意论臧否少时饥困盗主人羝羊鞭之见血既得志不修布衣之怨遇其家如故秦人又以此异之初自成即伪位天大风霾失色心不乐入燕都抽矢射承天门意有所命不中中其偏处既登殿而晕不能自持归秦怪风作于西安丽谯象魏俱败乙酉正月大雨雪二月

本朝大兵至潼关攻之伪巫山伯马世耀以六十万众大败潼关破世耀死自成欲返据延安闻唐帅从黄甫川西渡谷英李过俱溃逃知西安不能守令田见秀开府库任军士分持去仓廪则烧之自成于十三日出东门至蓝田由商州龙驹寨走武关以入襄阳妇女细弱冻死于七盘坡者数万田见秀之焚积聚也自成欲并以爇宫室市里防其已去见秀殿曰秦人饥留此米活百姓止烧东城一楼追及自成于商州曰已焚矣宋企郊等皆于道亡　牛金星亦留而从其子于襄阳自成至武昌左良玉时巳率众南下武昌虚无人自成偕其妻髙氏李锦李过髙必正皆肺腑戚诸将田见秀袁宗弟刘体纯刘芳亮张鼐吴从义牛万才等犹从之其众尚数十万分为四十八部居武昌五十日改江夏为瑞符县设伪令运铜炭铸永昌钱谋夺舟南下取宣歙曰西北虽不定东南讵再失之将发而隂霾四塞暴雨烈风旗鎗尽折乃以四月二十四日改由金牛保安走延宁蒲圻沿道恣杀掠过通城命其下四十八部先发自成令严兵行无敢返顾者通城有九宫山一名罗公山山有元帝庙山民赛防以盟谋捍衞闾井自成止以二十骑殿又呵其二十骑止于山下而自以单骑登山入庙见帝像伏谒若有物击之者不能起村人疑以为刦盗取所荷锸碎其首既毙而腰下见金印且有非常衣服大骇从山后逃去二十骑讶久不出迹而求之则已血肉脔分矣彼其弑君后毒生灵上天震怒之日久矣数穷气索犹思披猖自恣山神社鬼咸思剪其凶慝卒假手野夫以毙之云

外史氏曰贼之所以败者有三曰诈而难久也骄而难制也散而难收也自成天性凶残身所屠灭者不知防亿万晚乃倡言不杀诡以收天下之心吾民父子兄弟皆死于贼手不得已姑从其令以纾一时之急贼又不加拊循而伪官之虐政随其后愚民失望谋起而拒之彼自成者初勉强于一夫之说矫情易意以图就大事既知其无成则将恣睢哮阚大逞其凶毒是以初用李岩既而杀之盖怒河南之叛已也使通城不死自成窜湖湘窥吴越其恶且不下于献忠矣安在其不杀哉所谓诈而难久者此也自成初盗福邸之赀以号召宛雒附从始众逮乎京师陷其下争走金帛财物之府以分之此其为利同也始何以合今何以散若是其悬焉者则以前之所招饥民而后之所御骄兵也兵贪则骄骄则惰惰则不战而溃矣赤眉之入长安也侯景之破台城也皆不旋踵而败彼饥寒乞活之人一旦见宫室帷帐珍怪重宝以千数志满意得饮酒髙防有富贵归故乡之心胠箧担囊惟恐在后何暇同心胆共功名哉所谓骄而难制者此也尔朱荣之料其子兆也曰彼止可綂三千骑为将耳过此则乱矣今以献忠用寡而自成用众然讵可以将百万乎彼于罗汝才贺一龙杀其帅而并其众皆怨军也诸将惟陈永福以一矢之故反为効死白广恩则性工反覆左光先官抚民则事急来归皆强服也李岩见举动之非宜宋献策恨吾谋之不用刘宗敏以下见自成为帝王而已贵不益又其等彛故人也彼非侧目思报观望鞅鞅则懐布衣兄弟之心讵肯俛眉义手而为之下祗以狃于一胜贪财帛子女以形势相从茍有所挫即涣然奔离耳所谓散而难收者此也当京师未破之前彗孛直扫黄河倒流四方讹言人心螘动逆贼如鬼蜮之蛊惑士民如豺虎之震怖遐迩未防天柱倾地维折而防貐饕餮之气亦澌然其泯灭嗟乎自成一盗羊逋逃之人耳当其盛万金之赏莫能购十道之师莫能征及其衰也二三荛夫牧竖奋耰锄掷瓦砾而贼之血膋肢体固已借草棘而啖乌鸢矣昔成祖筑元帝庙于防岭见者彷佛帝容楚诸山各有特庙诗曰明明在下赫赫在上此必文皇在天之灵痛子孙而击其贼也彼夫枕戈泣血之士未能手劒以馘仇人之头徒使之贯渎鬼神而降之罚千载而下读其事者恫乎有余恨焉

附纪

崇祯十六年有人运佛九座进武当山来京师挂号其佛髙六七尺下有车轮正阳门外布列三座观者沸市后因事泄始知藏炮于佛腹中欲安置九门为贼内应下锦衣衞刑部勘问伏诛

贼抵彰义门宋献策初云此行观兵城下十五年始可破城城楼上忽堕一天啓大钱一当五用献策云此破城兆可急攻发一大炮楼角遂崩

贼将白旺之守徳安也兵甚强且有纪律能得其下心当自成之败其军初弃妇女继弃金宝至徳安已大疲惟旺一军完且整兼各寨俱服而徳安城坚旺谋守之不肯去自成固强之始行追急自成掠江州至道士洑又登岸入兴国与柯陈二姓交战互有杀伤有王体中者竒士在旺军中自成死旺军乱体中乗便刺杀旺挟其众以降与金声桓同定江西金兵弱王兵强后以不肯相下金用计结其左右王得仁诱体中至都察院杀之此乙酉七月二十九日事也时王兵大噪与金兵战于城中南昌西北民居尽燬次日得仁抚之乃定其后与声桓同反者恃其强以得白旺之众也

自成之败也李锦在榆林唐通从黄甫川过河以自成遇其家之酷也故别为一军以抄其后锦颇善战贼中号小李与通鬬殊有胜负其时惟榆林一队能相持既而闻自成已去长安其下大溃故亦走自成入秦凡秦人之为贼者无不访宗族修坟墓田见秀独不然人问之见秀笑曰如今天下在里我要去认亲故旧有至者密遗以金帛促之去及败后刘宗敏宗族诛坟墓发见秀独不知其为何邑人故免

牛金星尝在华州考诸生其题为所过者化所存者神上下与天地同流文体改八股为议中格者为县令

自成之待其下惟刘宗敏田见秀谷英张鼐袁宗弟刘芳亮李锦七侯者功最大礼遇为独隆其初封也每侯赏珠一大斗金银一车币千端士卒从北都归腰皆有黄金瓌宝饮村人酒掷金与之或手给珠一握无所吝内库锦段如布价皆洪武时造然服之易毁云白广恩家瑚树髙累尺皆禁中物也自成去长安居民争入其所居捜取金银中夜失火秦府被烧防尽惟民有胆力得最多故大富者众关中人遇雨后于布政司泥土中拾得珍珠至今不絶归徳宋公权抚遵化之三日而自成陷京师分设伪将军道府州县官于京东而分捕诸旧官甚急公方出外巡徼母丁太夫人及百口犹在遵化遑遽欲归仆王楷曰事急矣同死孤城无益也楷与杨俊及部下士孙之麒等数人拥护公一日夜走白羊峪宣府旧镇唐珏者为自成执至京加拷掠脱身亡道遇公遂与之俱至白羊喘息未及定而太平路伪将黄定以五十骑迹公五十人皆旧卒心不忍公与珏及裨将殷壮犹等呼问之中一人语稍异珏即跃起斩之以其首誓众曰急取太平路可也伪帅黄定方掠民间女饰衣服鼔吹讲合卺礼忽闻公至殊不意忘取所佩刀入传舍向上长揖公命左右缚且砍之定故秦人腰间尚有小刺子亟取以刺缚者尽卸其衣裸而走王楷持刀逐之未至中门见故吏陆魁春者带刀入楷急呼曰杀贼魁春浙人力素弱刀又不利双手持刀向定定奔急适与之值正揕其胸遂仆众因攒矛杀之其党箭从外射入者如雨久之乃定尚有喜峰松棚伪将马应湖毕三才三屯伪将刘衷拥众各数千公曰太平已定谁可分往杀贼者守备米富玉者鋭甚而公有死友曰姜承印请同行且曰不须兵吾二人足矣公壮之饮以酒两人上马携一大囊抵喜峰语门者曰宋公有密语遣我白将军贼见其人少不疑命之进贼方坐堂上富玉作拜跪状承印西向侍贼欣然下扶玉玉奋力抱贼承印以刀砍之误中玉左臂防断玉终不释承印遂杀贼环而呼曰官兵数千且至汝等不得动动即诛矣众咸詟服遂以首投囊中归报顾视玉衣袖重类有物解之血淋淋下而玉不知知乃昏晕絶急以药傅之始苏而松棚诸处亦杀伪将以献盖先后凡二日云自成败于关门三屯贼刘衷不之知公令旧总镇孔希贵子国治潜入三屯为内应而自以数骑抵其壁衷即拥众去遵化城中伪道潘跃龙伪同知张耀然伪知县李廷瑗亦不敢害公家公至城下密约旧将杨遇明张徳裕等以计诛之共得伪印七伪官十余人而三协大定于是唐珏单骑往关门乞师公母丁太夫人泣语珏曰吾知公百口在京师然举大事者不顾家公勉之万一不测吾孙即若子也自成恨公之杀其将遣铁骑数千来攻公乗城守出兵与之战贼奔溃遵化以全唐公至闗得遇

王师数日

王师抵京师自成大败归秦公疏请归田不许

诏抚遵化如故

卷九

<史部,纪事本末类,绥寇纪略>

钦定四库全书







卷十


国子监祭酒吴伟业撰

盐亭诛

张献忠不知其所自起延帅杜文焕以庚午春二月督延绥固原兵三千便宜剿抚既定黄甫清水木三堡而米脂贼张献忠所据十八寨闻兵至诡乞降延抚洪承畴亦常以辛未冬十二月抚贼张献忠罗汝才等千九百人于党家坪已而复叛相传献忠肤施人延安衞籍固将家子少时从军犯法得总兵陈洪范救免刻栴檀为洪范像事之其为贼也与汝才同起河北之謡曰邺台复邺台曹操再出来汝才偷取孟德以为军号迹其且降且叛本两人起兵时故智不待谷房变而后知其诈也献忠之畏良玉始于南阳之役【十一年春间事】尝伪为官兵驻南阳之东闗以诈取宛城门未启而良玉适至先驱诃问为何家兵献忠仓皇走左同副将罗岱追及射之矢着其额又射贯其左手中指于弓檠上两马相及良玉抽刀扬削先拂献忠之面创未深比再下而马已逸矣献忠在谷城尝指其瘢语人曰此左将军南阳时创我也献忠长身而痩面微黄僄劲果侠军中号为黄虎所将三千人皆精卒分四营每营一将主之其一将偏盲有计谋薛姓忘其名韩城人首辅薛国观之子侄行也日夜説献忠以约降取富贵献忠念有文灿主于外国观主于内吾之就抚也可以万全其据谷城以请也举人王秉真诸生徐以显为之具牒于理院以百口保献忠归命无他心文灿受其牒责赂黄金蹏褭千珠琲盈斗他瓌货累万万所谓韩城人薛某者走一骑至京师出入相公邸中且以遍见诸权贵人权贵人惟大司马杨嗣昌却其币自国观以下多私受之不复知献忠之为贼矣献忠初携新野丁氏以入既又聘谷城敖生员之女弟为妻改其距城十里之王家河故纳降所驻兵处为太平镇曰吾欲与谷人同之也自以未能放兵不肯入襄阳具櫜鞬迎台使者林铭球于交境之舟中拜跪有礼节铭球亦敬劳之而去谷士民以为献忠诚降相贺于道熊文灿则以闽海抚贼得重贿袭故事行之谷城不能用恩信威畧相驾驭而区区日责其宝赂献忠则笑谓其下曰此欲芝龙我也文灿既得所欲为之请官请饷请闗防应之惟恐不满献忠故为要求以逞其恣睢哮阚文灿辄依违其间既又闻朝议异同不免二三其德献忠则怒谓其下曰此欲刘香我也日夜与潘独鼇徐以显谋为变潘独鼇者故应城诸生与邑绅争田不平杀县令以反遂投贼徐以显素险谲谒献忠一见如旧军机进止两人实与其谋王秉真虽以畏死从献忠借公车北行规自脱已出城矣而追还后卒为所胁与于乱以死惟明经敖某者以廷对请献忠老之纵使出既再追而敖易服他道遁后娶敖氏其族女明经不之知也方岳宗者太守岳贡之兄而户部岳朝之从弟也献忠初以其家不贫拘之营中索贿既知其无钱而方为人任侠使气善饮酒好谈论献忠馆于其家久之颇合尝共饮使之釂方曰无多酌我我好酒狂献忠笑曰此何害直当痛饮为乐耳方以此尝醉拳殴献忠背持其衣毁裂之献忠壮其气不为忤其反也坐城头驱百姓彛雉堞平之方遥呼曰张敬轩将军救我敬轩者献忠招安时所以自号也献忠挥之以手曰尔尚未出城耶命急开西门放方氏大小毕出且曰少迟即不及矣因以免献忠至狠戾然以居谷城久其叛日亦不甚残杀留书于壁以告楚人白己之叛总理使然具条上官姓氏而列所取赇之月日多寡于其下且曰襄阳道王瑞防不受献忠钱者此一人耳闻者愧焉当戊寅之冬谷人亲见李自成以兵败从数十骑过谷城献忠与之饮酒半献忠笑而拊其背曰李兄盍亦从我降而仆仆奔走乎时献忠已有异志自成仰而嘻曰不可献忠乃资其衣马以去谷人皆以之尤文灿曰若果调度得宜彼且缚闯自効取小利而失大贼文灿之肉其足食乎玛瑙山之战献忠妻敖氏髙氏被获而髙氏手提一婴儿诸将盛为之饰欲以居竒能得献忠要领阁部杨嗣昌处之襄阳狱中其潘独鼇则又秦将郑嘉栋大坪溪捜林所得诡姓名黄冈刘若愚愿见督师言事既至雅步称难生有治平天下之畧不幸陷贼今自归嗣昌诘之曰尔之才学为张献忠用尽尚有遗余为朝廷用耶且献忠不识字尔草飞檄以逆天骂国死有余罪始俛首随行书吏尹曰凤谓宜早杀之不可乃并前所执敖氏之兄及养子惠二者同系襄阳狱襄阳太守王承曽年少多佻易每晩囚簿呼名悦敖氏髙氏之艳托以问贼中事笑语颇洽狱吏多与贼通者潘独鼇等得以脱桎梏饲酒肉往来不复禁防御颇疎嗣昌以献忠飘忽尝移文为戒承曽笑曰是讵能飞至耶献忠之败官军于开县也即东走自云阳过净壁至夔州宿于干溪一日夜行三四百里攻巫山不克出蜀从房竹走逺安当阳郧抚袁继咸邀之不能止贼留汝才于郧而自率轻骑下宜城杀督师军使于道取其符验夜叩襄阳城门襄道臣张克俭纳之处其人于承天寺夜半承天寺起火文选台襄王府端礼门亦火潘独鼇毁狴户偕敖氏髙氏出献忠至而杀襄王因全队未至惧良玉之议其后也张伯鲸饷银数十万在城中不及问居两日即去而破樊城返而破当阳郏县招汝才之兵东下三月二十一日用飞梯登光州北城明日又入南城汝宁以南商罗息信残破几尽既闻楚抚及禁旅之在蕲州也乃烧固始西闗分其军为二一上茶山一走应城将以躏德安窥陵寝德安守将出战贼毙于炮矢甚众攻应城应山皆不下知随州徐世淳间使三走郢告急楚抚发偏师来援巡道赵某勒之守郢弗遣四月二十五日贼隳北城以入世淳勒马巷战陷胸穴股以死其子肇梁亦死两妾及臧获死者二十人五月左良玉次南阳蹑贼于西山贼败走献忠汝才合兵攻南阳知府顔日愉指挥王汝章御却之日愉力瘁卒献忠破信阳获左兵旗帜命其下假之以趋泌阳初六日夜大雨献忠乗以入知泌阳王士昌不屈死明日左良玉始至贼已遁良玉不戢士泌人脱于贼者遇官军无噍类贼围唐县已而再攻应山应山之民工射猎毒弓矢傅人肉沸烂故贼再攻不克七月献忠围郧阳郧阳有降将王光恩设守出兵御之多杀伤献忠遁走防总兵黄得功戏下叛兵投之贼大振良玉率马进忠吴学礼杜应金等追之既至南阳疲敝未能进献忠又佚而之郧西郧西守将兵变陴障弛贼因以入献忠既拔郧西羣盗蚁附以万计方东掠地至信阳屡胜而骄且谓良玉为不足畏先是玛瑙山之战良玉于献忠实纵之既诸将并帑于襄襄陷而献忠尽戕其妻息故其下致怨距跃思鬬八月良玉乃从南阳进兵及之于信阳大战斩其头领沙某夺马万余匹降其众数万献忠射中股负重伤乗夜返而东奔郢抚邀其前马进忠蹑其后过龙冈苏家坂兎儿沟五股泉四遇盛斩获献忠负创不能驰保其妇女小子日行数十里良玉自郧北发追之贼已入掌握防转馈在兴安由兴达信百二十里大雨五日夜江水暴长谿道断絶文武将吏首尾离置者数十处贼已从南阳挺逸丁启睿檄楚抚扼蕲黄豫抚扼光固马进忠趋随牵贼之东猛如虎趋皖防贼之西督师左兵分行急蹑扫除残丑罗汝才有不慊于献忠先在内乡徙营走别道往诣自成献忠前驱八哨又为自成所邀取谍者云献忠在上津连三坂矢贯胫諠哗已毙既而诇之在商固山中先是革左五营窜英霍谿峪深阻监军道杨卓然以説降受侮贼且伏且叛依林樾避炎歊火作而入秋髙而出歳为常山城长吏挈其章视事于濒江洲渚邑居聚落荒梗无行人独桐城吏民修完缮固皖将李自春廖应登汪正国等贰于贼托援桐为名沿途钞暴贼是以愈逞剟舍剪巢辚潜山而杀其令间鼓行于罗田光山之间越险隘谋合献忠楚兵力遮之于刀山灯草坪茶沟不能过【刀山去英山七十里罗田百五十里我兵生擒百人继又追之金山铺斩一千八百七十七级又追之于灯草坪邵家坟悬中崖茶沟追杀五十余里斩一千一百八十八级】献忠亦以奔败而思与之通也九月出商城之牛市畋取道向英山我商固之师厚集其阵于东界岭待之已而监军孔贞训副将王允成大破之于望云寨献忠众道散且尽乃因汝才以奔自成当襄阳之陷献忠自诩威名逺出自成右及军败往归所从不过数十骑自成欲以部曲遇之不肯屈自成将杀之汝才力止曰留之扰汉东以分官军之势可乎资以五百骑麾曰亟引而东合革左此地非若所当留也献忠乃东奔于道纠合一斗谷瓦礶子诸贼佯以推奉自成自成兵益强项城之溃傅宗龙殁丁启睿左良玉以兵救汴献忠得以其间走英霍就革左约则大喜十五年三月合而进围舒城舒城缺令防将孔庭训邑绅编修胡守恒同饬备庭训兵淫掠舒人逐之庭训怒而降贼教以冲棚穴城穿数处守恒督守堙者塞之贼射札约降守恒燔诸堞四月初三日城陷贼鏦守恒腹以矛数十创而死未几六安州亦不戒于守州有川将覃世勋乙邦才王宪设守献忠约豫寇袁时中屯于板山世勋拳殴知州朱谋赤于廷为州人所逐遂通贼城陷献忠取其郊保莲花寨之民以益其军五月献忠陷庐州太守郑履祥死之献忠屯舒城之七里河汪家滩令土人刈麦骑至白露寺去庐八十里庐道臣蔡如蘅黩货而虐众不附贼谍者满城中盲弗知学使者徐之垣以试士至贼伪挟书囊笔袭儒衣冠以入漏三下卷甲而趋之城上举火应之垣如蘅及合肥令汤登贵缒城遁廖应登时守陴贼已登犹勒兵巷战杀十数人而走太守及于兵遇害献忠寻陷无为州六月献忠陷庐江还屯舒城之白马金牛洞习水师于巢湖合老哨三十二营小哨二十四营防皖口七月复陷六安获男妇悉殊其臂卢九德以黄得功刘良佐之兵救之营于夹山再战败绩江南大震初漕抚朱大典专办五营无功落其职改用髙斗光为凤督半载而失事者五城为给事时敏所纠与皖抚郑二阳俱逮治而起马士英于谪籍以代之兵侍郎冯元飚言于帝曰巢湖环八百里经两濡口达大江孙吴所置坞屯兵争衡曹魏今舍之以资寇盗俾收艅艎窥天堑南都危矣九月二十四日总兵黄得功刘良佐等大破献忠于潜山斩首六千余级献忠之在巢湖也焚枞阳夺商舟百余艘募擢船卒谋南下闻得功兵至走而营于古城长岭潜山之险阨处也得功等以夜半至縁山背噪而升贼大扰越崖涧奔我师追之自古山天井湖老鹳头黄泥港六十里横尸无算夺畜产数万救回难民数万人贼腹心谋士妇防皆尽于是散而西便道攻桐城不下遂走蕲水官军以凤皖急谋东备去而击袁时中于颍十一月献忠乗虚出自天堂山拔营至三祖寺以三百骑袭破太湖十二月遂攻桐城不下当是时左良玉避李自成于襄阳从武昌东下尽撤楚兵以从蕲黄诸城集土团之不能胜甲者以守献忠闻之舍潜太而攻黄梅知县事张联芳遁民之逃于太白湖者仅以免献忠彊鸷而猜往时与汝才携阻革左亦以此不附楚士大夫仆之盛甲天下麻城尤甲于全楚梅刘田李强宗右姓家僮不下三四千人雄张里闾其泰已甚寇既作思齐以尺伍为捍蔽听其下纠率同党坎牲为盟曰里仁防诸家竞饰衣甲以夸耀之其人遂炮烙衣冠推刃其故主而投贼献忠名曰新营倚为导蕲黄凶黠少年多归之故中寇祸此十数城尤烈十六年癸未正月破广济寻破蕲州三月蕲再屠且尽蕲先期有飞雀万余投南城濠树杪发火火器不爇自震鬼白昼墙上骑而揶揄人守道许文岐初设守有杨毛二将争言不平镇筸兵内间应贼文岐被执至望华山不屈死荆王先一年薨桂妃及世子遁至九江幸弗及黄州南城门哭五日三月破蕲水黄人闻尽逃惟女子不及行二十四日贼入择其姣丽者驱以毁城缓者斩指堕腕血渗漉淋壁间三日城平乃杀而投之以填堑黄有恶子张以泽先期集亡命迎贼生员李时荣拜马首降四月献忠连破麻城里仁防之首曰汤志杀诸生六十人而推其中之与己合者曰周文江以应贼贼改麻城为州以文江知州事故金吾刘侨献二妾数万金于贼以免于是张以泽李时荣等献策渡江招星辰湖渔人具舟待济贼犯汉阳甚急武昌贺相逢圣因长史徐学顔入见楚王计事王命中人出髙皇帝分封时金裹交椅一曰此可佐军他无有逢圣哭而出武昌防将崔文荣者壮烈士也叹曰事迫矣潜师渡江袭贼斩六百级众不敌乃还汉阳陷楚省士民宗室初匿保通城崇阳山中者为土人所苦挈孥以归谋撤江上兵婴城守文荣曰守城不如守江团风煤炭鸭蛋诸洲浅不及马腹纵之飞渡而婴城坐困非策也五月五日贼从团风渡袭武昌县入之县去防城百里邑中虚无人贼出其军驻樊口文荣乃营于郊扼之于洪山寺既而敛兵入城以副将胡某守洪山是时贼大营尚在江北防楚府募兵官张其在者罪被笞往投之尽以军情输贼而李时荣之族居省城约内应二十三日贼全军从鸭蛋洲毕渡营于葛店二十五日先驱至华容镇逾日抵洪山时胡副将退入城而贺逢圣崔文荣壁武胜门贼以二十九日傅于堞文荣尽力拒守贼大掠金沙洲攻转急道臣王扬基传箭开门诡言有事汉阳同推官傅上瑞弃城遁楚府新兵开保安文昌二门纳贼文荣方出鬬回兵阖城扉不及跃马凤凰山持矛大呼杀三人贼攒槊刺之洞脇堕徐学顔左臂殊右手持刀不仆被支解游击朱士鼎贼斫其左右手弃之士鼎防笔于臂作书乃殪逢圣衣冠北向再拜贼挥之去曰此贺佛也贺曰我大臣不可苟活又北拜哭自投滋阳湖王防桥下尸沈百有七十日而不壊【有土地见梦于滋阳湖濵之人曰我等守贺老爷甚苦汝等收去明日浮出公左手心有黒子一齿虫蛀用金镶以此为识全体不壊惟足大指半蚀云】武昌通判李毓英全家自经邑绅冯云路熊雯骂贼死明生员者驱妻子入井中而已从之人号为明井云楚王被俘而沉之江妃自杀献忠见其库中金叹曰有如此而不设守朱胡子真庸儿也贼宣言宗室送降名者弗杀楚宗多投牒愿从或有平人搀其中冀以免既而白刃交下欲自辨头已落先是有异人呼于途曰一羣猪屠伯至矣果验男子十五以上二十以下録为兵余连项就戮贼持刀者腕为脱乃佯开汉阳门纵之去门偪水人嚣呼蹈籍铁骑围而蹙之江中自鹦鹉洲达于道士洑浮骴蚁动水几不流逾月人脂厚累寸鱼鼈不可食妇女别而累有殊色者入婆子营亦置队长监以贼目而收其值给军用献忠据楚王第铸西王之宝改武昌为天授府江夏为上江县以周文江为兵部尚书张其在为总兵前军都督以李时荣为巡抚谢凤洲为守道萧彦为巡道陈驭六为学道给有伪敕印以周综文知天授府沈防霖知汉阳黄元凯知黄州开科试士取七十八人补二十一州县官并佐贰各赏银有差遣人招兴国州柯陈二姓兵降之以汤志为伪游击守麻城防凤皖以张以泽为伪总督镇蕲黄李时荣死用谢凤洲代之汉口人周五【周五即周洪卿】者首其地富人多亡匿出兵捜牢获千余舟士女赴水溺者无算是时李自成兵至汉阳闻献忠先期得怒贻书恫喝之而左良玉以其军西上遣总兵方国安副将徐懋德马士秀破贼于蕲州黄石港楚诸生程天一集乡兵二万夜击贼于大冶擒伪知县奚鼎铉杀之沈防霖闻风遁官兵次黄州白云寨长易道三执伪知府黄元凯遂复黄州初献忠踞武昌有大志故于属城不甚残杀尝题诗黄鹤楼令其下属和诈收人心发金以赈武昌汉阳难民已闻楚师渐集乃留张其在谢凤洲等守城以养子名四虎者驻金沙洲而已率大营为浮桥于金口悉众西渡分军为三一军白罗山一军白石矶一军蒿洲屯舟师于湖中息马山谷间将以窥岳州长沙未发于是左营诸将毛显文常国安郎启贵于自成段凤翔秦天禄等连营而前次于阳逻堡蕲黄四十八寨民兵皆应常国安以舟师先进贼骑百余夹江而射国安转战自白云阁至金沙洲四虎先期遁我师夺其舟百艘贼骑反走是夕官军退屯汉口翌日进攻各门贼开汉阳门出战我师逆击于鱼套败之遂乗以入张其在焚黄鹤楼及宗人府第俱尽率诸贼开保安门西走断王惠桥以防追者谢凤洲自杀伪知县汉阳燕某蒲圻涂良极黄冈王尔忠等悉被擒凤督马士英屯寿州遣六安诸生黄鼎潜行入麻城诸寨谋之刘侨田生兰周从极等説周文江以反正斩贼将方子雄于鱼套中擒汤志数其四罪磔之传首寿州我师别将徇兴国大冶监军道王瓆屯武昌沔阳知州章旷【旷之初从沔入汉口也江上无一舟一人敢行者旷独从一厨夫荡桨入贼中知已迫乃传檄上下流而兵始至人服其勇云】驻汉阳黄安黄陂皆自杀其伪令上流三郡悉定献忠已率众西行左兵铁骑营追贼及之于金口擒其殿后伪总兵邓云程杀之献忠时巳陷咸宁蒲圻岳州大震沅抚李干德总兵孔希贵监军道许璟率兵二万守陈陵矶干德思以计破贼许其民将妻女出自匿壮士健马诡称父老约降贼入尽殱其前部刖四人耳以归之贼愤而致死于我乃蔽林植斾为疑兵埋大炮积薪翳之贼误举爝则迸裂铳卒熸五十骑再置巨舰中流计矢石可及却不进贼连弩注射度且尽即突击我师三战三克贼更番迭休驱其众二十万百道仰攻不能支干德璟走希贵退屯湘隂已而亦走献忠既得岳谋过湖卜于洞庭神者三不吉投笤大訽敛千艘于湘潭将渡风作覆其百艘献忠怒而还岳连峩艑载妇女积薪灌油投以炬延烧四十里夜中火光如昼遂骑而逼长沙长沙故吉邸封处也惠王之去荆州走湖南舟覆陈陵矶宫眷溺王仅以身免其入长沙两王相见日忧贼顾不知修备去长沙六十里有鸟道可栅而守推官蔡道宪力请之王自堞其宫垣撃徼循不能有以应也巡按御史刘熈祚檄长沙总兵尹先民副将何一德以万人守罗塘河孔道贵屯三稍矶而道宪醵官钱为栅断陆道栅不尽成贼入之先民一德降楚抚王聚奎时在城中事急又以其下返走江夏李干德气阻索偕熈祚道贵奉吉惠二王走衡州贼傅城下呼道宪趋之降曰吾军中知尔名毋自苦道宪手注弩射之三日城陷嚼齿大骂贼遂遇害健卒林国俊等九人追侍道宪不去贼初劝道宪降国俊曰如吾主可降亦去矣不至今日贼云尔不降亦不得生国俊曰如我辈愿生亦去矣不至今日贼并杀之内四卒奋曰愿葬我主骸而后就死贼义而许之四卒解衣裹道宪骨葬之南郭乃自刭献忠封先民一德为伪伯以蒲圻令李凤起知岳州府通守任维弼为长岳道邑绅史可镜者降贼伪授长辰常巡抚贼去为官军所缚李干德加拷讯械至南都伏法可镜固省垣有声者也其末节如此献忠寻破衡州桂王走永献忠拆桂邸殿材至长沙造伪殿令尹先民守衡州而追三王于永刘熈祚亲督水师御贼遣中军防三王南入西粤而已入永州死守奸人内间城陷被执题诗永阳驿被杀于宁乡孔庙中是时死难者湘阳令杨开衡阳令张鹏翼东安令陈道寿而开以阖门殉云献忠破宝庆于常德被兵尤酷常德故督师杨嗣昌所居地也初督师修筑新城甚整名为衞荣邸实自固比献忠入湖南荣王薨世子幼王弟仁和王奉王太妃姚妃走辰溪吏民多随之献忠修旧郄于故相已去常德复还发其祖父冢殊髗焚骨葬有年矣乃见血焉献忠图辰州自桃源以上大山峻岭石滩险不可上土司兵守辰龙闗乃已江西袁州于湘隂交境贼将张其在蹂躏出入左兵已收而复陷吉安仅能自守属城永新安福皆破再陷建昌抚州南丰等邑广东南韶府属城俱逃道臣王孙兰请救不应愤而自经浔桂贺全之间蔑有固志矣岳州亦已复再失左兵驻武昌者咸震动或有献计东下取吴越者献忠终忌良玉在乃决计入蜀蜀抚陈士竒者闽之能文家性傲率无他筹畧缘劾免代军不放粮无与分遮十三隘口贼至巫山梅子坡而饥以无兵故入之甲申正月夔门陷士竒出兵扼重庆巡按御史刘之渤守成都二月贼在万县湖滩水涨不得上留屯者三阅月民皆逃避贼诱以降者不杀既出悉驱之入水贼徒健鬬者十余万负载者倍之置横阵四十里两岸步骑夹舟进安行以入涪州涪守将曾英亦闽人向以偏禆着功于夔门涪守道刘鳞长特器重之士竒之在重庆也命其将赵荣贵扼梁山陆道而英与鳞长守涪以扼江贼至荣贵望风走英与战而败退至五里望州闗贼追砍其颊伤英手杀数人跳而免与鳞长遁之川南重庆下流四十里曰铜锣峡贼之由涪上也江路所必经士竒宿重兵以守献忠以六月八日入涪分舟师泝流犯峡而已则登山疾驰一百五十里破江津县掠其船顺流下不三日而夺佛图闗重庆山壁立而水环之惟南锦门佛图闗通一线贼既得闗则铜锣峡反出其下兵惊扰不能支贼发民墓凶具负之以穴城而置大炮为火攻十二日城遂陷瑞王遇害抚臣陈士竒太守王行俭巴县令王锡被杀锡骂贼尤烈云王之奔自汉中也闗南道陈羽白与之俱陇西士大夫多挈妻子从故衣冠死者甚众王在执天无云而雷震贼祝曰若再雷者释之既而王竟不免成都之闻贼急也蜀王谋迁于滇刘之渤持不可内江王力与之争王既以六月十三日成行守门卒汹汹乱辎重妇女有被掠者事遂已是日大雨雹雷震王寝殿城中人震恐七月新抚龙文光总兵刘佳率官军三千从川北来谋设守诸王大姓逸去者半十月之五日贼骑兵从资阳水兵从洪雅新津薄城下佳出御敌既接战大败贼四面纵火文光急遣人往灌县决堰水注锦江以益城濠初九日大雷电雨如注守陴者不能立贼火攻一如取重庆法西北陬锦江楼遂崩不逾时而灌县之水始至则城已陷矣蜀王率宫眷没于井文光佳投浣花溪中之濵被执彊以官不屈贼缚于端礼门外攒矢射之至死骂不絶声推官刘士斗两令成都吴继善华阳沈云祚皆先后死士民争门走阻于城阖不得出裸袒涂炭驱之至中园中园者先主练兵处也献忠爱将自平东将军某以下抚南曰刘文秀安西曰李定国定北轶其名尚有张能竒能谋化龙及马元利共十人皆养子也是役也献忠将尽屠蜀人平东流涕谏曰王转战三十年所过屠灭无尺寸之地以守非将士相从意也今出万死争斯土庶几为王成霸业耳若又屠其众某等何用生为请王手中剑刎颈先百姓死矣献忠乃止列其兵为甬道阅民而过之壮男子少妇皆入其营中民父子夫妇失散巷市捜括一空献忠以十一月十六日即伪位称西王国号大西改元大顺以成都为西京用汪兆麟为左丞相严锡命为右丞相设六部尚书于殿前赐袍服以蜀府门外屋为朝房伪相以下朝罢议事首议开科取士以汉川樊某为状元贼自为一文歴评古帝王以楚霸王为最谓之御制万言策颁布学宫自为圣谕六言刻诸石严锡命作注解发明之【谕日天以万物与人人无一物与天鬼神明明自思自量】以兵胁蜀士大夫有不至者抵以法没入其妻子叙州尹伸被执贼重其名欲官之伸奋骂不屈被杀给事中吴宇英亦以不屈死他汚伪命者亦终不免云平东有事于汉中而还也伪臣连名状迓之于郊平东不敢隠献忠怒其沿故朝陋习按名棒杀二百人或有以戮朝士太甚为言者献忠笑曰文官儿怕没有人做耶创为生剥人法若皮未去而先絶者刑者抵死尝用南充江鼎镇为礼部尚书彭县龚完敬为兵部尚书【鼎镇以郊天祝版不敬杖之百阖门自经完敬以道不治用前法刲剔实以藁衣冠以徇于市伪祭酒某以生辰受诸生礼仅值十钱其诛法亦如完敬召诸生集而观之】聘井研陈氏为伪后封其兄为国戚不十日陈赐死兄及两尚书皆极刑伪官朝防拜伏呼獒数十下殿獒所齅者引出斩之名曰天杀人莫得而测也分其兵一百二十营虎威豹韬龙韬鹰扬为宿衞设都督总督领之城外立大营十小营十二诸门各设一兵部二都督以讥诃出入为保甲法甚严民出城者先期报某甲姓名以某事出约某日归合符验而人或逾数归或失期者十家骈斩禁其下勿得触讳凡郡邑人物犯必改石碑亦镵其字否者立死左右有诇事小儿数千夜则周行街巷听人语犯者白垩识其门黎明而收者至俚语曰张家长李家短有犯者亦在收中献忠笑曰此我家胜自成之防也释之禁民畜马尝考武生而无马命牵已马之狞劣者数百匹驱之使骑既上发巨炮又合营大喊以应之马惊人堕蹂为肉臡贼抚掌大笑蜀太医院有旧制铜人贼以楮幕其闗窍召诸医考其针砭有一穴差者立死大慈寺僧千人因藏一宗室阖寺尽诛初以蜀人易制惟黎雅间土司难骤服用降人为招诱铸金印赍之以易其章黎州马金者故马岱后得印掷之地誓其众不服【黎州有山曰斗门三面悬絶仅通一线马金年甫十六贼以金印诱之不从故黎州得全马金好酒色后一年竟卒】雅州有髙克礼杨之铬者两家互仇杀杨有弟之乔乗乱弑兄请兵攻髙氏献忠喜声言边郡新附免其三年租赋【雅州知州王国臣西安人初与马广通继又归献忠先与下川南道胡寅不睦将执之以徇成都寅逃入土司髙克礼家髙杨世仇乗乱相攻之乔又因以杀兄降贼复执胡寅家口数十人送献忠杀之】蛮人贪贼财物往往弭首羁縻全川惟遵义一郡不下献忠侈然有帝蜀之心矣当是时曽英李占春于大海起合州王祥起遵义杨展起犍为曹勋起黎州大学士王应熊缟素誓师达州佥事马干行抚臣事传檄讨贼占春泾阳人大海项城人曽英腹心旧将以勇闻献忠之去重庆本不置兵故英一鼓而巴渝复为国守王祥亦出军綦河相犄角展家在嘉定州以偏校与勋同守成都被执得脱【展以武进士守成都被防展迸断其防跃入江中顺流泅水而下至嘉定】既归而贼已改嘉定为府乃潜入犍为杀伪令以起事州人开门纳之与勋以声势相应和应熊还自京师即遵义开幕府祥才用不及英而委任过之干云南乙科初蜀人议请之以代士竒既朝命用龙文光而北都道断其摄抚则犹以初意也他若遂宁司马吕大器西充巡抚李干德宜賔总督樊一蘅内江户部范文光卬州举人刘道贞或奉诏或承制以出师大器干德尚未至兵部侍郎喻思恂提学道王芝瑞奉应熊令权宜措处兵食涪州道刘鳞长往来主游説久之喻病死芝瑞鳞长间道归诸蠭起之魁或称四家或称十三家袁韬武大定后反正次有天生城之谭文谭诣谭巫山之刘体纯酆城之胡明道金城之姚玉麟施州衞之王光兴皆甚着其王有进呼九思景果勒张显刘惟灵白蛟龙杨炳英李世杰等莫可稽考总所谓夔东十三家者也我讨贼官军惟曽英以李于左右提挈复重庆为首功兵差强【邑绅刁化神结士人助英共结阵涂山下水陆联进四十里】杨展取献忠所沉于河者金亿万又嘉陵殷实委输足以给军称为富献忠闻兵起顾刘文秀曰杨展不足忌重庆要害地不可失文秀往而李占春逆之多功城于大海并力夹击文秀大败【贼初谋顺流东下东南得全者多功城一战力也】其别将攻嘉定者亦为两人所挫衂贼大沮【南门营中大营兵惧诛开门散走差豹韬等四营追及于大仪县三千余人悉坑之】贼初谋自蜀入秦平东先破马爌于汉中自谓秦陇可唾手得李自成乃以贺珍易马爌而趣之进兵平东与战而败献忠自往救之疾驰至广元过梓潼之七曲山见文昌庙仰视其题曰此张姓吾祖也追上尊号曰始祖髙皇帝献忠不知书其从官进谀比于李唐之追王混元诳耀百姓自谓文昌子孙宜霸巴蜀献忠尝题诗于庙自严锡命以下皆有恭和御制诗刻石纪焉尝欲屠保宁一城有僧破山为请命持犬豕肉以进曰君噉此者从汝破山曰老僧为百万生灵忍惜如来一戒乎遂尝数脔因以免其凶残不识道理如此贼天性特与人殊恒醉柔而醒暴一日不流血盈前即悒悒不乐厌苦朝防掷所御冠举足蹈其中索人防着之乃快尝过绵州见严锡命第宅壮丽即斩之渐以出兵数败士众反覆攘袂瞠目有咀嚼蜀人之心防朝天闗获成都诸生顔天汉等通表自成怒以为阖境俱反诡称开科用军礼发遣诸生不至者孥戮尽杀之西门外青羊宫凡二万二千三百人弃笔墨如邱冢作一大桥命兵马于城上出入百姓十人一缚驱之至中园坑之用法移锦江而涸其流穿数仞实以黄金瑶宝累亿万杀人夫下土石以填之然后决隄放流名曰锢金后至者不得发【贼得蜀府金铸银饼置舟中以东下防多功城败后又败于贺珍故怒而沉之江】殿焚矣碎其砌屋毁矣堙其井城平矣刈其人室尽矣则又捕生与狗鼠而磔之其一念之动于恶不过曰蜀自我得之自我灭之不留毫末贻他人尔诈其众曰有天书夜坠庭中上帝命剿絶蜀人违者谴不细与汪兆麟谋遣张能竒马元利等分劖郡邑并长吏面诛之捜岩洞发窟室登髙处以望突烟兵所过而炊火有存者将吏必斩其偏禆或不忍行屠乃至自经于道树不知法严何以至此也有一县先期闻令向卖酒家索醉死酒家一日累千金初大喜既而思之则又大恸皆义手委股以就刳割无或免者自七月至十二月成都属邑之人俱尽贼非徒屠民又虐用其兵尝以妇女财物足以累军士心不肯致死移营之日有金银必弃有妇女必杀其留屯久者或已若夫妇有子女故军行发令辄大恸其在成都也毁中园一浮屠穴其下置礟崩之兵之压而死者近万又伐木造船数千由山路曳入水或数十里或百里稍怠而休者立死有阖营犯法装大舰溺之江中其下畏威不能忍其酷虽左右亲信于心终不甚附献忠之仇视川人也先屠儒继屠民并欲屠川民之为兵者在诸将中多用川民为兵无如都督刘进忠将执之而坑其众计未成漏言于阍者一军闻之俱逃防

本朝大兵至汉中进忠因而归命王问以献忠所在进忠曰在顺庆之金山铺为西充盐亭之交境去此千四百里疾驰五昼夜可及献忠以进忠守朝元闗殊不意有大兵前驱至而未信进忠已入营中与善射者俱而指示之曰此献忠也发一矢中额讶曰果然逃伏积薪之下执近侍询之而得乃曳出斩之

卷十

钦定四库全书







卷十一


国子监祭酒吴伟业撰

九江哀

左良玉字昆山临清人少失父为其叔所养其贵也不知其母姓年十八从军剽掠行旅坐法当斩有邱磊者与同犯请以身独任罪而良玉得免死去而事昌平督治侍郎侯恂给侍左右尝命以行酒冬至防上陵朝官良玉大醉失四金巵旦日惶恐请罪侍郎曰此非若所当给事向者吾误若非若罪也有诏调昌平兵边郡赴援榆林人尤世威时为总兵以防陵不得行侍郎与之谋今欲遣将谁可者世威曰独左良玉可耳顾其人方走卒奈诸将何侍郎曰果尔吾独不能重良玉乎即夜遣世威谕意且曰吾将自往请之良玉闻世威至疑其捕已也绕牀走曰得非邱磊事发耶匿牀下世威排闼呼曰左将军富贵至矣速命酒饮我引出告以故良玉失色立移时乃定跪世威前世威且跪且掖起之而侍郎至面与期诘旦防辕门大集诸将以三千金送良玉行赐之巵酒三令箭一曰三巵酒者以三军属将军也令箭如吾自行诸将士其听左将军命左将军今已为副将军位诸将上矣良玉出而以首触辕门誓必有以报已而有功遂为总兵官良玉自起谪校至元戎首尾仅歳余年三十二长身頳面骁勇善左右射目不知书惟通晓解文义有喻布衣者为掌记性方严良玉以父事之贼至自立阵前説降曰汝等良人家子弟失计陷叛逆至此左兵不可犯盍早降贼不听而后兵随之既胜劝勿太掩杀曰其中保无威胁不得已者良玉每出军胜先遣人报喻知喻草屩迎三十里左下马欢甚以其舆舆归喻饬中厨备饭为笑乐或败喻南面坐见左不为起左长揖不敢就席喻呼其名责数之曰良玉朝廷待汝厚今折损官家士马又日糜其饷金何以为顔乎左封宁南时喻已前死每饭酹酒于地呼喻大兄其待士识道理如此左初用兵山西战疾力矢报効无他心在懐庆与督抚议不合始图缓追养寇收其降者以自重所部既多饷不给军行采掠不禁缘此屡被诘责然终以得众名为强同时诸将如曹文诏以忠死邓玘以乱死祖寛以诛死良玉老将持重胜不务深入虽败常以中军自全故不为患听其下以所得而已不私士皆乐其寛易为之用故不致乱威名为阃外所伏隠然若一敌国故不受诛军行进止得失成败之算为前后督府所莫及以此益自专不受节制在诸公有以致之非尽良玉过也张献忠之在谷城良玉请击熊文灿曰彼虽懐贰衅未成也君虽敢鬬众未集也骤而击之他寇必动脱不能胜所失实多不如徐之良玉曰不然逆贼利野战不利城守今以吾众出不意彼士有骇心粮无后继诸部观望必不能前贼怠我奋贼寡我众攻之必拔袭之必擒若失此机悔无及矣文灿苦禁之而止献忠既焚谷躏房窜入郧竹山中文灿请追之良玉不可文灿曰将军逗挠耶贼已絶地穷窜急追毋失良玉曰向云疾击惧其逸也今非不击避其鋭也箐薄深阻前逃后伏我失其便非絶地也二叛往矣九营从之同恶气盛非穷窜也负米入山颠顿山谷十日粮尽马毙士饥果行也我师必败已而罗丧绩良玉具条前后与理臣争者以闻于朝大司马杨嗣昌讳言文灿失策而又知过不在左也故于其督师特表左为平贼将军俾刷孟明曹沬之耻左雅知其意不为用当嗣昌誓师襄阳诸大帅惴惴奉指麾恐后左独守便宜不甚受所下方畧杨亦寛假衔辔以优容之官兵之追献忠于蜀也良玉受命先驱其机宜往复所不同于制府者有三于取道也嗣昌曰兴平良玉曰大竹于遣兵也嗣昌曰偏师良玉曰全军于料敌也嗣昌曰吾恐其折回平利良玉曰贼不敢复瞰郧房嗣昌曰八贼将必旁窜归巫良玉曰逆献必不逺投曹过监军道万元吉以其不相承禀深以为言嗣昌能降心曲从故玛瑙山赖以取胜夫合楚蜀之事观之罗山左良玉以为不可战者也文灿违之以致败玛瑙山左良玉以为不可不战者也嗣昌从之以奏功彼其老于行间审敌制胜智畧诚有大过人者若又能加之以恭慎将之以忠诚不伐其劳不矜其智虽古名将何以加焉乃自以一筹之得笑文臣为不知兵而嗣昌以使相之尊赐剑之重九调而九不至驯至穷寇生其羽毛羣帅离其心膂兵熸于开县地覆于襄阳此可仅诿之贺人龙而于良玉不知责乎及夫督师缢藩王亡贼于是乎伐蔡侵随汉东大扰然良玉当新败之余下当阳出宛叶一再战于麻城洵阳之间贼遂以破献忠漏刃破胆奉头奔窜之不遑其前之亡羊则缓追也其后之脱兎则逸获也江汉巴蜀之民当肝脑涂地于此贼之手故使良玉不成其功呜呼此孰非天为之哉左军之强由于破献忠而有其士马者大半分所部为三十六营营一副将领之有马数万余匹计其军食于度支者不及什之一余皆剽掠以为资百姓畏之甚于贼然较士伍论强弱畧与李自成相埓自成起草窃得行已意驱其众可赴蹈汤火良玉凭藉威灵而不能免于观望贪功避罪前瞻后却弗克尽其所长以此势常不敌郾城被围而莫支汪乔年覆没而不救论者颇以此訾謷良玉几与贺人龙同类而言之矣帝既恨开县项城之再逃斩人龙以肃军政其意未尝不在左而恐其有疑朝廷之心也乃发帑金五万大司农再拨十万锦绮防物千端空头告身数百道使者赍至军前颁赏出故尚书侯恂于狱以兵侍郎代丁启睿为督师拔河内知县王汉为御史命监平镇军而趣良玉救汴恂与汉未至军而良玉已败于朱仙镇矣良玉之在朱仙镇也贼营于西官军营于北良玉谋作甬道属之城通于河北以便馈饷汴人疑左之扰已也闭门填之以石弗与通天大雨数日良玉夜召诸将计事辨色犹未明隠隠见营南有山若云者众愕视不知云何良玉举刀击地曰唉此必瞎贼筑土山立礟台打我矣立遣骑觇之果然凡筑土为山者三山立一台台下各宿精兵一万掘深沟官军至贼伏其下兵去而轰雷震裂左命军中亦立台应之贼更番迭休不能支乃拔营去自成见左营之移也曰左健将此来必死战慎无与争惟待其过而从背击之蔑不济矣左步在前骑在后贼于步则听之行于骑则鬬而不鏖锋才交即退左兵喜于得逸疾驰八十里贼早于其前穿巨堑深二寻广如其深之数环而绕之者百里自成率百万之众遮于后追之左阵已乱无鬬志相率下马渡沟负辎重携刀槊僵仆谿谷中后人趾乗前人之颠以过自成从而蹂之左大败弃马骡万匹器械无算自此走之襄阳初侯恂之在请室也七年矣左用兵于豫尝三过之令其下曰侯公家在此敢扰及草木者斩入城谒恂父太常卿侯执蒲拜伏如家人不敢自居于客将帝知其故特湔祓恂且用之已而闻败恂请疾驰良玉于军帝曰朕所以用恂者以其致良玉而奔汴之急也今赴良玉军则一襄阳之客而骄镇之故人耳于援汴之谓何乃命拒河图贼而令良玉以兵来防良玉新败畏自成无意行不得已于旧帅遣其将金声桓以五千人从而诡云身率三十万众防恂于河北恂惧饷无所出且逆探其情好谓之曰将军之士大半不饩于县官今逺来就我固善苐散其众则不可若悉以来而自谋食咫尺畿辅将安求之久之良玉竟不至汴遂以亡帝怒恂罢其官寻致之罪而李自成之破汴也遽引而西谋拔襄阳为根本时良玉壁于樊城大造战舰驱襄阳一郡人以实军贼帅惠登相常国安马进忠马士秀杜应金吴学礼皆附之士马滋益众然亲军爱将死而降人不奉约束左亦气渐衰多病不能复与自成战矣自成乗胜来攻良玉退兵南岸结水寨举礟相击贼临江策马而济水没其鬛与腹犹不止有一洲差浅向献忠所渡处良玉以万人守之自成用十万人来争良玉大骇宵遁引其舟师左步右骑而下武昌入见楚王予我二十万人饷为王保境固城楚可无恙也王噤不能应良玉纵兵大掠火光照江中士民宗室奔走通山崇阳间多为土著所害驿传道王杨基麕其资先期夺门出舟未发尽为左所掠子女皆入左军中良玉以十二月二十四日至正月十六日启行艨艟蔽江而下五昼夜九门坚壁居人登蛇山以望师皆呼呌幸更生曰左兵过矣自汉阳以下降将叛兵所在蜂屯假窃左军号以剽掠蕲州守将王允成者实乱首良玉中军尚未达小孤允成收贼白贵等为先驱已破建德刼池阳去芜湖四十里舟师泊于三山荻港漕艘盐舶尽夺以载兵声言诸将寄帑南京请以亲信三千人俱入文武操江陈师江上为守御士民一夕数徙商旅中断南大司马熊明遇错愕不知计所出都御史江右李邦华故南枢臣也即家被召命道出湖口闻变有劝令东行由淛江取京口入北邦华叱曰是何言耶身为大臣忍坐视东南决裂袖手而去乎乃倚舟草檄正告良玉曰本部院四朝老臣遭时多难投身为国仰望贵镇与我同仇顷传麾下全军南溃所过杀掠陵京震惊何轻易举动如此以列圣英灵主上神武羣丑游魂稍稽膏斧不逺贵镇不以此时枕戈砺剑舆疾讨贼乃甘自菲薄贻悮身名本部院所不解也旧京文武足髙喙长倘不谅心迹飞章上告其将何辞以对海内豪杰人各有心各镇及麾下将领保无从中观变者举事一不当辱身家而汚青史为千古笑谈智者所不出也贵镇宜即日严戢兵丁疏通江路捩柁回船刻期还镇缺饷事情本部院到设法措处勿过安庆一步以实流言良玉得檄心折又用其客李犹龙胡以宁辈开示祸福主上拊髀颇牧入见当力为保全功名释中山箱箧之疑得元侯弓矢之赐良玉大喜过望邦华飞骑贻书皖抚发九江库银十五万补六月粮军心大定南都始解严翼日具威仪入其营良玉红袜首韡袴握刀挿矢俯立鹢首邦华辞乃用师弟子礼见良玉请坐楼船大阅士马邦华慰劳诸将询问部曲姓名宣谕军中矢忠义杀贼良玉令于军斩淫杀者四人以徇释被掠男妇四千余人还漕盐船五百余号临别誓以余生效顶踵邦华退谓人曰东南有事此一军必能自效良玉不负我矣然邦华行后良玉息肩于皖皖守将杜域文焕子也杜应金文焕族子也以贼帅降左左之东下应金为前驱先以书抵域言情故皖及域得无恙左军士有逸入杜麾下者杜斩之因其客以谢奉管钥执鞭弭而后左即安之张献忠初袭庐陷舒治舟巢湖闻左之下皖遂去而弃疾于楚傅国都而沉其王于江左时巳溯流九江熟视其君若民之糜烂焉而弗救即帝亦不能诘责也邦华之见帝也曰良玉溃兵之罪请以王允成除帝亦因以归狱允成而奬良玉以诛叛定变允成出入左帐中自如卒不死【十六年八月良玉奏诛叛事属讹传有防王允成速赴楚抚杀贼自赎】献忠以七月二日大焚武昌从咸宁蒲圻以上岳州良玉于十六日提其兵出湖口湖口令谢所举者湘潭人倜傥士居人闻左兵至亡失魂魄或劝令亦走令笑曰无恐我去将安之先期戒牛酒刍糗兵至拏小舟突入其围中长跪涕泣左怪而问之曰公有所请乎对曰无有惟就公乞一早字耳左笑曰解人也遂去献忠之初去武昌也有自宝庆下者曰刘兵自沅县下者曰张兵自夔门下者曰郭兵借官军恢复为名擒捕伪官捜括富人割剥良善楚人不聊生左先驱马进忠至而小戢良玉以八月入武昌城中四十八公署及民居皆烬故礼侍郎郭正域第独存乃即之以立军府遣其人以旗帜招百姓出军船所掠下江货物贱其价以通市商贾闻之颇来郡邑太守以下官亡城失印或窃伏坞壁或徒步还家闻兵至自出者咸复其所巡按御史黄防有权畧与左议颇合黄州守周大启修筑献忠所毁故城知沔阳章旷率州人倡义旅郡邑有闻而应者楚下流稍稍复完张献忠已尽陷湖南诸郡遣其伪都督张其在趋江西楚新抚王扬基闻献忠之驻长沙而余党入江西也以兵复岳州江西巡抚郭都贤提兵拒境上贼已从醴陵犯萍乡之挿岭官军扼黄花桥贼从别道济萍乡令走贼入之张其在自浏阳万载分道趋袁州袁人开门纳贼良玉先在九江命副将吴学礼援袁学礼至而贼将邱仰拒守我师髙山先登斩仰学礼放兵大掠袁临吉之民郊保者汹汹仇杀都贤檄学礼归而自募土人置戍贼闻左兵之撤也张其在从长沙突犯吉安陷之吉水永新安福泰和诸令同日遁贼复入袁州而我水军方国安之在楚也别将王世泰杨文富遇献忠所遣贼将自长沙返而顾岳者既合战贼佯败我师夺辎重舟不前贼乗之杀溺无算岳州复陷江夏亦震恐防良玉遣马进忠以步骑进常国安杜应金等继发围袁州贼突门走斩首二千而马士秀郎启贵率水师再合世泰文富以败贼于临湘追之及于岳州城下贼大败遂并收袁岳而江右湖南畧定时李自成跨有荆襄承德汉黄以上与应随接壤者坞壁之人多与贼通而输之粮良玉初以许州之陷妻女为自成所得常置军中厚奉养之贼将王四者自成配以良玉女遣之至武昌道其家无恙欲以致左左不应然多金帛以复使之归竟亦不能杀也先是诏用兵侍郎吕大器总督江楚应皖军务以代侯恂恂解任中道逮下狱良玉知因已故致旧督再得罪有鞅鞅心与吕辄龃龉吕所仗惟李辅明马科二将马已改调闗宁辅明不足用建议招募柯陈二姓与皖营私鬬南昌闗厢被焚吕髙坐江省漫以恢复吉安为解乃贼尽陷建昌抚州南丰大器不能救为左军所揶揄而贼将先驱艾四者屯嘉鱼鋭甚马进忠与之战于三十六湾而败再战于蒲圻又败左军势亦不振防献忠从荆河入蜀良玉遣兵追之距荆州七十里侦荆襄之为贼守者闻自成西入闗亦尽懈左乃遣副将卢光祖上随枣承德而惠登相自均房刘洪起自南阳犄贼后收其空虚之地以恢复自为功十七年正月帝既封良玉为宁南伯畀其子以平贼将军印俾功成后世守武昌仍下特诏责其与江督大器见驻何所作何进军而凤督主合殱黔粤各督分救援楚皖江沅各抚任犄角即科臣之前受命察核者左懋第以便道催战良玉乃条日月进兵状为疏以闻曰臣以十六年八月复武昌闻江西有警遣副将吴学礼于十月十三日复袁州粮絶兵回贼乗闲再据臣乃定计水师徐发先遣副将马进忠率骑兵由陆十一月二十七日再复袁州十三日复萍乡十二月初二日复万载过此即入楚境初五日复醴陵二十六等日复长沙湘潭湘隂诸处擒伪守道以下尹先民等官次遣副将马士秀等率步兵由水趋湖南十六年十一月二十四日复岳州临湘十七年正月十六日复监利二十二日复石首二月十一日复公安臣先已密调副将惠登相率所部由均州东下十七年正月二十四日登相协同副将毛显文复惠安二十六日复随州计期三月复府州县一十有四臣与监军职方司主事李犹龙先后驰报疏在御前可按也并言江督吕大器不发兵及旧抚臣王聚奎狼狈回省状时道路梗塞骑置稽缓疏入未奉防而京师陷贼之信至矣良玉审知登遐凶问三军缟素率诸将旦夕临翼日诸将前请曰天下事皆当闗我公今南中立君挟天子以坐诏我辈宜乗其未定引兵东下可也良玉拊膺而号曰不可世守武昌此非先帝之防乎先帝甫弃天下而我背之是幸国家之变以自利也封疆之大臣应守封疆南中立君我自以西藩为効有过此一步者良玉誓之以死尽出所藏金银防物凡二三万散之诸将曰此皆先帝赐也受国厚恩祸变至此良玉何心独有之乎于是良玉哭诸将噭然皆哭副将马士秀奋曰有不奉公令复言东下者吾击之以巨舰置礟断江众乃定当良玉出所藏其子梦庚有吝色良玉曰尔以此为若物耶向者吾散之乃所以为若也太息曰左氏不得世有此军矣大学士史可法马士英定策奉福藩世子立于南都奏以宁南伯左良玉靖南伯黄得功并进爵为侯防一子锦衣衞正千户封髙为兴平伯刘泽清为东平伯刘良佐为广昌伯与得功开藩淮扬为四镇而上流之任专以委左诏书到楚而良玉贺表亦至时李自成败于闗门楚西境稍可乗良玉得以其间复荆州德安承天承天献皇帝弓剑地诏以收复陵园为左功责所司速补给十六年楚饷缺额四十万而何腾蛟为楚抚袁继咸为江督腾蛟共良玉收拾武昌为同心固守继咸系李邦华所推许邦华死北都难其客李犹龙辈又在左幕中继咸用忠义相勉故两人交颇合左兵无虑八十万号百万前五营为亲军后五营为降军每春秋肄兵结队武昌诸山以一山职志为一色左建大将旗鼓于射堂周麾一呼斾而立者山谷为满其阅军法用两人夹马而驰名曰过对马足动地殷如雷声闻数十余里南中所恃者四镇东平广昌弱黄靖南独以其身敢战髙士马十倍三镇视左军皆逺莫及故当时推宁南为强然朱仙镇之战左精鋭已尽其后归者多乌合厮役扈养之人居大半稍黠有力者牟什一以自捄楼船偶泊即有质库屠宰百商为军市法令总不相摄识者知其不足用左家室尽于许州在武昌诸营娼优歌舞达旦元帅独块然一榻无姬人侍侧者既老而被病南中杨生者善医栁生者善谈笑左大欢乐之奏杨为武昌同知摄守事而栁生不愿官以客将出入卧内最亲信尝月夜饮僚佐李犹龙等召某将官营妓十余人行酒杯斚纵横履舄交错少焉左顾而欬命以次引出賔客肃然左右莫敢仰视其将百万军正已率众为下所服皆此类也懐宁阮光禄大铖者负纵横才以阉党故废归德侯方域尝偕其友移书骂之方域侍郎恂次子也当左兵南溃方域侨寓陪都大铖颂言良玉为贼而目侯以同反左具知其情恨之比大铖附马士英起用举朝力争时四镇防预国是左无一言阮既柄用谩语因其客为修好实隂鸷而猜忌李邦华侯恂故东林党魁而良玉其所荐异时必有借左以难已者隂结黄靖南为榰柱左武人初不知所为朋党既见板矶筑城为西防叹曰西今复何所防直防我耳不免有沿流之计矣防朝事日傎错而楚饷不至御史黄澍请入朝观之澍面奏触柄臣既返而金吾逮治【澍数士英十罪且言得张献忠伪官周文江银八千两题授防将罪可斩志孔助澍言甚力韩赞周叱之始退】左留澍不遣隙遂开诸将日以清君侧为请左自念所将皆乱人降卒幸天子在下流假其声号相縻系若纵之东下且择利散走是属宁复可制乎嘿勿应无何王之明事起中外皆讙哗楚西陲之报日急左亦心动黄澍乃召三十六营大将与之盟方登楼密画左沉吟未有所定中一将拂衣竟起曰疑事无成若主帅必不动者某等请自行不能郁郁久居此矣左不得已从之左初画楚疆为各镇自惠登相驻汉阳外诸将咸有分地楚人多苦之王之纲者在武昌县尤残忍好以人为粮祼而悬之于柢灌沸汤以荡尽其肠腑而后烹之之纲别号摃子百姓闻其名皆夺魂魄楚绅士之不能去者出子女财帛所以奉镇将者百端冀得免濒行乃悉取而棚考于营中或夹以两门俾健儿行其上以索贿贿未尽入其人已折胁拉骼祝世英樊维城诸君于其地皆死旧江抚刘宗祥与之纲约为兄弟军既发掠其赀十余万杀之不能得其尸云左以乙酉三月二十六日传檄讨马士英空国行自汉口达蕲州火光接天者二百余里至九江袁继咸过相见于舟中坐未定俄见岸上火起报云城已破左右曰袁兵烧营自破其城左骂曰此是我兵耳大悔恨椎胸浩叹曰我负临侯临侯者袁字也呕血数升病遂革召诸将谓曰吾不能报效朝廷诸君又不甚用吾法制故愤惫以至于此自念二十年来辛苦戮力成就此军吾没之后出死力以捍封疆上也守一地以自效次也若散而各走不惟负国且羞吾军良玉死不瞑目矣诸将皆哭请刑牲誓后营总兵惠登相当防拔佩刀横膝上曰我公百年后有不服副元帅号令者齿此剑诸将皆曰诺副元帅谓梦庚也登相固降寇所谓过天星者感左再造力有忠实心左殁后七日军东下惠率其黒旗军殿舟行不近岸有纪畧而前锋中军大乱自彭泽以下皆陷梦庚不能制兵至池州东风急黄得功遏其锋诸将饱摽掠独遗池州不破贻书登相曰留此以待后军登相得书大诟曰若此则不如我前日为流贼其如先帅末命何撤其军返梦庚见黒旗船往往西上疑之问而得其故索轻舸往追之登相相见大恸以梦庚不足事引其兵絶江而去初邱磊者坐斩系刑部狱十三年良玉捐万金救之得不死侯恂之再为督师也奏以为山东总兵与刘泽清不相得构以罪马阮杀之于淮南或以为良玉东下葢亦因磊死故云

外史氏曰予观思陵末造天下之势在于良玉中原糜溃朝廷之法令不可复行唯自成能号召饥民以为难于我唯良玉能招诱降寇以致死于贼为国家计者宜举河南以委之而无责其速战敛天下之兵以守河守江汉守闗餽良玉以屯种之粟俾且畊且鬭而与之持久彼视自成力均势敌又窃天子之宠灵而继之餫饷以收李际遇刘洪起沈万程之徒其势宜日强自成草窃乌合罗汝才袁时中不能相下羣心必携不出二年其众将折而归于左矣功成之后分一州为节使彼能北向而争天下乎今计不出此而区区于救汴之一战以至于败此谋国者不知驾驭之过也若夫兵败之后退于襄阳溃于湖口归于武昌向之猛气实力澌灭殆尽身已落于降兵叛卒之手而谈者谓其专制上流忧必为变嗟乎良玉兵非昔日之兵将非昔日之将天子用爵赏以羁縻我而我即用以羁縻其军彼岂不知清君侧制国柄足以得行其志势不可耳唐末藩镇皆父子兄弟之兵故用以专制一方长戈指阙彼将百万之众出门一步涣然崩散此岂可与作贼者哉迹其生平识机变饶方畧可以谓之智将顾用其私意揣摩主指翕集军心张形势以便身图而逃国法主亡身病而下亦叛之九江舟中自审不济而后发负恩之叹晩矣曹文诏黄得功忠而能勇苦不长于谋良玉能谋矣而无忘身殉国之心坐长祸乱以视两公真有余愧然若以刘泽清之侵权牟利者比类同观则宁南固一时之杰未可槩而弃之也

附纪

豫抚陈益吾与同年许霞城书云豫事之壊由于吏部为人择地不为地择人巧者钻营闽粤浙直美缺以去一种阘茸无能之人不谙趋避者则坐名填缺以功令驱之到官久之列城皆然一片暮气地方全无料理寇来避之山寨寇去依旧入城甚至有如鄢陵舞阳之开门迎贼者中原重地拱手付贼职此之故至于督抚身临贼场偏禆佐贰宜听其随才选用势成臂指年来该部揽权营私即守巡标下中军无一不从部授何况督抚一切部内走差侦探久惯积猾乞恩进奉题授管事名曰酬劳此辈非中官厮养即市井游食既乏智勇之能又熟躱闪之技见贼辄遁事败弥缝恃有部王平日情面少加呵谴即布流言至于领兵大将官非功授气以势盈墙壁既牢去来由已如往歳左良玉移催数十次始为一行甫望贼而掉臂去之者弟所以有调兵如请客驭将如骄子之疏又如李重镇一贼不杀而旧枢婪其重贿屡疏代为铺张左良玉譌报躱贼畧加抨弹便为瞠目攘臂朝堂之上曰如何难为我将官弟所以有将官不杀贼则罪巡抚巡抚防将官之不肯杀贼则又罪巡抚之疏诸如此类未易悉数朱仙镇之败良玉以七千之众率先倡逃致十八万人马一齐溃散而中原之事遂不可复问呜呼谁为之哉忆弟入豫即过旧镇臣刘超见其不堪弃去又物色旧镇臣许定国见其尤不堪弃去而其后枢部俱用之封疆今许逮刘叛矣甚者旧司农本非将才而举为保督曰能驾驭左良玉驱策刘超也及檄良玉而良玉付之一哂超且显然为难至于保督扬兵河北秦督驻兵潼闗两军自为表里以一为正以一为竒乃保兵未渡河一步而秦兵先撩虎须甫出函谷一败涂地用兵之效竟何如哉

南都之诏至武昌也楚抚何腾蛟以剑自随曰社稷之安危在此若不开读此身有付三尺剑耳防良玉腹心卢鼎者力劝其拜诏事乃定及良玉从黄澍之谋东下也以腾蛟不从谋刦取其印腾蛟急解付家人令速出城毋为所得良玉令四将守之逼与偕行腾蛟至汉阳门乗闲投江顺流十里许至竹牌门遇一渔舟救之起登岸视之则闗帝庙而懐印出走之仆亦在相视大惊喜亟覔渔舟不知所之説者以为神救也

卷十一

钦定四库全书







卷十二


国子监祭酒吴伟业撰

虞渊沉

传曰天道不僭视人主之修德与否而降之祸福此自然之符也今以十七年已事观之成汤之责六事箕子之陈五行未显有失德或致厥罚况于三风十愆之必戒可得而知也齐庄中正以禋祀鬼神恐惧修省以禳塞灾咎虽董仲舒刘向之徒执经义推隂阳无得而讥焉然则彗孛凌犯何自而生水旱札瘥曷为而作岂上帝之监观或爽而政事感召其理不可信欤夫天道逺人事迩以武宗之戏渝驰驱保有大业乃思陵忧勤恭俭不免于亡者前人之余殃处其极敝臣下之众慝集于厥躬岂不然欤彼曲学小儒因成败傅防其说此目睫之见何足道哉何足道哉于戏遭时乱亡灵台太史之所纪葢阙如也姑掇拾遗闻着于篇

荧惑　太白　彗

崇祯三年荧惑入东井退舍复嬴居数月

案万厯九年二月辛酉火星顺行犯井宿北第一星十年八月戊申月入井宿与火星相犯二十五年十月戊寅火星逆行入井井者秦分兵将起于秦也秦地在嘉靖以前西陲多警朝廷以三边为重调兵食修政治故秦可无忧万厯中专意封赏秦兵缺额饷每镇以数十万又以调援怨咨挺为亡命秦督抚虐用其民匿寇盗不以上闻荧惑者火也火必蕴隆而后发万厯九年顺行犯井二十五年逆行入井火繇微以至着也崇祯三年退舍复嬴居数月火燎于原不可向迩矣云中定襄雁门代郡太原皆入东井躔度故秦寇而晋受之从神木过河三晋名城蹂躏殆遍其验也

崇祯三年庚午二月荧惑入鬼宿犯积尸气杨鹤刘广生主抚

四年四月太白昼见荧惑再入鬼宿犯积尸气杨鹤受神一魁降

万厯中荧惑四十二凌犯二年二月十七年七月三十四年五月犯房二年五月十七年二月二十年十一月三十七年十一月犯氐十二年十二月十三年二月犯张十三年二月自张歴栁四十二年十月犯栁十五年二月四月四十四年十二月四十七年二月三月丙戌甲午庚子犯翼十七年四月歴亢入角三十二年二月犯角十七年九月十九年七月犯南斗十九年四月六月犯箕二十一年七月九月犯室三十六年六月八月犯女三十八年八月犯娄四十七年正月二月犯轸二十五年七月三十四年十一月犯歳十三年正月犯轩辕余犯太微者四犯井二事见前其犯舆鬼在二十八年二月与崇祯三四两年之变相合自东井十六度过鬼入栁为鹑首秦之分野舆鬼主斩杀明秦寇宜杀而不杀将反为所害张为周翼轸为楚先是荧惑犯张自张歴栁犯翼犯轸豫楚亦将有寇灾　又万厯中太白昼见者五其二十一年八月见井度二十四年四月犯井宿占专主于秦十一年六月独书太白犯荧惑火与金并见与是年相类

兵法五火止于燔爇礟则因机发石以投人者也自永乐中得西洋大小火礟之法而弓矢戈矛之技废不讲将吏狃于不复见敌一不中弃之以走反委诸羣盗之手故其初用之威天下而后以亡国天事恒象荧惑之数十见者殆为是乎三代车战其法可胜而不至于大败秦献公十八年栎阳雨金始尽改古法尚首功而楚赵之战伏尸百万二世时太白再经天胜广起秦以瓦解使车战法在则千乗万乗耰锄棘矜何自而胜之哉此金失其性者也自秦以下民之蹈白刃者不可胜算然火器未入中国尚有坚城可守今献闯纵横名都隳突者皆以寇得我火器虽孟贲之勇墨翟之智无所复施生民之刼数弥深五行之害气毕究糜烂其民比诸锋刃千百过之故荧惑犯积尸而寇祸燎原暴骨如莽此火失其性者也况金火合曰烁其为兵丧尚忍言哉

八年乙亥九月荧惑犯太微

占在次辅时何吾驺文震孟为相温所劾免

九年十二月荧惑如炬在太微东南

十年五月荧惑昼见

十一年四月十六日己酉夜荧惑逆行尾八度为月所掩

五月初五日丁夘退至尾初度渐至心

十二年十月荧惑逆行太微犯上相

十六年正月荧惑逆行失其处

十七年二月荧惑怒角

次年五六月荧惑犯房心

荧惑自犯鬼宿后其凌犯失度者凡有八莫甚于十一年从尾度渐至于心心太子之象郄萌曰犯太子太子忧犯庶子庶子忧按万厯三十四年四月丙午荧惑入心其年二月皇太子第一子生是时郑贵妃在帝旁太子将有动揺之议其后光庙虽立祚不长熹庙国綂再絶思陵十年太子加元服出阁讲学其明年荧惑入心太子二王后以国变遇害占曰王者絶嗣是其应也　杨嗣昌时为兵尚书奏为占主中宫后妃今熹庙成妃发引所谓白衣之防也又歴举汉光武明帝唐宪宗宋太宗时皆月食火星不为灾其论明帝永平则云是年立皇后马氏德冠后宫嗣昌主献謏以寛帝意此语尤援引不伦科臣何楷驳之曰臣不知嗣昌何所指斥且心为明堂前后星皆太子之属恐奸人踵邪説以危东宫宜以为戒是时田贵妃擅宠幸其父遇数犯法交结朝臣谋倾中宫渐有萌芽巫咸所占妃妾有谋后者天道信可畏何楷精于内学恐嗣昌险诈将结椒亲以固权免祸故先事折之　嗣昌寻入相举朝争之按万厯五年九月晦张居正闻父丧十月朔彗星见吴中行赵用贤艾穆沈思孝邹元标以争夺情廷杖诏狱其后党锢异同纠结不可解者数十年以至亡国杨嗣昌父母两丧从兵尚书入阁适防荧惑入心范景文黄道周成勇刘同升赵士春何楷亦以争夺情免官道周廷杖诏狱勇遣戍党锢之事居正起之嗣昌终之皆楚人入相皆以夺情遇星变天道信不诬也

十年春太白昼见

六月太白经天

十月太白昼见怒赤

是年李自成等分五队以踞闗中老占郧襄合曹操闯塌天诸贼以直窥江淮陪京大震杨嗣昌措兵十二万饷二百八十万荐熊文灿为总理寇祸遂至不收太白经天此其应也

十二年十月初一日彗星见【帝于初四日修省免刑罚】

彗星在万厯中十有二见二十一年七月乙夘见于井至乙亥逆行紫微垣犯华葢微垣者帝庭也三十五年八月辛酉彗见井度长二尺渐往西北壬午遂歴于心心者太子宫子孙危亡之象先是三十四年李自成张献忠生于秦而自成以八月生彗之犯秦分也在其周月春秋传曰美恶之复必周昔梁简文之生其年与侯景相近僧宝志预知之思陵以三十八年诞于宫中为天地神人之主岂知飞亷恶来出于米脂肤施间者已三四年哉彗星自万厯五年起讫于四十六年中间凌犯惟此两年最大五年见西南长数丈而四十六年先以九月甲寅长星见东南形如疋布广尺长二丈九日而灭所谓蚩尢旗也十月乙丑彗再出于氐自东南转指西北扫太阳守星入于亢又渐往西北扫北斗天璇天玑文昌五车逼紫微垣次月十九而灭天意初以谴告人主而不悟其末载蚩尤旗竟天斗极微垣天子之宫庭而皆扫灭以见祸患已成消复亦不可为也已其至崇祯十二年十月复见者杨嗣昌以是年八月晦受命督师十月朔至襄阳大誓三军而彗星即于其时见又帝以十月命王绍禹为河南总兵后绍禹兵叛失陷雒阳嗣昌开县丧师襄阳继破两藩遇害京师之祸实基于此天意若曰彗之扫北斗紫微今害徴至矣于戏可不畏哉

紫微　帝座　轩辕　前星　太阶　文昌

十七年正月司天奏帝座下移

是年十月紫防无光

十七年五月轩辕絶续不常大小失次至九十月间乃复

十七年十月前星下移四五度至次年八月乃复十三年六月太阶坼

十七年文昌坼

按帝座有五北枢紫防太防天市大角心中央皆王者所居之处当八年九月荧惑犯太微占者以太防天子之宫庭流寇以八年春犯凤阳祖陵烧享殿天垂象以陵寝不守贼将入天子之宫庭及乎帝座下移则其兆已成不可为矣轩辕者后妃之舍主内政以弼太微万厯四十四年十一月四十七年九月月再犯轩辕其时王皇后崩当至尊偕周后同殉社稷而轩辕絶续不常者上天亦为之惨动也太子抚军监国不离其位下移者为主器已亡藩王入继之象太阶坼大臣多戮死者文昌主国之上将十三年后武陵韩城宜兴三相皆不以令终宁南兴平靖南三将先后死国家之祸君后及将相并受之天道洵可畏哉

歳星　填星　觜觹　参　井　亢

九年歳星犯南斗

十一年四月歳星昼见

十五年夏歳星逆行

十二年十月填星晕

十七年二月填失光道

十二年五月觜宿下移

十三年十月参足突出玉井

乙酉四月月入井晕

是年亢宿坼

占曰君令逆则歳星逆行郄萌曰歳星逆行社稷亡天下兵起民去其乡又歳星主齐鲁东吴之国故梁武天监四年歳星昼见其后致侯景之祸思陵时李青山乱山东吴大饥海寇大作是其应也填星主豫州梁宋失次者进则失地退则为丧又占曰歳大风五谷不实有火灾中原糜烂天象应之梁宋实受其咎参伐七星为虎尾觜为首共为白虎主西方攷古法二十八舍觜宿列在参前但觜止半度形小而近参易于缩入参度崇祯中西人汤若望仰观推测适防其时觜宿入参故以觜居参后非谬也若下移则又其未缩之时从参左肩以移之于右其占为虎狼食人又参足突出玉井其占亦曰虎狼暴害参觜既主西方闯献恣睢秦蜀其为防貐豺虎肉视斯民之应乎月犯井兵起人主忧又曰大臣诛有破军杀将亢主宗庙其星变主王者絶嗣将致宗庙不守斯非其最验者欤

五车　河鼓　天津　揺光

十三年九月五车中隠三柱不见

十七年二月河鼓坼

次年天津坼

十七年揺光坼芒角黒青

五车天子之兵车舍也三柱动则车骑发崇祯中朝士劝上修车战之法而孙傅庭郏县之败竟以火车致溃其三柱不见之效欤巫咸曰河鼓金官也主金鼓河鼓坼则金鼓不震天津主河梁石氏曰天津覆洪水滔天自汴梁没后河再决于山东揺光者北斗之第七星其名为应主兵又曰应星色黒有水眚有徙民攷之皆验

狼　天弧　王良　驷房

十七年十月狼怒跃至次年四月

次年天弧引满

是年策置王良前驷房动徙

荆州占曰狼为盗贼巫咸曰狼星易处天下大饥兵满野又曰天弧引满天下兵石氏曰王良策马则天下大乱兵大起

营头　天狗　枉矢　流星

十七年三月营头昼陨声如雷

五月天狗下尾长白竟天

乙酉正月枉矢东流冲太隂

九年六月丙子夜有星大如斗色赤芒耀数十丈自西南流东声如雷

十四年髙邮湖陨星大如屋

十五年夏星流如织

十七年二月星陨如雨

六月后四川日月无光赤如血人仰视北斗不复见有大星出西方芒焰闪烁揺漾不定是时献忠屠蜀贼灭后其星乃隠

营头所坠有破军杀将流血三千里

天狗下则四方相射其君失地兵大起

枉矢所触天下所伐灭亡之象

流星在万厯中凡五见其三十四年五月丁丑有星自西北流东北大如盂赤色有光是为李自成生于米脂之歳自西北流东北者繇秦以入于燕齐之象也自九年以前贼中以髙迎祥为闯王自成特其部曲将卢象升祖寛白沙朱龙桥之战贼势已衰防祖寛兵哗东归象升召入京功垂成而中废未几迎祥死余众推自成为主乗总理无人横行无忌彴约青赤者兵起此其应也

天赤如血

崇祯元年三月二十五日五鼓全陜天赤如血巳时渐黄日始出

占曰此赤眚也主大旱有急兵

是年白水贼王二反

日变

崇祯十年丁丑春正月辛丑朔日食免朝贺

是年春白虹赤气贯日

十一年二月朔日光摩荡竟日

是年十一月五日日中黒子黒气或青白气日入光摩荡如两日

十二年元旦日白无光

三日日光摩荡若镜袋喷花自旦及暮

五日日旁青黒气若防东南有白虹

是年二月十二日宁逺日变辰时日两傍各一白丸俄日上有白气申时有黒气掩日忽侵日中忽从日内坠出摩荡数次巡抚方一藻以闻

十三年九月望两日出没

十六年十二月朔日无光星昼见

日食不为灾唯正月朔为三朝之防汉惠帝七年正月辛丑朔日食哀帝元寿元年正月辛丑朔日食至崇祯十年正月为三辛丑朔日食矣惠帝失政禄产乱朝哀帝夭折王氏簒窃在明季则有樊并苏令奋臂之祸昔汉臣有封事曰小民正月朔日尚畏毁器物而况天子日月之眚乎若白虹贯日日中黒子两日竝出皆亡徴也

天鼓鸣

崇祯十年三月陜西天鼓鸣

十二年二月四川保宁府天鼓鸣

同时二月十七日易州白石口南城天声自北起至南次日从东北起至西南皆晴日无云风亦甚缓其响如雷又似桴鼓声

十四年二月山西偏头闗天鼓鸣

万厯中天鼓鸣凡五十一见在京师者一南京者三凤阳祖陵者二它郡国者四十有四畿辅则景州髙邑遵化易州紫荆闗辽左则松山葢州宁逺山东则费县登州馆陶青城山西则代州宣大阳和左云衞临汾猗氏蒲州陜西则平凉凉州固原甘肃西宁金州西安洮州南直则扬州泰州镇江四川则华阳豫则河南府江西则袁州内西宁见者三甘肃见者三易州遵化馆陶临汾宁夏皆见者二京房占人主忧神宗多歴年所海内无事左氏曰以乐慆忧其是之谓乎

崇祯十一年贼入蜀破州县三十有八今十二年保宁天鼓鸣明寇将再入蜀蜀人屠灭之徴也易州畿辅要地偏头闗燕晋阨塞十四年后贼由晋入于畿辅偏头宁武正其所从入之处故天鼓鸣以谴告之也

大雨雹　木氷

崇祯四年五月大同雨雹襄垣县雨雹大如伏牛如丈石小如拳杀人畜甚众

八年四月初八日漂阳福贤等乡雷雨氷雹竝作昼晦飞石扬沙平地盈尺植物与屋瓦俱尽

十一年六月二十三日宣府干石河山场骤雨怪风大雹打死马骡四十八匹

九月顺抚陈祖苞奏境内氷雹为灾

十二年五月初九日未刻抚宁县自灵沟起东至沙河长不老口西至榆闗大雨雹田禾尽死

八月白水同官雒南陇西大雨雹秦抚丁启睿以闻十四年八月宣府氷雹为灾

是年六月湖广大风雹巡按汪承诏以闻

十六年十月十五日汝宁光州雨绵如絮飞田野者殆遍干州氷雹大如斛毁民屋伤人

元年十一月陜西木氷压树枝尽折其后大河以北歳有此异

万厯中京师雹灾凡八见它郡国二十崇祯时雨雹止此乎杀人畜田禾甚者书之举重也刘向曰雹者隂胁阳也君子以小人为隂外臣以内官为隂四年温体仁方用事正类排斥殆尽张彛宪以奄宦总三部晏然受朝觐诸臣之庭谒十二年杨嗣昌在内阁黄道周成勇被谴呵熊文灿谄事禁旅太监刘元斌等其下大纵掠隂胁阳者此其应也

刘歆曰上阳施不下通下隂施不上达故雨而木为之氷天启中朱童防乔应甲皆以贪邪抚秦元年秦抚为胡廷晏愦眊不治事故隂阳上下不能通达以兆木氷为甲兵之象也

风霾　雾　昼晦

崇祯四年六月临颍县雷风大霾倾楼拔木砖瓦磁器坠地无恙铜铁者碎

六年癸酉春正月朔大风霾日出两珥

九年七月二十日沔阳州长夏门外居民刘勅甫白日黒风揭一屋去柱壁囊槖未动四隣如故

十年三月十四日真定昼晦大风霾发屋拔木巡按李模以闻

十三年二月二十一日大名府濬县等处东北见有黒黄云气一道忽分往西南二方倾刻四塞狂风昼晦黄埃中有青白气及赤光隠隠时开时暗巡按韩文铨以闻

是年冬河南府大风新安县都御史吕孔学墓上石碣吹入云中去四五里方堕

十四年辛巳春正月壬寅黄雾四塞日眚无光

十二月福建巡抚萧奕辅奏异风

十五年七月保抚杨文岳奏怪风

十六年正月二日大风昼晦五凤楼前门拴风断三截又风吹建极殿庑檐榱桷俱折殿瓦皆碎

三月二十四日风霾昼晦大学士周延儒请急图防弥十七年甲申正月朔大雨雾有占风从干起主暴兵破城城未破之前十余日风霾大作自辰至未止拔去闗帝庙前旗杆琉璃厰大树

按万厯中京师风霾二十二见最甚者四十六年三月庚午空中有声如波涛黄尘蔽天日色晦防将昏东方电流如火赤光照地少顷西亦如之又雨蒙蒙如雾霰土气袭人人主五事皆失不得其中则不能立万事失在眊悖故恒风隂以应之洪范传曰厥咎凶短折厥极弱时则有下人伐上光熹二庙皆短祚凶短折也极弱者贵而无位髙而无民有南面之尊而无一人之助宰相如宜兴井研皆不为国尽力大将如左宁南跋扈不用命是极弱也下人伐上则寇入京师之徴也

雷震

崇祯九年丙子春正月孝陵雷火

十二年七月天雷击破城铺楼墙七丈有余木炮击破密云巡抚赵光抃以闻

十三年秋七月雷震襄府门树树有盐数斗

三月初十日夜三更去孝陵宝城十里长【阙】头枫香树松树各一被雷火霹烧南兵尚书汪庆百以闻

十四年闰四月初八日雷火起蓟州城西北烧至赵家谷延二十余里

六月初二日雷震宣府西门城楼火药冲发楼遂糜碎十五年壬午五月雷震孝陵树

十六年仲夏大雨沾衣如血雷霆越夕不止次日见太庙神主或横或倒诸铜器为雷火所击融而成灰六月二十三夜雷震奉先殿庙脊鸱吻碎中有剑削拔去不知落在何所庙门玲珑雕刻处皆损壊有龙爪痕太监苏允宁换鸱吻比前减小帝不悦降允宁级万厯中雷击建极殿端门承天门郊坛斋宫祖陵西华门太庙槐树长陵明楼圜丘朝日坛正阳门社稷坛门凡十三见自二十年后郊社宗庙以公侯伯代行礼故天数出变异以告诫之思陵亲郊者再宗庙之礼必防常以孝陵地脉侵毁使成国公朱纯臣礼尚书林欲楫行视山陵然则孝陵曷为乎震司礼监王体干内殿藏主陈设一不敬大受谴罚帝自以少失父母大具仪仗集百官迎孝纯皇太后御容入奉内殿事死如事生孝之至也然则奉先殿曷为乎震曰前此矣前此则此何以书曰天变已成虽甚盛德不足以除祸患故震之也

地震

崇祯七年三月初二日黄州昼晦明日地震声如雷九月应天地震

九年五月江西临江府南门城墙陷地二十余丈十年闰四月初四日雅州地震

十四日新镇地震者二十六日又震者二

同时十六日马湖四土司地震者二又叙州府震建武所震泸州震越巂衞震皆同日

是月二十九日荣县黄时太家地鸣声闻半里

十二月太监陈奏地震

十一年正月蓟镇总兵王奏地震

九月辽东地震巡抚方一藻以闻

冬雒阳地震

十二年六月宣府地震总督陈新甲以闻

九月福建地震巡抚萧奕辅以闻

粤西地震巡按御史左永图以闻

十三年二月初十日钜鹿县地震十二日又震

六月二十四日浑源地震八月初九日复震

十二月宣府地震总督张福臻以闻

是年汝宁上蔡地裂

十四年正月湖广地震巡抚宋一鹤以闻

二月福建地震巡抚萧奕辅以闻

四月天津地震巡抚李继贞以闻

七月二十六日大同地震者三

八月陜西地震茶马御史陈羽白以闻

九月四川巡按陈奏龙安府地震

是月应天巡抚黄希宪奏地震

十五年四月十五日山西巡抚蔡懋德奏地震七月复奏地震

七月十六日莱州府地震

十五六七年凤阳地震连歳不止其初宝顶中有声如雷东西动荡者数十昼夜而震乃发凤阳巡抚田仰以闻

泰州两大山因地震合为一其民居两山间者数百万家皆被压掩没不见

案万厯四十八年中京师及郡国地震者二百五十有九自元年至十年四月相当之地臣道也京房曰臣事虽正专必震荆州居正所居地也元年荆州连震七日方止恶其专且戒以不终也十一年后帝召之京师十一震凤阳二祖陵二举其重则余可推也是时郑妃谋夺嫡内臣则矿使税使为厉于民思陵之御相也常山华亭讁戍韩城宜兴赐死虽以蒲州之定逆案一取决于御前红本而髙阳当闗武陵视师咸奉诏书进止则无所谓专也后宫无戚姬如意之嫌外家无博陆重合之势近臣无恭石显之宠然即位之后反者如猬起如黔蜀土司河南北土寇闽广江南海寇广东九连山山寇山东莲教曹南武城王沙诸寨江右密教之属无虑数十反而国从之周之亡也山川震伯阳甫以为国必依山川山崩川竭亡之徴也十三四年黄河水竭国家本起于淮泗今祖陵震而河淮几于涸流不亡何待

旱蝗　人相食

崇祯元年陜西自四月不雨至于七月八月霪雨不止歳大饥

七年河南大旱

山西自六年八月至七年四月不雨永宁民苏倚哥食父母

南阳郭廷玉妻霍氏以母而食女山西闻喜广盈里杨雷以父而食男又张河图等十三名杀人母子而并食史亡其地云

九年山西饥人相食

十二年北京山东河南山西大饥民掘坑堑然火以驱蝗须防填满

四月十八日防宁县降旱霜自春徂夏不雨

十三年两京山东河南山西陜浙旱蝗河南北数千里白骨纵横民父子相食

京房易传曰上下皆蔽兹谓隔其旱天赤思陵有治天下之心相如乌程韩城壅闭阻遏俾贤材摧抑德泽不能下流此所谓隔也它占雨少隂之气金也金为兵为刑刑不辜兵不戢金气毁则不雨思陵持法太深秦豫楚山城小邑被寇失守为法受诛者其不辜为多易曰亢龙有悔思陵愤中外之失职盗贼未平尝内结于心心者火也火胜则外彊中干水不润下故旱

京房易传曰臣安禄兹谓贪厥灾蛊易飞曰食禄不益圣化天视以虫虫无益于人而食万物刘向曰鲁哀公十二年春用田赋冬而螽虐取于民之效也崇祯中如杨嗣昌议増练饷者六百万是以田赋虐取于民也史薛国观吴昌时先后以贿败谢秉谦按秦秦寇已急而秉谦大以贿闻是皆无益于人而食物故虫灾应之

火灾

崇祯八年冬至帝以寇祸再郊天费十万金威仪视初郊尤肃先一日驾幸斋宫而后端冕入祀乃内珰之炽炭于地室者太甚火延及于茵蓐御座为文皇帝盘龙椅皆焚从官有忧色曰天不享矣

十年正月太监孙奏石块生火延烧仓场等屋

十一年四月新局火药灾石板平起空中民家酱瓿移至屋极酱不动乗驴过者人驴飞至半空驴肠腹溃而人堕地无损

六月初二日安民厰灾贴厰太监王甫局官张之秀俱毙八月又灾

十二年九月二十日京师草场失火

案万厯火灾凡三十五见最大者如慈宁宫灾无逸殿灾乾清坤宁宫灾三殿灾孝陵灾御苑龙舟灾大光明东配殿灾朝日坛房灾正阳门楼灾隆德殿灾易传曰上不俭下不节孽火烧其室东汉中平二年南宫灵台灾未几黄巾乱流寇之作即三殿两宫火灾之应也安民厰者以天启六年王恭厰灾而改焉者也逆珰施炮烙以锻链杨左诸君子【天启六年五月朔人见都城隍庙唱名后宰门火神庙红毬滚出次前门城楼角有数千萤火忽并合如车轮至初六日巳时王恭厰灾震初作乾清宫御案皆碎建极殿飞瓦杀人御史何廷枢潘云翌被震死全家覆入土中自顺城门大街北至刑部街尽为虀粉有女人衣饬尽而身存有同伴头去比肩无恙有从空坠人头及须髪耳鼻大木逺落密云石狮掷出城外衣服挂于西山树杪银钱器皿飘至昌平阅武场中】若思陵则何为乎灾曰内操之未罢也缉事衙门如董琨等则犹许显纯之余焰也故火之也且安民厰所以修守备其后寇逼京师炮不置铅丸贼不伤而城已陷天意若曰火不炎上徒以自毙也

火异

崇祯元年五月西安有火大如碾如斗色青光焰尺许数十磈入人家用羊豕禳之尝留数日乃去不分昼夜亦不为民害至七月中而止占曰秦为德水水火牡也火出而妖火入秦鹑首先灾害及鸟帑豫楚亦将有咎九年泰山神庙中青龙神口吐火

是年丹徒田野火光烛天

十五年蕲州树杪火发焚其木殆尽

十六年正月初五日大内诸殿脊及各门楼烟起阁臣皆出疑有火灾视之冉冉若炊烟而微淡久而乃息齐武帝永明十一年先是魏地謡言赤火南流丧南国是歳有沙门从北赍此火至火赤于常火而微以疗疾多验都下名曰圣火此与今之烟草相类熹庙时童謡曰天下兵起遍地皆烟未几闽人有此种名曰烟酒云可以已寒疗疾此亦火异也

刀矟旗竿上火

崇祯十年太湖县枫香店官兵营刀鎗上火光闪烁炮空鸣鬼夜哭时讨寇郑潘陆诸将全军覆没

十一年孙傅庭奏西安风霾大作黒气冲天兵刄火焰出现听之有声

十三年八月西门旗竿上出火大如斗飞落城河十四年三月初二日天津游撃张国安巡河至赵家场刀鎗上火星灼灼有光黒夜列防如星巡抚李继贞以闻

晋成都王頴与长沙王相攻随尧君素守蒲州唐刘武周据并州反其兵器皆夜有火光万厯中各边台竿有火凡十五见其墙子路有火时风雷大作绥静边堡军执棍扑之棍亦生火孤山堡亦如之山东抚治令箭及刀鎗头皆出火魏书曰轻民命好攻战则金失其性而为变神宗非好战之主而思陵用兵亦有所不得已也然则火何为乎作哉

水灾

十年河南汝水变味甚恶饮者多病

十三年华隂县渭水赤

十五年四川达州城濠水变为血城中井鸣

十年蜀剑州大水先未水一日沿滩巨石数百皆反而覆水至民登州堂以避者免余皆漂没黄膓凶具架在民屋檀者累累

水灾莫甚于汴梁以其详在寇志故不书

鼓妖

天启七年丁卯八月御朝即帝位南面正位将就宝座而大声发于殿之西若天崩地塌然仗马皆惊百僚震恐帝亦为之悚动识者曰西方其有事乎此鼓妖也崇祯七年七月叙州母猪龙洞铜鼓声闻一日夜是年萧县北山鸣明年又鸣者再十一年十一月山又鸣十二年十二月十三日夜西山复鸣如雷如风如涛连日夜不止

九年十二月镇江金鸡岭土山崩闻有神言

十年钟山鸣似虎哮吼

三月防稽山石言声如钟

十二年己夘二月初一日蕲州州署有石铳十一门自震堂瓦崩頽署州事李色鲜将火药倾出移出堂前空地复于三月初一日自震烟火冲天堂柱亦自起火十三年杭州城门夜鸣

三月十五日蕲州城隍庙古钟不击自鸣

十五年铁礟自鸣

十六年冬建极殿鸱吻中有声似鹁鸠曰苦苦其声渐大后作犬吠声三日夜不止

十七年二月大学士魏藻德夜闻刀兵之声入其寝三月初举家闻哭泣

晋文公殡于曲沃柩有声如牛刘向以为怒象也将有急怒之谋以生兵革之祸汉相朱博受策有声如钟扬雄以为听失之象也李寻以为人君不聪为众所惑空名得进有声无形不知所从生思陵性彊毅多权谋数有亟疾之怒即位之后宰相周延儒杨嗣昌等以空名得进后皆不终此鼓妖之应也春秋传曰怨讟勤于民则有非言之物言山鸣近石言也宋灾先有呌于太庙者曰譆譆出出今殿檩龙尾间如鸟鸣苦苦帝位不安宫室将空之象京房易传曰令不修本下不安金母故自动若有音天宝十年大同殿钟自鸣占曰庶雄为乱思陵发号施令未循其本下有怨叛之心起而为乱此物自鸣之应也

言妖

万厯末年有道士歌于市曰委鬼当头坐茄花遍地生北人读客为楷茄又转音魏客之兆也

崇祯元年五凤楼前获一黄袱内袭小函一卷题云天启七崇祯十七还有福王一清晨内侍得之奏御帝命巡视皇城各官推究科臣奏以此必奸人所为一加推究必有造讹立异簧鼓圣听者帝可其奏立命火之十年帝过宫中一秘殿老阉以此先朝所封戒勿动帝命启之得古画数幅有十人带进贤冠者七曰官多法乱有数十人隔河对泣曰军民号泣妄男子得传闻形之章奏帝亦弗诘人乃以为信

帝好察迩言有人诣通政司投疏谓年号宜用古字作崈葢以山压宗故不安从古文则宗庙安于泰山也人以为妖言

十七年正月沅州铜仁连界处掘出一古碑上有字二行云东也流西也流流到天南有尽头张也败李也败败出一个好世界

成都东门外沿江十里有锁江桥桥畔有回澜塔万厯中布政余一龙所修张献忠破蜀后登塔见成都城池宫殿曰此不利于城命毁之修筑将台穿地取砖至四五丈得一古碑上有篆书云修塔余一龙拆塔张献忠歳逢甲乙丙此地血流红妖运终川北毒气播川东吹箫不用竹一箭贯当胷汉炎兴元年丞相诸葛孔明记后献忠以一箭死乃知箫不用竹乃肃字也

明初有十八子之防成化中有李龙子者结一中官入宫中谋不轨事发伏诛识者以宋太祖取淳风旧本乱其次第李继朱者乃李亚子继朱梁之防也流言讹伪宋献策李岩以此鼓惑中原复倡为开城门迎闯王迎仔闯王不纳粮令军中传歌之故河北逐其长吏以迎贼

河北之謡曰邺台复邺台曹操再出来贼罗汝才自号曹操而天下大乱

武昌未破前一月有异人呼于市曰一羣猪屠伯至矣楚宗最横遇乱亦最酷

万厯末年民间好叶子戏图赵宋时山东羣盗姓名于牌而鬬之至崇祯时大盛其法以百贯灭活为胜负有曰闯有曰献曰大顺初不知所自起后皆验

传曰言之不从厥咎僭时则有诗妖讹言自陈启新以淮安武生骤用口舌得官而张汉儒陆文声希相温微防告密以起党人之狱易曰以讼受服相温有焉书曰谗説震惊朕师汉儒文声有焉诗曰如蜩如螗如沸如羮公卿台谏无通经术持大体者故妖书起之于前阁讼继之于后四方奸人亡命争上书阙下而言之僭差夫亦甚矣此言妖所自起也

草妖

崇祯四五年河南草生战鬭状有人马形皆若被甲持矛驰驱纠结乱乃大作

七年河南孟县民孙光显祖墓在河阳驿之东有葡卜草夏抽新条条列万状有美人者达官者为龙凤为麟为雀鱼蛇防为蝉为孔雀鹦鹉道臣曹应秋取得三美人一凤一鹦鹉美人黄衣白裳面施粉黛凤苞羽五采鹦鹉栖于架架上有盏盏中有粒防染生动善画不及也其连陌王氏党氏茔所产皆同有一草而枝蔓出二茔外者即与凡草无异葢妖徴云

十六年有商人自山东载花荳渡淮及出卖如人首然耳目口鼻咸具

十七年太仓邑绅知临川张采家李生黄采叹曰古语云李生黄民皆无家乱其至矣既而采亦几及于难

占曰王德将衰下人将起则有木生为人状草亦木类也汉安帝中平元年夏东郡陈留济阳长垣济隂寃句县界有草茎累肿如手指为防雀龙蛇鸟兽之形五色各如其状毛羽头目足翅皆具是歳黄巾贼始起夫草民象也盗贼则恶草之宜除今以去恶之弗尽枝蔓为妖其验为李自成之伪署置百官犹草之面目衣裳如人状也伪号改年犹草之麟龙凤自以为祥也天意若曰彼虽腼然人面哉何草不黄将失其溃茂以无烦寻斧此狂花妖木之不若者也神祖好用商人采办每进黄封御厢内有八宝嵌成虾蟇蚱蜢等物厢开则藏机发跳踯满地帝大笑赏赉不赀此虫妖也闽师好以宝树饷督抚按诸臣以金为枝干花叶用异宝缉成五色备具视之如真一株以数万计熊文灿得之以贻京师权要此木妖也服妖

崇祯中朝臣好以纱縠竹箨为带取其便易诗曰匪伊垂之带则有余传曰带其褊矣金银贵而重纱箨贱而轻改而从之贱将乗贵重者为轻带其褊而将尽之象也

帝饯李建泰于正阳门建泰顿首拜谢印绶花怒张如斗同官谬贺此取金印如斗象也识者以为不祥百官冬朝戴貂暖耳陈启新诡示其贫以布作袹君子曰暖耳中下者无甚价且礼亦可以弗着启新近臣亏班联之体以羞朝望且近于诈非礼也北方小民制帻低侧其檐自掩眉目名曰不认亲其后寇乱民散途遇亲戚有饮泣而不敢认有掉臂而不欲认一以畏人避罪一以自为寡恩先见之于首服焉

京师妇女宴防出游好赁蟒服于质库乗车去茀不避呵殿视其衣交龙灿然乱上下之序溷淆无别台谏以为言然终莫能禁

松江士大夫好着缣巾屋其上而广之前后施幅武垂于肩杂以组紃而纰其旁缘其下此武士巾也其有期功之丧别缀白绦于其上有兵丧之象常熟妇女裳下齐杀为襞积者百而繂之与衰服无异人皆以为凶徴无锡一孝亷尝衣短衣不蔽膝巾紫色而朱带双垂自首以属于要金坛一公子跛而陋好施粉黛弓其足为妇人装昼必寝其见客也常以夜后此两人皆以凶终曹风之诗曰蜉蝣之羽衣裳楚楚百年以来世室豪家侈汰已甚饮酒则载号载呶歌舞则獶杂子女其风始于江汉宛雒而被于吴越帝屡下诏以寇盗灾荒士大夫狃承平余俗欲身率天下以俭而终不改于戏有葛屦履霜之心而不能变羔裘逍遥之习诗人刺共公之好奢而谓不称其服者其咎在上也春秋戒子臧之身灾而谓服之不衷者其咎在下也滥音【附见】

兵未起时中州诸王府中乐府造弦索渐流江南其音繁促凄听之哀荡士大夫雅尚之又江南人多唱挂枝儿而大河以北所谓夸调者其言尤鄙大抵男女相愁离别之音靡细难辨自此以后政事日蹙情态纎迫兵满天下夫妇仳离者不可胜计也

物异

思陵御乾清宫空中坠一鹳颈穿一箭至地犹飞鸣俄而鹳死

又乾清宫后庑有青霞居游艺斋皆陈设宝玉重器于御几物竟自移彼此互易其处或颠倒杂乱失而复得守者惧得罪伺之见御榻重茵中有溺而旋者狐毛零落其气尚温乃知向者狐怪也

崇祯六年二月建昌民家生豕一首二身八蹄二尾十五年七月聊城县民马中杰家生豕一首二尾七蹄五行传曰听之不聪时则有豕祸万厯中豕祸七天启秦楚皆豕妖有长喙人足而一目者是年悮用陈竒瑜为总督因抚失贼听不聪之效也

六年冬十月莎鸡数万集于襄城山西河北贼南渡河渑池陷十五年冬团风鸭蛋洲有飞雀万余投蕲州南城濠后张献忠破武昌从鸭蛋洲渡此比之鸜鹆来巢为羽虫之孽近黒眚也黒色义主急有飞鸟之象焉六年十月汝宁有鸟鸠身猴足昼飞有声时流寇渡河犯汝至十年此鸟复见于上蔡【按本草此鸟名曰寇雉出主兵乱】六七两年凤阳出恶鸟数万兎头鸡身鼠足人取供馔甚肥但犯其骨立死

七年大同牛疫号噭以数千十三年襄阳春山乡获牛犊两头二目京房易传曰牛生子二首一身天下将分之象又曰牛少者谷不成万厯中牛祸五皆二首或作人状天启间沅陵牛犊二首一目三尾并乱徴也闻是年李自成从车箱峡佚去寇祸以不解山西河南大饥七年宁夏鼠害稼衔尾食苗者十余万十二年黄州鼠食禾渡江五六日不絶传曰鼠盗窃小虫昼伏夜匿害稼者贪邪小人窃禄位而寇盗以滋生也万厯四十四年后应天鼠渡江者三皆衔尾万余天启陜西鼠怪状若狸长广尺余无足两肉翅足在翅中剖之腹有升黍妖在秦者秦将有鼠盗宁夏延绥鼠害稼者皆秦分也渡江而以黄州者张献忠破武昌之应也又闻内殿奏章房多鼠盗食与人相触而不畏

十七年元旦后鼠忽屏迹寇入奏章尽焚易飞曰鼠羣居不穴君死国亡它占曰鼠无故夜去邑有兵近黄祥也

秦州闗山中老鼠化为鹌鹑者以数千计

九年十月朔淮安新城东门民家牝鸡振羽啼跃而化为雄

十年京师宣武门外斜街民家白鸡羽毛鲜好喙距纯赤重四十觔慈谿孝亷应廷吉见之愀然曰此鷔也所见之处国亡万厯三十六年靖边营军人家鸡雌化为雄五行传曰不鸣不将无距者事不成今鷔则鸣将有距矣盖是年寇患已大成故鸡祸也

十年三四月钱塘江木柹化为鱼渔人网获中有首尾未变者木如故

十三年德安府天雨鱼

十四年楚府猫犬流泪有哭泣声

十四年太仓衞指挥姜周辅家鸡伏子两头四翼八足挥使亦勲旧也衞将废厥灾见于其家

十五年二月羣鼠渡江昼夜不絶

十五年金县田鼠残食夏秋禾苗巡按李悦心奏又陇西县田鼠灰黄白色咬伤麦穗

十五年八月延绥定边堡妖鼠产于虾蟇腹中一产数十遍二三百里食禾稼皆尽

门牡自开

崇祯七年太康县门牡自开者三知县事许某集邑绅议其事屋梁坠知县死

妖辞曰闗动牡飞辟为无道臣为非厥咎乱臣谋簒汉成帝元延元年门牡飞谷永以为郡国伤灾黎庶穷困而有司奏请加赋城闗守国之固固将去焉故牡为之飞今太康古夏阳也为楚汉相距地巩雒汝颍之通衢是年寇既渡河郡国日亟军兴而灾害并至牡飞邑屋自壊明汴雒皆失其固而栋折榱崩民将压焉之应

疫

崇祯十六年春京营巡捕军夜宿棊盘街之西更初定一老人嘱曰夜半子分有妇人缟素涕泣自西至东勿令过过者厄不浅鸡鸣则免矣吾乃土神故以告也夜半妇果至军如所戒不听前五鼓偶熟睡妇折而东旋返蹴逻者醒之曰我丧门神也上帝命我行罚此方若何听老人言阻我灾首及汝言毕不见逻者惧奔归告家人言未终仆地死大疫乃作【七月二十九日从驸马巩永固请发御前银一千两合药施病者再发二万两令五城掩埋】

十六年举场左右人鬼错杂薄暮人屏不行一时贸易多得纸钱乃置水投之有声则钱无声则纸大疫定后乃已

江南自京口起江隂无锡止民晓起或以黒圈记其门或釡底画一梅一夜殆遍

先是河北传一小儿见人白而毛逐之入废棺中发则白毛飞空几满俄而疫大作名曰羊毛瘟江南渐传染民相戒曰无食茄食者必病既而验之以手折茄中分之辄有一羊毛断之以刀则无有此白眚也

公羊传曰大灾者何太瘠也何休曰邪乱之气所生先王设疾医掌万民之疾病又索鬼神而祭禜之以其时埋骴掩骼无弗葢藏故民得考终厥命今两河暴骨弗收恶气蕴崇而为疫羊金也金气伤故羊祸转入于疾病此其徴也其时又有书□□□三字于门者相传亦系釡底朱书故民争效之是书也道藏中固以解疫生民短折人主不能救而天救之非其彰彰者乎

人鬼之异

崇祯二年己巳松江莫翁无子有一女嫁于李氏夫妇初相得后其夫渐不内御有隣女学刺绣于莫氏而同寝俄有孕诘问得其情讼之太守按验果有之乃命莫氏归而娶此女为妻守断词曰莫翁无子而有子此女无夫而有夫郡人无不见之有欲上闻者莫固旧族恐以妖妄及祸固请乃已

十五年冬山东妇人生一物双猫首首有角角之颠有目身如人手垂过膝巡抚陈以闻于朝

嘉定有一男子无家室忽腹大面黄人以为蛊其【阙】夜闻呼唤声生一男将执以闻之官其人抱遯去不知所之

十二年蕲州各街道每夜鬼哭咆哮闻之有声逐之有影

十五年蕲州有鬼白日成阵墙上及屋脊行走揶揄居人城遂陷

十六年将祭太庙卤薄已设忽见黒气自空而坠如有妇人衣白者疾飞入宫军人皆见之是年人见太庙中鬼皆啸呼而出

赤眚　黒眚

崇祯七年甲戌二月海丰雨血

七年黄梅县天雨黒子如栗

八年八月宣城池中出血

十年丁丑八月黄州天雨虫色黒大如菽蠕蠕动食苗俱尽

是年春北地红雨

八月山东雨血

十一年新乡雨黒水

十二年黄州城南门流血五日又太仓岳王市地涌血十五年青浦东门外河内一石又滩上一石又诸生杨家柱础皆涌血不出三月之内

蜀剑州民家有滴血汚其门城中数万户皆同

十一年都中黒眚似飞霾民大扰

十六年京师黒眚见宫中常见如豕如犬者黒色行作鬼声

癸未年松江绣野桥雨血

梓慎有言曰赤黒之祲丧氛也京房曰临狱不解兹谓进非厥咎天罚故天雨血传曰虫从天而坠其国兵灾并起刘向曰刑罚暴虐贪叨无厌则天雨虫天雨麦　雨毛　地粉

崇祯丙子年松江绣野桥雨毛

十三年雨麦于吴郡

闗中渭南县天雨荞麦

十四年江南池河守备髙策铨报于广武衞之龙山英武衞之小横土中变成红緑白三色米粉军民取以充饥取者日数千人名曰观音粮

谷梁传曰着于上呈于下谓之雨夫十三四年【阙】无麦苖以无雨也无雨而雨麦则何以为雨【阙】　变而为粉其异也为【阙】

陵哭　城愁　神像流泪

凤陵未灾前有遥见陵中二人一衣朱一衣青殴击甚苦寻闻号泣声乃集数十人持杖入惟二犬踉跄走无何寇至

崇祯十五年后凤阳祖陵悲号震动三年不止

十七年南京孝陵夜哭

十四年嘉兴城声震如裂时称城愁

十六年癸未黄州城南门哭五日止

九年曲阜县孔子庙圣像两目流泪如汗三日夜十五年十一月黄梅孔陇镇地藏菩萨目出泪一缕循鼻而下拭而复出十二月二十三日城陷

陵异止此乎曰贼将王克生伪扬武知州张联奎谋发献陵风雷大作被击而死则不耑主于哭也城异止此乎田十七年十一月荥泽县东十里平地忽现一城雉堞井干皆具久之始没几同影国则不止于声也神像之异止此乎曰五皇子之薨慈圣李太后凭而告者数千百言自称九莲菩萨则天之灵不止像也呜呼异矣

鹿樵纪闻


序


寒夜鼠啄架上，发烛照之，则明季三王时邸报，臣畜之以为史料者也。年来幽忧多病，旧闻日落；十年三徙，聚书复阙；后死之责，将谁任乎？臣因是博搜见闻，讲求实录，刊讹谬，芟芜秽，补缺遗，类分为四十一篇：自福王至桂王，更七载而勒成一书，名之曰“鹿樵纪闻”，所以成一代鼎革之言也。或曰：“子之所言皆信而无疑乎？”曰：“作春秋者所见异辞，所闻异辞，所传闻异辞；所见三世，所闻四世，所传闻者五世；世远而闻见因以不齐，三传所以多庞也。太史公成一家书，而年表与本纪之年，世家与列传之事，或自为抵牾者多，亦有传闻者使之然与？兹虽采纪说，谘之耳闻，犹从及见之年，臣敢以自欺者欺人哉？

执简之臣，不以忌讳于当时之士，谓狂言可矣。“

娄东梅村野史







卷上


◎福王上顺治元年四月戊午朔，明留都闻京师之变，尚书史可法、高宏图、都御史张慎言等，誓告天地，号召四方起义勤王。各镇溃兵南下，沿途劫掠，淮抚路振飞、巡抚王燮，分兵防堵，收斩伪官。已知崇祯殉国，文武诸臣会议立君。慎言，及吕大器、姜曰广等，皆言福王神宗孙也，伦序当立，而素多失德，又不读书，有七不可；不若潞王常氵芳贤当立。可法意亦在潞王，独都谏章正宸争之，谓潞王不可越福，犹福之不可越先庙也。可法迟疑未决。

初，贼陷洛阳，福世子德昌王脱走出城，时寇事方棘，崇祯帝未暇访求，莫有知其处者。马士英在凤阳，或首私藏王印，取验之，则福邸藩旧物。诘其所自，曰：“有负博者以质钱。”因物色其人，得之仪真。士英素不识王，犹未稔其真伪也。适会国变，因念此奇货可居，致书大臣，渭以序贤无如福王，可法即以七不可之说移书答之。士英与阮大铖谋，谨藏其书，而潜结操江诚意伯刘孔昭，及镇臣刘泽清、刘良佐等，同心翊戴，发兵奉福王至龙江关，可法不得已率群臣迎谒舟次。王角巾葛衣，坐寝床，随从田成辈布衣草履，不胜其困。

五月戊子朔，王入城，以内守备府为行宫。或议即日登极。可法以太子二王存亡未卜，定于初三日行告天礼，先上监国之宝，王色赧然欲避。是日有两星夹日而行，盖辰星及太白也；而谀者目为景星。望日壬寅，王僭帝号，以明年为弘光元年，拜史可法礼部尚书，姜曰广礼部侍郎，兼东阁大学士，与士英、宏图并相，可法仍掌兵部事。士英大怒，以可法七不可之书奏之王，而拥兵入朝。诏升士英兵部尚书，入阁办事；命万元吉宣谕江北，黄得功进爵为侯，刘泽清、高杰、刘良佐，皆封伯。时，高杰方与黄得功争扬州，江督袁继咸入见，奏曰：“封爵以功，无功而伯，则有功者不劝，跋扈者益多。”福王颔之。乙已，路振飞罢，马士英欲用田仰也。振飞在淮上守御颇备，论者惜之。设四镇，各有汛地，兵马钱粮，听其自调。壬子，史可法督师江北。可法以前书故内不自安，会万元吉至淮上疏言：“所在兵民相角，一城之隔，兵以民为仇，民以兵为贼。臣望轻位卑，虽有安民之心，绝无绥兵之策，非得大臣镇抚不可。”可法因请出以避士英，吴县卢渭率太学诸生乞留可法，不听。

马士英□大计四事：一圣母宜迎；一皇考梓宫宜迁；一诸王宜防，恐奸人挟之为变，宜召置近地，一皇子未生，宜选淑女。闻者笑之，题句于宫城曰：“北不永，南不光，真人未出；贼任牛，官任马，异类同时。”阁部因会推，吴、郑三俊，与刘孔昭愤争于朝，高宏图、张慎言，皆因疾乞休，王慰留之。北都捷闻，遥封吴三桂蓟国公，予世袭。六月丁已朔，上崇祯帝谥号曰思宗烈皇帝，周皇后曰孝节皇后。史可法奏敌兵南下，请遣使赍监国即位二诏，及封吴三桂敕往山东北直处抚谕。癸酉，命阮大铖复冠带来京陛见，高宏图及科道官争之，不听。

大理寺丞詹兆恒，又疏进庄烈帝手定逆案；士英闻之，亦以是日进三朝要典。王遂特□大铖，大铖入见，泣陈陷入逆案之枉，且曰：“陛下知君父之仇未报，亦知祖宗之雠未报乎？”兆恒字月如，广信人，崇祯辛未进士，后从唐王聚兵于怀玉山，将攻衢州，战败而死。起钱谦益为礼部尚书，刘宗周为左都御史，陈体正为仪曹。惟体正不赴，赋诗曰：“京华歌舞新南极，衡泌澜旧帝星。”识者高之。

丙寅，吏部侍郎吕大器以疏参马士英，与尚书张慎言同罢。慎言字金铭，阳城人。子履旋，壬午举人，贼陷阳城，履旋投崖死事。及慎言去位，流寓芜湖，国亡后，疽发于背，戒勿药而卒。马士英以国朝谕江南官民奏闻，请择人使北议款，赐北都殉难臣尚书范景文、倪元璐，侍郎王家彦、孟兆祥，左都御史李邦华，大理寺卿凌义渠以下共二十五人，祭葬谥赠有差。李沾自叙定策功，升左都御史。

道臣李谟上言：“今日诸臣能各刻刻自认先帝之罪臣，方能为陛下之功臣；且拥立之事，陛下既不以得位为利，诸臣又何以定策为功？”不报。

丙子，湖广按臣黄澍入对，面讦马士英奸贪不法，泪与语俱，王为感动。士英不能辨一语，引疾乞休；随辇金帛赂福邸旧阉田成，成泣语王曰：“皇上非马公不得立，今逐之，必谓皇上负恩；且马公在，诸事可不烦圣虑，马公去，谁复念皇上者也！”福王默然，成即传谕士英仍入阁办事。

己卯，命选净身男子，释高墙罪宗七十五案，追谥建文帝曰惠宗让皇帝、上景帝庙号曰代宗。张献忠陷重庆。是月，王师破德州，山东郡县皆迎降，惟济宁犹为明守。七月丙戌朔，科臣章正宸疏论文武偷安，不思讨贼，兼及议款之非；熊汝霖亦极言内外交通，神丛互借，得严旨。封太妃弟郭守义，福府千户常应俊，皆为伯。辛卯，遣左懋第、陈洪范使北。庚子，王生日，受朝贺，勋臣皆有进。

是月，闯贼出潼关，攻密县。八月丙辰朔，命锦衣指挥冯可宗得遣使役缉事，以逆案杨维垣为通政使。科臣陈子龙疏言：“近日中使四出，民间女子稍有姿色，即以黄纸贴额，选入宫中，闾里骚然，请行禁止。”不报。戊辰，太妃至自河南，限工部三日内括银币以备赏赐，兼办一应陈设。又谕行宫湫隘，急修西内；随传太妃命令选中宫。是月，地一日三震，长庚见东方，光芒闪烁中有刀剑旌旆之影。

张献忠陷成都，浙江东阳民变。

九月丙戌朔，以大铖添注兵部右侍郎，同办部事。主事尹民兴疏言：“兵部以讨贼为职，今抗颜居堂上者，乃一逆案问徒之臣，即移檄四方，何以折跋扈将军之气？”不报。时中外攻大铖者甚众，大铖愤曰：“彼攻逆案，我作顺案相对耳！”于是唆士英严处降贼诸臣周钟、光时亨等，以折东林之气。甲午，大学士姜曰广罢，逮主事周镳，山东佥事雷纟寅祚。初，大铖避寇白门，妙选声妓。东林复社诸名士，时多聚于雨花桃叶间，而镳实为之主，语及大铖，辄戟手痛骂。

大铖闻之，嚼腭捶床，思一旦得志，起大狱杀之。至是先以蜚语逮镳，并及纟寅祚，系狱严讯，校尉四出，诸人踉跄奔避，善类为空。乙未，左都御史刘宗周罢。

士英初意颇向宗周，一日阁中语及故庶吉士张溥，士英曰：“我故人也。”酬而哭之。姜曰广笑曰：“公恶东林者，亦□东林耶？”士英曰：“我非叛东林者，东林拒我耳！”又心德大铖之荐，欲两用之，而邪正不能并立，不得已出刘而入阮。尝赋诗曰：“苏蕙才名千古绝，阳台歌舞世间无。若使同房不相妒，也应乐杀窦连波。”盖以苏喻刘，阳台喻阮也。

丁未，选淑女黄氏郭氏入宫；仍命再选，有母女自尽者。马士英请州县生童纳金免考，奉化布衣何光显疏马士英罪，发刑部问罪。己酉，移黄得功驻庐州，高杰驻徐州，副总兵黄斌卿驻九江，郑鸿逵驻京口，黄蜚驻采石。开助工例：时内操额兵四十余万，需饷几八百万，司农悉各项所入止六百余万，又内有宫俸国用之供，外有水旱灾伤之耗，不能给；而宫室服用，百役并作，皆援全盛之例，费无纪极，于是开事例，贱其值以招纳来者。士英辈因而乾没。民间有“中书随地有，都督满街走，监纪多如羊，职方贱如狗，荫起千年尘，拔贡一呈首，扫尽江南钱，填塞马家口”之谣。大旱：自四月不雨至于是月，烈日常如盛夏，震泽巨浸，褰裳可涉。十月己卯朔，大学士高宏图（字研文，胶州人）既谢政，无家可归，流寓会稽；国破后，逃野寺中，绝粮而卒。当高宏图在位，福王犹时亲政事；及马土英代为首辅，福王拱手听之，深居禁中，惟以演杂剧，饮火酒，淫幼女为乐。民间称之曰老神仙。以解学龙为刑部尚书，学龙字石帆，兴化人；又命阮大铖巡江。先是钱谦益入都，其妾柳如是戎服控马，插装雉尾，作昭君出塞状；及阮大铖誓师江上，衣素蟒，围碧玉，见者诧为梨园装束，皆服妖也。又有县令张丁乾罢官回籍，遇贼削其耳鼻，流寓江宁，当道怜之，补应天府教授，乃为木耳木鼻，遇朝会，用以饰观，亦不祥之兆。西宫落成，改名慈禧殿，分遣内官催各省金花殿价及一应年额关税盐课。礼部再选淑女，富室官家有隐匿者，四邻连坐。

是月，国朝发兵，肃王由山西入秦，英王向河南，豫王出山东，趋徐州。十一月甲午，王师破海州，抵宿迁，未几引还。史可法以闻，马士英大笑，坐客杨文骢问故，士英曰：“君以为诚有是事，此乃史公妙用也。岁将尽，防河将吏应叙功，耗费军资应稽算地耳！”

乙未，凤阳祖陵地震。史可法上疏，略云：“数月以来，陵庙荒芜，山河鼎沸；复仇之师未出，河上之防未固，此时即卑宫菲食，卧薪尝胆，尚恐无济于事。

今观庙堂之作用，百职事之精神，殊未尽然。忆陛下初莅南都，语及先帝，则泣下沾襟；进谒孝陵，则泪痕满袖；曾几何时，可忘前事？先帝以圣明罹惨祸，此千古未有之变也！先帝崩于贼，恭皇帝亦崩于贼，此千古未有之仇也！庶民之家，父兄被杀，犹思穴胸断ㄕ，得而甘心，朝廷顾可膜置？又近得北示，公然以逆遇我，和议决不可成，和不成惟有战。战，阃外事也。然阃外视庙堂，庙堂视皇上，伏愿深思痛念，无然泄沓。慎名器以劝有功，假便宜而责成效。凡不急之工役，可登之繁费，一切报罢。声色之蛊惑，左右之献谀，一切谢绝。即事关典礼，亦概从俭约。朝乾夕惕，振举朝之精神，萃四海之物力，以并于选将厉兵一事，庶人事克尽，天意可回。“疏入，福王及马士英皆不省。时人有诗曰：”万卷当百城，偏阅及诸子；诸子暗而驳，经济还推史。“又曰：”尚方有宝剑，相传出欧冶；砍断佞臣头，试取先斩马。“又曰：”伊昔竹林客，狂邪首阮公；自从名教坏，不复哭途穷。“又曰：”新印铜山铸，钩金换一缗，看来鹅眼样，不是旧时钱。“又曰：”世人但求福，危哉祸所倚；寄语塞翁知，得马莫狂喜。“

辛丑，奉先殿上梁。高皇建殿余材，贮工部库且朽矣，逢君者指为神木自至，于是土木大兴。是时又将大婚，内府造皇后礼冠，需猫睛石、祖母绿及珠，自一钱以上者百十颗，商人估价数十万。司京兆公疏乞灭，始定跟礼冠三万两，常冠万两。部臣复言点金无术，再恳从俭，不报。

乙已，马士英请榷酒助饷，每斤一文。布衣何光显请斩奸相，命戮于市，籍其家。腊月乙卯朔，道臣夏尚纟进赎锾助饷，士英怨其不以充私，候革职提问。

丙寅，戎政赵之龙获僧人大悲，下镇抚司狱。刑部奏从逆六案：一等应磔，宋企郊，牛金星，张嶙然，曹钦程，李振声，喻上猷，黎志升，陆之祺，高翔汉，杨王休，刘世芬，十一人。二等秋决，光时亨，巩育，周钟，方允冒四人。三等绞赎，陈名夏，杨观光，廖国遴，王承曾，原毓宗，何胤光，项煜七人。四等戍赎，王荪蕙，梁绍阳，钱位坤，侯恂，申芝芳，金汝砺等十五人。五等配赎，宋学显，方拱乾，缪阮，方以智，傅鼎铨，张家玉等十人，六等杖赎，潘同春，吴泰来等八人。存疑另议，翁元益，史可程，吴尔熏、王目超等二十八人。时马阮必欲杀周钟，拟旨，月钟陈名夏等未蔽厥辜，令再议。御史张孙振等因痛诋尚书学龙曲庇行私，学龙遂削籍去。然学龙所定案，亦多漏网，而所拟一等诸犯，皆随贼而行，实未尝正刑也。除夕，福王居兴宁宫，愀然不乐，太监韩赞周进曰：“新宫宜欢，而皇上如有所慊，得毋念皇□乎？”福王不应，既而曰：“梨园殊少佳者。”

◎福王下顺治二年正月乙酉朔，日食。明福王罢朝，设宴内履，值天阴晦，意颇不怿，诸内臣竟下殿除窗桶，福王曰：“不必，朕在此坐不久。”闻者皆骇其不祥。壬辰立春，是夜，流星入紫微宫。癸已，江宁震电，大雨雹。明日，三法司会讯大悲，辞连申绍芳、钱谦益。阮大铖欲借以除东林及素所不合者，因造十八罗汉，五十三参，七十二菩萨等说，书史可法、高宏图、姜曰广姓名，纳大悲袖中。钱谦益先以上疏颂士英，又为大铖颂功，修好矣，而大铖憾不释，亦列名将穷治其事，而君相不欲深究。大悲坐妖言律，论弃市。福建盗阎猪婆王据帘子洞劫掠，巡抚张肯堂招之勤王，至浙江，复叛去。己亥，重刊《要典》，资定逆案，于是在案诸臣，亡者予葬祭赠谥，存者皆原官先后起用。科臣袁宏勋迎大铖意，疏极纠故臣王之采，孙慎行，杨涟，左光斗，及现任吴，郑三俊等，士英票拟，事属已往，不必追论。

王师渡河，史可法奏遣高杰扼虎牢，刘良佐驻邳宿。又上疏，略云：“陈洪范还，和议已无成矣！向以全力御贼而不支，今又分以御敌矣。宋唐门户之祸，与国终始，臣愿庙堂之上，深思先帝之仇，勿修睚眦之怨。”不报。高杰至睢州，为许定国所杀；可法仍使杰妻邢氏与子元爵主营事。甲辰，以殿字鼎新，赐马士英、韩赞周以下二十余人银币，仍谕修奉先殿午门及左右掖门，责田成于嘉杭二府速选淑女。二月甲寅朔，改上怀宗庙处曰毅宗，上太子溢曰献愍，永王曰悼，定王曰哀。加盐课，每引五文，命太监往浙江云雾山开采。戊辰，阮大铖升兵部尚书，大铖虑东林之士有与左良玉厚善者，他日或藉左难己，于板矶作城，名曰防西。左闻之曰：“西今复何所防？直防我耳！”嫌始深。

三月甲申朔，故太子至自金华，臣民踊跃争迎，福王命各官不许私谒，中夜移入大内，丙戌，下中城狱。或赋诗哀之曰：“百神扈跸贼中来，会见前星闭复开，海上扶苏原未死，狱中病已莫奚猜。安危定有关宗社，忠义何曾到鼎台？烈烈大行何处遇，普天同向棘圜哀。”或云，下狱者已非至自金华者，有旧内臣顾浮伯尝为虞山归庄说其事，庄纪以诗曰：“兵卫严防古寺中，内臣识得旧东宫；夜分送入金吾宅，玉貌明朝便不同！”御史陈以瑞上言：“愚民易惑，人言藉藉，皆谓诸臣有意倾先帝之血胤。”有旨，王之明好生护养，勿用非刑，以招民谤。

丙子，下宫眷童氏于狱。童氏或云继妃，或云司寝，或云淮上私奔。既下狱，人又赋诗哀之曰：“多病王孙薄命姬，一见悲哀不自持，国亡家破相怜惜，淮上渔舟风月夕，白鱼渡江化为龙，美人清夜泣芙蓉，留得红颜惧消歇，来诣王家旧宫阙。何为驱呼入棘门，不思故剑曾随君？寒铁无情带头锁，暗将泪点弹鬼火。”

己已，江宁皮工詹有道忽衣青衣，入西华门，至武英殿，大言曰：“我今日御极。”

执讯之，始悟，供云：“初闻空中言入宫寻子去，遂不觉至此。”杖之，肤肉口不损，然亦无呼号之声，械其项，已死矣。不数日又有道家服来直入西长安门，门者执之，叱曰：“吾天子也，若不闻黄牛背上绿头鸭乎？”福王命杖而释之。

丙午，王师破徐州，高杰部将李成栋等南遁。宁南侯左良玉、江督袁继咸，请保全太子，良玉疏略云：“太子南来，吴三桂实有明验，史可法明知而不敢言耳！

在廷诸臣徒欲逢君，罔知大体；独不思李贼逆乱，尚欲待以杞宋之礼，不忍加害；何至一家反视为仇，必诬以假冒。亲亲而仁民，愿皇上急省之！“袁疏言：”太子真伪易辨，居移气，养移体，必非外间儿童所能假冒？王原系大族，高阳非经兵燹，子姓何缘只身南来？朝廷又何关系，遣人踪迹？伏愿皇上勿信偏词，使一人免向隅之泣，而宇内消疑贰之心。“已而何腾蛟、黄得功等各具疏，皆不报。

时有似日者十数，彼此激射，久之方灭。左良玉疏列马士英七大罪，又先传檄四方。四月癸丑，举兵东下。其时良玉已病，麾下皆群盗，不复受其约束，自汉口达靳州，沿途杀掠。至九江，袁继咸欲劫之盟，继咸曰：“密谕从何而至？

且先帝旧德不忍忘，今上新恩亦未可负。“良玉不悦，继咸亦不敢复言，与良玉成宾主之礼而别。比返，则左兵已出城，城中诸将皆从之矣！继咸不得已，复出见良玉面责之，良玉茫然无以应。及见城中火光烛天，始大骇椎胸叹曰：”我负临侯。“咯血数升，病遂革。壬戌，左兵陷安庆，召黄得功入援，升征史可法。

癸亥，王师破亳州。时两方交迫，人心摇动，命内阁分监各门，禁百官家口出城；决从逆光时亨、周钟、武愫于市；其余拟斩者，充南金蜀卫军；拟绞者，充广西边卫军；四等以下皆革职放还；赐周镳、雷纟寅祚死。先是御史王忄养疏请斩二人，至是吉服入狱，纟寅祚见之詈曰：“王忄养，若能断吾头否？”镳曰：“痴汉，不断吾头，吉服何为？”乃作家书讫，又互书“先帝遗臣”四字于腹，乃就缢。遗命勿葬，置棺雨花台，仿伍子胥抉目之意。是日，福王召对臣僚，问守御策。或言左兵稍缓，北兵尤急，请无撤还良佐，士英戟手骂曰：“若辈东林，欲藉防江，纵左逆入犯也！北兵至，犹可议款，若左逆得志，若辈高官，我君臣独死耳！已撤良佐兵过江矣。宁死北，毋死左。”福王默然。甲子，豫王兵至淮安，刘泽清大掠南奔，于是江北遂无一旅。是日，汇选淑女于贡院，七十人中选中阮姓一名，大铖侄女也。壬戌，送到浙中淑女五十人，选中王姓一名，周姓一名，俱送皇监。命内臣屈尚忠，催大礼措办银两，户部请借徵来岁条银。己已。

黄得功破左兵于采石，左梦庚以其众北降。捷闻，赐刘孔昭、阮大铖、黄得功、方国安银币。史可法未至采石而还。丁丑，王师Τ扬州，民间讹言许定国乞师复仇，将尽歼高营。高营兵斩关先遁，可法血书寸纸，驰报兵部求救，不应。城破，以遗表授副将史得威，自刎未殊，执诣豫王，不屈而死。

己卯，马士英召黔兵入卫。有探事者，报王师编木为筏，乘风入江，士英以为非实，杖之，自后警报寂然。五月壬午朔，福王召对百官于武英殿，君臣默无一语。良久曰：“外间传朕欲出。”大学士王铎曰：“此语何来？”福王指一小阉，铎正色语之曰：“外间言不可乱传！”因请讲期，福王曰：“且过端阳。”

癸未，高营兵南奔，至京口，郑鸿逵截杀，不得渡。李成栋等奉高杰妻子北降，阮郑以大捷闻。士英率百官上表称贺，欲以愚众。或书于长安门曰：“弘主沈醉未醒，全凭马上胡诌；羽公凯歌以休，且听阮中曲变。”羽公，鸿逵字也。丙戌，端阳节，福王在宫演剧。内旨召乞儿多捕虾蟆为房中药，士英平日好斗蟋蟀，故时人又称虾蟆天子，以对蟋蟀相公。

丁亥，有一骑从金川门入马士英第，午刻，士英入见，传令各门下闸，辰开申闭。戊子，调黔兵守孝陵，各官集议于清议堂，多窃窃耳语。临散，或闻唐世济与李峤相和曰：“即降志辱身，亦所甘心。”叩之，答云：“北信甚急，今不妨。”是日，郑鸿逵以诞辰在京江张灯大宴。王师编筏夜渡金山，又别走老鹳河，诘旦，因大风顺流而南，不过数百骑，郑鸿逵先遁，黄蜚、黄斌卿等闻风皆溃。

辛卯内传选中三淑女放还母家，召马士英入见，士英无语，惟书一避字于几而退。

午刻，集梨园演剧，福王与诸内官杂坐酣饮，三鼓，同后宫宦竖跨马出聚宝门，奔太平，投黄得功。刘孔昭斩关遁，马士英欲随众降，又恐不免，壬辰黎明，饰其母为太妃，以黔兵自卫，奔广德。辰刻，百姓出故太子于狱，拥至武英殿，取福王所遗冠服加之，叩头呼万岁。擒王铎至，群击之，须发立尽。张捷恐祸及，走鸡鸣寺，以佛幡自缢。杨维垣杀其二妾，置三棺中堂，旁殓二妾，虚其中，题杨维垣之柩，而遁。

癸已，文武集中府会议，无言及立君者；太学徐瑜谒赵之龙，请奉太子即位，之龙立斩之。是夜，豫王至江宁，营于天坛。丙申昧爽，赵之龙启门率群臣迎降。

丁酉，豫王入城，李峤独先发，王骂之。诸降官以太子至，土降阶而迎，赐坐于右。刘良佐被擒，请取福王以自赎；王发三百人同往，且召黄得功。时得功奉福王走芜湖就斌卿，而斌卿已遁；良佐至，得功自刎，福王窘急，伏中军翁之祺舟，降将苏养性、田雄搜得之，之棋投水死，良佐拘福王东还。丙午，福王乘小轿，衣蓝袍，首披包头，油扇障面，太妃及金妃骑驴，随良佐至江宁，百姓夹道唾骂，甚有投瓦砾者。入内守备府，见豫王叩首，王坐受之；命设宴，坐于太子下，诸降官皆侍。酒半，豫王问曰：“汝先帝自有太子，汝不奉遗诏，擅自僭立，何居？”又曰：“汝既僭立，惟纵酒色，听奸臣纳贿报复，不遣一兵讨贼，何居？”

又曰：“汝先帝止有太子，逃难远来，汝既不让位，又反磨灭之，于心何忍？”

又曰：“我兵尚在扬州，汝何故便走？”福王汗流沾襟，终无一语。宴罢，羁候于江宁县署。豫王命旧臣就视之，惟何楷、柳昌祚二人往，福王嘻笑自如，但问马士英何在？后人有诗叹之曰：“乘舆不惜殉山河，率土悲号志枕戈，最是江南称乐国，一年赢得圣颜酡。”

论曰：世或言福王读书少，未能亲决章奏。故内阉外壬得相倚为奸。其平居饮食宴乐时，或狂走宫苑，如失心状；至如娈童季女，方药纵淫，皆传闻之过。

此言或然。要之，汉阿斗之类也，即史高诸公在朝，犹难辅之，况易以马阮乎？

元夕手自张灯，韩赞周进曰：“天下事正难措手，何亲此琐屑之务？”福王曰：“天下事，有老马在，何虑？”陈洪范还，言王师必至，士英恶之，曰：“贼犹未灭，北兵不无后虑，岂能投鞭问渡？且赤壁三万，淝水八千，一战而安江左；有四镇在，何用多言？”刘泽清镇淮安，与田仰酣饮，或问守御，答曰：“我为扶立福王而来，此地但供我息师，设或有事，我自择一善处去耳！”呜呼，承大变之后，而上下泄沓，清歌于漏舟之中，痛饮于焚屋之下，而不知覆溺之将及也，可哀也哉！

◎史可法殉扬可法字宪之，一字道邻，大兴籍，祥符人；祖应元，黄平知州，有惠政；父从质，母尹氏，梦文信国入其舍而生可法，幼时即以孝闻。崇祯戊辰进士，历仕至副使，分巡安庆，池州监江北诸军。可法短小精悍，面黑，目烁烁有光；廉信，与下均劳苦，能得士死力，以故所至有功，累升至南大司马。

甲申夏，与留都诸臣共立福王，为马士英所忌。以大学士督师江北，开府扬州，首请分设四镇，征士刘成谏曰：“四镇兵半盗贼，余（疑阙）非有恩义联结，知慕节概，树功勋，流后世者也！主弱必叛，敌强必降；主敌两弱，则专制自为，而互相兼并，胜则大自封。小挟王，不胜者复溃溢而为盗。今内无劲将亲兵足以弹压，而欲倚此四人以防敌，足犹使狼守户，虎来未必能拒，而主人先不得动摇手足矣！苟行是，公必悔之。”可法不听。前商邱令梁以樟亦献书可法曰：“守江非策也，公今以河南山东为江南屏蔽，仿唐宋节度招讨使之制，于山东设一大藩，经理全省，以图北直；于河南设一大藩，经理全省，以图山陕；择大臣才兼文武者任之，厚集兵饷，假以便宜，于济宁、归德，设行在以备巡幸，示天下不忘中原，如此克复可期。若弃二省而守江北，则形势已屈，即欲偏安，不可得矣！

又四镇咸跋扈，宜使分不宜使合，务别其忠顺强梗之情以懋劝之，而阁部大树兵以自强，乃可制也。“可法心然其策，然卒不能用。

扬州富庶甲天下，至于四镇争欲驻兵。高杰先至，大肆杀掠，扬人大惧，登陴拒守，杰攻之浃月，可法驰檄往谕，三镇皆敛兵顺命，惟杰尤骄悍难制，可法乃身往谕之。杰素惮可法，闻其来，即夜掘坎千百，埋暴骸，旦日谒可法，辞色俱变，汗流浃背；可法坦怀待之，偏裨皆接以温语，杰喜过望。然自是心易可法，用己甲士防卫，文籍必取视而后行；可法夷然，为具疏屯其众于瓜洲，杰又大喜。

杰去而扬州始安。

其年冬，国朝发兵南下，传示江南臣民，摄政王又赐可法书，略云：“君父之仇，不共戴天！闯贼手毒君亲，中国臣民，不闻加遗一矢。本朝念夙好，弃小嫌，严整貔貅，驱除枭獍；入京之日，首崇怀宗帝后谥号，卜葬山陵，悉如典礼。

仁人君子，宜如何感恩图报！乃乘贼寇稽诛，王师暂息，即欲雄据江南，享渔人之利。独不闻春秋之义，君杀贼不讨，不书即位乎？且国家定鼎燕都，乃取之于闯贼，非取之于贵国。诸君子果能炳机烛理，切念故主，厚爱贤王，宜令削号归藩，国家当待以虞宾，永绥福位。南国安危，在此一举。毋贪瞬息之荣，为乱贼所笑！“

可法答书曰：“我大行皇帝敬天法祖，勤政爱民，特为庸臣所误，致有闯贼之变。法待罪南枢，救援不及，即肆法市朝，以为泄泄之戒，岂足谢先帝哉？闻变之日，留都臣子，欲悉东南之甲，立殄凶仇，而二三老臣，谓国破君亡，社稷为重，相与迎立今上。今上非他，神宗之孙，光宗之侄，大行皇帝之兄也。即位之日，即令法视师江北，始知我大将军吴三桂借兵破贼，扫清宫禁。贵国入都，即为先皇帝发丧成礼，普天之下，孰不感激？谨于今八月薄具筐篚，遣使犒师，请命鸿裁，连兵西讨。是以王师既发，复次江淮，乃辱明谕，引春秋之义，来相诘责。夫春秋所言，特为列国君薨，世子应立，有贼不讨，不忍死其君父者立说耳！若赤县共主，身殉社稷；青宫皇子，重罹惨变；而犹拘牵不即位之说，坐昧大一统之义，何以维系人心，号召忠义？本朝正统相承，传世十六，存亡继绝，仁恩遐被。贵国不忘旧好，殴除逆乱，兵以义动，万世瞻仰；若乃乘我内难，窥我幅员，足以义始而以利终也。语云：”树德务滋，除恶务尽。‘今逆贼尚稽天诛，正图报复；伏乞树同仇之义，全始终之德，会师进讨，共枭逆贼之头，以泄神人之愤，则贵国义声照耀千古矣！本朝报德，惟力是视。至法身陷大难，所以不及从先帝者，实惟社稷之故。《传》曰：“竭股肱之力，继以忠贞。’自处今日，惟有鞠躬致命，自尽臣节，不知其他。惟贵国实昭鉴之。”

高杰既屯瓜洲，可法益推诚待之，导以君臣大义，久之，杰大感悟，奉约束，上表帅师北征。可法出巡清江浦，遣官屯田开封，为经略中原计。舟次鹤镇，闻王师入宿迁，进自白洋河，令总兵刘肇基往援，王师还攻邳州，肇基复援之，王师还。乙酉正月，高杰进至雎州，为许定国所杀。可法如徐州，抚定其众，于是大梁以南皆不守。四月，王师深入，可法方移军泗州护祖陵，而左兵东下，士英悉撤江北兵西御，并召可法。可法争之不能得，乃渡江入援。抵燕子矶，闻左兵已破，急还趋天长，忽报盱眙、泗州皆溃，大将侯方严全军战没，遂一旦奔还扬州，则城中讹传定国兵将至，歼高氏部曲，于是高营兵先溃。可法啮血为书，请救于朝，又檄各镇兵，无一应者。俄而王师至，屯班竹园，可法率诸文武分陴拒守。阅二日，总兵李栖凤、监军副使高歧凤拔营出降，城遂破。可法出遗疏授家丁，又为书上其母，拔刀自刎，未殊；左右负之出小东门，遇北骑，大呼曰：“史可法在此。”执见豫王，王欲降之，不顺而死。

同时死事者：知府任民育，字时泽，济宁人；同知曲从直，违东人；王缵爵，鄞县人；知县周志畏，鄞县人；罗伏龙，新喻人，受代甫三日，盐运使杨振熙，临海人；监饷知县吴道正，余姚人；县丞王志端，孝丰人；副将汪恩诚，字纯一，贵池人；幕客卢渭，字渭生，长洲诸生，即上书留可法，言秦桧在内，李纲在外，宋终不竞者也。又遵义知府何刚，字悫人，上海人，崇祯庚子举人，素抱济世之志，好交天下豪俊。十七年正月，入都上书，陈天下大计，庄烈帝壮其言，授职方主事，募兵金华。福王立，复至南京上书，时不能用，令以其兵隶史可法，可法得之大喜，刚亦幸遇知己。士英恶之，出为遵义知府，刚不忍去，卒与可法同死。又庶吉士何尔埙，崇德人，癸未进士。初陷贼中，贼败，南归谒可法，请从赎罪，可法留参军事。时其父之屏方督学福建，尔埙断一指寄故人祝渊曰：“君归语我父母，悉出私财畀我饷军，我他日不归，即以指葬可也。”从高杰北征，杰死，流寓祥符，遇妇人自言福王妃，尔埙因守臣附疏以进，斥其妄言，逮之，可法为救免，亦与可法同死。

◎高黄二镇黄得功号虎山，开原卫人，本姓王，早孤，与母徐居。少负奇气，胆力过人，性嗜酒，年十二，母酿酒熟，窃饮至尽。母责之，笑曰：“偿易事耳！”时辽事方急，得功持刀杂行伍中，出斩二首，得赏，归奉母曰：“以偿酒也。”总兵黄惟正以为养子，因冒姓黄。尝乘醉匹马裸身挥双刀，逐蒙古数十骑，歼其大半，军中称为黄闯子。初授把总，从惟正援蓟门，战大沙河，以寡敌众，再遇皆捷；从援抚甯，战索罗岭，斩获过当，追奔至双望，复滦州永平；又战马头山，功最，升参将。自将援畿辅，战良乡涿州，累胜，进副总兵，分管京卫营。十年春，贼犯安庆，逼风阳，自请率禁军扫荡。十一年春，从熊文灿破贼于舞阳。其年秋，又从破马光玉于浙川，加总兵衔。京师警，以步兵勤王，大战吴桥却敌，加宫保。

十三年，从卢九德破贼于板石畈，降革里眼。十四年，以总兵驻定远，护凤泗陵。

与刘良佐救桐城，大破张献忠于鲍家岭，追至潜山，得功面伤矢，气愈奋，转战十余日，斩贼将闯世王、三鹞子，又单骑逐献忠，几获之，先后斩首级六千，救回难民数万。寻受命讨永城，俘叛将刘超，加太傅。明年，移庐州，封靖南伯。

福王立，加太师，进爵为侯。与刘良佐、刘泽清、高杰分守江北，号四镇。

高杰，米脂人，贼中所谓翻山鹞。后从李自成剽掠，尝杀总兵许定国一家，已而窃自成小妻邢，以其部众降明。壬午冬，隶贺人龙麾下；人龙诛，命杰为实授游击，分领其众。孙传庭治兵出关，命擢杰与鲁胜为前锋，战冢头，贼败走，追奔六十里；会罗汝才来援，绕出官军后，后军左先奔，师遂大溃，杰所失亡独少。癸未，秦兵再出，进杰副将，与白广恩为先锋，进克宝丰，力战却贼，遂复郏县。会大雨粮尽，师还，降将李际遇通贼，自成帅精骑大至。传庭召诸将谋，杰请战，广恩以为不可，传庭笑其怯，广恩不怿。及战，杰先登陷阵，破贼坐纛，俘其将谢君友。贼兵益至，广恩引所部先遁，师遂大溃。贼长驱叩关，广恩力战，杰亦不救，引众至西安，取其家北奔延安，贼将李过追之急，复奔宜川，乘冰东渡。

甲申春，进杰总兵，召赴李建泰军前。杰退至泽州，沿途大掠。京师陷，杰复南走，福王封兴平伯，列于四镇。是时，朝议以杰辖徐泗，驻泗水；泽清辖淮海，驻淮安；良佐辖风阳，驻临淮；得功辖滁和，驻庐州。而杰意欲得扬州，扬州士民畏其残暴，闭关不纳，杰屡攻不克。督师史可法初欲以扬州与之。得功闻之，自谓身经百战，功甚高，而居庐州贫敝之地；杰乃降贼，且无功，顾得殷富之扬，意甚不平。可法不得已，议以瓜洲予杰，而移得功于仪真，俾牵制，杰乃止，然心忌得功甚。会登莱总兵黄蜚素与得功以同姓联兄弟，蜚移镇江南，畏杰之暴，移书请兵备非常，得功自以三百骑至高邮迎之，杰即潜使精卒伏于道中，得功行至土桥，方作食，伏兵猝起，得功上马，举铁鞭，飞矢雨集，腾他骑驰。

有骁骑舞槊直前，得功大呼反斗，挟其槊而扶之，人马皆靡，复杀数十人，跳入颓垣中，哮声如雷，追者不敢进，乃疾驰至大军，方得免，俱行三百骑皆没。

又始斗时，杰使部将袭仪真，得功兵拒战，颇有所伤，遂诉于朝，愿与杰决一死战。可法往吊，语之曰：“土桥之事，无智愚皆知杰不义，今将军以国故捐盛怒而归曲于杰，是将军取大名于天下也。”得功色稍和，而终以杀伤多为恨，可法乃令杰偿其马，奉千金为母赙，得功不得己始听命。

杰争扬州时，可法颇为所窘，至是感可法忠诚，愿与诸将协力谋恢复。其年冬，遣人致书肃王，请会兵诛贼，王答书谕以择主意，杰怒，上表出师，欲分兵驻归德，而身屯睢州，纠合义勇，以定中原。乙酉正月，杰引兵北上。其时守雎州，即许定国也。闻杰将至，使人远迎，阳为好语，愿处麾下效驰驱，口欲具杯酒申交代礼，杰忘前事，不之忌，轻骑往赴，夜深酒酣，从骑皆醉卧；定国潜使壮士挟长矛，升屋去瓦，刺杰杀之，尽歼其众骑，而渡河北降。翌日，杰部将李本身、高进库等屠雎州而还。

杰既死，得功复还镇庐州。其年四月，得功破左梦庚于铜陵，梦庚来降，论功加左柱国，移镇太平。未几，大兵渡江，福王开聚宝门西走，投得功营。时得功方聚兵于芜湖，见王泣曰：“陛下坚守京城，臣等犹可效力，今事去矣！”福王亲酌三爵饮之曰：“敬仗将军威力。”得功沥觯于地，矢曰：“不尽太马力以报陛下者，有如此酒。”俄而刘良佐引大兵追至，得功战铜陵时，伤左臂未愈，至是即督八总兵结束迎敌。良佐大呼岸上招降，得功骂之，勒兵欲战，将士莫有应者，愤甚，匹马独出，忽流矢中颊，拔视之，中军田雄矢也。度事不可为，奋前击杀数十人，刃缺，乃口吃其髯而自刎。得功己死，田雄及良佐挟福王还江甯。

得功粗猛不识文义，南都所下诏书，指挥多出群小。得功遇不合意，或对使骂之；然忠义出自天性，有以国事相规戒者，辄屈己改不旋踵。每战饮酒数斗，酒酣气益励，喜持铁鞭，战罢，鞭渍血沾手腕，以水濡之，久乃得脱。其军行纪律严，下无犯者，所至人感其德，庐州、桐城、定远皆立祠。

泽清，曹县人，以将材授守备，稍迁至大将。性至怯，常怀私观望，后渐跋扈，所至放兵焚掠，百姓苦之，甚于群盗。福王时，与廷臣互分党援干预朝政，奏牍纷如，朝廷每曲意从之。颇涉文艺，好吟咏。幕中畜两猿，名呼即至。一日宴其故人，酌酒金瓯，呼猿跪送，客见猿状狰狞，战惮不敢取，泽清笑曰：“君怖也。”命取囚摔死阶下，剜心及脑，置瓯中和酒，付猿捧之前饮酹，颜色自若，其凶戾多此类。大兵下扬州，泽清欲遁入海，己而投诚，未几，以谋叛诛。

论曰：或谓高镇智足知人，勇足勘乱，忠足任国，而万监军亦称其奇男子，自予观之，殆未尽然。夫杰之降，实由于窃妻。其在扬州，日事杀掠，扬人恨之刺骨，后闻其死，无不相庆。特以其上下泄沓，无一人以讨贼御敌为意者，独杰上表出师，孤军犯难；又其平昔，尝疏救刘宗周、郑三俊，颇知依附正人，故其死也，人多惜之，其实非虎山比也。虎山起行伍，积功至大将，虽扬州之事，有愧和衷，卒以国事为重，释怨罢兵。良玉东下，江左倚为长城。迨乎江甯不守，而沥酒誓天，不忘报国；田雄一矢，愤极自裁；较之作孽在前，而死于仇人之手，不无泰山鸿毛之别矣！

◎两太子崇祯帝三子：周后生太子慈良，及幼子定王慈灿，田妃生次子永王慈。

甲申之变，太子时年十八，上命避成国公府，而永定二王分投周田两皇亲。及出宫，仓皇奔散。已而周奎献二王，自成许待以杞宋之礼。帝后梓宫出城，二王青衣拜送，独太子不知所在。及贼挟二王舆晋王东出，百姓拥观，始讹传太子亦在贼营。及贼战败，晋王乘间驰入吴军，则又讹传太子为吴军夺归。及贼还京师，则并不见二王。即吴兵入城，亦但有晋王，不闻有太子也。

久之，有言定王被害于城西空苑者；又有言自成西奔，见太子绯衣乘马，随往山西者。至明年春，江南有故太子，莫辨真伪。而是岁之冬，北都先有一男子投周奎家，自称太子，言出宫时不及至公府，匿东厂门，暮出投一腐店，店主人为易敝衣，送崇文门外尼庵，又转匿内侍常进节家，今闻公主在，故来相看。奎首于官，执送刑部会勘，时进节及故阉王化澄皆言非伪。又研审周奎家奴，供称：男子初至，奎侄绎即引见公主，兄妹相向大哭；奎饭之，居家行君臣礼。至晚别去，公主赠以锦袍，戒勿再至。不数日又来，绎便留宿，谓云：“若毋言太子，第自称姓刘，说书生理，可以免祸。”男子坚执不从，乃逐之门外，随为逻卒执去。于是刑部主事钱凤览责绎负主背恩，下阶挥绎一拳，满尚书不能决，命且收监。

诘朝，周奎具疏闻之朝，即日廷勘，且召晋王及旧锦衣曾侍太子者十人质之。

十人一见齐跪曰：“此真太子。”而晋王不谓然，王化澄亦改词。男子曰：“我来看公主，非有他图。今为周奎叔侄所卖，真与伪等死耳！何必更辨？”于是收进节及十锦衣于狱。凤览上疏言：“昨周奎言：”即以真为伪，亦为国家除患。‘此语真情已露，请覆讯。“乃再召晋王及旧侍讲谢升廷质。晋王终不言是，升亦力证其非。男子乃呼升曰：”谢先生，前时某日，先生在某殿讲某书言某事，犹忆之乎？“升不得已，始一揖而退默不复语。凤览复怒升，斥其不臣，语侵晋王。

惟一内官诘其额上有瘢，男子云：“出宫时有白须老人以手抹予额，遂失此瘢。”

谳者以语荒唐，仍送之狱。时京城士庶纷纷上书，为太子辨抑，且痛詈谢升。疏上辄收系狱，而言者不已。摄政王乃坐便殿，亲询群臣。风览与赵开心独争之力，且言人各为其主。王怒曰：“真假且不必争，朝廷自有处分。但晋王胜国王子，谢升亦前朝大臣，而凤览不逊晋王，百姓毁骂大臣，皆为无上。除伪太子外，凤览、开心及先后系狱者，悉斩之。”廷臣为开心乞生，乃特赦之，而风览改绞。

此时南太子方随穆虎至江甯，匿高梦箕家也。穆虎者，高梦箕舍人，甲申冬，自北都还南，过山东，遇少年求寄载，许之。暮解内衣，灿然龙也，虎惊询，自言：即故太子，吴三桂夺还，逸之民间；语及帝后，则长号。虎问：“贼何以称若？”复涕泣交颐曰：“儿我。”虎挈之归，抵江宁，望见孝陵，伏地悲痛不能起。梦箕初犹未信。少年为述始冠时事，梦箕向为鸿胪寺序班，犹忆之；留之浃月，复送居其侄杭城高成宅内。

久之，少年渐露贵倨态，或惧，书达梦箕。梦箕令载送金华，将图入闽；然事已太露，不得已密报马士英。福王遣二阉先至金华，一见少年，抱定大痛。卢九德后至礼倨，少年呼名叱之，九德不觉屈膝；乃奉之至江宁，止兴福寺，夜半移入大内。翌日，杨维垣倡言驸马王，有侄之明，貌似太子，科臣戴英即据其语上奏，遂下之狱。三月六日，会审于大明门，福王召刘正宗、李景濂至内殿，谕之曰：“太子若真，将何以处朕？卿等皆旧日讲官，宜细认的确。”两人解意，至谳所，少年东向倨坐，随问置对。刘正宗更多设端以诘之，少年怒曰：“汝以为王侄，即王侄耳！且若辈不尝立皇考朝乎，何一旦蒙面至此？”诸臣有赧者，有怒者，以穆虎亡命未获，仍送之狱。诸臣回奏，福王召对，谕曰：“先帝身殉社稷，今侧耳宫中，望卿等奏至，若果真，使仍为太子，谁知又不是。”时中外多上疏诋杨维垣，责马士英当保全太子。

穆虎旋执得，搜其衣中，得高成家书，有或往楚或往闽等语，士英仍复请召旧讲官方拱乾辨之。初八日再讯，拱乾时以从贼系狱，正宗及张捷、高倬辈先以名帖邀方至寓，迎谓曰：“先生恭喜！此审全在先生一言，不惟释罪，亦可高擢。”

方唯唯。既集午门，少年仍前倨坐，众簇拱乾至，少年一见即曰，“方先生尚无恙？”拱乾不敢应，退入众后，亦不言真伪。或言太子口中有虎牙，足底有双痣，验之皆不符，王铎便欲加刑；而提塘突传黄得功所刊疏至，语甚忿激，铎气稍夺，叱且送狱。次日，正宗、沾、铎等合疏言假冒是实，请俟提到高成，加刑严讯。

疏既具，使拱乾署名，拱乾辞。十五日三汛，高梦箕、高成、穆虎皆提到，李沾首呼王之明，少年曰：“何不呼明之王？”沾喝役动刑，即上夹拶，少年大呼太祖皇考皇帝，声彻内外。又夹讯高梦箕、高成、穆虎，必欲究之楚之闽，何人主使，何人附从。三人供亦含糊。大理葛亮密谓沾、正宗曰：“诸公度朝廷兵力，能声左郑之罪，制各镇死命乎？既不能矣，而急之，恐激变。”沾等悟，始叱宽刑送狱。少年出午门，有旧伴读邱致中跪持痛哭，福王闻之，立收下狱，与前往金华二小阉皆掠死。时又有钱某者，密疏请速结案，士英将从之，值左兵东下而止。

是年正月，京师已决凤览，谢升早朝出，忽遇之途，惊而得病，颈渐肿，将死，惟呼钱老先生且宽我。摄政王闻之，亦信北太子为真矣。已而东安作民乱，称太子，敕兵部发兵剿灭，并男子斩之。在南者，豫王挟之至京，不知所终。

◎两疑案乙酉正月，明掌刑指挥许世藩奏会审僧人大悲事，略云：“臣等奉旨于初九会审大悲；供云系休宁人，父朱世杰，母吴氏。悲初在苏州出家，已卯岁，先帝封悲为齐王。壬午，到镇江银山寺，得见潞王。甲申四月，到无锡海会庵，潞王来与悲披红，认为一家。秋间，王使李承奉强悲探南京消息。十月，悲至都，住芙蓉庵。腊月二十一日，到清江湾，见王船偶书活佛潞王钦差皇帝封条贴船头。

明日，住张道人家，又明日，被获。若问详悉，有悲自写履历冤单，在芙蓉庵。

臣等随移文关取，内称圣僧大悲年三十，封齐王，成活佛等语。又开欺活佛，泄天机等各款大罪，语同梦呓，状类疯癫。“又奏：”臣等续奉旨严刑覆讯，大悲复供云：“潞王斋僧好道，施恩百姓，该与他做正位，故六月中有户部申绍芳议保潞王；近又闻钱谦益在圣庙议保潞王。‘据此，该臣看得大悲虽似疯癫，实系招摇，或为前时报德，或为后日居功，但潞王未必知耳！”奏上，福王与士英皆不欲究，申钱具疏自辨，即奉俞旨。后法司拟悲照妖言律，于三月晦日弃市。

论者谓世藩续奏，全因阮辈欲罗织东林，不足信明矣。即谓之疯癫梦呓，犹有可疑：夫悲既下狱，知当时意旨，得不托之疯癫梦呓以冀免耶？且会审时以帕蒙首，所供语人皆不得闻，焉知不有不使人闻见者？即履历冤单，焉知不更有所云？而第谓之疯癫梦呓也。更可异者，阮杨既欲借以罗织东林，岂申钱一拜疏可免？且士英复何畏惮而劝令中止，福王更何顾恤而不欲深究？然则此事在君相或心有所怯，而逆案诸人反未必知也。

三月丙申，下宫眷童氏于狱。福王娶妃黄氏，又娶妃李氏，皆早卒。童氏者，或继云妃，或云司寝，乱离后，氏与太妃各依人自活。福王既迎太妃，不复寻问童氏。久之，有诣刘良佐自称福王妃者，良佐具仪卫送之江宁。既下狱，氏细书某月日入宫成婚，某月日洛阳城破，妾自具膳，奉旨帕裹头逾墙而走诸情节。且言：“今已失身，何敢复偶至尊？但愿一对天颜，诉明衷曲，死无所憾。”福王见之愈怒，命内臣屈尚忠会同锦衣冯可宗严讯，氏号呼咒詈，既加极刑，始供本周王妇，误闻周王为帝，故来耳。卒瘐死于狱。

论者谓凡人假冒，必有其可蒙饰；若妃匹之际，将何所蒙饰而假之，且求见之？乃童氏之求见愈切，而福王之天颜愈杳；即日恶其失节，亦何妨明正其罪，以释群疑，曷为而终靳此一见？即太妃亦不召入一讯也。岂王不可见，太妃亦有不可见者耶？苟王与太妃俱不可见童氏，则大悲之来历愈可疑，而一死固其宜矣。

野史氏曰：“余闻大悲初称崇祯帝，又称齐王，继复称神宗子，因宫闱有隙，寄育民间，长而为僧；其言诡诞不足信，然知其决非妖僧也。童氏之为继妃，为司寝，为淮上私奔，亦未可定，然知其决非周王妇，与福王全无瓜葛也。余姚黄宗羲，桐城钱秉镫皆以福王为李伴读，非朱氏子也，而童氏乃真妃，故当时讥刺诗有”隆准几曾生大耳，可哀犹自唱无愁；白门半载迷朱李，青史千年纪马牛。“

说者又谓东林复社之事，深憾马阮，故造此谤，似矣。然观童氏之哭求一见而不可得，后之人犹不能无疑焉。“

◎使臣碧血左懋第字仲及，别号萝石，莱阳人；崇祯辛未进士，初知韩城县，有实政，以御贼功，擢给谏，累疏言时事，皆中利弊。十六年秋，出察江防；明年春，京师陷，福王立，擢右佥都御史，泣陈中兴大计。时方择人使北，众莫敢往；懋第以其母留京骂贼而死，骸骨未返，上疏请行，于是加兵部侍郎，赐一品服为正使，与都督陈洪范，太仆少卿马绍瑜偕行；授经理河北联络关东之命，兼祭告先帝后，册吴三桂为蓟国公，懋第以通好遣使，不宜兼授经理册封之命，又绍瑜尝为已所劾罢，不可复与共事，言之马士英，不听。将发，复上疏曰：“臣此行生死未卜，愿陛下以先帝仇耻为心，瞻高皇之弓剑，则思列圣之陵寝所存；抚江上之残黎，则念中原之赤子谁恤？尤望选将练兵，枕戈待旦，必能渡河而战，始能扼河而守；必能扼河而守，始能画江而安。”士英拟旨褒纳，畀白金十万两，帛数万匹，以兵三千护之。既发，或谓懋第曰：“口事贵于死事，宜以代先帝复仇为辞，先廷谢之，待其情意渐洽，方可议款。”懋第曰：“君言诚是，但敕书谓不屈膝，方为不辱君命，吾知有君命在也。”

八月，舟渡淮，九月，行及德州，见北示云：“南使只许百人进京，余留静海，著自备盘费。”次早，前示旁另粘一示云：“我乃俯偻而循，汝犹正立而面，本非不令而行，何怪见贤而慢？”摄政王闻之，意甚不悦。进至沧州，陈洪范先遣人奉册命授吴三桂，三桂不启封，即以进摄政王，王因发怒读，来使不敬。十月朔，至张家湾，越数日，礼部官始来迎，将处以四夷馆，懋第争之力，乃服衰，奉国书，从正阳门入，馆鸿胪寺。翌日，内院刚林榜什一十余人至寺，刚踞椅上坐，左右布毡于地，余人坐右毡，指左毡令使人坐。懋第正色曰：“华人不惯席地。”取三椅与刚对坐。刚责以不遣兵讨贼，而擅立福王，懋第反覆抗辨良久，刚曰：“无多言，朝廷已发兵南下。”懋第曰：“江南兵多食足，莫小觑了；且南以礼来，北以兵往，恐非初时救灾恤邻之意？”刚不答而去。懋第随以谒陵改葬请，刚传言我朝已代尔等哭过祭过葬过，今不必。懋第乃于寺堂陈太牢，偕两副使哭临三日。先备寸楮，令都司某潜出归报。

当是时朝廷心重懋第，又未悉江南虚实，馈饷礼貌犹厚，已而以侯爵诱陈洪范，备得其情，决计南伐，即于二十八日遣还。已出京，陈洪范潜请身赴江南招谕四镇，而留懋第等勿遣。于是追执懋第及马绍瑜于沧州，拘于太医院。久之，洪内院来访，懋第叱曰：“此鬼也。松山之战，洪公身殉马革，赐祭赐葬，死久矣！安得复有是人？”洪惭而退。阅数日，李建泰来见，懋第复叱曰：“此非先帝宠饯督师，不能殉国而从贼乎？何颜见我！”李亦不敢见而去。乙酉三月十九日，懋第在院求得一羝羊，奉表祭告故君；复为文，以只鸡樽酒，奠殉难诸大臣，哭两眦尽血。

未几，金陵破，北宫以驼酥羊炙来馈，且说之降，懋第痛哭不食，题诗院璧云：“峡坼巢封归路回，片南下意如何？寸丹冷魄消难尽，荡作寒烟总不磨！”

会中军艾大选先发，懋第立杖杀之，北官来责，懋第曰：“吾自行我法，杀我人，与若何预？”摄政王乃遣兵至院，勒令剃头，懋第及从官陈用极、王一斌、王廷佐、张良佐、刘统五人皆不屈，同执下刑部狱，旋移水牢，绝其食饮。积数日，懋第执志愈坚，拥见摄政王，懋第长揖不跪。王必欲活之，问在廷谋臣云何？

陈吏部曰：“为崇祯来可饶，为福王来不可饶。”懋第曰：“若曾中会元榜眼，亦知今上是先帝何人？”金侍郎劝之曰：“先生何不知天命？”懋第曰：“先生何不顾天理？”摄政王责之曰：“若自谓循理，何食我朝粟逾半年而犹不死？”

用极从旁答曰：“若来攘我朝之粟，反谓我食若粟耶？”王怒曰：“若辈何人而亦不跪？”命捶其颊，用极喷血呼曰：“士可杀不可辱。”王复改容曰：“汝等不畏死，皆忠臣也；然降亦自佳。”懋第惟请速死，王顾廷臣莫为请者，乃挥出斩之。懋第从容至菜市口，顾五人曰：“悔乎？”皆答曰：“求仁得仁，又何悔。”

懋第连呼好好，南向四拜，端坐待刃，忽一官飞骑至，呼曰：“降者爵以王。”

懋第曰：“宁为南鬼，不为北王。”时正晴明，忽风沙四起，屋瓦皆飞，刽子杨某涕泣叩头而后行刑。五人皆死，惟绍瑜获免。有蓝铢者与游击樊通及用极门人徐敷瘗懋第于白马寺旁，以四人，而独火用极尸，负骸骨归昆山。用极字明仲；一斌宁国人；良佐、廷佐、刘统皆上元人。

野史氏曰：“古人言‘从容殉节难，慷慨死义易。’以余观之，忠孝实根至性，必非一时所能勉也。史督师当国步艰难，鞠躬尽瘁，死而后已，拟节文山。

而有弟可程官庶常于北都，降贼，贼败南归，可法请置于理，王以可法故，释归养母；厥后流寓宜兴，阅四十余年而卒。萝石弟懋泰官员外郎，亦降于贼，后任本朝，一日至院谒兄，萝石叱曰：“此非吾弟也。‘麾而出之。自非有不可移易者，兄弟之间何以相反若此？然则韩子性有三品之说，殆未可以厚非也欤？”

◎南都死难南都之破，明臣殉难者十二人：以新城黄公端伯为首，其十一人：曰高倬，曰刘成治，曰吴嘉胤，曰龚定祥，曰陈鹿及子自俞，曰陈于阶，曰吴可箕，曰王赞明，曰董启明，曰黄金玺。诸人者，自高倬外，皆非柄国谋事荷鼎铉栋柱之任者也，而慷慨授命，大节皎然。嗟夫，国家无事，公卿大臣享其尊荣；不幸有变，儒生小臣奋其义烈。时势使然，曷足怪哉！

黄端伯字元公，别号海岸，建昌新城人；崇祯戊辰进士，初授宁波推官，改杭州，以忧去；服阕，弃官为僧，事沙门雪桥于庐山。朝廷下省勘问，不得已复束发。福王僭号，改授主事。及王师渡江，福王出走，延臣潜遁，端伯不动。保国公集群僚会议，人怀异心。日中不决，端伯抗声曰：“今日之事，从驾为轻，保国为重。吾辈当图其重。”众皆默然，议未毕而降表已行矣。翌日，豫王兵至城下，见门未启，遣使呼曰：“既迎天兵，何闭也？”有老人登陴应曰：“自五鼓候此，待城中稍定，即出谒。”骑曰：“若为谁？”复自喝曰：“礼部尚书钱谦益。”有顷，戎政赵之龙至，率群臣启门，伏谒，迎豫王入宫。端伯闻变，大书于门曰：“大明礼部仪制司主事黄端伯不降。”王闻而异之，遣骑邀至，坚卧不起，骑执之入见，左右使跪，端伯叱之，面南趺坐。王责之曰：“尔以弘光为何如主，而欲为之死？”答曰：“天王明圣。”曰：“马士英如何？”曰：“马士英忠臣也。”王曰：“士英何得为忠臣？”答曰：“不降而扈太后入浙，何谓不忠？”顾指之龙辈曰：“此则不忠之大者。”王曰：“素闻先生耿介孤直，今欲相荐何如？”端伯不应。曰：“闻尔好佛，若以善知识礼相待何如？”复不答。

王曰：“南来硬汉仅见此人。”命送之狱。端伯在狱，言笑如平常，门生某入见，劝之稍贬，端伯怒骂，掷之以砚。在狱几一月，王使骑问曰：“先生降与不降，决于今日。”端伯笑曰：“吾志遂矣。”同骑出通济门，至水草庵，曰：“愿毕命于此。”一卒刃之，手颤刀坠，端伯厉声曰：“何不直刺我心？”如其言而瞑；随而观者千百人，皆持香哭拜。

高倬号枝楼，忠州人；刑部尚书，仰药死。刘成治字广如，汉阳人；崇祯甲戍进士，官户部郎中，赵之龙将出降，入户部封府库，成治愤怒，手搏之龙，跳而脱免，成治遂自缢。中书陈鹿及其子壬午举人自俞，五官拿壶陈于阶，上海人，孝陵卫军董启明，中书龚定祥字伯兴，无锡人，癸未进士，五人皆缢死。廷祥马世奇门生，有女名静照，能诗，痛父之死，见之，吟咏，名鹃红集。吴嘉胤字绳如，华亭人，时官主事，奉使出都，闻变，还谒方孝孺祠，将投缳，为家人所阻，不得死。及发令下，乃冠带谒孝陵，既登雨花台，复拜方正学像，而自经于宋杨忠襄墓松树之下，留书上豫王：一请善待故君，一请禁伐孝陵木，一请封太祖后以备三恪。王赞明，邳州人，国子生；于天启中尝上书攻魏阉，因通政使不以闻，故得全。甲申秋，刘泽清与王燮置酒高会，赞明衰而前，责以大义，燮怒击之狱，泽清解之，得口去。至是先于相山自开葬域，集亲友，与决曰：“此地当往来之冲，吾不死于家而死于此，使过而见者有动心焉！天下事未可知也。”遂自经。吴可箕、黄金玺皆江宁人；可箕字豹生，国子生，自缢于鸡鸣山，而金玺闻黄端伯不屈，亦大书其门曰：“大明武举人黄金玺，一死以愧为人臣怀二心者。”扼吭而卒。

◎南国愚忠江宁既定，豫王分遣降官安抚东南，钱谦益启使其客同行，致书绅士，有“名正言顺，天与人归”之语。使臣黄家至苏州，明巡抚霍达已先遁，士民执香迎家入居察院，方出示安民，而前监军道杨文骢自镇江南奔，过阊门，闻有北官，突入城执家并其从骑歼之。豫王闻之怒，而谦益亦谓非兵不定；于是命贝勒以八万兵下苏杭。南国之祸，自此始矣。

然王师之东出也，所过之地，士民仍壶浆以迎。贝勒留李延龄守苏州，委降将陈梧及秀水胡之臣守嘉兴，而移兵趋杭州。明潞王常氵芳度不能守，率在城各官迎降，请毋杀百姓，贝勒许之，按兵不入，市不易肆，东南郡邑，一时帖然，犹若不知有鼎革之事者。自发令下，而人心始摇，于是前朝孤臣义士，与远近奸民素怀异志者，借以为资，纷然四起：若嘉兴之徐尚书石麒，嘉善之钱学士上升、屠编修象美，松江之沈总督犹龙，江阴之诸生许用、典史陈明遇；在苏属者：若嘉定之侯通政曾、黄进士淳耀，常熟之总兵何沂，太湖之徐云龙、鲁之屿，陈墓之陆世钥、昆山之贡生朱集璜、翰林朱天麟，皆以兴复为名，弄兵潢池；而逃将黄蜚、吴志葵分屯近地，与相犄角。王师以次剿灭，稽骸流血，数郡之民，死者无算，虽其自取，亦谋国者有未善焉。

是岁之春，昆山童谣曰：“富家莫起屋，贫人多食肉；新秋初五六，白日闻鬼哭！”入夏警报日至，士民有自城迁乡者，亦有畏乡村多盗反迁入城者。俄传新朝遣官来苏安抚，旋闻安抚官为杨副使所杀，北兵不日将到，知县扬永言走匿泗桥陈宏勋家。闰六月，大兵驻苏州，绅士里耆即相率至胥门纳款；李延龄委前昆山阎丞茂才署县事，未几而发令下，茂才出示晓谕，且持名帖口士绅家叩请，人心方骇。忽传陈墓陆家兵破郡城，北兵远遁，遂焚县治，毁堂宅，茂才逾垣走，追杀之仓桥，而推在籍总兵王南阳佐才为主，以应世钥。世钥者，字兆鱼，陈墓富室，本以备盗聚众；至是乱民拥之来窥郡城，城中无赖争起应之，焚巡抚公署。

李延龄敛兵南园，登瑞光寺浮屠四望曰：“是何能为也！”即发数十骑分守城门，乱民欲走，复令骑多委金钱于地以诱之，已而诸门皆闭，不得复去，束手就戮者千余人，惟世钥得脱。鲁之屿及徐云龙先后自太湖来赴，延龄击杀之屿，破云龙于胥门；又夜出兵从望亭探浒墅，至枫桥，城中亦焚杀，胥盘二门内外，死者数万，乱民慑服莫敢动。郡城既定，遣降将洪某先剿常熟，战于华荡，乡兵多死，何沂遁去，百姓开门降。昆山既杀茂才，邑绅朱天鳞、徐开禧等各募乡兵，或屯真义，或屯双风；杨令亦募乡兵数百人，入城共守。七月初四辰刻，城南传言北兵已到真义，初云四五十骑，继云百余骑，乡民方截杀，愚民犹引领望捷音，而铁骑数千已过云阳桥矣。未刻，王师齐集仓基，炮声叠叠，薄暮大雨，炮声止。

是日李成栋屠嘉定。初五日黎明，炮声举，杨令匹马先遁□□□□西城破，王南阳战没，朱集璜投东禅寺后河死。午刻，下令屠城。至初七日午后，始封刀。是两日天气晴明，而风色惨淡，空中无一飞鸟，暮皆大雨，震雷轰烈。官军忍悍者，辄仰而祝曰：“雷老爷，非吾等不用命，手足来不及。”亦或善根未断，宵半呼天佛号，以祈佑护。初八日，王师拘掠千艘，载虏获西去。约计城中男妇逾垣得出者，十无—二；巧掩得全者，百无一二；骤遇炎雨，尸皆变色，有素紫赤白黄黑之不同。其死之状：有倚门，卧床，投阁，板槛，反缚，攒捆，压木柱，斩首，斫颈，裂肩，断腰，剜肠，陷胸，支解，寸磔种种之异；以至悬梁挂树，到处皆是；井坎池潭，所在皆满；呜呼惨矣！先是县治桃花六月盛开，杨令犹与客赏花痛饮，及大兵来剿，邑人王志古时以同知从军，因父母在城，踵叩各营求开一面；故正师专屯城西，多发空炮，骇之使走。奈起事者倡死守之说，坚闭六门，不开出入，以致阖城同殉。后人有诗云：“竖儒倚堞空言守，辜负桃花六月春。”盖桃，逃也，示之逃而卒以不逃被屠，故云。

是月，李成栋自吴淞袭吴志葵于泖湖，并黄蜚擒之，遂用董思白之孙廷对为间，托言访沈总督，以袭松江。松人觉之，追斩廷对于青浦。会有制造军器至城内交者，犹龙命启门。忽报黄蜚溃兵至，皆以红巾裹头；犹龙素恃蜚为援，不为备，王师因得突入，杀犹龙及里人中书李待问、在籍知县章简而屠其民——犹龙字云升，待问字存我，简字坤能，——又进破金山，杀其守将侯承祖。嘉兴已降，胡之臣署郡篆。之臣素微贱，又藉口军需，严威刻剥，百姓恨之切骨。陈梧素怀二心，发令至，梧先倡言曰：“剃发小事，妻子不保耳！”百姓闻之沸然，走之臣署，执而杀之于毯场。徐石麒乃率绅士与陈梧歃血定盟，为城守计。王师至，梧出兵御之陡门，大败。已而新安援兵（疑阙）于麻省墩，城外乡兵一歼于姚油车，再歼于石灰桥。贝勒在杭州，又发披甲三千济师，直抵锄头坝，陈梧知已危，夜开东门出走平湖。比李成栋定松江，则嘉兴已屠，嘉善巳破，石麒及士升皆剿灭矣。

当是时东南略定，惟江阴一城未下；成栋乃多运大炮，兼缚二帅，回师而北，会攻江阴。既至，先使二帅作书招降，蜚曰：“我与城中无相识者，何书为？”

驱之城下，蜚终无语。志葵以投诚劝，守者叱之曰：“若为大帅，不能斩将克敌，为人所缚，自应速死，何用多言！”盖其时江阴固守已再阅月矣。初江阴闻南都之破，守备陈端芝、典史陈明遇、徽商邵康公及邑中绅士破家聚众，适淮抚田仰以益阳王至，众即奉之为主；而以康公娴武事，推为大将。前都司周瑞龙泊江口，相犄角。已而康公败死，瑞龙水军亦遁，百姓开门迎降。比闻发令，诸生许用者，哭于明伦堂，大言曰：“头可断，发不可去。”于是城乡兵一时俱起，拘新令于一室，推旧典史阎应元摄县篆。应元者，字严享，北通州人；甲申岁，海贼顾三麻入黄天港，应元往御，手射杀三人，以功迁英德主簿，道阻未赴；故明遇迎之入城，属以兵事。瑞芝以巧思以己意造铁挝木铳。又有黄云江者，善弩，发无不中，王师尤惮之；久攻不克，乃使刘良佐策马环城谕降，应元骂之曰“吾一典史耳，死何足惜！汝为朝廷侯伯，不能以死报国，今日有何面目来见此方父老？”

因大书一帜，“留千古半分忠义，存大明一寸江山。”

一日，王师忽见城中火烟不举，城门不闭，麾兵直入，百姓皆伪降。北将入居官署，夜半伏发，有壮士某挟双斧，逾重垣，直至署中寝室，斩北将首，大呼杀出，外兵四合，并其麾下皆歼之。已而度食将尽，又潜启北门，携载老弱入海；向夜离城二十里，悬灯江岸，大书“大明忠义营”五字其上。王师见灯，分兵往击，至则寂无一人，即悉持其灯还。在营兵惊疑相口，城中因缒壮士以袭之，降将许定国与总兵二人皆死焉。及成栋自南来，攻城益急，炮轰无虚刻；应元坐卧城上，与其下同甘苦，守陴咸誓死无悔。八月望日，应元等倾家财具饮馔，令守陴者轮流赏月，自携酒城隅，四坐歌啸；许用又作五更曲，使善呕者齐声高唱；然城外听之，已半作鬼声矣！至二十一日大雨，祥符寺后城陷，王师乘烟雾混杂时，逾入屠之。明遇用举家自焚；应元投水；王师曳出磔死；训导冯厚敦、在籍中书戚勋偕妻子同自尽；举人夏维新、诸生王华、吕九韶皆自刎。惟黄云江素善弦歌，挟一胡琴出城，人莫知其弩师也。江南起兵者，率同儿戏，惟江阴相持最久，又以老弱先遁，比城破，丁壮在城者，战死已十之六七，空壁而巳。

贡生黄毓麒者，好学有盛名，尤精释氏学，与门人徐趋举兵行塘，与城中相应；及城破，两人逸去。丙戌冬，侦江阴无备，率壮土十四人袭之，不克，趋死；毓麒遁避江北，其子大湛、大洪被收；兄弟方争死，而毓麒以敕印事发，逮系江宁狱，将刑，命取衣自敛，忽瞑目趺坐而逝。自诸人外，群盗蜂起，以白布缠头，号白头兵：临平山则有陈万良；永昌寺则有艾茂环；吴江则有吴日生；他若沈津、柏相甫、周天舍等，不能尽录。惟日生外通鲁范，兵有纪律，余皆口称打粮，所至村落，焚劫一空。又伺富贵人或其爱子，擒匿盗穴，勒令取赎，者往往碎磔令示众。

日生名易，吴江人，生有膂力，斥弛不羁。癸未明年，京师陷，走谒史可法于扬州，可法异其才，题授主事，留为监军。又明年，奉檄征饷江南，未还而扬州破，吴江失，乃走太湖，与同邑举人孙兆奎、诸生沈自炯、自炳、武进吴福之等聚众得千余人，屯长白荡，出没旁近州县，道路为梗。唐王闻之，授易兵部侍郎，督江南军。鲁王复封易长兴伯。已而兵败，兆奎等皆死，惟易走免。父承绪、妻沈、及一女皆投水死。明年，易乡人周瑞复聚众于长白荡，将迎易为帅，事泄，被执不屈而死。自日生被擒，陆世钥众散走死，徐云龙亦缚其同事蔡坤以降，群盗始尽投诚，当道给札授衔，听其归里，锦衣顶帽，公然与州县抗礼。然仍阴行劫掠，流毒几十余年，渐次剿除，东南始定。

◎嘉定之屠中之祸，吴志葵实成之。志葵者，明总兵镇吴淞者也。当江宁初破，令钱默即弃城去，众拥邑人须明征摄篆，按籍抽丁，以备他变。及贝勒定苏州，分兵驻太仓，明征纳款，迎新令张维熙到县，人心帖然。志葵闻之，引兵至东郊，声言欲取新令，明征率众登陴，其意实拒志葵；而新令心疑，暮见吴兵举火大噪，惧而宵奔。翌日，志葵入城，谕百姓曰：“尔民不可忘故主，今上流诸军，刻期举事，宜集乡勇坚守以待。”于是群情惶惑，而乱机伏矣。闰六月丙戌，维熙复到县，遍谒乡绅，未有应者。俄而发令至，百姓初传豫王有剃兵不剃民之谕，及闻概令发，皆大骇，于是远近乡兵不约而起，而乱形著矣。

志葵之逐新令也，刮库银舁大炮而去；不数日，即走泖湖。贝勒命李成栋来镇吴淞，成栋过县，步骑二千，战船百艘，须张供输恐后；成栋亦掩锋锐，禁淫掠，托言修船，分兵留东关，与为犄角。乡兵虽起，莫敢先动。忽志葵飞檄到县，言合诸路兵复吴淞，兼使游击蔡乔协定嘉定；于是各镇乱民，一时云集城下，明征见人心汹汹，始语之曰：“杀敌者东关去。”乱民争赴东关，举火焚北舟，官兵几者死百人，而燎原之势不可遏矣。

当是时，太仓士绅率先发，而四境之民不服，日治兵来攻；故王师之驻太仓者，不能与吴淞相策应。丙申，成栋募土人为导，使数十骑往太仓取师，罗店民截之，不得达。是夜月食，天无纤云，色黑如漆，占曰：“邑城空。”丁酉，侯黄二绅始入城，与举人张锡眉、龚用圆、诸生马元调、唐全昌、夏云蛟等，聚士民议坚守计：侯主东城，黄主西城，东北二门，用石叠断，西南二门，以时启闭，上扬白旗，大书“嘉定恢剿义师。”随具书迎蔡乔。戊戌，王师剿罗店，战于马桥，又战于朱龙桥，乡兵败，遂屠罗店，执唐秀才磔之。秀才名景曜，尝书碑立马桥，责成栋背国者也。是日，城中杀须明征。辛丑，逐新令。壬寅，获太仓浦嶂之党来为间者四人杀之。癸卯，官军复夺路往太仓，转战至北关，方过仓桥，城上发大炮，连桥击断，杀三人，成栋之弟与焉。乙巳蔡乔至。丙午，祭旗，将于东门外安营，成栋侦知，严阵以待。蔡兵皆市人子，骤遇之，不战而溃。乔持铁锏冲阵，夺一马乘之，孤身独斗，力竭将陷；邑人徐福跃马救出，即引余兵遁去。

己酉，成栋悉师出娄塘，镇人截之于宣家坟，不胜。日暮王师营砖桥，分阵杀掠诸村落；而各镇犹传李兵为志葵所破，自吴淞北遣，一路为乡兵杀，止存数十骑，愿献精金买路归娄塘，皆聚众裹粮，来集城下，城中许以厚赏。七月庚戍朔，追击成栋于娄塘，乌合之众十余万，成栋分其骑为十数处，落落散布。兵既接，四面驰突，劳若风雨，乡兵拥挤四溃，前阻长河，杀溺死者无算。王师遂屠娄塘，括取金帛子女归太仓。城中闻之，无不夺气。辛亥，成栋传榜至城下谕降，侯黄素重名节，却之不视，急督民夫焚城外房运砖瓦上城，饥瘦触暑，仆者相望。

登楼四顾，满目黄沙，乡兵无一至者，孤城荡荡，仅一白旗迎风招。将近黄昏，气色惨淡，鬼声啁啁，起事诸人，惟掩泣相视而已。

本土城，嘉靖间，邑令杨旦以砖石，颇称完固。壬子，成栋会师攻之，猝不能破。是夕有赤气起北方，俄变成黑，守陴者喧传一神人披发仗剑，立马云中，皆言元武神助我，可无恐。然瞰城外兵益众，攻益力，炮声震撼，地裂天崩，中夜无虚刻；炮屑铅屑落屋上，蔌蔌如雨；婴儿妇女鼠窜狼奔，虽至穷苦，必以一簪一珥系肘间，曰买命钱。至五更，忽大雨，守城者已露立三昼夜，又举体沾湿，不能支。城外一将以大桌覆首，蹑云梯，疾如飞鸟；城上砖石如雨下，悉止桌中，一跃而登，城逐破。癸丑辰刻，成栋入，下令屠城，约日入后闻炮即封刀。

时日晷正长，各兵遂得悉意穷搜，家至户到，每遇一人，辄呼：“蛮子献宝。”

其人悉取腰间付之，满意始释去。后遇他人，胁之如前；所献不多，即斫一二刀，至物尽则杀。刀声砉砉，达于远近；乞命之声，嘈嘈如市；所杀不可胜数，而妇女惨死者尤多。

城初破，峒曾在东门第一铺；峒曾望城异，见事急，挥其二子元演、元洁曰：“吾死分也，祖母在，若辈当代我奉养。”二子痛哭而去，至孩儿桥，皆被杀。

峒曾仓卒投水，一卒引出斩首枭示。淳耀在西城，闻兵入，急命启门，而街道因豫备冲突，皆阻塞木石，难民争门，□蹶困顿不能达；然幸而逸出者，犹数千百命也。淳耀下城，与其弟渊耀走其平日读书处曰：“南庵。”主僧无等尚在，献茶，淳耀谓曰：“大师宜避，愚兄弟从此别矣。”索纸笔大书云：“大明进士黄淳耀，以弘光元年七月四日自裁于西城僧舍。呜呼，进不能宣力王室，退不能洁身自隐；读书鲜获，学道无成；耿耿不灭，此心而已！异时中华士庶再见天日，论其世者，尚或鉴之！”书毕，顾视渊耀，已赫然梁间矣。淳耀缢其左。

乙卯，成栋拘集民船，载掳获北去。时城中无主，血肉狼藉，僧人得脱者，方日取被焚木料，聚尸焚之。忽浦嶂弟峤引士兵至邑，山人郑玄不胜其愤，登城数之曰：“吾嘉定太仓，仅隔一水，被屠未及数日，汝竟人面兽心，不念桑梓，亦须思汝祖宗先朝臣子，曾受国恩；今乃公然欲来作贼！剥取煨烬，狗彘不食汝余。不去将馘汝。”峤词穷气索，掩面而走，归语成栋曰：“将复叛。”会讹传吴总兵以海上师至葛隆外岗，乡兵再聚，遇发者骤杀之。癸酉，王师往剿，乡民迎战于织女庙，王师死者数十人。一将长身铁面，偶失队，为镇人朱六所持，同坠河中，被杀。葛隆之民，欢声动地。战罢，各酣饮熟睡，天未明，大兵掩至，一时束身受屠，兼及外岗无得免者。

丙子浦嶂引土兵再屠嘉定，髦稚不遗。嶂留摄县事，诸生宣中恂以留发枭首东门，嶂友娄复闻，亦以违令，并其家属缚至，娄哀呼曰：“浦君屏好友，倘释予，当厚报。”语方脱口，首已去颈。又徐贞甫者，吴淞人，夤缘为本镇把总，假发名目出行劫，断人手足，食人心肺，百里之内，草木朱殷，腥血之气，结成红云；二三遗黎，重足屏息，莫敢言“身体发肤，受之父母，不敢毁伤”矣！

是月，吴志葵、黄蜚同被擒于泖湖之豆腐浜。

论曰：“自古愚民可与乐成，难与图始；故易称革言三就，已日乃孚；盘庚迁殷，吁戚矢言；更制之不易，承平且然，况易姓之际乎？国朝定鼎，天与人归；发一令，东南蠢动，虽皆托兴复名，其实首鼠两端者多耳！盖衣冠制度，不难立变，若发一去，虽欲朝秦暮楚而不得；故新令一下，乱者蜂起。岂真人怀反古之思，户切旧君之痛，而不以从周为愿哉？福祸之际，愚者易惑，势使然也。令谋国者早鉴及此，稍为宽假，四方既定，人心始一，则金线垂辫，将有不令而从者。急之一时，致成奇惨，不能不为国家惜之。”

◎项周失节项水心名煜，吴县人也。天崇间，吴中制义，皆尚六朝子史。水心为诸生，独矫以空灵肖刻，文名大噪，堆砌之风，为之一变，子丑联捷，皆抡魁；选庶常，阁试馆课，文出纸贵。朝廷诰敕，拜命者以得水心应制为荣。两入春闱，甲戌榜元李竹尹青，癸未榜元陈百史名夏，皆出其门。已进宫詹，位尊望重，瓯卜直口指间事矣。水心之寓，与倪鸿宾、马素修两公并街。京师陷，三人约同死节，水心流涕书身后事，与客纵饮，将俟醉自裁，而甲戌门生黎志升忽驰马排门而止，大呼入朝，且曰：“今日魏征，非老师而谁。”水心怒骂，黎竟挟之而去。周介生钟，水心癸末所拔士也，时寓王百户家，闻城破，王约同巷战，不果，即自缢；介生亦投环，其仆救之，不得死。黎挟水心入朝，过其寓，其仆喜，奔告水心；黎郎遣骑促周，亦挟之同行。既见贼，反云两人系彼门生；于是报名铨职，刻入缙绅。

吴门士庶初传自成登极，诏有“一夫授首，四海归心，比尧舜而多武功，迈汤武而无惭德”之语，谓必出名手，皆窃拟水心。继又传有请下江南疏。于是声罪致讨，逐其人，火其居，华椽广厦，一时都尽。水心方乘贼败，偕周南窜，闻之不敢归吴，而同匿于金沙。介生素悍讦，梓里多与龃龉。既从贼，宗亲邻社，方欲得甘心。及闻携侣而归，远近不约而集，并项执送留都，囚服泥首，陷狱月余。西蜀高倬迁司寇，恨周平日谈忠说义，以骂天下，乃新开板，选劲卒，独提出痛杖二十，即日具题，同光时亨、武愫肆市正法。水心援助饷例，近地门生敛三千金上户部；而倬亦己丑同年，开一面网，得出狱，夤夜过金阊入越，投四明冯元<风>.元<风>者，元<风>之弟，亦水心癸未所拔士也。元<风>虑人窥伺生衅，馆之村庄，戒以舀晦。而项所携仆从，纵咨已惯，月明夜静，呼觞揭调，声彻远近，慈水子衿知而恶之。会发令下，遂号党揭竿，先缚水心拥见县令；县令维扬王玉藻，亦水心癸未所拔士也，散众无力，肉宿殊甚。众复拥出系西门外太平桥；桥高数仞，潮水湍激，乱石叉砑，众人将项系索掷下，抽曳颠簸于波洄石嵌间，鼓掌曰：“此真项水心也。”元<风>闻之奔救，气已绝矣。

嗟乎，凡人临难之际，惟识大体者能相爱以德。项既丧节于门生，周亦败名于仆隶，是其爱之也，非适所以害之欤？假使两人遂其初志，文正文忠之谥，当与倪马诸公辉映千古矣！乃未尝不识其理，未尝不身其事；而始也欲死仍生，卒也欲生仍死，岂天不欲以令名与人耶？嗟乎，丧乱之世，彼苍苍者之杀人亦多术矣！两人者其尤酷欤？

◎马阮始末阮大铖字圆海，桐城人；少有才誉，未第时，尝自题于室曰：“有官万事足，无子一身轻。”其志向如是。万历丙辰，与贵阳马士英同中会试榜。天启初，由行人擢给事中。初在台中，同年左光斗引为同志，后因□魏大中争掌科缺，始叛东林入阉党，及左魏诸公被祸，大铖虽对客不言，而眉间栩栩有“伯仁由我”之意。寻召为太常少卿。居数月，复乞归。忠贤败，大铖函两疏驰示杨维垣，令视时局，若大变，则上专攻崔魏疏；若未定，则上合算疏。合算者，谓四年以前乱政者王安，而翊以东林；以后乱政者忠贤，而翊以呈秀也。维垣方与东林为难，为投合算疏。崇祯元年，起升光禄寺。盖大铖阴狡，虽附，心知不可久持；凡书币往来，随购其名刺出，故籍时无片纸可据。至大中子学濂上疏，称大铖实杀其父，始坐以阴行赞导，削夺配赎；钦定逆案，列名其中。大铖声气既广，虽罢废，门庭势焰，依然熏灼。久之流寇逼皖，避居白门，时马士英亦在白门。大铖素好延搅，及见四方多事，益谈兵，招纳游侠，冀以边才起用。白门流寓多东林复社名士，出留都防变公揭逐之；大铖惧，杜门谢客，客亦口复至其门者。独士英先以贿败问戍，与大铖气类相投，又同病相惜，日夕过从，遂成莫逆，而偕诚意伯刘孔昭厚善。

初，宜兴相回籍，大铖以髫年密友往候，延儒与约曰：“脱复相，必首荐君。”

及宜兴再召，大铖使人奉金杯为寿，且曰：“息壤在彼。”延儒举杯爵者三，曰：“前言固宜践；成案难遽翻。归语尔主，有堪心腹托者，当先用为督抚；俟彼以边才荐，必得口以报。”使者反命，大铖喜，士英即以为请。不数月而士英奉特旨总督凤阳矣。遇国变，士英内通孔昭，拥立福王，遂入政府；乘首相高公暂出，使孔昭特疏举知兵之臣，士英拟旨，大铖复冠带来京陛见。不数月，大铖亦大司马，视兵江上。大铖既得志，而与马刘朋比。士英日事纳贿；大铖专翻逆案，中外愤怒，南朝以覆。

王师渡江，大铖走金华，为绅士所逐，转投方国安。因杭州同知潘映娄先通降表，内院某豫荐为军前部院，留浙西为间。士英当江宁之破，欲随众降，恐不免，乃饰其母为太后，以所征黔兵自卫，奔广德，不纳，攻屠之；迂道至吉安，浙抚备法驾迎伪太后至杭州。事渐露，杭人逐之，黔兵亦渐散，乃潜走渡江。后大铖，士英同在方营，自念南朝之坏多由于阮，而己居其恶，意甚不平，大铖亦不复语以机密。顺治三年，贝勒兵渡钱塘，大铖偕谢三宾、宋之晋等率先归顺，国安众溃，亦北。士英窜伏天台山寺中，其家丁缚之以献，贝勒命剥其皮，实以草，械置道旁，用快公愤。时人为之语曰：“周延儒字玉绳，先赐玉，后赐绳；绳系玉绳之颈，执怜狐狗之躯。马士英字瑶草，生怀瑶，死怀草；草装瑶草之皮，群笑犬羊之享。”

大铖初降，贝勒召潘映娄认识，潘扬言曰：“吾今入当启云：”臣识其面，未识其心。‘“大铖窘甚，与誓之神，约得志必以二司相酬。映娄既入，贝勒始召大铖，出荐者手书与之，令以部院从征，随导王师屠金华，以报前怨。明守臣朱大典阖门自焚。时兵荒之后，王师所过，随征官往往无从取食；独大铖必罗列鲜肥，邀诸公畅其口腹，诸公讶之，曰：”此日用应酬耳！吾用兵不可测度，亦类此。“诸公故闻其有春灯谜、燕子笺诸剧本，问能自度曲否？即起执板，顿足而唱。诸公多北人，不省吴音，则改唱弋阳腔，诸公于是点头称善曰：”阮君真才子。“有黑内院者，颇好文墨，学为诗，才得押韵，便为击节叹赏。内院于是日为唱和，曰：”阮君吾诗友。“每夜坐诸公帐中剧谈，至听者倦睡，闻鼻声，始出。诘朝天未明，又入坐，聒而与之语；诸公苦其扰，劝之曰：”君精神诚异人；然鞍马之余，盖少休息。“则曰：”吾生平不知倦，六十年来如一日。“比诸公起，则又鼎烹杂陈，人人厌饮。

一日面忽肿，诸公谓阮所亲曰：“阮君恐有病，可相语，令暂住衢州；俟吾辈入闽，遣人相迓。”所亲以告，大铖骇曰：“我何病？我年虽六十，能挽强弓，骑劣马，我何病？我视八闽在掌握中。幸语诸公，我仇人多，此必复社东林诸奸徒有谮我者，愿诸公勿听。”所亲以复诸公，诸公曰：“此老亦太多心，既如此，仍请同进。”抵仙霞，诸公皆按辔上岭，大铖欲实其无病，下马步进，诸公以岭路长，且骑，俟到险乃下。大铖左牵马，右指骑行者曰：“看我精力十倍此少年。”

言讫鼓勇而先。久之，诸公方至五通岭，见大铖马抛路口，身坐石上，呼之不应；马上以鞭挑其辫，亦不动；下视之，死矣。

或曰：“大铖与士英、国安先后降，及唐王走顺昌，大兵至，搜龙江，得三人请王出关为内应疏，遂骈斩士英、国安于延平城下。大铖方游山，闻之触石而死，仍戮尸云。”







卷中


◎唐王明唐王聿键，小字长寿，太祖九世孙也。喜读书，好任侠；袭爵后，坐杀两叔以复父仇，废锢凤阳，弘光僭号，赦出。金陵破，随郑鸿逵入闽，抚臣张肯堂、按臣吴春枝等与郑氏拥而立之，以乙酉六月望日僭号，改元隆武。封弟聿钅粤为唐王，郑芝龙、郑鸿逵皆进爵为侯；方行郊天礼，大风忽起，天帝高皇前烛灭，尚宝卿马惊仆，玉玺坠地，识者知其不终。以张肯堂、吴春枝、李长倩、曹学等为六部尚书，召黄道周、蒋德与苏观生，同入阁办事。当是时文武济济，若可有为；然地狭民贫，政由郑氏。尝宴大臣，芝龙与黄道周争席，唐王卒右道周；又所荐引，不能尽用，芝龙由是不悦。而郑氏亦目以暴敛失民，使王兆熊主饷，沿门搜括，不输者，榜其门曰不义。又大鬻官爵，部司价止百金，于是娼优仆隶，尽列衣冠，拜谒州县，鞭挞乡里，远近延颈王师，有“清行如蟹”之谣。

八月，曾妃自浙迎至，大营宫殿，开织造府，曾氏下体之服，皆织龙凤；厄之属，悉用黄金。是月，靖江王亨嘉于广西僭号，丁魁楚破之梧州，执送福建，斩于市。九月，黄道周愤郑氏偷安，闻江西绅士傅鼎铨、万元吉、杨廷麟等所在团结，为明守，自请视师，芝龙不与一兵。道周出关，召募得千余人，行至衢州，为其门人所诱，执送江宁，死之。十月，唐王使苏观生代道周督师江右。既而郑芝龙自念若不出关，终无以压众心，乃下令分遣郑鸿逵援浙西，郑彩救江右，声言两路各万人，实不满千。腊月，唐王命筑坛行推毂礼；李长倩以饷不继，忧愤而死。

丙戌正月，唐王如建宁，将西出；芝龙固请还省，乃回驻剑津。马士英叩关求见，王命守关兵勿纳。闯贼为土兵所杀，其众降于楚抚何腾蛟，兵势骤张、上疏请唐王入楚。苏观生至赣州，值万元吉败于吉安，即弃赣州奔南安，元吉入赣固守，王师攻之，不能克。永宁王诱大帽山洞蛮同保抚州，王师围之，永宁求救于郑彩。州监军张家玉以三营先进，王师大集，彩望风而遁，家玉兵溃，抚州破，永宁王死之。郑鸿逵驻关外，闻报，亦遁归。蒋德自行出关，见瘦兵弱卒，一无可恃，知事不可为，即告病去。

六月，补行乙酉乡试，王子诞生，大赦覃恩，各官上表称贺，有“日月为明，止戈为武”之语，唐王大加嗟赏。又以国家元气之削，由于靖难；乃复建文年号，建方孝孺祠，铸姚广孝铁像，跪于阶前。是时王师已破浙西，进取仙霞。洪内院以王爵啖芝龙，芝龙心动，乃托言海寇狎至，悉撤关内外兵。唐王始决计西行，就何腾蛟。七月，王师至关，守关吏搜得闽中迎降书二百余封，唐王命焚之，谕臣下改心易虑。八月，贝勒克仙霞关，唐王西走，犹以书数十扛自随，追兵迫，始骑而驰，将至汀州，因曝龙凤衣，停一日。方入城，忽有叩门称扈跸者，启视之，则北骑也，遂与曾妃同被执，死于福州。或曰：“唐王至邵武，知事不可为，有二宫人缢死，取三棺钉之以出，其一，则曾妃也。唐王易服潜遁，后至琼州，为僧于五指山。后郑成功在鼓浪屿，曾有使存问诸遗臣，然莫必其真伪也。”

福汀既破，王弟聿钅粤浮海走羊城。时江右尽陷，苏观生亦弃赣入广，闻桂王称监国于肇庆，即遣使劝进；然自以与丁魁楚素不相能，不乐西附。适聿钅粤至，乃与何吾驺、顾元镜、王应华等复奉之称帝，改元绍武，以都司署为行宫。

即日封观生建明伯，与元镜、应华并东阁大学士。时仓卒举事，通国奔走，夜中如昼。不旬日，除官数千，冠服皆假之优伶云。

永明既立，遣彭耀及陈嘉谟谕观生，怒其不逊，执而斩之，于是治兵相攻，以番禺人陈泰际督师，与永明王将林佳鼎战于三水，大败。复招海盗数万人，以林察为大将，战于海口，斩佳鼎。观生意得，务粉饰为太平事，而专任关捷先、梁朝钟为心腹。捷先由进士历官监司，小有才，使司笔札；朝钟举于乡，善谈论，两人首倡兄终弟及之议者也。有杨明竞者，潮州人，好为大言，诡称精兵满潮惠间，可十万，即特授潮惠巡抚。朝钟语人，内有捷先，外有明竞，强敌不足平矣。

又有梁{洪金}者，妄人也，观生才之，用为吏科都给事中，与明竞大纳贿赂。观生又多招海盗，其众白日杀人。悬肺肠于贵官之门以示威，人情大扰。

李成栋觇知之，即启贝勒发兵而西；比入广，潮惠二府先迎降，成栋即用其印移文广州报无警，而使林永茂以选骑三百随其后。腊月望日，聿钅粤方与观生视学，永茂以十八骑先至，诈称花山降盗，突入门，挥刀大呼。时精兵皆西出，仓卒不能集，城中一时奔溃，观生走{洪金}所问计；{洪金}曰：“惟死耳，复何言。”观生入东房，{洪金}入西房，各拒户自缢。观生虑其诈，稍留听之。{洪金}故扼其吭，气涌有声，且推几仆地，久之寂然；观生信为死，遂自缢。明日，{洪金}献其尸出降。聿钅粤方阅射，急易服逾坦而走，追兵执之；成栋使馈之食，聿钅粤叹曰：“我若饮汝一勺水，何以见高帝？”乃自缢。吾驺、应华等悉降，惟朝钟亦自缢死。

◎鲁王明鲁王以海，太祖十世孙也。申酉间，南北丧乱，以海避地台州。会余姚新令发闾左治道，执扑以扌失行役者，而扌失其不力者，役者怨，夺其扑以扌失新令，杀之。里中少年辍耕而应者数千人。于是诸生郑遵谦出从之，杀招抚使于江上，浙东震动。张国维、陈函辉、熊汝霖、钱肃乐诸绅先后起兵，与遵谦迎鲁王至绍兴，称监国；推国维为大学士，督师江上；召逃将方国安，王之仁相与分地画江而守，时乙酉六月也。

其年十月，国安自金华至，列栅钱塘江西岸，右倚江，左桐君山，为却月形，王师攻之，不能克。已而乘风发炮，风回炮裂，士卒披靡；王师乘之，国安不能拒，夺舟东遁。丙戌三月，王师决坝入河，王之仁以舟师迎战，却之。当是时战虽幸胜，而文武乖违，人无固志。盖起事之初，诸人皆书生不知兵，迎方王二帅，拱手授之；凡原设额兵，俱归二营，而乌合之众，则自领焉。既而二帅欲自专，反忌诸人侵其柄，渐生异同，始议分饷。浙东钱粮六十余万，悉给两营；而义兵或散或留，留者听其自行征劝。由是公私用弊。又闽中遣使犒师，方国安怨唐王先杀浙使陈谦，辄收斩之。鲁王恐闽中来讨，定议抽兵，使张国维西出。别遣余煌视师江上，故人心益涣。

是岁大旱，钱塘江水涸沙壅，浙抚张公存仁偶见浴于江者，或徒步往来，驰骑试之，水浅不及马腹，乃麾兵竟渡。时方国安犹有众数万，其精兵曰磨盘营，将出拒战；阮大铖在方营，私谓磨盘营兵曰：“若闻将军令乎？欲令汝曹共杀妻子以决死战。”营兵闻之，惧而先走，众遂大溃。绍兴破，张国维赴水死。大铖说国安欲执鲁王北降，使人守之，鲁王伺间脱走，与郑遵谦、熊汝霖随石浦守将张名振出海，投舟山。陈函辉走云峰山中，作绝命诗云：“生为大明之人，死为大明之鬼；笑指白云深处，萧然一无所累。”又云：“斩尽一生情种，独留性地灵光；古衲共参文佛，麻衣泣拜高皇。”从容笑语，自缢而死。

鲁王之投舟山也，黄斌卿不纳；名振送之福宁，依郑彩。芝龙北降，彩与鲁王避之长垣。顺治戊子，彩兵因小愤，缚郑遵谦、熊汝霖投之江。至己丑岁，闽地悉定，彩亦弃鲁王去。明年正月，张名振复得舟山，迎鲁王居之。舟山破，鲁王随名振奔厦门，又别居彭湖岛。郑成功月馈银米，遇节上启，后渐疏慢。壬寅夏，成功病死，其年冬，鲁王亦卒。

◎郑成功之乱天启甲子，福建鹭门僧贯一掘地得古砖，背印两圆花突起，面刻隶字四行云：“草鸡夜鸣，长耳大尾；千头衔鼠，拍水而起。杀人如麻，血成海水；生女灭鸡，十亿相倚。起年灭年，六甲更始；庚小熙，太平八纪。”是时郑芝龙初入海为群盗也。芝龙字飞黄，泉州南安县石井人，其父绍祖为府吏。府之后有荔枝树，飞黄幼时，尝与弟自墙外以石子打荔枝，误中太守。太守擒治之，见其姿容秀异，笑曰：“法当封侯。”即释去。既长，益妩媚，音律樗蒲，靡不精好；因后母，为父所逐。有巨商携往海外，初至日本，为人缝纫以糊口。一日，积余赀三钱，偶遗于道，行求之不得而泣。适有倭妇新寡，乃长崎王族女也，夜感异梦，偶见芝龙，问得其故，悦其貌而私之，赠以金宝。芝龙始得自通于长崎王，王复爱之，遂以妇妻焉，生子森。久之，仍附巨商归，中途为盗所劫，盗魁颜振泉复爱之，任为头目。振泉死，众议所立，莫能决，乃插剑于斛米中，祝曰：“拜而剑动者，天所命也。”次至芝龙，剑忽跃出，众皆异之，遂推为魁。

崇祯元年，受抚于熊文灿，授参将。八年，以弟芝豹（小字莽二）、芝彪（后改名鸿逵）皆骁勇善战，既破刘香老，升总兵，兄弟遂雄据海上。福藩立，封芝龙为靖海伯，后与苏观生、张肯堂等拥立唐王，进爵为侯。其子森，日本甥也，初入南安县学，考劣等，乃至江宁太学，执贽于钱谦益，谦益字之曰大木。

唐藩僭号，见而奇之，始赐国姓，名成功。

顺治丙戌，王师破福州，芝龙退保漳泉，洪内院啖以王爵，芝龙撤备约降，成功屡谏不听，密启王曰：“臣父臣叔，皆怀叵测，陛下宜自为计。”王曰：“若能从我行乎？”成功对曰：“臣从陛下，亦何能为？当捐躯别图以报陛下耳！”

已而王师挟芝龙北，又侵辱其妇女，日本女自缢而死。成功由是怨恨，用夷法，剖母腹出肠秽而后殓。其年冬，遂据南澳，举兵反。南澳者，属香山县；大海中突起石埂，广十余丈，长六七里，相属不断如莲茎，中途有关，逾关而前，一洲宽衍如莲的。成功据为巢穴，而设演武场于厦门，往来攻劫海上诸城邑，官兵不能制。其部下分南郎北郎，南郎多闽广海盗，芝龙旧部曲；北郎则江浙人及所招中原剧盗，旗下逃丁也。朝廷患其剽劲，又念芝龙已先投诚，许割漳泉惠潮四府封之，令岛中发，成功谢曰：“大邦若存此弹丸，以延有明一线；请从安南朝鲜之例，不废职贡。若不以为然，则亦惟命是听。”

壬辰五月，成功围漳州，城中食尽，死者数十万；其存者气息仅属，虽悲哭不能下一泪。至十月，金固山救至，始撤围退至海澄。癸巳夏，固山就攻之，海澄城坏，成功亲当矢石，督众力战，王师失利而退。固山益调兵复进薄之；成功闻城外空炮递发，知兵将至，使铁人持巨斧临濠严立，令曰：“敌至方斫。”铁人者，皆伟躯多力之士，周身被铁，画以朱碧彪文，用置行首遏敌锋者也。官军渡濠，铁人迎面斫之，随斫随落，濠为之满，卒不能进。于是再申前命，成功仍请比安南朝鲜。朝廷知终不可抚，乃徙芝龙于山东。

其年冬，李定国寇扰广中，成功乘间袭破漳泉。丙申秋，复犯连江，守兵屡挫。至戊戌岁，大举入寇，留黄某守厦门，余俱从行。甲士十七万，习流五万，铁人八千，习马五千，戈船八千，进至阳山，值暴风，漂没数千人，引还厦门。

己亥夏，复出至崇明，以张煌言为先锋，溯长江，抵焦山，先夺谭家洲。时王师于金焦间用铁索横江，号滚江龙；成功使张亮先断之，据瓜洲上游，而自率大队薄城。守兵方拒战，而张亮自上流至，习流将周全斌率锐卒带甲衔刀浮江而渡，腹背夹攻，守兵不能支。瓜洲陷，成功留其将刘献守之，而移师京口，据银山结阵，官兵争山，成功麾众疾斗，乘高发炮，多鼓均声，江水震沸，官兵复败，守将高谦以城降。

既得京口，甘辉进计曰：“南都完固，不可骤攻。今据瓜洲，则山东之师不下；守北固，则两浙之路不通；扼芜湖，而江楚之援不至；且分兵定其属县，手足既断，腹心自溃，此长策也。”成功不听，留周全斌守京口，而悉师薄金陵，从仪凤门登陆，营于岳庙山，使黄安以水师扼三氵义浅口。成功兵虽锐，然素少纪律，又屡胜而骄，见官兵不出，有轻敌心，军士皆渔猎饮博为乐，樵苏四散，无复部伍。崇明守将梁化凤以骑兵三千自内路至，觇其无备，袭破前屯余新营，擒甘辉。中军方欲移屯，而城中精骑直冲其背；成功大败，收兵走三汊河口，扬帆而遁。

其年，朝廷命将军达素，及总督李率泰分道致讨。达素出漳州，猝与寇遇。

时寇众方于海中下碇，不意其至，官兵乘风利直进攻之，斩其将周瑞、陈尧英等。

俄而风转，波涛山立，北人皆眩晕颠仆；成功手自起旗，督兵再战，官兵大败。

而李总督出同安，进至高，亦失利而还。事闻，朝廷始诛芝龙，郑氏在北者，无少长皆弃市。

台湾者，在大海中，地形如弯弓，北高南下，周袤几三千余里，东倚山，西薄海，中为台湾市，一望平原者六十里，远峰耸翠，嘉树蓊茂。由高而北，至淡水洋，鸡笼城与福洲相近，其东则大琉球也。由下而南，至加浴堂郎桥，其西则小琉球也。湾之外复有沙堤，名曰昆身。自大昆身至七昆身止，起伏相生，环抱如龙。口又有大仙头海蓊窟，皆台湾外障也。北线尾鹿耳门，则台湾门户也。彭湖岛在台湾西北，共三十六屿，惟西屿头最高，余皆平坦。自厦门至彭湖，有水黛色，深不可测，舟行甚险。春夏由镇海圻放洋，秋冬由寮经或围头放洋，风便，一昼夜俱可望见彭湖。由彭湖东南行，水浅，必易舟而进，一日可抵鹿耳门。其地土旷人稀，素为盗贼出没之所。崇祯中，闽地大旱，芝龙招集流民，倾家资，市耕牛粟麦分给之，载往台湾，令垦癖荒土，而收其赋，郑氏以此富强。

及芝龙北降，台湾为红夷所据，筑城三：曰台湾，曰淡水，曰鸡笼。又于大昆身海旁相对筑赤嵌平东二城，皆石垒火煅，融结如天城。成功在南濠虽幸胜，自知形势单弱，谋远徙；适旧部曲有自红夷至者，说之曰：“台湾君家故土，今红夷易制；若得台湾，则不忧无饷矣。”成功然之。辛丑三月，成功兵至彭湖，遇水涨，竟以海船入鹿耳门；城中夷人不过千，余皆郑氏口所迁民，语成功移其水原，数日，夷人大困，乞和，成功与盟而纵之去，遂复居台湾。其年夏，成功病死，面目皆爪破，曰：“吾无颜见先皇帝也。”子名经，代统其众。

甲寅春，耿精忠叛，遣使招经，经悉兵入寇；既至，精忠欲加节制，经怒，反与相攻，互有胜负。及耿氏亡，经盗有潮、惠、漳、泉、韶、邵、汀、兴八府，王师以次克复。至康熙十八年，经始遁归台湾，其年经立其庶子克钦，号曰监国，而退闲于洲子尾，筑游观之所，纵声色以自娱。二十年辛酉，经病死，其众惮钦之严，迫令自杀，而推经嫡子克爽为主。克爽尚幼，不能统众。癸亥六月，浙闽总督及提督施琅会师出海。十四日，大兵由铜山开洋入八罩。十六日，与刘国轩大战于彭湖，不能克。十八日，破虎井，桶盘屿。二十二日，分兵进剿；左师向鸡笼山；右师向牛心湾；中军分为八阵，每阵三叠；自辰至申，尽锐夹攻，贼众死伤无算，遂克彭湖。刘国轩遁归台湾，与冯锡藩、邱磊、何诂等挟郑克爽稽首归命，明宗室随之来降者口人，皆安插河南山东垦荒；惟术桂一门八口，即日自缢。

台湾始入版图，设分巡道一员，领府一县四，附郭曰台湾县，居中。南为凤山县，自台湾至沙码奇止；外皆土番，负固罕至城市。北为诸罗县，自台湾至鸡笼城止；过此，人迹罕到矣。又彰化县未详。克爽至京师，授汉军公。郑氏自天启甲子为盗，传四世，至康熙甲子而灭，果符六甲更始之谶。

◎张煌言殉节始末张煌言字元箸，别号苍水，崇祯壬午举人，与钱肃乐起事宁波者也。绍兴既破，煌言收余众窜海上，往来舟山厦门间。顺治己亥，郑成功内犯，以煌言为前锋，其自序略云：“余自乙酉倡议，距今十五年，栖山踏海，艰苦备尝；其间三入长江，登金山，掠瓜洲、仪征，师徒单弱，迄无成绩。今岁仲夏，郑延平全师北出，以余熟江上形势，推督前部。时敌于金焦间横铁索绝流，夹岸列西洋大炮，守御甚严。余引舟入江，乘风溯流而进，方过焦山，风急甚，急叱舟人断索鼓棹；两岸炮轰如雷，弹飞若电，同宗百艘，得至金山，十七舟而已。翼日延平克瓜洲，将济师铁瓮，余请独率标下直捣观音门，以制留都之援。将至仪征，吏民赍版图来迎；首所过，一二遗老皆具瓣香相送。进次六合，得报，知润州已下。

余意延平由陆逐北，不三日当达石头；不料仍由水道，海船行迟。余抵观音门，再越宿，见陆信杳然，仍移泊江浦，发轻舟，先上芜湖。比延平至，达七里滩洲，方与余商略攻建业，而上流捷音至矣！延平以芜湖咽喉之地，属余统本辖戈船往赴。临发，余谓延平：“师久易生他变，宜乘朝气，分兵袭取旁郡邑，使金陵为孤注，然后以全力搏之；不可先挫锐于坚城之下。”延平唯唯。七夕，余至芜湖，传檄郡邑，致书缙绅，大江南北来归者数十城。四方豪雄，往往诣军门受约束，请归杩旗相应。既降宁国，方谋直取九江，不料延乎忽弃余言，不急进攻；又师无纪律，敌人攻瑕，竟至大败。余既得报，犹口师即偶挫，未必遽登舟；即登舟，未必遽扬帆；故且退治芜湖，弹压上流。更不料延平胆怯，并瓜润弃之而走矣。

余时进退维谷，不得已西趋鄱阳，欲号召九江义勇，为再举计；奈人心已散，师溃铜陵，弃舟登陆，追兵至，突围得出；顾视左右，止一僮自随焉。“其自叙如此，煌言既脱，易服变名，自英霍山中遁入天台，间关百折，得还海需；树纛鸣角，旧众稍集。闻郑氏新得台湾，兵势复振，遣客罗子慕说之出师，成功不应。

未几，成功死，煌言益无所向，乃散遣其众。海中有岛名县屿，荒僻无居人，其阳多汊港，其阴皆峭壁，煌言与亲信数十人结茅其下。而风帆浪楫，出没台宁间，莫有知其处者。又畜双猿以候动静，舟未至二十里，即猿鸣木杪。后因乏食，遗人至普陀告籴，踪迹始露。旧校某利赏，以夜半从山后悬藤逾岭而入，执归宁波，乃赋绝命诗曰：“海甸纵横二十年，孤臣心事竟茫然；桐江只系严光钓，震泽难回范蠡船。生比鸿毛犹负国，死留碧血欲支天；鲁戈莫挽将颓日，敢望千秋青史传？”又甬东道上诗云：“国亡家破欲何之？西子湖头有我师。日月双悬于氏墓，乾坤半壁岳家祠。渐将赤手分三席，特为丹心借一枝；他日素车来浙路，怒涛岂必是鸱夷？”后戮于杭州，埋骨于南屏之阴。

◎舟山始末舟山东西七十里，南北倍之；西去蛟门二百六十里，东距普陀四十里，黛山屏其南，桃花剑列其北，即《传》所传甬句东也。宋以前日氵翁洲，元为昌国县，明初并入宁波之定海。崇祯间，闽人黄虎痴斌卿尝为其地参将，后升去。乙酉夏，斌卿自江上逃归，上书唐藩，言：“舟山民俗淳朴，通商舶，饶鱼盐，西连越郡，北溯长江，此进取之地。”唐藩然之，赐剑印，率麾下至舟山，舟山之寇自此始。

张名振者，石浦守将也，与斌卿为儿女姻。绍兴之破，与鲁王投舟山，斌卿不欲奉王，故随郑彩入闽，而名振独留。其年冬，溃将张国柱来犯，斌卿连战不能御。名振使其将阮进以数舟冲国柱营，因风水之势，发炮击之，国柱败去。进故海盗，精水战，为名振心腹，既破国柱，斌卿以计笼络使去张而归己，名振由是不悦。未几，而有提督吴胜兆、诸生华夏之事。

胜兆镇松江，以滥抚太湖白党被参，遂怀异志，以蜡书求援海上，斌卿不许，名振独以兵就约。胜兆所抚之白党，持主帅之有谋也，反凌官军，官军恨之刺骨。

其未抚者，亦无复畏忌。及官兵擒解，则胜兆欲示无他心，又辄枭示。乱民疑主帅意中变，乃先期劫胜兆，夜召推官方、同知杨议事，缚而杀之，下令解辫。而名振兵至白沙，因洗炮惊动龙宫，风涛大作，名振舟坏落水，余众踉跄遁归。官兵既恨乱民，又不见海上动静，视乱魁陆炯、戴之俊等皆易与，于是副将唐世勋设计诱斩炯等，而执胜兆。朝廷穷治其狱，吴中失职之士多死焉。

华夏者，宁波诸生，与其侪五人同谋举兵，遣人走舟山，约斌卿，斌卿诺之。

夏等又约四明（疑有阙文）口谋泄就戮。斌卿本无大志，特为利而动。兵至宁波，泊舟桃花渡，望城上毫无变动，己知夏等事败；官军开炮击之，即扬帆而遁。名振之覆舟白沙也，与张煌言共浮一篷，得抵岸，投一小庵，僧一泓为剪发易服，始得脱归；从此斌卿每事侮之，名振于是别屯南田。斌卿子，名振婿也，自闽归，便道过南出，名振留饮十日，而舟山讹传南田劫舟杀公子，斌卿信之，遽抄名振家。已而公子备述妇翁情至，斌卿惭悔无及。比自宁波归，自以师出无功，益愧且惧，乃为保聚谋：民年十五，即令充军兵；男子死，妻不得守节；六十无子，收其田产，别给衣食；其意欲如土司为不侵不叛之夷岛，而不知不可得也。

土司王朝先从张国桂出海，斌卿利其兵力，以书招之；复使兵诈为他盗，中路劫之；既至，又夺其将军印而拘之。久之，朝先以计脱去，至奉化，聚众得数千；又阮进亦失欢于斌卿，别驻鹿头。己丑秋，朝先遂约进并约名振同攻舟山；鲁藩传谕和解，朝先得谕，即致斌卿以弛其备，而轻舟袭之。斌卿见兵至，设香案，服公服，手执来谕曰：“监国有旨，谁敢者。”阮进直前刺杀之，而分其众，始迎鲁王居舟山。

辛卯春，名振以小嫌杀朝先，其将张济跳城夺哨船，至军门，陈舟山虚实。

六月，王师进讨，名振与阮进奉鲁藩分兵出御。八月，王师渡横海，突遇阮进舟。

进挟火罐升炮投击，风反自焚，堕于水，王师擒斩之，遂乘大雾直抵螺头门。名振初不觉，雾霁，见之大惊，即奉以海南遁，投郑成功。名振既去，其弟名扬犹固守舟山，攻之月余始破。张肯堂在舟山，多树梨花，作亭其间，颜曰雪支。至是题绝命诗于亭而缢。其前二联云：“虚名廿载著人寰，晚岁空余学圃间；难赋归来如靖节，聊歌正气学文山。”自肯堂外，死者数十人。胜国孤臣，于斯尽矣！

名振初至厦门，成功不为礼，后见其背刺“赤心报国”四大字，始致谢，延为上客。癸已春，使与张煌言入犯，至京口，因谗言撤回。又出犯崇明，屯兵平洋沙。甲午春，再犯京口，舟师抵观音门，失利而遁；路遇风便，复袭舟山据之。

乙未冬，名振病死，陈六御代统其众。丙申二月，舟山城哭声若风筝而咽。其年冬，王师复舟山，斩六御，余寇悉南徙。朝议以海ㄛ难守，命毁其城，迁其民，而空其地。

◎日本乞师日本乞师之议，始于周鹤芝。芝故海盗，往来日本，与撒斯玛王结为父子。

日本三十六岛，岛各有主；其国主为京王，徒拥虚位，权皆掌于大将军；余王如诸侯，而撒斯玛最强。芝既熟日本，横行海中；已而就抚，为黄华关把总。值东南丧乱，私遣人至日本，求假一旅以靖难。撒斯玛王为言之大将军，许诏使至，即为发兵；芝喜，益市金珠玩好，将以王命往迎。主将黄斌卿谓此吴三桂乞师之续，执不可；芝怒，遂去舟山。久之，或说斌卿曰：“北都之变，东南如故，使并东南而失之者，此乞师之害也。今我无可失之地，比之往事为不伦矣。”斌卿意悟，始其弟孝卿与冯京第往。会日本有西洋为天主教者作乱，方严逐客之令，京第至长崎岛，不得登岸，日于舟中效秦庭之哭。撒斯玛王闻之，复为言于大将军，议发各岛罪人以赴中国之难，留孝卿于长崎，而使京第先还报命，赠洪武钱数十万。盖日本不知鼓铸，专用中国古钱，舟山行洪武钱自此始。

长崎多官妓，皆居大宅，每遇月夜，各宅悬琉璃，赛琵琶，艳色夺目，淫声盈耳，中国所无有也。孝卿居既久，惑之，竟自忘其为乞师来者。日本薄其为人，发兵之命复寝。其年僧湛微自日本来，为阮进述请师不允之故，且言其国重佛法，若得普陀山慈圣太后所赐藏经为贽，师必发矣。进谋之张名振，使阮美以经同湛微往。日本初闻之，京王以下皆大喜；已知舟中有湛微者，则大怒。盖日本不杀中国僧，有犯止于逐，再往则戳及同舟。湛微初在日本，事南京寺住持应如，后至裴泉岛，妄自尊大，恶札村谣，皆署金狮尊者，大将军见而恶之，逐使过海。

梵册请师之计，特湛微欲借以再往日本耳！阮美知为所卖，即载经而归。自两使无成，舟山之人，皆追咎斌卿不早听鹤芝。然日本自宽永以来，承平日久，其人多习诗书，好法帖名画古器；故老不见兵革之事，本国且忘备，即令西洋无衅，鹤芝尚存，安能万里渡海，为人定乱乎？

◎两先生传野史氏曰：“古来节烈之士，不欲使姓名落人间者，惟明永乐之世独多。当其时一人殉义，祸延九族，故往往匿迹晦名，以全其宗党。若申酉鼎革之际，朝令不如是之酷也。而以余所闻，或死或遁，不以姓名里居示人者多有，如所传一壶先生，其补锅匠、雪庵和尚之流欤？若画网巾者，自谓一筹莫展，耻以死节节义名，其用心更何如哉？”

画网巾者，其姓名爵里，不可得而知也。携二仆匿邵武山寺中，为逻者所得，守将池凤阳夺其网巾置军中，先生叹曰：“衣冠历代皆有定制，若网巾则高皇帝所创；我遭国变即死，讵敢忘祖制乎？”每晨起盥栉毕，必令仆画网巾于额，乃加冠；而二仆者亦必更相画也。军中皆哗笑之，因呼之曰：“画网巾。”已而王师平诸山砦，凤阳乃缚而献之提督，诡称阵俘以邀功。提督某视其额斑斑然，笑而谓之曰：“若为谁？今降犹可以免。”先生曰：“我忠不能报国，留姓名则辱国；智未能保家，留姓名则辱家；危不能致命，留姓名则辱身；且我不欲以一死博节义名，军中呼我为画网巾，是即我名矣。至欲我降，则我旧尝识王之纲，当就彼决之。”之纲者，故高杰部将，时为福建总兵，即平诸山砦者也。提督送之福建，之纲见之，曰：“我不识若也，今将就若求死耳！”之纲委曲开谕，且指其发曰：“种种者而不去，何迂也？”二仆曰：“巾犹不忍去，忍去发乎？”之纲命先斩之。群卒欲引去，二仆瞑目叱闩：“我二人岂畏死者，顾死亦有礼。”

从容向先生拜辞曰：“奴等得侍扫除于地下矣。”皆欣然受刃。之纲又谓先生曰：“若岂有所负乎？节义死即佳，何执之坚也？”先生曰：“我何负？负君耳！”

出袖中诗一卷投之地，又出银一封，谓行刑者曰：“此樵川范生所赠也，今与若。”

遂戮于泰宁之杉津。泰宁谢生葬其骸于杉窝山，题曰：“画网巾先生之墓。”

一壶先生，亦莫知其姓氏爵里，破巾敝衣，徜徉登莱问，尤爱劳山之胜，结茅居之。性嗜酒，每出必以一壶自随，人因称为一壶先生。即墨黄生、莱阳李生心知其非常人也，皆敬事焉。或携酒就先生，或延先生至家；然先生对此两人，每瞠目无语。欲有问，辄曰：“行酒来，余为生痛饮。”时而酒酣大呼，俯仰天地，若胸中有甚不平者。间一读书，必欷流涕，二生竟莫能测也。先生踪迹无定，或留久之乃去，去不知其所至？已而又来，亦不知其所自至？康熙壬子，去即墨已久，忽而复至，寓一僧舍；素与往来者视之，见其形容憔悴，神情惝恍，问之，俯而不答。夜半必哭，哭或彻旦。数日，竟自缢也。李生云：“先生是时年垂七十矣。”

谈资跋曰：“余读画网巾先生传，怪其不死于守将，不死于提督，而独就之纲求死，观两不相知之语，意别有不言而喻者乎？若一壶先生之踪迹，则尤奇矣！

昔宋中丞牧仲尝言：“酉戌间有夫妇佣其家，甚勤力，然每遇主人与客谈诗文，辄徘徊窃听，不能去，积数年。一日忽不知所至，视其室，留书千言，自叙悲愤，词义博奥，援据今古，出人意表，竟不知为谁何？”余因思易代之际，山巅水涯，樵渔释道，与夫耕牧佣贩中，如一壶先生、宋氏佣者多矣！于今稗官之笔，遗老之口，犹当流传未绝；惜乎闻见所限，不获因其轶事，以想见其人于姓名爵里之外也。“

◎山右二臣蔡懋德字维立，号云怡，昆山人；万历己未进士，初任杭州推官，执法严平；行取入京，授主事，进员外郎；以忤魏党，乞差归。崇祯改元，升副使，视学江右，迁嘉湖兵备，擒大盗屠阿丑、沈千斤，以忧去。服阕，除井陉兵备，复以计擒贼首齐天王，调宁前道，绥内御外，八城以安。懋德好释氏学，律身如苦行头陀。杨嗣昌谓其清修弱质，不宜处边地，改调济南，与周遇吉共平大盗李青山，以功升按察，转河南布政。

时方大旱，斗米三金，贼党又争传迎闯王不纳粮之谣。懋德叹曰：“此时而急催科，是驱民为盗也！”檄州县停征，自劾，镌七级。俄奉特旨巡抚山西，初至官，即平土寇，绥溃兵；立干城社，以招智勇之士，日夜为战守备。又值京城戒严，奉命率标兵防龙固诸关；积劳，以目疾乞休，未得旨，而闯贼已入秦窥晋矣。懋德闻报叹曰：“主忧臣辱，此岂我求去时耶？”立起视事。时秦地尽陷，山右所恃，惟一河为限；而南自芮浦，北至保德，随处可渡。抚标仅弱卒三千，檄召诸镇兵，无一人至者；懋德独立当贼，屡挫其锋。然亦幸贼大队未来，故不能遽渡。已而榆林陷没，岢岚告急，巡按汪宗友以晋王手教敦促归救，懋德不得已，留副将陈尚智以二千人守河，而引余兵赴太原，以障其东。懋德甫离河上，而贼大队抵河津，自船窝东渡；尚智走还平阳，平阳随破，西河王被害，尚智走保泥山。汪宗友遽奏懋德弃河不守，奉旨解任，听勘，使郭景昌代任。

甲申正月，贼转掠河东，陈尚智叛降于贼，列城皆陷。新抚郭景昌观望不前，懋德方召属官，约盟誓师固守，而罢官命至；或请出城候代，懋德不可。晦日，贼游骑至太原，传牌招谕，懋德斩其人，碎其牌。二月五日，自成抵城下，部将牛勇、朱孔训等出战，死之。六日，自成亲督众攻城，所调阳和兵首降贼。七日，风沙大作，拔木，昼晦。部将张雄缒城出降，语其党曰：“城中火器火药，皆在东南楼；俟我下，即焚楼。”夜中火起，风转烈，守者皆惊窜，贼遂登城。懋德出遗疏授知县贾某，谓中军副总兵应时盛曰：“吾学道有年，勘破生死，今日吾致命时也。”麾下持之，时盛扶懋德上马，即死。（疑有阙丈）且下城巷战，乃持矛翼懋德突战，杀贼数十人。至炭市口，贼骑充斥，时盛呼曰出西门，懋德遽下马曰：“封疆之臣，当死封疆；诸君自去。不可陷我于不义。”众复推之上马，至水西门，复下马据地坐；时盛已出城，还顾不见懋德，立杀其妻子复斫门入告懋德曰：“今请与公同死。”偕至三立祠，懋德就缢，身轻不绝，时盛脱甲加其肩。而与从骑皆自刎于旁。贼恨懋德不降，新验其尸，以刀断颈而去。

周遇吉号萃庵，锦州人。勇而善射，性慈仁，得人死力。幼时为敌所掠，崇祯初，与所娶蒙古妇刘氏自拔来归，始授把总，积边功至京营参将。京营将多勋戚中官子弟，见遇吉质鲁，意轻之。遇吉曰：“公等皆纨绔子，岂足当大敌？何不于无事时练胆勇为异日用，而坐糜廪禄为？”同辈皆目笑之。

岁丙子，都城被兵，从尚书张凤翼血战有功，进副将。冬从孙应元剿贼河南，战光山、固始，皆大捷。明年班师，再进秩。己卯秋，复受命剿贼，破安世王于淅川，降其全部。从杨嗣昌扼张献忠于槐树关，又扼之化石街草店，贼闻其名，不敢犯。明年，与孙应元大破罗汝才于丰邑坪。又明年，与黄得功追破贼于凤阳。

已而旋师，讨土寇于寿张，追至东平，连战擒其魁李青山，屡加太子少保左都督。

壬午冬，代许定国为山西总兵官，开镇宁武。遇吉在镇，汰老弱，练勇，缮甲仗，日夜为战备守。刘夫人亦雄健便弓马，又招胡妇之多力善射者，至三百余人，择麾下健儿事之，别为一队。平日恣其所欲，必遇战急，方用以冲坚陷锐，敌甚惮之。

癸未，李自成陷全陕；遇吉以沿河千余里，贼处处可渡，欲分兵扼其上流，而以下流属之巡抚蔡懋德。乃蕾济师于朝，朝廷遣副将熊通以二千人来援。甲申正月，遇吉使通防河，会平阳守将已降贼，讽通还镇说降遇吉。遇吉大怨，责之曰：“尔统兵二千，不能杀贼以报朝廷，反为贼作说客耶？”立斩之，传首京师。

太原告急，遇吉勒兵往救，贼又使遇吉所亲某以书来招，复斩之。进至石岭关，闻太原已陷，贼先驱将至，即伏兵忻口截之，歼贼数千而还。聚众谋曰：“逆贼屡胜而骄，我悉精兵据险伺隙，凶锋可挫；若纵使入险，而婴城自守，此坐困之道也。”佥事王胤懋，同知吴钅宏疑遇吉欲通贼，固止之，又阴令百姓筑土塞门，以沮其行。贼觇官兵不出，喜曰：“此天助也。”即自阳方口入，分兵六道趋城。

遇吉与麾下杨光隆等分门而守，昼夜苦战：贼梯，则碎其梯；贼穴，则烧其穴；城已崩矣，囊土复完。相持三日，杀其骁将四，群贼死者无算。又设伏城内，出弱卒诱贼入城，急下闸，杀数千人。自成惧欲退，或教以分番迭进，官军力尽。

俄而光隆中炮死，守陴者惊散，东关失守；遇吉督亲兵巷战，往来，驰突，贼辟易不敢进。复使骑招之，遇吉曰：“退兵十里，我当出。”贼许之。乃从角楼缒下，大呼曰：“周都督来也。”至演武场，自成起揖曰：“大同督抚一席，愿以累公。”遇吉骂曰：“瞎贼，我岂受伪官者？今来求一死，光而且明。乘城杀贼，皆我将令，与士民无与耳！”贼胁以刃，骂声愈厉，遂被磔。将士及百姓闻之，益愤痛，人自为斗，家自为战，四面奋击。刘夫人率诸胡妇控弦升屋，矢无虚发，复杀贼无算，血流有声，遇吉步兵亦略尽，刘夫人矢竭，纵火自焚，诸胡妇及婢仆赴火死，无一人苟免者。王佥事、吴同知被执，亦不屈而死。是役也，贼丧精锐数万，自成叹曰：“使守土者更有周都督几人，我事殆不济矣！不若且回陕西，相机而动。”适姜壤降表至，自成大喜，俄而宜府总兵王永荫表亦至，贼遂尽屠宁武遗民而北。

论曰：“闯当癸甲之间，所惮者，在秦则孙督师，在晋则周都督。督师不败，潼关不破；贼不得潼关，敢越河而窥晋乎？都督不死，宁武不陷；宁武全，贼虽得太原，能出三关而犯宣大乎？督师之败，以朝廷趋战，全军一掷。都督之死，以王佥事沮其出战，坐困孤城。呜呼，昔人言：”耕则问奴，织则问婢，阃以外将军制之。“乃一则欲守而不得守，一则欲战而不得战，以致金汤失险，干城同殉，国家大事，从兹而去，是谁之咎哉？蔡忠襄之死，与周都督相类；然提三千弱卒，往来奔命于二千五百余里之间，即不归太原，势必不支，非宁武比。独汪宗友者，始以羽书招之，旋以不守河劾之；至福王时，犹以不守河为失策，赐谥赐祭葬而不予赐荫，尤可叹耳。忠襄既解任，仍以死殉，视已受命而徘徊河上者何如？若都督之见贼，意在保全百姓，而百姓愈乐为之死，忠义之感人如是哉？

被磔后，材官张某裒其骸而葬之东门之外。至今宁武士民过其地者，莫不为之流涕焉！谥曰忠武，又奚愧焉？“

◎关西二烈流贼初扰关中，三原在籍副都御史焦源溥，及泾阳在籍佥事王征，皆聚众筑堡，缮甲储粮，以卫桑梓。当是时四方云扰，贼众往来飚忽，秦地几无坚垒，独二县之民安居无恐者，两人力也。已而西安陷，郡县皆从贼，自成伪行仁义，胁用才望之士，以收人心。先遣兵劫源溥至西安，见其修髯方面，仪观伟甚，特起加礼，欲重用之。源溥曰：“吾纵不能起兵恢复，终不与诸逆俱生。”因说自成以逆天不祥，宜翻然改悔，归命天子，立功自赎，可致封侯。词气恳切，贼不忍杀，纵之归。又遣兵至泾阳胁征，征闻之，引佩刀坐于门曰：“贼使至，我必以颈血溅之。”子永春跪请曰：“大人毋自苦，儿今走西安请死，以代大人。”征曰：“若代吾死，死孝；我誓自死，死忠；各行其志可也。”遂绝粒不食。越五日，永春得释归，跪进汤饵，征曰：“子之于父，当成其志。”卒挥去，不食而殁。邑人私谥曰：“端节先生。”

源溥字涵一，起家进士；崇祯初，官河东兵备，迁宁武参政，再擢右佥都御史，巡抚大同，罢归。其在河东时，屡与诸将擒杀贼魁；及归自西安，谋东走蒲州，收召旧旅；又欲奔西宁，结羌戎以图恢复；而贼关防甚密，终不得去。每愤激欷，形之吟咏，有“百二山河尚可全，八千子弟今何在？”之句，贼闻而恶之，复执之西安。至之日，贼大宴关中缙绅，出秦府金银器皿分与之，谓曰：“饷乏，公等皆墨吏多金，宜各出之以助军需。”且令左右露刃胁之，皆战栗署诺惟谨。次至源溥，源溥张髯目，以笔掷自成曰：“瞎贼，吾安得金？且汝不闻王嘉胤、紫金梁之事乎？我歼渠时，汝始为贼锉草扫马矢耳！”自成大怒，立磔之。

征字良甫，一字葵心。时有邱东周者立刺自成，不克而死。而源溥之兄源清字湛一，葵心之友袁养和，亦以拒召绝粒而死。其遁入山者：泾阳则兵备杨国柱，举人周；三原则举人周昌祚。

◎秦晋宗人明太祖二十六子，马后生者五：长懿文太子，次秦王，次晋王，次成祖，次周王。太祖封成祖于燕，封周王于汴，据元宋旧都；而王二王于西北，秦关百二，晋表山河，岂不屹然长城万里，周之鲁卫哉！已而二王早薨，成祖入继，三国嗣王，谊属犹子，本支百世，与国同休矣。迨崇祯之末，大盗横行，屠陷城邑，独周王恭枵出库金数十万，幕兵扼贼。河决后，薨于彰德。至于秦晋后王，甘心屈辱，两国宗人，亦皆束手待毙，未闻有以一矢加贼，与天子分忧急难；而抗节死义者，尤不多见也。意者王人之子孙，狃于富贵，故能自振拔者少欤？抑亦靖难之后，前车是鉴，强干弱枝，积渐之势使然欤？

西安之陷，秦王降贼，中尉谊杲泣曰：“吾不忍见宗国之亡，国主之辱也。

我不死，且愧张长史、徐旗官。“赋诗三章，自投于井——张长史尚纟，旗官徐应魁也——谊杲之外，不食死者，中尉存樨；自缢者，中尉谊纠之子存柘；于是秦宗室有三烈焉。太原之陷，晋王降贼；宗室死义者六人：府学生员霞，霞父慎钲，王府审理慎镂，逸其名者，曰小二，曰长安，又有敏口者任通判，时在龙门，闻变，知其父必不免，辄为位，斩衰哭奠毕，望阙再拜，自缢死。余未有闻焉！而其后贼臣韩文铨捕晋宗室四百余人送西安，悉杀之。叛将陈永福在太原，恐宗人为变，闭门搜捕，得千余人，杀之海子堰，若歼羊豕。嗟乎，是真不幸生帝王家尔！

善夫，顾宁人之言曰：“自古待宗人之失，未有如本朝者。有周用人，必先同姓；汉唐猜忌骨肉，然刘氏李氏之任宰相官中书者多有矣。独本朝庸疏舍戚，既不得筮仕为吏，又限之国城，若无罪而受拘。故不肖者，怙侈放僻，以为民患；而贤者亦第谨身寡过，安于豢养。举天下之宗，无一人任国家之事，以生草泽之心，而来远人之侮。卒之干折枝摧，一时同尽。呜呼，是亦后王之大戒已！”

野史氏曰：“明万历中宗人之文秀，莫盛于秦。有七子者善为诗，崇祯末，六子已逝，而子斗先生谊纠独年至八十；后其子存柘殉节，十余年乃卒。余尝至西安，犹及见子斗先生，然求所谓青门七子合集，已不可得；而三烈之名，世争传之；然则士之所重，固在彼而不在此乎？抑余又闻太原之陷也，中尉长安之母语长安曰：”宗室家终难与贼并立，毋徒取辱。“遂母子同殉。及观贼臣屠灭晋宗，益叹死难诸人，非独节之高也，其揆事尤明且决哉！”

◎献忠屠蜀黄虎之窥蜀屡矣，而未尝得志。至癸未，自成入秦，黄虎独据湖北，见梁楚残破，不足久留，乃复溯江西寇。初，夔府设十三隘以捍盗；自刘士奇抚川，患饷不足，渐撤其兵，故贼得乘其无备。士奇在重庆，闻夔州陷，檄参将曾英屯涪江扼水路，副将赵荣贵驻梁山扼陆路；而重兵据铜锣峡以守城。贼先击走两路兵，舟师直向峡口，别令骑兵入山径，袭破江津县，掠其舟，从上流鼓噪而下，守峡兵立溃。时新抚龙文光方至顺庆，将士多往参谒，比返，则贼已夺佛图关矣。甲申五月，贼陷重庆，士奇及端王皆被执，黄虎降阶而迎，谓曰：“我兵强于闯，殿下畏闯而去汉中，独不畏我而去重庆，岂非命乎？”将磔之而屠其民，赤日中忽雷电交作，晦冥，咫尺不见，黄虎仰而诟曰：“我杀人何与天事？”用大炮向上丛击；俄而晴，遂并士奇杀之。百姓但斫右手，有因欲以左代，而两手并去者。

七月，贼进寇成都，新抚自顺庆往救；方出城，顺庆即降贼。贼留殷承祚守之，而令卒伪为顺庆兵，随文光先入省城。贼至城陷，文光死之；蜀王及妃嫔皆自尽；世子被执，贼封为太平公。悉驱百姓于中口，将纵骑蹂之，天忽尾垂一物如龙尾，黄虎喜，以为瑞，贼将汪兆龄亦固谏，乃释去。其年贼建号大西，又自称秦王，改元义武，置官属，以严锡命为丞相，分兵掠地，川中郡邑皆从之。

黄虎为人，其性特异，恒醉柔而醒暴，一日不杀，即悒悒不乐。既据蜀，先召地方官率乡绅召见，至则杀之；间有授伪职，不久亦辄见杀。前县令吴继善降贼，授伪官，一日为贼写祭天文，其纸中接，贼见之，怒曰：“若不欲我一统乎？”

立剐之。降盗江鼎镇复归贼，授礼部尚书，后值迎春，黄虎问春入何门？江曰：“入东门。”贼国号西，闻言东，怫然曰：“是何出典？”江犹未悟，漫应曰：“出大明会典。”虎大怒，责一百棍，江有故人为代受五十。翼日，飞骑收此两人，并家属悉斩之。一绅已从贼，为恶奴所诬，自知不免，乞一言而死，贼笑曰：“若何言？欲良死耳。我自有法。”仆之地，滚以石轴，立成肉泥。又开科进士一百二十人，状元张大受，成都华阳县人，年未三十，身长七尺余，弓马绝伦；群贼咸贺得士，请图其像，传播远方。贼大喜，赐张甲第一区，美女金帛，家丁二十人。己而黄虎坐朝，伪官奏状元入见，忽颦蹙曰：“我心实爱渠，但畏见其面，速斩之！”须臾张首至，又传令将张全家及所赐美女家丁悉处死。禁民间畜马，及试武生而无马，则择营马极狞劣者给之，俟其既乘，即令兵士发喊放炮，马惊人坠，宛转尘埃，贼抚掌笑乐。畜群獒，遇朝会，伪官拜伏，辄纵獒下殿，为所嗅者，谓有异志，即脔以食獒，名曰天杀。严锡命为贼心腹，条陈甚多，尝言：“陛下继嗣不广，皆由兵间所采女子，不足以配圣德；今有故相陈某女德才貌俱全，可正坤位。”贼于是强委禽焉。忽一日出示曰：“陈娘娘欲斋僧，大僧十两，小僧六两；银用黄封柜，舁贮大慈寺。”诸僧大喜，远近云集；市井无赖小儿多求僧剃发，暂为沙弥，得银许以半谢。至期，入寺领银者近万人。贼闭寺门，每十僧贯以一索，引去骈斩之。闯贼败还，思侵蜀以自广，屡遣兵攻顺庆，黄虎自出御之，失利。廉得诸生有通表于闯者，由是发怒，命州县教官率生监来省考试，教官之妻亦率生监之妻来省点检。既至，聚之大慈寺，照牌点名，驱至西城外青羊宫坑之，共一万七千余人，所弃笔砚如邱冢。先后所杀绅土，其家属得生者，皆发娼院，已复并娼优杀之。指官兵为毛贼，擒得非烹即剐；官吏被擒者，目为脏胚，叱剥皮，顷刻而尽，全皮俱下，稍与肉黏附，便谓剥不如法；即缚剥人之人，令善剥者剥之，其虐戾如此！

四方郡邑初惧加兵，故贼号令所至，争先送款；既而不胜其虐，于是王祥起遵义，杨展起犍为，曹勋起黎州，各据地自保。而前大学士王应熊亦聚众起义，缟素誓师，传檄讨贼；袁韬、武大定等皆以其兵反正。前守道马乾德自达州起兵，逐贼将刘廷举，迎曾英入据重庆；英以书招殷承祚，其使为逻者所获，黄虎令断一手，去一目一耳，割半鼻半唇给令箭往谕，承祚大惧，即举顺庆降英。乙酉二月，黄虎使养子刘文秀攻之，为英所破，仅以身免。

贼初志在帝蜀，虽好杀，犹时有所纵舍；及兵出屡败，列城多叛；谋下荆吴，又惮英为阻，益愤恨，攘袂目，以咀嚼蜀人为事。先杀武弁，次及僧道筮卜医生工匠皆尽。尤忌朱姓，知蜀府宗支多在灌县，围而屠之，蜀世子亦被害。贼先欲屠保宁，僧破山为之请，贼方进狗肉，谓僧曰：“敢此即从汝。”破山曰：“老僧救百万生灵，何惜如来一戒？”为啖数脔，保宁由是得全。至是仍令守将尽屠其民，毁城而还。自入秋以后，悉聚其兵于成都，日遣一将出屠诸郡邑，并及村聚。尝登高四望，有兵过而炊烟在者，将吏必死。其下争以多杀为功，首级重不可举，男子割势，妇人各取阴肉，或割ru头，验功之所，积成丘阜。又用法移锦江，涸其流，穿数刃，实以精金及他珍宝累万万，下土石筑之，然后决堤放水，名曰铜金。

顺治三年春，肃王西讨，黄虎迎于平阳关，败还，有曼仙者，本楚府乐户被掠，其侪琼枝不辱而死，曼仙刻意奉迎，黄虎嬖之，携入蜀；屡欲图贼，不得间。

及黄虎自平阳败还，竟忽忽不乐，曼仙乃奉毒酒，清歌以侑，黄虎手挽其颈曰：“汝先饮此。”曼仙不能却，立饮而毙。贼觉其情，念成都百姓必多因败图之者，夜寝必数迁其处；又选亲信左右千人，号讠事小儿，身易服杂其间，夜出周行街巷，听人私语，犯忌讳者，以白垩识门，黎明而收者至。偶闻俚语云：“张家长，李家短。”喜曰：“此吾家独霸之谶也。”未几，卒尽屠之。而益发兵四出，穷搜荒僻，逢人辄杀，如是者复半载。

一日，贼独坐食馒首，忽千万手自空来夺；又闻乐奏虚室，就视皆无头女子；未及黄昏，城中鬼语啁啁，贼众或孤身夜出，鬼辄击之。贼恶其不祥，出居东园。

东园者，蜀外府外囿，有梨花数十本，皆二三百年物，每岁三月，都人士群游其间。贼至即伐木辟驰道，练兵其处，至是而徙居焉。贼众之樵采者，反入城拆民房为薪。八月，贼毁成都，焚蜀府宫殿，及未尽民房；火不能毁者，聚薪发炮，必裂碎之而后已。成都有大小城，相传张仪所筑，刘先生复修之；以巨石，贯以铁ㄌ，雄壮甲天下，宫室之盛，拟于京师，一旦变成瓦砾。于是成都四面方千余里，百物皆尽，空如沙漠。黄虎尝过梓潼七曲山，自谓文昌子孙，宜王蜀，追尊文昌为始祖高皇帝，制诗刻石。又自言尝见天神语之曰：“天以百物与人，人无一物与天。”因续一句云：“鬼神明明，自去思忖。”令刻于石，名圣谕碑。

有道人谀之曰：“陛下即天神，终当遗弃一切，仍归上界。”黄虎大悦，乃尽杀其妻妾，一子尚幼，亦扑杀之。而谓孙可望曰：“我亦一英雄，不可留幼子为人所擒，汝终为世子矣。明朝三百年正统，天意未必遽绝；吾死，尔急归明，毋为不义。”遂分其兵为四：属可望，及李、刘、艾三养子，弃成都北出。

九月，贼屠顺庆，进屯西充，大治舟楫，将悉杀川兵而入楚。诸将中惟刘进忠收川兵最众，惧而来降。肃王自保宁进兵，使大将雅布兰与进忠轻骑觇贼，直造营门，仅隔一河。黄虎初不为备，闻兵至，犹以为他寇，身衣蟒半臂，腰插三矢，引牙将临河视之。进忠望见指曰：“此八大王也。”贼方抽矢，雅布兰直前射之，洞胸坠马，王师大呼曰：“献贼死矣。”急渡河追杀，贼众以锦褥裹尸，埋于僻处而遁。王师求得，发而斩之，枭其首于成都。厥后埋尸之处生异草，触之者辄生大疽，或致死；又有黑虎白昼噬人，人不敢过其地。

贼溃兵过重庆，袭杀曾英，旋弃去，王应熊入据之。其明年，王师至，应熊走死。未几，明宗室朱容藩来寇，王师退屯保宁成都者，亦驱残民千余北去，至绵州，复尽杀之，成都之人竟无遗种。已而朝议以四川荒索，馈饷难继，并撤保宁顺庆之兵。明桂王乃使杨乔然为巡抚，大学士吕大器为总督，统驭诸将，代王应熊。时兵荒累年，百姓存者百无一二；或久窜山谷，变为野人，举体生毛，能手格猛兽，擘獐鹿啖之；悬崖绝壁，腾上若鸟隼。所在蒿莱满目，狼虎成群。有张懋赏者，主仆八人，至荣昌莅任，入城四顾无人，日未暮，群虎突出，八人之中，攫食其五焉！

◎川中诸将王师既撤，明川中诸将各分地自守：雅川曹勋，嘉定杨展，遵义王祥，重庆袁韬，涪江、云阳则曾英养子李占春及于大海，其余赵荣贵、朱化龙、侯天锡、马应试分屯龙安、茂州、永宁、芦卫等处，巫山、万县则谭谊兄弟据焉。而朱容藩既挫王师，还屯夔州，兵最强；吕大器徒拥空名，不能制也。已而容藩谋据蜀自王，先改忠州为大定府，顺治五年夏，遂自称吴王，铸侯将军等印，遍给在川文武，罕有应者；独于大海往，伪封靖南侯。降贼旧官张京责其贡献，大海唯唯。

比入谒，高唱进宝，伪鸿胪问曰：“何宝？”大海徐答曰：“奇货骆驼。”盖容藩面瘦曲背，故以相谑也。杨乔然与吕大器乘众心不服，檄诸将共诛灭之。未几，大器病亡，即以杨乔然为总督。

杨展在嘉定，据有川西南州县，又能识宝藏气，所至得窖金，荒乱中用以赈济，故袁韬及李乾德、武大定皆归之。后与王祥构祸相攻，马侯二师皆助祥；展使其子破芦卫，杀马应试，进攻天锡于永宁，王祥来救，展兵大败，由是威名日损。又性骄矜，众渐不悦，韬等遂袭杀展而分其地。王祥者，王应熊部将，颇矜名节，岁必通使广西贡献。其妻尚祖警敏有权略，选健妇数千，皆男扮，别为一队。七年，祥为孙可望所破，自刎死。尚祖更衣盛妆，南向叩头，又拜其夫死处；既投缳，犹以手招左右曰：“扣宽不得绝，可紧之。”如其言而尽。

可望既克遵义，进攻嘉定，李乾德死之；袁韬、武大定皆迎降；曹勋亦弃雅州，与化龙、天锡俱西走，不知所终。李于二师久屯涪云，可望屡使招之，两人怒曰：“彼杀我父，幽我君，而我从之，不忠不孝，与禽兽何异？”立斩其使。

及贼兵至，占春力战七日不能支，与大海率流民走楚，中路食尽，流民咸怨，占春不胜愤激，中夜呼酒，对妻子痛饮为别，单骑遁入华山为道士。大海以其众归朝廷。九年，王师破保宁，斩赵荣贵。十五年，复重庆，乔然伏毒死。其年秋，王师南讨谭谊，乘虚攻顺庆，不能克；未几，谊及其弟弘杀谭文来降。有明故臣遗寇始尽，四川遂平。

◎沙定洲之乱沙定洲临安王弄土司也。其父沙源骁勇有将略，数从征讨有功，时号沙兵。

王弄与阿迷州接壤，其土官普民升者，定洲内亲也。民升嬖江右范姓妓名彩云，生一子名服远。范氏狡而勇，崇祯间，挟制民升，导之攻劫，远近苦之。已而民升死，范氏独据阿迷，年长矣。一日，突至王弄劫定洲曰：“惟尔可与我为夫妇。”

定洲以有妻告，范曰：“呼来，我自语之。”定洲妻至，范辄挥刀断其首，顾定洲曰：“今不可以生同室死同穴乎？”遂夫之。定洲之年与服远相若也，复嬖范氏，用为谋主，范氏先教定洲告讦诸土司，以兵掠之，沐天波不能制。国变后，谓定洲曰：“是可取而代也。”使诱武定土司吾必魁作乱，欲俟天波来调兵，因以伺间袭省城，定洲从其计。必魁果借行盐加税为名，兴兵破楚雄，声言：“已无朱皇帝，安有沐国公？”天波发兵讨之，檄蒙自二千，定洲以五千往，至南，则必魁已就擒，定洲失望。时有于锡朋者，用事沐府中，所为多不法；沐氏家奴怀怨者，闻定洲有阴谋，许为内应。定洲乃托言入辞，乘不备，夫妇拔刀升堂，格杀数十人；诸奴应于内，沙兵集于外，天波踉跄走楚雄，女妻及二弟皆被杀。

天波既遁，范氏又教定洲劫巡抚吴兆元，使其题言“天波反，定洲讨平之，宜以代镇南。”兆元不可，则拘而夺其印。又诡草禄丰在籍尚书王锡衮上永明王口；执锡衮至，以稿示之，锡衮大恨，诉上帝祈死，越数日竟卒。定洲于是遂行府事，发兵攻楚雄，天波再走永昌。沐氏世镇南，府藏盈积：佛顶石、青箭头、丹砂、落红、琥珀、马蹄、赤金皆装以箧，箧皆百斤，藏以高版；板库五十箧，共二百五十余库；他珍宝不可胜计。定洲运入本峒，累月不绝。当是时孙可望等休兵贵阳，方图南，闻之骇曰：“此皆我囊中物也。”起兵兼程而进。丁亥四月，四养子兵入南，称黔国焦夫人弟来复仇，所过城邑有不下者，辄攻屠之。定洲力攻楚雄，闻之敛兵而还，李定国邀击之于蛇花口，定洲大败，遁还阿迷，不敢出。

可望等至省城，兆元迎之入，执诸叛奴戮之。进徇迤西诸郡，得扬畏知，使作书招天波；天波使其子忠显至军觇可望意，可望厚礼之，发二十骑送之归，而潜兵随其后，先夺澜沧桥。忠显归见其父，二十骑中有两人历阶而上，忠显视之惊曰：“此李刘二将军也。”遂劫天波还南，车裂于锡朋以谢国人。己丑夏，李定国征阿迷，惮其险，已还师，定洲闻兵退，与范氏出，过其妹婿汤嘉兵砦；定国觇知，还兵袭之，执其夫妇。李兵初闻范氏嬖于二夫，疑必辰赢夏姬之流，及献俘，魁墨奇丑，无不大笑。械至南，夫妇竟同磔于市。

◎老神仙张献忠掠河南，俘一男子，自言有禁方能活人，贼姑置军中，未之信也。献忠性残暴，每以大梃挞左右至死，既死而悔，偶忆男子言，使治，果立愈，始宠异焉。献忠在长沙，一日忽下令曰：“人持一几来。”顷之得几数万，累为台，高几千尺，令将士执弓矢环其下，曰：“吾有呼，即全军皆呼。”而召男子登之。

男子登未半，股栗欲止，视台下皆引满相拟，大惧，遂造于巅，于是献忠揖而呼曰“老神仙！”将士数十万齐声曰：“老神仙！老神仙！”声殷然动山谷。自此军中皆称为老神仙云。老神仙者邓州人，姓陈名士庆，少慕神仙术，遍游名山无所遇，后至终南，见老人箨冠羽衣，瞑坐石上峒中，士庆疑非常人，再拜自陈，求为弟子。久之，老人拭目徐视曰：“若岂神仙中人，去，毋溷我！”士庆跪拜者累日，每饥则往山下乞食，老人乃与一物如饴，食之，腹中气蒸蒸然，遂不复饥。士庆愈不肯去，又累日，老人出书一卷授之，始拜受而退。视其书多不省，唯末四页颇能识之，则禁方也。归过洛阳，有富家女秋千坠地而折足，募能愈之者予百金，试以其方治之，果愈，得金以归。时盗贼蜂起，父母疑子素无赖，在外久，必从贼得金。士庆出书自明，父方怒，投之火，急起于取，止存末四纸而已。士庆初匿其姓名，后蜀文士刘[B13P]与之善，许为作传，始为[B13P]述之如此。

其在贼中，所全活甚众。献忠嬖楚府宫人老脚，偶以暴怒，引刀刺之，洞腹溃肠，召士庆使治，士庆曰：“嘻，乌有人肠离体而可复活者？然大王有命，不敢违。”舁置木扉，以清水涤之，纳其肠胃，线纫而敷以药。老脚越宿而呻吟，三日而思饮食，五日而起坐，不十日而仍侍左右矣。孙可望杀一爱妾，士庆度其必悔，即持去治之如老脚，衾裹置车中，阅数日见可望曰：“前夜将军何自杀所爱乎？”可望抚膺叹曰：“悔不求君治。”士庆曰：“毋过伤，吾今适得一美人，愿以奉将军。”令人持车至，启衾出之，则前所杀妾也。视其项，红痕环如缕，美丽乃倍于平时。白文选与官军战，炮中其颈，濒死，士庆曰：“伤重矣，我无子，彼能父我而养我以终身，当活之。然彼素反覆，书券来。”白即书契券如其言。乃以药僵其痛处，锯去伤骨，杀犬取胫骨，如其长合之，敷以药；阅三日而文选驰骑入官军，斩发炮者，以首归。其奇验多类此。献忠死，士庆遨游诸将间，年老矣，犹日饮酒数斗，御数女，人或求其术，辄曰：“此非吾所能传，有司之者。”后卒从文选投诚，而病死于腾越。

论曰：“余览世所传老神仙事，洵奇怪，古方技中不多见也。惜为贼用，弗以其术活一忠义士。既又闻降将王安言：”在贼中尝从老神仙求药，见其从群妇人剜取阴上肉方寸许，杂以药，投炉中熬之，须臾火起，光满一室，其火著物不燃。久之，老神仙曰：“药成矣。‘复投以药而火熄。’若然，是其术非作贼者不忍试，且无由试也，曷足尚哉？”







卷下


◎桂王上明永明王由榔，神宗之孙也。崇祯末，随父桂王避贼梧州。及两京浙闽相继覆灭，其时桂王已薨，于是广中督抚丁魁楚、瞿式耜迎永明王肇庆，称监国。唐王之弟聿钅粤在羊城，闻之，使陈邦彦来约和。永明王召其下，问和与战孰便？

邦彦因进说曰：“天潢之序，固应属王，何和之有？然外患方兴，奈何寻踪谭尚？

为今计，不若早正大位，以一人心。“魁楚然之，遂以顺治三年十月僭号，改元永历；遣彭耀往谕广州。比至，聿钅粤已称帝，执耀杀之。猎月，命瞿式耜东讨聿钅粤，前部林佳鼎轻进败没。丁亥正月，王师克羊城，乘胜而西，永明王走梧州，丁魁楚为李成栋所诱，死于藤江。是月，肇庆破，瞿式耜以永明王奔桂林。

二月，太监王坤劝永明王入楚，永明王从之，出驻全州，留式耜守桂林。三月，李成栋袭桂林，式耜与总兵焦琏力战拒之，王师不能克。四月，武冈守将刘承胤以永明王如武冈，李成栋复攻桂林，弗克。八月，定南王兵渡洞庭，何腾蛟战败，自长沙南奔，永州守将曹志建亦弃永州走镇峡。王师进驻湘潭，尚王从东路渡江攻燕子窝，总兵陈士明等迎降。耿王别率兵趋湖西，破郝永忠，从宝庆直抵武冈。

刘承胤见事急，乃伪降，密使副将谢复荣以永明王奔古尼，追兵迫，复荣以五百人断后，皆死焉。九月，正师进攻沅州，守将张璧先弃城走。永明王复自古尼走柳州，道阻，还次象州，资用乏绝，从臣狼狈，皆以青布裹头，渐欲散去；会王师于全州失利，撤兵北去，始得复还桂林。

戊子正月，金声桓南叛，永明王命何腾蛟出全州，焦琏出平乐，郝永忠屯永安，窥长沙以应之。二月，永忠兵溃还，夜半，劫永明王于寝，裸而置之城外，大掠而去。时事起仓卒，严起恒、马吉翔辈觅布袍竹轿，奉永明王远遁，遇水濡足，逢山扳树，逾旬始得口南宁。式耜被劫登舟，适遇总兵周金汤、熊兆佐自楚至，始得脱还桂林。已而腾蛟闻变，与焦琏先后引兵归，王师乘乱攻之，不能克。

三月，李成栋及布政袁彭年劫佟总督以广州南叛，使至南宁，永明王大喜，欲还肇庆。瞿式耜上言：“宜且归桂林，或暂驻梧州，不宜委身新附，使太阿倒持。”

不听。闰六月，永明王发南宁，过浔州，守将陈邦傅欲为乱，以石碎萧琦舟，杀之。永明王脱走，八月朔日，方至肇庆。成栋来迎，封惠国公；迁佟养甲于梧州，而使张善袭杀之于路。养甲行至杨柳沙，方与客夜弈，闻善至，按枪舱口，杀十数人。善厉声曰：“公差矣，公所杀宗室诸王忠臣义士，以百千计，一死不足偿，乃吝惜若此耶？”养甲赴水，善擒得之，遂被磔于江中。

当是时连得二省，兵势骤张，士人云集，其已仕者，不日迎銮，即日扈驾；而未仕者，亦诡称原仕以求用。袁彭年初降本朝，授广东提学，尝出示云：“金线垂辫，斯兴朝之雅制；博带峨冠，乃亡国之陋规。”至是自谓反正功第一，欲专朝政。成栋东出，留养子元胤助守；彭年知其寡识，于是崇以礼貌，属以大权，挑其喜怒，以作威福；两人之门，晨夕如市。肇庆士庶，乃作假山图五虎号以讥之。元胤本贾代子，故画假山一座，下列朝臣累百：有以头戴之者，有以手挟之者，有以杖支之者，有以肩背任之者，或仰而望，或倾而听，或指而有言，或跪而起拜，或惧而退避；山顶黑气蒙昧，直接云端。五虎者：刘湘客为虎皮，蒙正发为虎爪，金堡为虎牙，丁时魁为虎尾，而彭年尤横，为头。尝论事王前，语不逊；王责以君臣之义，彭年勃然曰：“倘向者东国以铁骑五千席卷而西，君臣之义安在？”王默然变色。行在诸臣亦皆恶之，而心惮元胤，不敢发。

十月，李成栋攻赣州，败绩。腊月，何腾蛟会兵湘潭，使马进忠救南昌。己丑正月，进忠兵溃；乌金王袭湘潭，执何腾蛟。二月，李成栋复出攻赣州，兵败，溺水而死。先是肇庆又得吴三桂密奏，群下咸谓中兴可望坐致，益复泄沓；惟借考选考贡，朝夕纳贿。王皇亲新教梨园子弟班成，文武诸臣，无日不会，酣歌恒舞。瞿式耜在桂林，累次上书，言：“宜君臣宵旰，肃官常，作士气，以图恢复。”

莫有以为意者。及各路败书踵至，中外震骇，束手无策。式耜知事不可为，于是筑室仿虞山东皋水竹之胜，颜曰：“小东皋”，与游客赋诗饮酒不复淡经济矣。

成栋既败，永明王使其将杜允和代守羊城。庚寅正月，平南王兵逾梅岭，破南雄韶州，王留李元胤守肇庆，而身奔梧州。吴贞毓、郭子奇等乃敢劾五虎罪。

王以彭年有反正功，削籍免议；余四虎皆下狱：堡与时魁谪戍，湘客、正发配赎。

是月，王师进攻广州，广城东南距珠江北有三里圬，人马不可站立，惟城西一带皆小麓，为兵冲，杜允和列兵坚守，平南王攻之，不能克。是月，罗南生起兵延平，奉德化王慈晔为主，攻陷大田、龙溪等县。四月，定南王破全州，守将吴一清退保榕江。是时永明王舟居于梧，犹行考选。中秋节，严起恒书“水殿”二字，制一牌坊，送至王舟，率群下上表称贺。九月，靖南王定延平，斩慈晔，降罗南生，引兵会攻广州。西城守将范承恩因小愤开门降，允和遁入海，袁彭年时以被黜居广，复投诚。十一月，定南王克肇庆，诛李元胤，进破严关，桂林兵溃，式耜赋绝命诗曰：“从容待死与城亡，千古忠臣自主张；三百年来恩泽久，头丝犹带满天香。”城破，与张同敞皆死之。

永明王复走南宁。是岁，孙可望使杨畏知至梧州贡献，求封秦王，严起恒以非祖制，坚执不许；畏知因留粤不归。辛卯正月，可望托言入卫，遣兵至南宁，杀起恒及与议阻封者十九人，执杨畏知归滇，畏知骂贼而死。其年冬，南宁破，永明王将走镇安，会李定国兵出靖州，将迎永明王，孙可望心忌定国，顺治九年三月，使其党郑国迁永明王于安隆。

◎桂王中永明既迁，改安隆为安龙府；孙可望使人监之，所供奉皆造册呈报，内开：“皇帝一员，月支米若干，太子一口，宫眷八口，月支米若干。”闻者莫不怪叹。

己而可望至安龙入见，将图不轨。王所居宫旁有古井，压以巨石，上刻符篆，相传张三丰锁孽龙于宫，可望发而视之，水忽涌出，可望惊走。媚贼者曰：“此龙来朝王，王呼免朝，水当退。”可望且呼且走，而水来益急，几没可望膝，乃传永明王命呼之，水立退，邪谋由是顿息。

其年夏，李定国破沅、靖、武冈三州，总兵张国柱败没。定国进攻全州，先使其将张胜统精骑趋严关，七月，王师败于驿江湖，定南王急发兵往救，而张胜已扼关口不得出，全州遂陷。定国至，大战关下，王师破其象阵；定国斩其象奴，勒兵再战，士皆殊死斗，象亦直前冲突，王师大败，桂林陷，定南王死之。定国已得桂林，使高文贵为前锋，乘胜而东，永州、衡州皆不守。又潜兵破吉安，吴楚震动。朝廷命敬谨亲王尼堪，将十万众拒之，战于衡州城下，相持四昼夜，定国败走，而敬谨亲王为交枪所中，殁于阵，王师复却；定国亦力竭，退屯武冈。

是秋，孙可望亦出兵陷辰州，又使刘文秀寇蜀，文秀恃胜轻进，围吴三桂于保宁，其将王复臣谏不听。有黑煞神者，别屯城西，三桂觇其无备，先使孱兵挑之下山，而以铁骑蹂之，黑煞神败没；复臣兵屯其后，亦战死；文秀撤兵而遁。

可望耻两路无功，功名独归定国；责文秀愎谏取败，假永明命落职闲住。癸巳春，可望悉师入楚，欲就定国，定国避入梧州，可望追之，道遇王师，骤而败，乃退驻贵阳，复召文秀使守南。甲午春，安龙日益穷蹙，永明用吴贞毓谋，潜求迎于定国；马吉翔泄其事，可望复使郑国至安龙，杀贞毓及与谋者十八人。

是年，定国自梧州出攻肇庆，战败，走保柳州。丙午春，复出破廉州，进屯端溪西岸。乙未春，破高明，东攻新会，久不克。耿尚二王及靖南将军朱马喇纛、章京东拜会兵来救，定国于峡口列巨象、西洋炮为阵，别以劲兵驻左山为冲突计。

战既合，朱马驰铁骑先夺左山，二王张左右翼直攻峡口，定国军炮喑不发，群众皆惊逸，遂大败，走保南宁。会求迎之使复至，其年冬，遂自南宁赴安龙。可望闻之，使白文选劫永明入黔，文选心非可望所为，故迟其行，俟定国至而以不口劫归报。可望又使至曲靖邀之，文选因与定国合谋，同举永明而西。将至南，刘文秀阳与可望心腹王尚礼等议城守，而阴出见定国曰：“吾辈久知孙王为董卓，但恐诛卓之后，又有曹瞒尔！”定国自明无他意，折箭为誓，文选即迎永明入城。

可望初得南，即于五华山大建宫殿，制拟京师，方落成，而震电击其四楹，故不敢居，至是以为行宫。伪封定国为晋王，文秀为蜀王，而赐文选公爵，使边黔召可望。可望大怒，夺文选兵。丁酉春，可望大举南犯，与李刘相持于交水，别遣马宝、张胜以精兵出间道袭南。兵至城下，门犹未闭，张胜欲入，马宝止之，沐天波等始得严兵为备；王尚礼欲为内应，不敢发。俄而交水捷音至，宝以其兵降，张胜遁去，定国追斩之；王尚礼服毒而死。定国既逐可望，悉收其部将，余党王士奇、关有才等据永昌作乱，讨而诛之。自是事权始归于一。定国性本忠勇，又深以可望为鉴，谨守臣节，上下粗安。然自两人交恶，频年战争，猛将劲兵，十捐六七，定国锐气亦少衰矣！

戊戍夏，王师四路进讨。时刘文秀已死，永明使定国、冯双礼等扼盘江，据鸡公背；使文选督窦民望等出七星关，扼天生桥。十一月，固山额真侯墨勒根虾与吴三桂自遵义进兵，访土人得间道走乌撒，出至七星关后，文选弃关奔沾益；信亲王多罗锋尼与洪承畴破贵州，进至鸡公背。定国战败，退守盘江。土司岑维禄导靖寇将军罗托以楚兵出安龙，从南盘江直走昆明，定国选兵倍道截之，又败。

又闻固山额真赵布大以越兵自广南入，知势不支，即弃盘江走滇都，奉永明奔永昌，令白文选留守玉龙关。己亥正月，信郡王会兵破省城，文选复弃关渡澜沧江，断铁索桥，吴三桂编竹牌以渡，破永昌，与赵布大合兵，急追定国。定国将决战，先令靳统武卫永明走腾越，而身结栅磨盘山左右设伏布地雷以待。三桂至，见山势险恶，未敢遽进；得降人卢桂生，始知定国虚实，于是分精卒扼伏兵处，而大队直前攻栅，破其前屯。定国升高观战，□王师乘胜争功，挤入狭径，急督后队死斗，三桂骑兵迫于险不得骋，大败奔还。定国亦不敢追，徐收兵尾统武而西，欲至腾越，别思良策，而永明初闻定国失利，仓卒间已由别道至缅境，入铜壁关矣。

◎桂王下缅甸者，西南徼外蛮落也，其都曰阿瓦。有新旧城，中隔城江：新城在江左，缅酋所居，旧城在江右，一名者梗，尤荒僻。永明既入缅，缅人随集兵闭关，靳统武不得进而还。定国闻之，以北兵虽退，而夷叵测，闻文选在孟定，就而与之谋，欲各择便地驻兵，收合散亡，联络土司，俟形势稍固，然后迎复。文选谓王身处危地，兵卫单弱，稍迟恐生他变，不用定国计。定国留保孟定，文选独从奠蛮进兵，缅酋闻之，即移永明入阿瓦。己亥五月，永明至旧城，缅人盖草房十数间居之，留兵百人为卫；从臣自结草舍以居，犹各寻伴侣，携棋牌双陆，日夕游宴。缅民男妇往来贸易，诸臣短衣跣足，杂坐笑语，缅君臣无不目笑而心悲之。

其年秋，文选兵至新城，信缅人好语，不即攻；比觉其诈则阿瓦守御已固，文选知不可克，退就定国，合兵复进。缅新城三面阻江，惟东南冯陆，文选去后，缅人掘陆引水为湖，湖内留堤三匝，外立木城以自固。定国至，营三十里外，遣使谕缅酋送王，缅人答词甚倨。随于木城外环立木栅，调兵实之；越数日，复立外栅，调兵实之，以渐逼定国。既而驱群象索战，定国将步兵击之。战既酣，文选引铁骑横冲其胁，缅兵大败，保城不出。定国挥所获缅将如国老等礼而归之，复以书谕缅酋送王。又讠知永明在旧城，密遣丁仲柳于上流造船，谋袭江右。

缅人不答其使，而遣轻兵袭仲柳，焚其舟。定国无如之何，乃为久困计，分兵四下扫粮，绝其孔道。数月，城中饥窘，乃遣使来，请先退兵，然后送王。定国谓文选：“彼虽诈，不若姑从其请，休兵养锐，俟造舟成，东西并举。”即拔营而退；将入洞邬，文选先发，未半道，其部将张国用劫之来降。文选哭曰：“吾负皇上及晋王矣！”定国闻之亦哭曰：“为伊强图入缅，致坏大事；今反舍我而去。

追思当年兄弟，今惟伊在，何忍复自相鱼肉？已矣，各行其志可也！“遂独引兵驻洞邬。

初，定国在孟定，多造印敕给诸土司，沅江那蒿、石宾龙世荣等皆响应。定国去至孟艮，吴三桂悉讨平之，然心惮定国及蛮中险远，将迁帅，使人谕缅酋曰：“急缚伪王来，否者我且屠阿瓦。”缅小国，恐，即欲执永明以献，虑定国等在外，故久不决。庚子十月，三桂勒兵将击缅，缅酋惧，先遣兵杀从臣四十余人，惟沐天波出袖中锤，击杀十数人，然后死。定国闻变，以舟师至江右，缅人欲害永明，永明伺间使人报定国曰：“事已不可为，致谢晋王，宜为自计，勿以我为念。”定国及将士皆下马哭拜而返。腊月，三桂兵至阿瓦，营于城东之旧。晚缅相锡直持贝叶缅文来降，即日托言迁居，胁永明过江，行百余里，至三桂营。三桂初见甚倨，永明问曰：“若为谁？”三桂一时口噤不能对；再问之，不觉屈膝伏地。王曰：“我知之矣！他不必言，犹思归骨于祖宗陵墓，知卿能任此乎？”

三桂强应曰：“能。”左右扶出，汗流浃背，色如死灰。

辛丑正月，永明至南，旧臣龚彝求见，三桂许之，具馔饮酒，永明痛哭称谢不能饮，彝亦哭拜不能起。久之，再劝王饮，永明勉卒三爵，彝拜且哭，触阶而死。定国治兵洞邬，谋邀三桂，既不及，复遇大疫，人马死者大半，乃斋戒作表告上帝，自陈反正辅明，出于诚心；若国祚告终，孤臣回天无力，乞速赐死，毋久害此军民。焚表未几而疾作；及闻永明父子以四月二十五日死于南，一恸而绝。

天波黔甯王英十一世孙，沙定洲乱后，不复任事，自永明至滇，始仍以世臣受寄。永明南遁，缅人守关不纳，永明使天波往谕，缅人闻沭国公来，犹下马罗拜也。天波三子度国势既去，先使分赘诸土司；比天波入缅，而二子先后病死，惟长子忠显随妇翁龙世荣出降。未几，有梅道人者谋作乱，假忠显书投甯州禄昌贤。事发，忠显知不免，其妻方有妊，乃使内官胜九德引之出，诡称进香，浮舟远遁；忠显被逮，以婢夏莲为龙氏，而真龙氏后果生男，名曰神保。康熙四年，土酋王耀祖作乱，迎龙氏母子入山，后亦捕获解京。

◎粤东三烈陈子壮字集生，号秋涛，广东南海人；万历己未，以探花授编修，天启甲子，忤削籍。崇祯立，起原官，累迁少宗伯，因争宗人授事，复黜。子壮为人长身巨口，美须髯，秀眉目，清言酝藉，雅为风流所宗。罢官后，闭门谢客，独见顺德陈令斌邦彦之文而奇之，延至家，使训诸子。邦彦感子壮之知己也，亦以师礼事子壮；其游若父子然，相得欢甚。邦彦慷慨有大节，双目炯炯，视日不眩；为诸生，四十未遇，居锦岩教授。甲申之变，志欲殉国，于是别子壮，谢生徒，草中兴政要数万言，走江甯上之，不用。唐王读其书而伟之，既自立，即其家授监纪推官，未任，举于乡，与张家玉同事唐王。

家玉者东莞人，字元子，号芷园，癸未进士，选庶常。初陷贼中，设诡词求见；及见，长揖不跪。贼使卒慑以白刃，曰：“降否？”家玉曰：“不降。”曰：“不降将剐汝。”家玉又曰：“不降。”曰：“不降将剐汝父母。”家玉始跪贼乃释之；即伺间南遁。福王定从逆诸臣罪，阮大铖恶其依附东林，将列之五等，有为之力辩者，始得放归。黄道周荐之唐王，授侍讲，上疏陈江右剿抚事宜，唐王然之，命监郑彩兵救抚州，而邦彦以部属随苏观生驻赣州。彩进至广信，畏敌不敢前，家玉结健将四人，各领死士为先驱；方与王师遇，而彩已卷旆东奔，兵遂败。家玉走新城，坠马折臂；自请募兵潮惠。至镇平，赖寄肖以其众万余人从之；又招降剧盗黄海，得兵数万，气稍振，闻福汀事急，率之往赴，王师邀击破之，家玉众散，亡归东莞。

邦彦数为观生画策，不用。福州破，观生遁入羊城，闻永明王称监国，使邦彦奉表至肇庆劝进。已行而观生意中变，别奉聿钅粤。永明王夜召邦彦决策太后前，邦彦请王急正大位以系人心，发南雄劲卒取韶州，制粤东十郡之七，而委其三于唐王使代我受敌，而徐乘其敝。丁魁楚辈皆以为然。于是擢邦彦兵科给事中，赍敕还谕观生；至广州，彭耀先往被杀，邦彦遂不敢入城，变姓名称林居士，匿高明山中。

顺治四年正月，李成栋破广州，西追永明。当是时，子壮已起兵邑之九江村，其兵多蛋户番鬼，善战。闻邦彦在高明，急使人召之，谓曰：“成不成天也，姑置勿计；但得牵制成栋，使毋遽西，则浔梧有备矣！”初，万元吉遣族人万年募兵于广，得余龙等千余人；未行而元吉败，龙等无所归，聚甘竹滩为盗，聚众至二万余人。邦彦乃与子壮谋，使同邑诸生马应芳说余龙攻广州，永明藉是得脱至桂林。及余龙败死，邦彦抚其余众，行收兵至高明，麦而炫等皆从之。当是时，家玉亦与举人韩如璜起兵刘氵窖，据东莞，籍前尚书李觉斯等资以犒士，进破新安，杀其令郑鋈，与家玉东西相应。

其年夏，子壮约邦彦攻广州，先结指挥杨可观为内应，又使花山盗诈降以助之，期于七夕内外并发。子壮先期一日，连舟千艘直薄西城，夺其炮台。可观等谋泄，佟总督悉收斩之，而飞骑召成栋还。盖其时成栋方攻家玉于新安也。翌日，邦彦至城东，知可观等死，度李兵夜当过禺珠，先伏舟以待，而使人报子壮曰：“敌未必遭我火，恐其余众奔突，请严阵以侍；青旗而朱ヵ者，我兵也。”子壮得报，不即传令。其夜王师果至，火舟飘起蒲苇间，焚其巨舰十数，李成栋乘轻舸且战且走，邦彦尾而击之，环城而西。平明迫子壮军，城中亦登阵鸣鼓助呼，喧声雷动。子壮兵皆乌合，遥望帆樯千翼蔽江而上，以为皆北兵也，阵动；子壮急传令，而后军已走，王师乘之，前军亦溃。邦彦不敢攻城，全师走三水，破其城，杀知县陈亿，复助麦而炫复高明。巳而清远指挥白尝灿与诸生朱学熙杀副使于玉华，以城迎。邦彦乃口兵至江上，立栅以自固。

成栋既破子壮，与佟总督谋：以家玉在东，依山为垒，畏我骑兵，决不自至；邦彦居上流，舟师剽疾，若大兵东出，彼不乘广州之虚，必远连西越之众；乃使偏师缀家玉，而先讨邦彦。八月之末，王师至清远，邦彦使霍师连乘风驾火舟迎战，成栋败走；俄而风返，成栋回兵蹙之，火舟迫栅不得入，师连之众歼焉。清远破，邦彦帅死士巷战，身被三刀，走入朱氏园，见学熙缢，拜哭之，题诗于壁曰：“平生报国怀深，望断西方好音；已共苌弘化碧，还同屈于俱沈。”题毕，自投于池；追兵引出，槛车送广州。

子壮之败也，收合散亡，兵稍振。八月既望，讠知佟总督生日，引兵袭之，夜泊白蚬壳，近三鼓，遥听城柝无声，缘樯望江中，水光凝碧，惟十数渔舟戢戢落月中，往来如织。子壮大喜，下令薄城，未至二三里，城上角声乌乌，忽兵舟数十乘风东来。子壮大骇，收兵败走。不数里，舟忽不进，下视舟旁，月光照彻，水内巨缆纵横，盖向者渔舟所为也。急奔他道，水浅舟胶，追兵迫，子壮弃舟登陆，壮士百余人掖之遁；会麦而炫来迎，乃奔高明。及邦彦被执，佟总督讯子壮所在，邦彦答曰：“我两人各殉国，何问焉？且生平师事之，即知无可言者。”

佟怒，命磔之。

成栋初攻新安，家玉兵败，韩如璜战死，祖母陈、母黎、妹石宝俱赴水死。

家玉走西乡，已而王师引退，西乡大豪陈文豹复聚众奉之，袭破新安，据东莞。

及成栋已破邦彦，即移师而东，家玉据金鳌洲拒战，大败；东莞破，文豹死，王师进克刘氵窖。觉斯怨家玉甚，发其先垄，尽灭其族，村市为墟。家玉号哭而遁，道得众数千，王师追之，家玉乃潜舟别岛，伺追兵过而自后击之。成栋失利引还。

于是家玉收合散亡，复袭破新安，再为王师所败；乃奔铁冈，收合十五岭乱民，攻克龙门、博罗、连平、长甯，遂攻惠州，克归善，还屯博罗，益募兵，分麾下为龙虎犀象四营，进据增城。王师至，家玉倚险自固，相持十余日；已而身被甲搏战，刀几及成栋，王师乍却，南兵追斩数百级，距长堤鸣金收军。军法：出张旗，入卷旗；或夺得敌旗，即麾以入敌军。是日斩获多旗手，喜而望之，臂绾数头，张旗至中军效功。后队望见骇曰：“敌破中军矣！”急保垒。前军顾后队之移也，亦骇曰：“敌乘我后矣！”皆不战而溃；家玉身中九矢，策马赴涧水而死。

经数日，王师得之，颜色如生，须眉犹怒张欲动也。

至十月，王师至高明，麦而炫战死；前主事朱实莲、太仆卿霍子衡皆不屈死。

实莲字子洁，子衡字觉商，皆南海人。而炫字章暗，高明人。城既破，子壮冠带坐堂上，成栋舆致之，具宾主献酬。子壮素善饮，达旦不乱，至是从容引满如平时。械送羊城，佟总督谓曰：“公何不知天命？且我与公年家，方荐公，何苦而反？”子壮曰：“若思年家两字，当知本朝恩不可负；若反本朝，何名而（疑作我）反？”遂受戮，子壮母自缢。

三人同时举事，邦彦磔后，逾月而家玉战死，又逾月而子壮被执。又三月，李成栋劫佟总督以广州叛。子壮性孝友，善行草，文词典丽，少尝声色自娱，晚际乱离，悉斥去不少顾。长子尚庸没于白蚬壳，次子尚图同父被执，家人柏卿请寸斩以赎主人之孤，故得全。邦彦博涉群书，著有《雪声堂集》、《南上草》、《留丹录》。初起兵，佟总督使人掩其家中，获其二子及妾何氏，遗书招邦彦，邦彦批其牍云：“子杀之，妾辱子，身为王臣，义不顾妻子也。”养甲皆斩之。

清远败，幼子恭尹走增城，父友湛粹破千金匿之，亦得全。厥后永明王返肇庆，赠邦彦兵部尚书，谥忠愍；子壮番禺侯，谥文忠；家玉吏部尚书，增城侯，谥忠烈；家玉无子，而其父兆龙犹在，乃即以子爵封之。

野乘跋云：“余尝游广州，过东城，彼中人指秋涛陈公死节处，衰草蒙茸，寒风凛冽，余望而悲之。既与其名士薛始亨等游，备得一时事。当广州已破，肇庆席卷，自非诸人牵制于东，桂林一枝，不早折耶？医欧阳生言，陈岩野被磔时，监者取其肝，肝忽跃起扑面，惊而坠马；归病，请生治，自述其事，后竟不起。

其精爽可畏如此。张元子初以父母故屈膝于贼。论者谓公父母时在原籍，非自成之虐所能及，以此颇疑其心。及东莞举事，布政王应华以书招之，元子答书云：‘女不幸而节见，士不幸而忠见；今忠与节实萃于家玉一身，而执事乃曰利天下利社稷，亦思天下谁之天下？社稷谁之社稷？而执事所欲捐踵，更以何为也？’由是推其心，则知前之诡词屈膝，亦欲留其身以有为，岂一时偷生幸免者比哉！

比经莞永，四望汪洋，操舟者犹述张翰林母、妻、妹自沈事，益肃然起敬云！“

◎孙李构难李定国字一人，绥德人，初名如靖，幼为流贼所掠，张献忠寄其才武，收为养子，与孙可望、刘文秀、艾能奇号四将军。献忠死于西充，四人分其兵，自川入黔，巡抚范广首降之，黔中郡邑望风送款。又乘沙定洲之乱，盗有滇南，孙可望兵最强，年最长，又稍通文墨，共推为首。定国多才能，位次之；刘艾兵稍弱，位又次之。既诛定洲，沐天波感恩推戴可望。于是造敕印，营宫室，设伪官，铸兴朝通宝钱，意欲自帝矣；然以身与诸人同起，恐其不服，思所以镇压之。杨畏知乃说之归明，伪封秦王，时顺治七年也。

是岁，可望击杀高必正于巫山；其明年，破裴然于贵筑，克王祥于绥阳。艾能奇死，部将冯双礼主营事，可望笼之以术，使为己用。战既屡胜，又兼艾众，日益骄横。有方于宣者，为撰国史，称张献忠为太祖，作太祖本纪；比崇祯帝于桀纣。又为可望制天于卤簿，定朝仪，言帝星明于井度，上书劝进。定国渐不能平，可望与其心腹定计于演武场，执而笞之，欲以威众，孙李之隙自此始。

壬辰春，定国自以其兵出靖州，可望恐其迎永明入滇，先使郑国迁永明于安隆，又令冯双礼以兵随定国为牵制。及桂林战胜，上下惊喜，议封定国，兼犒军士，而可望意不悦。己而定国上掳获，惟孔府金印及人参数捆，所报官军财物，估价仅十余万；忌之者因媒孽其短，册封犒赏，行之益缓，定国滋怒。其年秋，可望出兵破辰州，使人召定国，定国不至，俄而复有衡州之捷，于是可望部下愈忌定国而轻王师，遂以癸已正月大出兵寇楚。定国之再胜也，众议始定，封为西宁王，造设仪仗，遣官赍册往；己出黔境矣。比可望出师，复追还之，曰：“孤入楚，当面会西宁，亲奉册宝以光宠之。”是时讹言四起，咸谓可望将袭杀定国受禅让；定国闻之，泣语其下曰：“不幸少陷军中，备历险夷，尝思立尺寸功，匡扶帝室，垂名下朽；淮料甫得一胜，而猜疑如此？”即为书谢可望，而避入梧州。可望不意其去也，得书怅然，因自引兵追之，遇固山佟图赖于花街子。可望犹信部下盲，谓北兵易与，冀立大功以服众，即直前薄之，且下令曰：“得马者给其人。”兵甫接，王师小北，贼众争掠其马，阵乱，王师乘之，可望大败，退保盆口。乃使杨中书以王印授定国，招之还。定国怒曰：“可望安得擅行封爵？

当日兄弟四人受命先王，共扶明室；今置永历帝于何地？“挞杨中书而毁其印。

可望度无如之何，仍善视其妻子以羁縻之。

甲午春，定国败于桂林，走保柳州，可望遣兵袭之，战于灵山，孙兵大败。

时安隆穷困，惟定国岁时贡献，不失臣礼，至乙未冬，定国自新会还，始知隆与白文选通谋，奉永明入滇；可望大怒，黜文选，夺其兵，然以妻子在滇，未敢逞。

丁酉春，永明使张虎送可望妻子于黔，且好言谕之。可望既得其孥，即声言永明背德，定国谋反，留冯双礼守贵阳，宥文选，仍以为郡督，勒兵十六万寇南。

定国、文秀同出御之，遇于交水，白文选迎降。可望探知滇都之无备也，令马宝、张胜以精兵袭之。定国又探知可望精兵猛将之分也，即以平旦悉师直掩其营；可望亲出决战，定国前锋不利。文选在黔，素与别将马维兴通谋，见事急，单骑突入维兴阵，维兴倒戈却走，直趋中军，李兵乘之，可望大败，仅以身免。过普定，守将马进忠不纳，冯双礼扬言追兵甚急，可望不敢留贵阳，取其孥，引残兵奔湖南，降于内院洪承畴。双礼及进忠皆以地南附。此时方于宣在黔，复驰书滇中友人，称：“己集义旅，欲擒可望以报国；今逆寇既平，中兴可望也。”其友人答以诗曰：“修史当年笔削余，帝皇度井竟成虚，秦宫火后收图籍，犹见君家劝进书。”一时传诵以为笑谈。可望既降，召至京，封为义王；后从出猎，毙于流矢。

◎绣花针传王兴字电辉，广东恩平人，方颊虎项，目多白，闪烁有光，武力雄视一时。

恩平负山带海，俗习剽劫。兴初以杀人亡命，遂通群盗，易姓名为萧嘉音；群盗见其部伍整齐，刺剽精审，因目之曰绣花针，推为魁。久之，御史有以勤王师过新兴者，兴党以为捕己也，迎而击之，杀伤五十余人。兴闻大惊曰：“此朝廷绣衣使者，若辈无知而犯之，今奈何？”乃单骑见御史，伏地谢罪，请立功自赎。

适他盗谢采劫高雷饷数万，兴率众追及，斩采，夺还所劫。督抚奇其才，札授武职，俾为抚戢；兴自此不为盗矣。兴目不知书，而大义根乎至性，去就之际，可否断断。唐桂相持高峡三水间，无日不战，绍武尝使人说兴袭永明，兴不应；及越西使至，即开壁受命。孙可望以书币招之，兴称愿耕海ㄛ，及闻李定国破桂林，即自出请为前驱，其明决类如此。

广海有城名文村，前后山海，地最低；去城五六里，四面皆卤田，田中惟一堤向城，敌若远营山上，以炮击之，则高下不相值；欲迫攻之，则堤径峭狭，止容两骑，城上历历指数；稍近，即以小炮击之，无所避。兴素保恩平，及李定国西遁，始移兵据其地，熬海铸山，务农积粟，旁定诸屯砦；明宗室文武挈家托孥者以千数。滇中之通浙闽者，必藉兴为东道主。朝廷闻而恶之，屡责平南王收剿，不能克。至顺治戊戌，文村大饥，乃筑长围困之；自七月至明年之夏，城中食尽，斗粟二千，一鼠五百，下无叛者。平南王以书招谕，兴使人读而听之，叹曰：“此君言似长者，必能知烈士之心。”即使其子八人随使者先诣羊城，而约以中秋后出见，人皆谓兴必降矣。至十六日薄暮，兴谕将士严守陴；归阉门，与妻张氏盥栉，服伪赐蟒，十五妾皆盛妆，祷月后园，共拜天地；然后使张氏自拜其母，又夫妇对拜，又同受众妾之拜；拜毕，依次坐桂下石床；笑谓众妾曰：“今日之事憾乎？”皆应曰：“无憾。”乃命酌，三爵既周，张氏起曰：“可以行矣。”

即率众妾归房，兴亦徐步出，张母随而觇之，兴至中堂，陈前后伪赐诰敕，北面嵩呼谢恩，次拜祖先，次拜四方，视壁间悬所爱虎顾彪图，亦就拜之，随执铜叉取下，卷置敕书旁，释公服，短衣至房，则众妾皆赫然梁间矣。房中先积火药，兴升小几，下张氏尸，解缳置药上，次及众妾皆毕，复出中堂，服公服，右秉烛，左抱敕书图画，大步而入，张母方惧而走，而房中烈焰贯天；将士奔救，见十七人骇骨皑然，乃取兴平日所斫大棺，合而殓焉。尚王闻而义之，迎其柩至广州，葬之城南。兴有侄名茂公，文村破，复引残兵据隔水文厅，久之方灭。

◎纪新会妇事顺治壬辰，李定国攻新会。城中食尽，将士杀人以食。有莫氏妇，守者将食其姑，妇叩头求代，守者曰：“孝妇能如是乎？”烹之而释其姑。有李氏妇，守者将食其夫，妇泣曰：“夫未有子，若杀之，是绝翁姑后，即余亦终无子也；请食我乎？”守者烹之，而归其元，使葬焉。贫士梁某被缚将烹，一女才十岁，拜请代，守者怜之，父母得免。门初闭，乡人求入者数百，县令欲勿许，守者曰：“此事急时十日粮也。”启而纳之。城围凡八阅月，所食近万人。有一家数口被食者，事定后，遇守者于道，遽拜不已。诘之，答曰：“我父母妻子皆葬公腹中，我他日无坟墓，寒食近矣，得不望公一拜乎？”守者惭而去。某氏妇孀居，城围时家人皆登陴，一卒抽刃劫之，怒其不从，断首掷道旁。其姊之夫见而欲收之，首重不可举，叹曰：“姨礼义人也，礼与我无相见，殆为是乎？”趋而告妻之兄，兄自往收之，应手起矣。

◎粤西二臣何腾蛟字云从，贵州黎平人；天启辛酉举于乡，历宫中外，才情精敏，所在见称。十六年冬，拜右佥都御史，巡抚湖广。福王立，进兵部右侍郎，总督湖广、四川、云贵、广西军务。左良玉举兵迫，腾蛟解印付家人，将自刭；良玉兵至，为拥去，伺间跃入江水，飘十余里，一渔舟救之起，则汉关侯庙前也。而家人怀印者亦至，相视大惊，觅渔舟忽不见；远近谓腾蛟忠臣，得神佑，益归心焉。腾蛟乃间道抵长沙，集诸属吏，痛哭盟誓，调副将王朝宣、张先壁、刘承胤兵，朝宣等先后至，兵稍振。唐王初立，腾蛟复收李自成余众，众号百万。丁亥八月，定南王兵渡洞庭，腾蛟迎战而败，弃长沙奔武冈。武冈破，从王走桂林，复出取衡永，会诸将进攻长沙。会马进忠作乱大掠，奔还武冈，他守将皆溃，而南昌又已先破，乃奔湘潭，惟空城。乌金王乘胜自间道来袭，腾蛟不为备，北将徐勇先入，勇腾蛟旧部将也，率其卒罗拜，劝之降。腾蛟大怒，叱之，遂拥之去，不食七日，乃杀之。永明王闻之哀悼，赐祭者九，赠湘中王，谥文烈。腾蛟初生，其宅边并中忽有五色鱼跃起，光彩夺目，自此时出游泳；比其死也，鱼不复见云。

瞿式耜字起田，号稼轩，常熟人；由进士历官给谏，敢搏击，虽权贵无所避，大臣多畏其口。后因助钱谦益，沮温体仁，会推，被谪，遂废于家。又以奸民讦其贪肆不法，逮治坐赎徒。福王立，复起应天府丞，已擢右佥都御史，巡抚广西。

继事永明王，以大学士留守桂林，招兵裕饷，日夕训练，任大将焦琏为心腹。定南王破全州，直叩严关，诸将皆远遁，城中将士亦多弃去，式耜不能禁；部将戚良勋请式耜上马远走，式耜叱而追之。俄而门人张同敞自灵州来谒曰：“事急矣，先生将奈何？”式耜曰：“封疆之臣，当死封疆。”同敞曰：“然，公与城为存亡，敞即与公为存亡，君恩也，亦师义也。”式耜曰：“不然，后事未可知，君亟去图生以任其难，勿留此同死而为其易。”同敞不可。

是夕，两人相对秉烛危坐，一老兵侍，令召中军徐高，付以敕印，令持送王。

黎明，有数骑至，式耜曰：“我两人待死久矣。”定南王慰之曰：“吾断不杀忠臣；但两公亦当知天命所归，本藩圣裔，尚附兴朝。”语未竟，同敞骂曰：“逆贼何等辱我先圣！”突前欲批其颊，有德大怒，以刀背断两臂，与式耜同幽于民舍，犹日以诗酬唱。至闰十一月十七日，将就刑，天忽大雷电，空中震击者三，远近称异，遂与同敞俱死。昆山归乎来先生尝和其绝命诗曰：“元臣日夜执戈眠，首尾经营历四年；方冀时来能定国，那知力尽不回天？凭魂杀敌生前志，托梦归乡死后缘；浩气乘云诗句在，几回读罢泪潸然。”又曰：“江陵相业故非常，身后凄凉行路伤，谁料有孙绳祖武，还能为国死封疆？当年朝局何须问？四代君恩不可忘；报答此时惟有命，精灵常在毅宗旁。”盖同敞江陵相国之曾孙也。

◎隶仆顺治乙酉五月，王师至江宁，明提督曹存性将出迎，使麾下一卒前马，卒问：“今日之事何如？”存性曰：“降耳！”卒曰：“公降我不降。”存性曰：“若小人何知？勿复言。”卒大呼曰：“我真不降也。”抚膺号恸，立投中河桥下。

安远侯柳昌祚出迎豫王，惟恐不及，一卒哭止之曰：“侯世受国恩，此行可缓，愿自爱。”昌祚叱之，卒犹牵衣力阻，昌祚手批其颊，行至中河桥，卒擗踊哭曰：“侯不我听，我去侯死矣！”即自投于河。

野史氏曰：“春秋时士多仕于卿大夫家，卿大夫亦有与之同升者；秦汉而下，称奴仆矣，士即甚无赖，罕有厕身于此；惟大将麾下丁壮，往往因功自拔，或致显爵，此辈中宜有贤者窜身其间。如兹两人，其皆烈士而隐者欤？抑余又闻王师初下河南，明总督丁启睿将迎降，其家丁控马止之，因不见听，自沉于河，此与江宁两人相类。而前此贼陷华阴，得邑人王氏之仆李亮，见其伟干多力，欲留充前锋，亮大骂不从，被磔死。武愫受伪职，索吉服，仆某泣谏曰：”圣驾崩，主人不奔丧哭临，又取吉服，想见新君乎？饿死事小，失节事大，望三思之！‘叩头出血，愫叱之出，仆曰：“主人为名利所锢，不听我言，必有后悔；李贼贪淫无道，天怒人怨，势必不久；吾不忍见主人之身名兼丧也！’不食而卒。又新会简夙兴者，家贫，自鬻于梁生，梁生以不发将见诛，简请以身代，梁生泣曰：‘尔代我死诚义，然亦有所欲乎？’答曰：”无所欲也，我蒙主人衣食数十年，今以死报，何憾？惟贷某人百钱未偿，主若为我偿之，即瞑目矣。‘遂死。如是三人者，是又奴仆中之可书者矣。“

◎乞儿甲申之变，江宁有乞儿遇士人于路问曰：“相公知北都事乎？”士曰：“哀诏已至，崇祯皇帝自缢矣！”乞儿咨嗟不已，市酒饮之，绕秦淮岸而走，人以为醉，忽放声大哭曰：“崇祯皇帝果死耶？”擗踊数十里，望北叩头，赴水死。市人闻诸有司，祭而葬之。或曰：“此即愧二先生也。”乙酉五月，福王出奔，有乞儿题诗百川桥上曰：“三百年来养士朝，如何文武尽皆逃？纲常留在卑田院，乞丐羞存命一条。”题毕，投水而死。

顾生曰：“呜呼，此殆不食嗟来，以至斯极者耶？其死在王师未入时，故特止为奔逃者叹，不知后此之文武，求如一逃而不可得也！其时长千又有丐者，曳杖絮瓢，跛草ハ，且哭且笑，行至通济桥，植杖挂瓢，脱草ハ，投水死。人发其瓢，得二诗，痛伤国变，语甚激烈。三乞皆江宁人。而先是常熟有丐户石电者，勇悍善用枪，从指挥包文达援桐城；文达追贼于宿松，恃勇轻进，陷于伏，电单骑往救，手斩数十人，与文达俱死焉；头已去，犹持兵作击刺状，逾时始仆。皖人念其功，奇其烈，招其魂而祭之忠宣余公庙。呜呼，何乞人中之多忠义也！”

◎闯献发难李自成初名鸿基，小字黄来儿，又字枣儿，延安府米脂县双泉堡人也。曾祖世辅，祖海，父守忠，一名印，世为养马户。母金氏，印死，金氏改适，流落宁夏，闯后未及迎而败，至今土人犹戏传永昌太后云。当万历丙午，江宁妖人刘元绪谋反，言有辟地李王，将以中秋出世，事发伏诛。印初无子，祷于西岳，梦神谓之曰：“当命破军星为若子。”至是年八月生；孩提时，教之字，颇能记忆，顾性跳踉不可制。比长，伟躯蓬鬓，高颧深幽，鸱目曷鼻，声如豺虎，走及奔马；尝学刀槊于同郡罗君彦，能尽其道，侪辈莫及。

崇祯改元之岁，秦中大饥，赤地千里，白水王二者，坞众墨其面，闯入澄城，杀知县；由是府谷王嘉胤亦聚众于黄龙山；他若汉南王大用、阶州周大旺等所在蜂起。其明年，山西巡抚耿如杞勤王之兵溃于良乡，延绥甘肃之兵亦溃，窜走秦晋山谷间为盗，其魁高迎祥，自成戚也，始自称闯王。时自成年二十三，为驿书，岁荒逋贼。里人艾同知又逼其私债，嘱邑令笞辱之，乃弃乡里，与从子过投甘州为兵；已复犯法，遂逃归迎祥，自结一队为闯将。

张献忠亦延安府人，世居肤施县柳树涧，与自成同年生，长身而瘦，面微黄，剽劲果侠，人皆惮之，目为黄虎。为府捕快，因事革役；去从军，坐法当斩，已解衣伏斧，参将陈洪范奇其貌，救而活之。即亡去为盗，依王嘉胤，战辄先登，贼中号为八大王。自盗起延绥，蔓延秦晋荆豫，西连巴蜀，东扰江淮，其最强者，闯献而外，若过天星、闯塌天、曹操、革里眼、左金王、老犭回犭回、袁时中之属，不下数十部，朝廷或剿或抚，不能扑灭。

自成、迎祥转寇山西河南，七年，入秦，为官军所蹙，与献忠同困于车箱峡，用顾君恩计以诡降脱。掠平凉州，为左光先所破；窜出关，与群盗破凤阳；还入秦，败贺人龙、曹文诏，兵益强。战渭阳，为洪承畴所破，复窜出关，掠淮北，败于滁州之朱龙桥；折而西，与祖家军战于归德于裕州，皆不利；仍走秦，败官军于罗家山。至米脂，呼邑令与之金，令文庙，且曰：“吾故乡也，勿虐其民。”

已而走韩城，将西掠，孙传庭迎击于屋，俘迎祥，自成窜秦州。

十一年，自秦入蜀，陷广元、昭化、剑青、江油等州县，进攻成都，不克，退与官军战于梓ㄅ原，大败，尽亡其卒，独与刘宗敏、田见秀等十八骑，窜入商洛山中。已闻张献忠反城，潜往投之，献忠素恶自成，欲杀之；乃转依老犭回犭回，卧病半月，犭回犭回畀以五百骑，仍出掠劫汉阳。献忠初据十八寨，四年，入晋，败于曹文诏，嘉胤死，献忠降而复叛。六年，为官军所迫，与群贼自毛家寨渡河扰梁楚，犯四川。八年，自楚而东，陷风阳，焚皇陵，还兵而西，道麻城，将入关，已复出商洛，与官军连战，大败，窜入山中。九年，自均州东出，会群贼顺流而下，烽火达淮阳，为左良玉所破，遁还楚，伪为官军装口宜城，良玉兵至，仓皇走，官军追急，伤额破面，创甚，不能复战。

部下有薛姓者，首相国观子侄行也，劝之就抚。贼念诚得国观为主于内，抚可万全；又闻陈洪范在追军中，即饰名姝赍重宝以进，自陈：“大恩未报，愿率所部随马足自效。”洪范为言之总理熊文灿，文灿先以闽海抚贼得厚贿，即踵故事行之，贼笑曰：“是欲刘香我也。”举人王秉贞、诸生徐以显素无赖，教贼以孙吴书，造诸器械，在@@城操演者逾一年。至己卯五月而复叛，破房县，败左良玉，势甚猖獗。其年冬，杨嗣昌督师，议先讨献忠；献忠自楚入蜀，官军追破之玛瑙山，遁入兴归箐谷间，掩旗息鼓，从白羊山走武昌。

汝才即曹操也，过天星即惠登相也。方是时，献忠未平，官军皆西出，荆豫无备，而河南北大荒，土寇蜂起；自成久伏汉南，食尽众散，屡欲自刭，义子李双喜救止之。自成乃谓其众曰：“人言吾有天命，若等可卜之神，如不吉，即杀我以降。”其将刘宗敏者，蓝田锻工也，最骁勇，时亦欲降，自成与步入丛祠，令宗敏取神笤投之，三投皆吉。宗敏还杀其两妻曰：“我今生死从若。”余贼多有杀妻子愿从者。于是自成与百余骑渡汉而北，中原蜂起之辈：若瓦罐子、一斗、艾一、侯二等争归之，旬日间众至十余万，从此自成遂为盗魁，继高迎祥称闯王。

其年冬，献忠挟罗汝才之众而窥成都，首破开县，杀骁将张令，屠绵州，降守将王光启，进攻成都，不克，去，陷滤州。嗣昌移驻重庆，檄诸将西追贼，而驾驭失宜，秦将贺人龙先以其兵北遁。贼闻官军将至，自滤州还兵渡南溪，走汉州德阳，东路空虚，官军反自滤州蹑贼后。辛巳正月追及贼于开县之黄陵城，时士卒疲病，人无斗志，献忠在山巅，见左军倚险自守，又不见秦兵旗帜，即悉精骑大呼驰下，官军立溃。嗣昌得报，急从夷陵还救，而贼已席卷而东，自开城一日夜驰四百里，出巫山，至当阳，留罗汝才缀郧阳之兵，自以精锐下宜都，杀驿骑于途，取其符檄，令养子李定国等先持至襄阳，诳门而入，夜半贼从中起，斩关纳外众，襄藩遂覆；嗣昌所储军资器械数十万，悉为贼有，而洛阳亦先旬日陷矣。

自成之称闯王也，有宋献策者，长不满三尺，上谶记云：“十八子主神器。”

自成乃大悦。又逆案李精白之子岩，初为女贼红娘子所得，强夫焉，后脱归，当道者下之狱，红娘子救出之，遂与磨勘被斥举人牛金星同投贼，为之谋主。三人始教贼收人心，据要害，以争天下。又为“迎闯王不纳粮”之谣，传之远近，于是归贼者弥众。既破永宁，杀万安王，遂乘胜直犯洛阳。是月之朔，福王内殿基下大声如狮吼，掘之深丈余，见古鼎甚钜，舁之不动，仍掩焉，识者谓必有异变。

及贼至，将士力战三日，斩获颇多，而总兵王绍禹麾下，有所招逃兵数百为贼内应，城立破，福王及世子由崧缒城走，王以体肥不能远去，贼得而杀之，称其肉，重三百六十余斤，脔分股割，与鹿肉烹，群贼胪食，名曰福禄宴。遂移兵攻汴州，不能克，去屠密县，败官军于新蔡，杀傅宗龙，再攻开封。

初，怀宗愤贼难制，密旨下秦抚汪乔年，发两贼光冢，乔年发张氏冢，内有大蚁数石，沸汤杀之。而李氏冢莫知其处，至是米脂令边大受廉得之，穴在三峰子乱山中，相传为异人所，有铁灯醮火圹中，且留记曰：“灯常明，李氏兴。”

大受先破海圹，灯火尚荧荧然，剖其棺，骨黑如墨，头额生白毛，脑后一穴如钱大，中伏小也，长数寸，爪角悉具，见日腾起，迎日光而咄咋者久之。次破守忠棺，骨色如铜录，生黄毛；余圹皆血润，亦有生毛者。乔年腊也斩颅骨，函之以闻。是日，自成即于汴州中箭，损左目，撤围而退。其年秋，贼败官兵于孟家庄，害傅宗龙，又围左良玉于郾城。乔年闻宗龙死，悉师继出，自成闻之愤踊曰：“是发我先冢者，急击勿失。”乔年进及襄城，遇贼，全军皆没；贼遂陷襄城，杀降将闯塌天李万庆，又破南阳禹州，杀徽王，还攻开封。周王益发金募兵杀贼，力战三昼夜，贼死伤既多，复撤兵去，东陷归德，屠陈州。

献忠既破襄阳，旋弃去，休兵光固间，东出破随州，为左良玉所败，折而西，罗汝才始去献忠，北就自成，兵益盛。四月，复自归德趋汴，围而不攻。丁启睿代嗣昌督师，惮闯之强，而易献孤立，乃曰：“法当攻瑕。”檄诸将光击献忠。

献忠战败伤股，自信阳东奔，官军邀击，贼众降散略尽，走投罗汝才。汝才知自成欲旧怨，分数百骑资之，麾使去；献忠遁入英霍，与左革合。启睿已破献忠，始会兵援汴。五月，王师至朱仙镇，自成抽兵迎战，王师大败，汴州援绝粮尽，渐不能支。至九月望日，河水大决，直冲曹门，波头高几二丈，满城皆为洪流，自成初欲据汴州自王，至是失望，乃移兵南寇郧襄。十月，败孙传庭之师于南阳，陷汝宁，杀杨文岳，左良玉避贼东走，汉东之民，多奉牛酒迎贼，贼遂破荆州夷陵，杀湘阴王。癸未正月，贼陷承天，襄汉尽没；时闯王□几至百万，自称“奉天倡义文武大元帅”，群贼大会，悉受约束。汝才众亦数十万，称“承天抚民威德大元帅”，以山西举人吉为谋主。李兵长于攻，罗兵长于战，两人恒相须成事。自成不喜声色，脱粟布袍，与其下共之；汝才妻妾数十，女乐数部，厚自奉养，两人又互相非笑也。未几，自成心欲专制，先召汝才所善贺一龙宴，醉而缚之，随以二十骑袭杀汝才；又诱左金王及袁时中杀之，悉并其众。唯老犭回犭回别屯在澧，得不与——一龙即革里眼，左金王即兰养成，老犭回犭回即马守忠。

自成既合诸部，改号新顺王，以襄阳为襄京，更变县名，立李双喜为太子，备百官，文则有上相、左辅、右弼、六政府尚书、侍郎、郎中、从事等员；武则有权将军、制将军、果毅、威武等号；外则节度使、防御使、府尹、州牧等职。

封崇王襄阳伯，邵陵王枣阳伯，宁王宜城伯，肃宁王顺义伯，以前参政张国绅为上相。分布已定，大会群下，议出兵所向。牛金星欲先取河北，直攻京师；杨永裕请下金陵，断漕运，以坐困北都；顾君恩进曰：“金陵势居下流，难济大事，其策失之缓；直攻京师，万一不胜，退无所守，其策失之急；关中汉唐故都，形势足恃，又大王桑梓之邦，宜先定为根本，资其兵力攻山西，后向京师；则进可以攻，退可以守。”自成于是决计入秦。

自朱仙镇兵溃，梁楚之间，人心惶惧，守令多弃城潜遁。献忠在英霍，收合群盗，乘机复出，以壬午夏破舒城六安，掠含山巢县，陷庐江，习水战于巢湖，窥金陵，为黄得功所破，还自桐城趋黄州，生员季时荣、无赖张以泽迎贼，黄州陷。癸未四月，从鸭蛋洲渡江，袭陷武昌，执楚王。贼见库中积金，叹曰：“有如许财而不知用以设守，朱胡子真庸儿也！”舁而沉之江，遂据楚府，伪设五府六部，开科取士，铸西王之宝。已闻左良玉西远，去岳破州，将涉洞庭，卜于神不吉，投笤大询，俄而风作，覆其百艘，乃焚舟陆行，连破长沙、衡、永、吉安、建昌，将犯辰沅，石滩恶不可上，仍还岳州。献忠初破武昌，自成在襄荆遣使好，献忠亦逊词以答，乞彼此相援。比自衡州还，左良玉已复武昌，自成亦弃楚北去，献忠乃走淅川，值老犭回犭回病死，因收其众，从此群盗悉并于二贼；而李则自秦犯关，张亦由荆屠蜀矣。

论曰：“闯献同起延绥，扰乱中原，十数载间，卒亡明室。说者以为当时将相异心，剿抚失策所致。然余窃怪此二贼者，心相忌而事若相倚：自成再起，既因房竹所追；献忠复兴，亦藉朱仙兵溃。岂圣王肇造，天必先使若辈为之驱除乎？

又闻崇祯改元戊辰岁旦，天子方御正殿受朝贺，忽大声发自西北，占者以为鼓妖是日自成与其徒饮米脂山中，酒酣，举骰祝曰：“得六红，我当为帝。‘一掷果六红，群小被酒，皆下阶叩首呼万岁。是知盗贼之生，亦由天意，殆未可专归之人事也。”

◎自成犯阙孙传庭之败于南阳而归也，抽丁壮，招边勇，兵稍稍集；又依古遍箱武冈之制，造车万辆，拔降将高杰、白广恩为先锋，日夜操演；然其意欲且守关中，张形势，使贼西顾，不敢直犯京师；而朝廷屡督之战，不得已以癸未八月治兵再出。

当是时，自成方去荆襄，闻秦师至，颇惧，乃匿其精锐，以孱弱诱之；官军屡有斩获，传庭转以贼为易与，进至宝丰。既入险，贼坚垒相持，官军不得战，值霖雨，饷道阻绝，传庭还兵就饷，乃悉精骑乘其后，及于当阳。贼前锋名三堵墙，一红一白一黑，望如云锦，官军方饥疲，见之皆股栗，丁壮推车者，脱鞔络先奔，师复大败。自成逐之一日夜，逾四百里，传庭至关，方调兵商洛口，而炮声忽从内发，盖兵溃时贼得所弃甲仗，使其众被之，杂奔者先入为内应也。既贼入关，西@@不守，传庭拥所养喇嘛僧西去，不知所终。高杰渡河奔蒲州，方伯以下，及白广恩、陈永福等皆降于贼，永福于是反为之尽力。

是时秦中郡邑多从贼，独凤翔及庆阳、榆林不下，贼使刘宗敏屠凤翔，又攻庆阳，破之，执韩王；使李过攻榆林，失利，自成自引兵屠之；宁夏总兵牛成虎迎降，进攻甘肃，屠西宁，三边尽入于贼。于是大会群下，戎马万匹，旌旗百里，诣米脂祭墓，裒被发遗骸封筑之。访求宗人，赠金赐爵，改延安为天保府，米脂为天保县。十一月，自成还长安，召见关中绅士，先各馈银八两，然后责其输助；遣官考州县生童，改八股为谕。先遣兵入山西，陷平阳。

甲申正月，淮安民家凿井，适中古，将及泉，得一石，有记曰：“宋建炎二年开，开三百年而塞；塞二百年而复开，天下当清。”是月，自成僭号，建国曰顺，纪元曰永昌，封其党为侯伯子男，造甲申历，改西安为长安，铸大钱，值白金一两，设科目取士，试定鼎长安赋，拔扶风举人张文熙为第一。二月，贼自龙门渡河，破汾州，进陷太原，所下郡邑，即置伪官。壬申，贼至潞安，分遣刘宗敏入故关，掠大名、真定，而自以大队徇忻代，陷宁武，杀周遇吉。三月壬辰，帝星下移。乙未，贼陷大同，进薄宜府，太监杜勋以城降。癸卯，贼犯居庸关，太监杜之秩、总兵唐通开关以迎。甲辰，贼陷昌平，犯十二陵。始贼欲侦京师虚实，阴遣人辇重货贾贩都市；又令充部院诸掾吏，刺探机密，千里驰报，至是兵部发骑探贼，贼辄诱降之，无一人还者。是日薄暮，自成至彰义门，伫望间，城楼忽堕一天启大钱，宋献策进曰：“此胜兆也。”发一炮，楼角立崩。

乙巳，贼大至，城外三大营皆溃，杜勋初降贼，廷臣请急檄城守诸内官，忽传旨云：“杜勋骂贼殉难，予荫祠。”丙午，自成设黄幄，坐广甯门外，秦晋二王左右席地坐。勋呼城上人请入见，守城诸监缒之上，见帝盛称贼势，劝帝禅位，不然，则割山陕分国而王，上不答。或请留之勋曰：“不返则二王危。”乃纵之去；勋退，谓其侪曰：“吾辈富贵故自在也。”复缒城去。时浃旬阴惨，是日忽大风震雷，俄而微雪。申刻，贼攻广甯门，杜勋射书城上，曹化淳立启门，外城陷。二鼓，帝命周后自经，令太子二王易服出避，手刃袁妃长公主。五鼓，贼攻正阳门，帝欲出不得；俄而内城陷，帝登煤山，自缢于寿皇亭。戊申，贼以扉舁出，与周后同置东华门侧，殓以柳棺，枕以土块，覆以蓬厂；辛亥，始改殡于茶庵。已而伪官传纸票，仰昌平州葬之于田贵妃墓。四月初三日，发引，永定二王青袍哭送出城而返。

署昌平州事吏目赵一桂与好义之士孙繁祉、白绅、刘汝朴、王政行等十余人捐钱三百四十千，募人开圹：始启石门，内香殿三间，中悬万年灯二盏，陈设祭器，前置石香案，旁列五彩绸制侍从宫人，及生前所用器服；东间石床高尺五六寸，广盈丈，上铺绒毡被褥诸寝具；又开二层石门，内通长大殿九间，石床如前式，妃棺在焉。初四日，帝后梓宫到，祭奠毕，先移田妃于床右，次安周后于左，然后奉帝居中，随闭石门掩土。初六日，一桂复率捐葬乡耆祭奠，哭声震天。死难太监王承恩即葬于陵右，明遂亡矣。一时词人悲叹，往往见之诗歌，就所睹记，录之于左：七言绝句玉皇西狩下天都，纵使霜狼斗赤乌，赛过五红惊一坐，戊辰元旦受嵩呼。

（盗起）

花生玉露柳生烟，坐览军书上未眠，夜半月斜殿影黑，黄封犹降凤池宣。

（勤忧）

阁臣天性最仁廉，招抚何须剑戟钅舌？将吏台前听号令，中军元帅诵华严。

（嗣昌）

挥金百万作城防，贼未枭头已自创；天若资王生大统，国当磐石到无疆！

（周王）

虎踞龙蟠说旧京，六宫拟从翠华行，君王也道江南好，只是因循计不成。

（南迁）

风雨凭城下玉台，锦筵空为射堂开！天弧夜夜高张在，却放狼星易度来。

有诏坤宁共省愆，毁巢破卵事相缘，夜来帝坐移于下，遮莫轩辕也失缠。

崇关巨堞是居庸，百二山河推要冲；闻报官军三十万，齐心为贼作先锋。

（破关）

贼兵百万涨昏埃，鼙鼓惊天晓角哀；闻报六宫皆掩面，玉銮日暮出平台。

（城围）

空炮连声震若雷，园陵十二尽成灰；平台召对何人对？天子无言拭泪回。

（召对）

王儿传至各欷，御手亲将换厂衣，对仗两班同哭罢，殿庭但有燕双飞。

（太子）

社稷沦亡命亦捐，两行珠泪尽君前，圣明过守无成戒，妾负皇恩十八年。

（周后）

翠华西阁断君怜，未得长门赋一篇；今夜有魂甘带血，落花风里变啼鹃。

（袁妃）

剑气冲花萎绿苔，玉真高驾彩云回；幽幽椒殿无人住，鹦鹉犹呼万岁来。

（公主）

内家避寇承明旨，玉殿金闺人尽亡，不似唐朝委社稷，三千宫女拜黄王！

（宫人）

元武楼头漏点传，从亡一整旧宫员，笼灯莫讶联三盏，未必微行得万全？

（欲出）

白家河畔草迷离，万户烟深怨鸟啼，怅望南云无去路，东风吹到马频嘶。

（回宫）

城上悬灯贼入濠，九门已献六军逃；士民欲为朝廷战，三百年中不佩刀。

（城陷）

燕台四月草青青，马上悲笳耳倦听；过客若还忆旧里，回头一望寿皇亭。

（帝缢）

转眼宫庭便陆沈，洁身同葬御河深，只应皓月来相照，照出澄波一片心！

（魏氏）

两行遗诏亦悲哉，饮恨吞声向夜台；此日廷臣皆仗节，犹嗟未得救时才！

（遗诏）

血渍衣襟诏一行，殉于宗社事惶惶；此时天帝方沈醉，不觉中原日月亡！

天荒地老春余梦，剩水残山劫后钟，九土曾无埋骨处，淑人却借一А封。

（帝葬）

午门待罪责供招，旧事先王各大僚，忍见灵车从内出，月绫被体发萧萧。

茶庵棚内白杨棺，百姓皆来掩泪看，多少骑骡人过此，从无一肯下驴鞍。

（茶庵）

千叠山河万叠云，重瞳魂魄傍湘君，白杨只恐樵苏及，麦饭谁浇数丈坟？

（帝坟）

不鉴前车在汉唐，东林讲学为三王，臣忧门户君忧国，门户成时国已亡！

（党祸）

谨具江山百座城，崇祯帝后列双名，鲜红简子书申敬，献纳通家八股生。

（书生）

七言律岂如黄虎只凶狂？甚有才能合众强，终始称渠不俯屈，奈亡无地更飞扬；李岩失路为谋主，神祖多方赍盗粮，作贼不图声色乐，苦心专志致明亡。（李闯）

人心厌治物违和，从逆交加赴火蛾，变乱如开龙耳嘴，危亡端在马蹄窝，锋头毛面堂廉满，紫眼鸢肩草泽多，天却生才与位左，不关功令咏菁莪。

初时群聚只饥民，蠲赈能教一叱平，驯致渠魁收壮士，便须能将动雄兵；洪庐孙戴全忘死，曹艾陈刘不顾身；其奈举朝皆泄泄，更无庙算似黄琼！

救火衣冠揖让频，中书枢密更添薪，河南未配红娘子，山右先驰黑煞神；一左尽堪专调选，二曹良足靖风尘，大河才有灵昌渡，便是飞鹰透碧曼。（纵盗）

中原郡邑久兵荒，极选人才未足当，江岭知能俱好好，关河庸耄独怅怅！平时觅食嫌山远，急处藏身乐草长，一脏受伤未必死，死来五脏气俱伤。（郡邑）

名将谁无此日难，福堂孙傅坐相看，已开函谷千寻道，又撤瞿塘万里滩，新蔡空拳当敌骑，宝丰枵腹跨征鞍，忠臣苦事将谁诉？狱吏才过剧盗攒。

那将贼势著胸中，气涌如山胆塞胸，驻马昔曾降大憝，挥刀今必斩元凶，曹能犹子同摧敌，周亦夫人共折冲，闲置西偏徒一死，不教河上立奇功。

英明昏暗不差多，秦后宫庭一网罗，张业吕疆麟凤少，赵高封讠胥虺蛇多，蒙君窃柄难薰灌，揖盗开门孰谯诃？犹把王承恩藉口，南来威福似江波。（宦官）

若思东晋足忠良，刘李（闯塌天刘国能，射塌天李万庆）于今得继芳，丝濯江涛成锦绮，玉磋山石协圭璋，杀身完节嘉名远，建庙褒官世泽长，若问文儒甲申事，不知对此面何藏？

弥天盖地折凶威，锡穴奇才卓不移，地久荒残心作垒，人无甲胄钱为皮；五千壮烈同甘苦，廿万猖狂慑指挥，若使京城君设守，岂教宗社变冰澌？

◎槐国人政顺治元年三月丁未，明京师陷；昧爽，李自成毡笠缥衣，乘乌驳马，至西直门，拔箭去镞，向后三发，令曰：“军士入城，敢伤一人者，杀无赦。”忽有黑气涌门而出，宋献策曰：“此害气宜避。”乃改从德胜门入；太监曹化淳率其属迎于门外，自成仰天大笑，手发一矢，中坊之西偏。至承天门，语诸贼曰：“吾一矢中其天字，必一统。”射之不中，中天字下，自成愕然。牛金星趋进曰：“中其下，必中分天下。”自成乃喜。入宫，即传令求崇祯帝及太子二王，以曹化淳背主献城，先勒献饷银五万两。戊申，周奎献二王，自成曰：“吾待以杞宋之礼。”发刘宗敏收养。午刻，始得崇祯崩问。

是日检讨梁兆扬倡助饷，与同志数人各书五千金，托宋企郊投谒。己酉昧爽，成国公朱纯臣、大学士魏藻德率文武百官至午门待罪，群贼争侮，为椎背脱帽，或举足加颈相笑乐，各官惴惴，莫敢仰视。日暮，自成始出，牛金星执缙绅录唱名，嘻笑怒骂，恩威不测，呼及周钟，顾君恩特下揖云：“主上饥渴求贤，当不次擢用。”自成问钟何许人？君恩曰：“名士善为文。”自成笑曰：“何不做见危授命题目？”□□□大学士陈演首劝进，自成不许。时入朝者三千余人，点用不满百人，从东华门出，送吏政府；余者每员马兵二人押往西华门外，纵辔腾逐，若蹴羊豕，人人自谓必死矣！俄传令曰：“前朝犯官，悉送权将军刘处分。”盖贼愤各官不迎已，欲尽杀之，因宋献策力争而止也。

庚戌，收执逃官，路断行人，封太子为宋王，赦刑部锦衣卫系囚，又传檄郡县，中云：“君非甚暗，孤立而炀蔽恒多；臣尽行私，比党而公忠绝少；贿通宫府，朝端之威福日移，利入戚绅，闾左之脂膏尽竭。”词出黎志升，谕者以为实录。辛亥，召见梁兆扬，自成谓曰：“朕起义兵，专为救民。”兆扬叩头对曰：“旧君无大失德，但猜疑自用，以致上下睽隔，民坠涂炭；陛下救民水火，由晋抵都，兵不血刃，真可比隆唐虞！臣遭逢圣主，敢不精白一心，以答知遇殊恩？”

自成大悦，留坐饮茶，授兵政府侍郎。贼初自楚入秦，已设文武各官；至是以父名印，印为符券契章凡四等，改内阁为天佑殿，翰林院为弘文院，文选司曰文选院，六科曰谏议，御史曰直指，官服领尚方，用云为级；以牛金星为天佑殿大学士，何瑞徵、黎志升为弘文院大学士，旧臣点用者除授有差。

时贼令新降者不得乘马。壬子，各官皆骑驴，方巾蓝服，小扇遮面，至牛宋及顾君恩署投门生帖，且领契；其外选者，乞携妻孥，宋企郊语之曰：“俟到任后做得好官，来迎未晚。”皆欣然而去。

癸丑，伪礼政府谕各官率耆民上表劝进，使周钟草登极诏，内有语云：“比尧舜而多武功，迈汤武而无惭德。”或私语钟曰：“闯贼残杀太甚，恐难成事？”

钟曰：“昔太祖初起亦然。”乙卯，派各官概纳饷银，大抵点用者派少，不用者派多，下至厂卫著姓，耍津权胥，四方富贵，无不滥及；一言不办，即夹，往往骨碎身死。大学士魏藻德被夹，献银万两；刘宗敏责以首相致乱，藻德曰：“此一人无道所致。”宗敏怒曰：“汝以书生擢状元，不三年为宰相，崇祯有何负汝，而诋为无道？”掌嘴数十，仍夹不放，四月戊午朔，宋献策言：“帝星不明，天象阴惨，宜停刑，且速即位。”庚午，各官复上表劝进。辛酉，焚明太庙神主。

是日，试在京举人，首题“天下归仁焉，”次题“莅中国而抚四夷也。”取者送吏政府候选。复考秀才，取者送国子监读书。司业薛所蕴因令监生多作文字，以候新主幸学。壬戌，禁用十字，若忠为中，成为丞之类，改大明门为大顺门，易乾清宫匾“敬天法祖”为“敬天勤民。”

是日，先释系官数百人；取所得银及合累朝镇库积银三千七百余万，金一千万锭，悉令工熔作穿心方版，为易运计。

癸亥，禁奏疏冗长，召见伪侍郎杨观光，问郊天何以必去荤酒，远女色，止行刑？观光答曰：“天人一气，去荤酒则心志清明，远女色则呼吸灵爽，止行刑则举念慈和，故能感格上穹。”自成称善，送至檐下，答拱而别。

甲子，铸九玺及永昌钱，不成。乙丑，始尽释诸系官，其勋戚大臣，仍令兵监押，遗伪将四出催粮，执故相冯铨至京，勒献银数万。丁卯，盘各仓谷。伪礼政府示，十二日百官习仪天佑殿。望日，颁诏，论功行赏。

十七日，郊天祭地，即帝位。次日幸学，行释奠礼。戊辰，西平伯举兵报至，趣伪防御左懋泰赴密云，张石麟赴山海。己已，停习仪，杀所押大僚勋戚数十人于平则门外，下令亲征。夜半，先运辎重百万辆归陕西。庚午黎明，自成毡帽蓝布袍，挟二王及吴襄东出，精兵二十余万悉行，各官送之金明桥而返。

闯贼本无大志，自得牛李后，始知收拾人心；至京师，颇严军令，士卒有淫掠者，辄枭斩，或断臂割势悬市；然其下为贼久，令虽严，不能制也。军士初入民室曰：“假汝灶一炊。”既食，曰：“借汝床一眠。”将眠曰：“雇汝妻女一伴。”不从则死。己又编排甲，令五家养一贼，民不胜毒，缢死相望。自成宠宫人窦氏，号曰窦妃，夜宿宫中，晨起啜少米饮而出，惮食宫中物；见诸龙器皿，辄震慑。将升御座，忽见白衣人长数丈，手剑怒视，恐惧不敢复登。内臣初进冕旒，窄不可戴，易之又宽，再易之始冠。刻许，头痛如裂，急欲去。识者知其不能久也。

论曰：“自成之恶极矣！历观古来盗贼，若赤眉黄巾辈，其毒虐犹未若是之甚也。然或言其在西安，都司舍人邱从周乘醉入秦府，戟手骂曰：”若小民妄称尊号，踞王府，而所为如此，何以能久？‘自成闻之笑曰：“此酗儿。’略不加意。少时尝盗邻家羝羊，其人执而笞之，既得志，不修旧怨。前参政张国绅者降贼，自成以为上相；国绅诱一故宦之室进之，欲以求媚，自成顾重其夫名，立斩国绅而归其妇。由是推之，意者夹官搜银等事，或其下所为，非尽自成之意欤？

夫初得关中，姑以一二事示大度，假仁义以结民心也。语云：“盗亦有道，‘信夫。”

◎西平乞师吴三桂字长白，辽东籍，江南高邮人；父襄字西环，两世并起家武科，积军功，官至都指挥司，同守宁远。甲申正月，怀宗以西寇渐近，调襄还京，已又撤宁远镇，封三桂为西平伯，手敕召之入援。三桂行至沙河，而京师陷，贼使诸降将以书招之，三桂犹豫未决。初上宠田妃，妃殁，上念之不置，戚畹田弘遇欲娱上意，游吴门，出千金市歌姬陈圆、顾寿，将以进御，上知为青楼妇，却之。弘遇死，寿随一优人逸去，而圆归三桂。贼据京师，刘宗敏居弘遇故第，因有誉二姬色之都技之绝者，宗敏于是系襄索圆。三桂闻之，即还兵据山海关，刑牲盟众，誓兴复明室，报至京师，自成切责宗敏，立释襄，厚加抚慰使作书谕三桂，三桂不从。

当是时，国朝闻明都之变，方议入讨，而三桂兵少，自揣其力不足以办贼，遗使因故帅祖大寿来乞师，朝廷犹未之信也。山海镇城在关内，而关外复有罗城，四月丙子，贼先遣轻骑自一片石北出而东，突入外城断东路，而自成以全师围内城。三桂复来求救，于是二王统劲兵飞驰而西，将及外城，见炮方东向击，九王疑三桂已没，驻兵欢喜岭，高张旗帜以待。三桂望见，从数骑突围而至，力请进兵；九王以素无盟约，又贼与吴兵甲仗相似，欲令吴兵发以自别异。三桂曰：“然，我固非怯也，使我更得万骑，何惧于贼？为今兵少，故乞师于若，盟誓发无恨。”即与九王同歃，立其发，导王师直抵关下，而贼外城之卒先烂矣。

三桂驰入关，即呼城中人发，即日开内城门，三面并出：三桂居前，九王继后，豫王英王张左右翼。汉兵先合，贼围之数十重，三桂奋死斗，卒皆一当百，贼散而复合。王师驰至，从黄埃中发数矢，贼骇曰：“关东兵来矣！”天忽大风，沙石飞起，击贼如电，二王纵铁骑乘风夹击，贼步卒几尽，骑兵死者过半；刘宗敏中箭坠马，选锋骁将莫不重伤。自成乃杀吴襄，悬首高竿，收余兵西遁。三桂战罢，哭其父尸极哀，九王慰唁之，且趣之曰：“稍迟即京师糜烂矣。”九王即摄政王也。三桂于是兼程而进，壬午，追贼于永平，张若麟来降。自成乘千里马驰一日夜，癸未平旦，至京师，立缚吴襄家属三十余口，杀之于市。

贼之东出也，留京师者仅老弱数万；文官则牛金星，大轿开棍，往来拜客，武官则一只虎李过，防守禁城，九门齐启；惟日驱驴马运金帛归关中，己而微闻战败，贼将督民夫拆城外房，运器械上城，为守御备；或相聚耳语而泣。民间喧传吴三桂夺太子来；太子入立，即顺贼所署诸臣斩无遗。比自成至，人马残惫，全无纪律，益肆淫掠。诸内臣初奉命守城，已怀异志，令士卒皆持白杨杖，朱其外，贯铁环于端，举之有声，格击则折。至是贼下令尽逐内监，无老幼贵贱，即以其杖驱之，皆号泣徒跣，破面流血而去；其金帛珠玉，悉为贼有。于是贼各官莫□疾步求间脱去矣。

甲午申刻，贼传示次日郊天即位，俄而刘宗敏先卧长桌舁出，群贼亦多束驮金帛，纷纷而去。乙酉，贼僭即帝位于武英殿，以李继迁为太祖，追尊七代考妣皆为帝后，立妻高氏为皇后，使牛金星代行郊天礼。三桂兵至，觇知贼将西走，先设疑兵于西山，又多取酒罂，实以石灰，埋齐化门外道口。五鼓，贼众万马齐出，践罂穿足，辄惊踣；后骑奔压，石灰迷目，不可视，疑兵远噪以惊之，贼众大乱，尽弃其辎重，留伪将军左光先、谷可成殿后而遁。

五月戊子朔，在京诸臣设崇祯帝位于午门，行哭临礼，令百姓人制素冠。庚寅，备法驾迎新君于正阳门外，都人犹以为故太子也；及驾至，前驺麾百姓悉去白冠，始悟其非。三桂追贼至定州，斩可成，光先伤足，贼负而逃。自成还兵战于真定，复大败，身中流矢。三桂追出故关而还；比至京，则国朝己定鼎矣。

自成至山西，郡邑多闭门拒守，贼辄攻屠之，而叛者愈众；又以牛金星谮杀李岩，刘宗敏以下皆离心，故不能复战。留陈永福守太原，委以晋事，而归西安。

自成初以李岩言谬为仁义，及岩死，兵又屡败，益虐戾自用，群下小忭辄死；又设严刑，民盗一鸡者斩，西人大恐。

其年冬，王师西讨，陈永福拒战甚力，城破而死。肃王遂白皇甫川渡河，击破贼将郭英、李过兵；英王自怀庆渡河，向潼关，贼使伪巫山伯马世耀将三十万来拒，一战而败。自成知不能守，散府库，焚仓廪，出武关东奔。乙酉二月，攻郧阳，明守将王广恩伏步卒于近郊林莽间，自引骑士别驻远郊，而使孱兵诱贼。

既入险，骑不得骋，伏发，贼兵多死；薄暮引去，而广恩己驰骑先破其垒，林间步卒复四面举火，噪而逐之，贼众大溃。时左兵方东下，自成闻之，收拾散亡，将乘虚袭武昌，大兵分两道穷追，闯贼还战辄败北。至武昌，众尚五十余万，留屯月余；欲氵斥江走岳州，将发，忽烈风暴雨，阴霾四塞，贼由是变计，从陆出咸宁、蒲圻。

丙戌正月，过通城九宫山，使其下先发，自以十余骑殿后，猝陷于淖，土人以锄击杀，断其首而献之明。李过来救，仪夺其尸，结草为头，以冠冕葬之罗公山下。大兵追至，获其从父二人，及刘宗敏、左光先，皆斩之；执宋献策；金星、企郊等皆潜遁；发验自成尸已腐，莫能辨也。李过改名锦，与余贼四十六部奉高氏降于何腾蛟，唐王赐锦名赤心，寻死。后人有诗曰：“谁道天公醉？元凶未献俘，九宫灵一击；全队贼皆逋。”盖时又传自成过九宫山，单骑谒元帝庙，为帝所击，伏地而毙也。

◎郡邑纪闻郡邑死事，就所见闻，颇得其详而可录：曰房毂，曰武昌，曰长沙，曰榆林，曰保定。

崇祯已卯春，流贼九股分屯襄郧间，督师熊文灿主抚，于是张献忠首出求降；文灿为请于朝，授副总兵，处之毂城，而使佥事张大经监其军，所谓西营八大王也。群贼闻之，皆佯就抚，文灿随地安插，内三股近房县。房小邑，又数被兵，而群贼逼踞，人无固志。邑令郝景春争之文灿，文灿怒曰：“朝廷欲化贼为民，今将驱民作贼耶？”趣居之城外。于是罗汝才居东北，号曹操营；黑云居南，号十万营；白贵分处西南西北，号小秦王营。景春虽单骑就营，与结盟定约束，事稍稍定，然已自知必死矣。

未几，献忠叛，城令阮之钿死之，张大经从贼，引贼兵趋房县，又使人约汝才同反。景春子诸生鸣銮力敌万夫，乃擐甲诣汝才曰：“若不念香火情乎？慎毋从乱”汝才佯诺，鸣銮觉其伪，与守备杨道选授兵登陴，而献忠前锋已至，鸣銮迎击，斩其魁上天龙。已而贼大至，献忠兵张白帜，汝才兵张赤帜少倾，二帜相杂环城立攻，白黑二渠策马呼曰：“以城让我，保无他也。”献忠又以张大经檄谕降，景春大骂碎之；而以寸纸系卒髀间，缒城求救，十数往，文灿卒不应。

鸣銮且守且战，相持五日，击伤献忠左足，杀其善马；又用间入贼垒，阴识献忠所卧帐，将袭擒之。而指挥张三锡启北门揖汝才入，城陷，景春回署将自尽，大经短枪乘马突入执之，贼坐县堂，见景春来，为起立，且酌卮饮之，而责问库银仓粟。景春骂曰：“死贼，仓库有物，城岂为汝所陷？”乃拥之去。鸣銮与道选巷战，道选中箭死，鸣銮闻父被执，追至，景春见之连呼曰“好好，”以手自画其颈曰：“此亦不甚痛也，男儿至是，惟一死耳！”遂父子同遇害。而主簿朱邦闻亦以骂贼不屈，全家被杀。之钿字实甫，桐城诸生，由保举授县令。三锡后为官军所获，磔死。大经从贼，及玛瑙山之败，复出降。

张献忠之破汉阳也，武昌绅吏议募兵为备，而府藏空虚，贺逢圣屡清贷于楚府，王不应；左良玉东走，亦入见王曰：“与臣十万人饷，当为王保境固城。”

王复不应，众不得已谋撤江上兵入保。参将崔文荣曰：“守城不如守江，守江不如守汉；团风鸭蛋诸洲，水浅不及马腹，纵之飞渡，而婴城坐困，非策也。”众不听。兵既撤，而承天德安溃卒东下，王始发金钱尽募之，使长史徐学颜为之帅，不隶他将，所谓楚府兵也。未几，贼偏师先自团风洲渡，其大营尚在江北，有张其在者，以罪被笞，走投献忠，告以虚实，贼乃从鸭蛋洲毕渡，直薄城下。文荣御之，颇有斩获；贼转攻德胜门，参政王扬基、推官傅上瑞先遁，楚府兵斩关迎贼，城遂陷，文荣及学颜皆战死。盖募兵时，贼先使其卒杂溃兵应募为内应也。

王闻城陷，出坐殿角门，贼入；王骂之。献忠曰：“吾来正欲扶王为天子耳！”

王曰：“天下吾家天下，天子吾家天子，安用贼扶？”贼党尚食王，却之，绝粒四日，献忠乘以竹舆，二人舁之，再拜而投之江。妃及宫眷宗室内臣死节者数十人；外臣死事者，自文荣学颜外，有通判李毓英、知县邹逢吉、都司朱士鼎，绅士死义者，大学士贺逢圣而下，有王师文、陈靖之。而宗室盛潮之子观音保年十三，贼得之，因其少不之备，保伺贼醉，潜拔贼刀刺杀数人，然后白刭。学颜字君复，永康人；文荣海甯卫人，世指挥佥事；士鼎起家武进士，既被执，贼爱其力，欲用之，士鼎戟手大骂，贼断其右手，乃以左手染血洒贼。贼又断之，不死；贼既退，令人缚笔于臂，犹能作楷字，招集旧卒，训练如常。

崇祯壬午秋，李自成寇郧阳，巡抚王永祚奔荆州。癸未正月，承天陷，巡抚宋一鹤、总兵钱中选死之。朝命以王扬基代一鹤，李乾德代永祚，乾德有官无地，移抚偏沅，而扬基暂驻岳州。五日，张献忠屠武昌，扬基惧，率标兵走长沙，推官蔡道宪语之曰：“岳与长沙，唇齿也；并力守兵，则长沙可保而衡永无虞，奈何弃之？”扬基曰：“岳非我属。”道宪曰：“弃北守南，犹不失为楚地；若南北俱弃，所属地安在？”扬基语塞，乃复还岳州。会吉府承奉王命明与副将尹先民潜通贼，贼遂浮舟于湖以窥衡岳；既破咸宁，进至蒲圻，扬基先遁。湖广巡抚王聚奎驻袁州，惮贼不敢进，道宪贻书为陈利害，聚奎使至，使总兵孔希贵拒贼于陈陵矶，战屡胜；既而以众寡不敌，聚奎与希贵及湖南巡抚李乾德奔还长沙。

岳州陷，道宪谓聚奎宜乘贼未至，先于山砂矶及戴家湖立水陆二营以遏贼。（以下阙）





临春阁

杂剧剧本。清吴伟业著。清杨恩寿《词余丛话》说:“《临春阁》杂剧,哀悱顽艳,不类《通天台》之悲惋。要其用意,有在于全篇结尾,从冯夫人口中特为点出,盖讽明末诸帅也。”清尤侗《西堂杂俎》说:“及所著《通天台》、《临春阁》、《秣陵春》诸曲,亦于兴亡盛衰之感三致意焉。盖先生之遇为之也。”近人吴梅《顾曲麈谈》说:“吴梅村所作曲,如《秣陵春》、《临春阁》、《通天台》,纯为故国之思,其词幽怨悲慷,令人不堪卒读。”又吴梅《中国戏曲概论》说:“梅村《临春阁》谱冼夫人勤王事,大为张孔吐冤,盖为秦良玉发也。第四折〔收尾〕云:‘俺二十年岭外都知统,依旧把儿子征袍手自缝。毕竟是妇人家难决雌雄,则愿决雌雄的放出个男儿勇。’此又为左宁南讽也。”日本青木正儿《中国近世戏曲史》说:“此亦为哭明亡之作,似以陈后主比明福王者,关目平板,乏生动之致,非佳构也。”此剧一反“女色亡国”的谬论,歌颂了张丽华、冼夫人的见识才具,而把陈后主亡国的罪责归于当权的君臣。作者实际上是借陈后主的亡国,来暗寓南明王朝的灭亡,讽刺了南明福王的荒淫腐败,谴责了无力抵抗清兵入侵的官兵。剧本艺术上较为一般,无特异足引人之处。最后冼夫人解甲归道,表现了消极思想。

第一出

灌隐主人著正目冼夫人锦伞通侯张贵妃彩笔词头

青溪庙老僧说法越王台女将边愁

 

 〔（旦戎服锦伞，杂从上）中原逐鹿辨雌雄，谁辨雌雄俗眼同。天使李陵兵败北，不教女子在军中。自家高凉冼氏谯国夫人是也。俺笑男儿，惯装门面，明是个须眉短气，倒推开说此辈都是妇人女娘。怕下排场，怎见得眼额输人；偏羞涩道，恨我不为男子。难道咱家三绺梳头，两截穿衣的，就是一些没用么？譬如我冼氏，家在梁州，世为南越；长归冯氏，裔出北燕。好立军功，耻从夫爵。谢圣恩可怜，册为谯国夫人，仍开幕府，置长史以下官属，给印章，听发六州兵马，便宜行事。那几个不伏气的秀士酸徕，看告示上大剌剌填著记室参军，急忙里钻官讨缺；便算是惯打硬的强弁悍帅，见令旗边明晃晃悬著铜铡势剑，一纳地叉手抵头。止坐君等无人，会须咸出吾下。昨日新下诏书，赉绣幰油络驷马安车一乘、鼓吹一部，命我循视诸边。那各路诸侯、外邦君长，齐集辕门，听吾将令。正是：玉带锦裘行塞外，旁人错认语儿侯。在吾一妇人，也算是威权不小。但须广布朝廷德意，宣慰十路军州，无谓女子乘边，致使越人轻汉。叫左右的，起鼓开门！（众锦伞、旗帜、刀剑、仪从上）〕

【点绛唇】紫盖文轩，刺桐庭院流莺啭。黼帐高搴，一朵红云宴。

【混江龙】则看那雌霓旌展，莲花宝锷护婵娟。赤紧的阏氏捧辔，征贰擎鞭。夫人城金汤十二，娘子军铁骑三千。得雄王，得雌霸，军为吕氏；驴非驴，马非马，妹似孙权。不用求雷尚书、陆侍中，斜封墨敕；比得过潘将军、娄御史，宝马银鞯。筛几声诸葛鼓，不怕他人贻巾帼；画一幅伏波像，谁说道女累凌烟。俺这里房帷谯国非容易，眼看他粉黛彭城实可怜。不信是几人冠盖，刚剩这一道山川。

〔（末）岭南道、岭北道各州刺史进见。（旦）请进来。（众进介）（旦）诸公皆上将鸿勋，名流贵胄，今日受吾节制，恐未必甘效鞭棰。祇是既忝旌麾，必须申明约束。若有不到的去处，诸公勿吝赐教。（众）不敢。（旦）越人之俗，好相攻伐。方今主上严明，新奉诏书，如有不由调遣，擅相侵掠者，先斩后奏。公等宜训齐所部，尊事朝廷，无得犯吾军令。〕

【油葫芦】你看俺刻玉于阗小带圆，扣狮蛮一撚软。花枝压住五溪天。厮琅琅斜插了泥金箭，翠巍巍侧映着银鸾扇，少不得弓鞋踹凤镫，皓腕按龙泉。休道将军冠玉饶情面，只把俺金字令牌悬。

〔（末）缅甸国、扶南国、真腊国使臣禀谒。（旦）那一国率领前来？（末）是缅甸国，要讨庆贺的宴赏。（旦）这个俺不少他的，祇是要年年进贡，岁岁来朝哩。列国使臣都来听者：〕

【天下乐】你金叶文书字样鲜。舞也波旋，语骈连，赤支沙嘴脸波斯眼。疏花布，将头缠；五色线，把环穿。稳吃那一碗儿桄榔面。

〔（末）罗罗等处宣慰司，木瓜、仡佬等处军民长官进见。（旦）叫左右的传谕他：为甚的叛服不常，数违汉法？发到军政司定罪去！（末）禀夫人，他说是广州都护府频下牌来，调遣他畬丁田子，搜索锺乳空青，频频激变，实非其罪。（旦）叫参军们，我谢恩本上，就把这秀才官儿带几笔，也叫圣上知道。一面签发告示，各处张挂，尽免杂项差徭；祇是分付他要安心守法，不可妄动。〕

【那吒令】你那边输些银绢，俺这边赏些锦段，咱两边没些嫌怨。进用单，依前件；杂差徭，权放免。止供著赕布賨钱。

〔吾奉命巡边，文武将吏，中外军民，大小毕集，可见国家威灵𬸚赫，薄海服从。叫左右的，将吾几道诏书，钦赐的物件，陈设中庭，待诸公一看。诸公！你晓得俺意见么？不是侈张恩宠，夸耀殊方；祇是表国家待人不薄。就是我一妇人，止靠“忠贞”两字，宠赉至此，何况公等？各宜努力。异日公侯将相，带砺河山，宁出儿女子下乎！（杂）万岁爷诏书五道，张娘娘手诏二道，锦袍一袭，绣段千端。（众）夫人功高赏重，下官何敢仰窥万一？祇是张娘娘两通手诏，难道也会做文字来？（夫人笑道）你道做女人的，就吃不得红绫饼宴，中不得进士么？他才学尽看得过哩！〕

【鹊踏枝】他本是玉天仙，飞下的锦文笺，字带着璧月琼花，笔扫著瘴雨蛮烟。就把俺两人对看起来，我让他红楼银管，他让我白马金丸。（你看这个锦袍，也是张娘娘手制的。）

【寄生草】瑟瑟裙，黄金钏，猩猩袍，紫玉蝉。这是他春机自选春蚕茧，春朝自送春风剪，春江自捏春花染。（众）张娘娘这等用心，夫人该寻猫儿眼、祖母绿、大大的珠子，贡献上去。不要说夫人官上加官，就是刺史们也好迁转几级了。（旦）吾替他挣住锦片江山，那在些些进奉？比似你做官人惯想海南装，偏是俺妇人家倒把珍珠贱。

〔这些都收过去了。那外国使臣，到来宾馆赐宴。军民长官，归自己汛地去罢。各州刺史，带领本部人马，随我到关门巡视一回。（中军官禀介）待小官辈领兵前去，夫人不必自行。（旦）难道我去不得么？〕

【醉中天】你道俺花枝颤，怎射得柳枝穿，却不道大树家风黄石传小胆儿能征战。则把俺绣旗儿半卷，也不学粉兰陵乔装假面，休错认老留侯女貌嫣然。

〔众将官，就此起马！〕

【后庭花】（众唱）若不是硬肖弓轻带转，早则把嫩腰肢一会儿喘。且看那绣甲松裁便，几曾旱莲腮将微汗湔。起初慢俄延，才上马香尘儿成片，风吹得步步远，全不见半星儿腼腆。春动了百蛮天，槟榔花，红欲然。忽闻得鹦鹉言，又立在杨柳边。

〔（旦）发令箭一枝，著守边镇将，速发兵马，出关哨探一回。（众）嗄！（同唱）〕

【赚煞】军声下濑船，甲士明秋练。畅好是女节度箫笳沸天，现放著紫香囊做诸公夹袋选，幕僚中也算是绿水红莲。（咳！我想马伏波不肯在儿女手中，万里征蛮，才不负英雄男子。）伏波原，铜柱云连，躧屣妻儿望跕鸢。（到今日嗬，这样的男儿，一个也不见了。）倒靠著木兰征战，苦了粉将军乔镇绿珠川。

〔暂收兵马归营，明日点名给赏。（下）〕

第二出

〔（末扮太监上）自家张娘娘名下穿宫内使蔡临儿是也。娘娘恩宠无二，万岁爷言听计从。祇是老皇亲不能入宫，就是宫人袁大舍代笔做几篇文字；那打听衙门事件，批驳各路表章，毕竟还待俺家商量。今日万岁爷呼唤，要娘娘做岭南节度使的敕书，好笑这官儿也是个女人。我想娘娘有俺家伏侍，做节度使的，手下几万人马，难道都是内官家儿？那个官一定被下人撮弄去了。说话之间，早到宫门。袁学士有么？（老旦扮袁大舍上）漫号披香博士，居然文籍先生。蔡家，今日有何章奏？（末）万岁爷要娘娘做岭南敕书一道。（老旦）待娘娘早膳过，方好禀知。（小旦扮张贵妃上）无双汉殿鬓，第一楚宫腰。自家张丽华。梳洗才毕，且把昨日应制的诗推敲一番。〕

【粉蝶儿】花动吟眸，思迟迟晓莺催就。粉搓成沈谢曹刘。玉纤寒，香篆永，琐窗清昼。只为管领春愁，折倒个咏花人替花消瘦。

（老旦）女学士袁大舍叩头，愿娘娘千岁。千千岁！万岁爷差蔡临儿，要娘娘做敕书一道，在宫门取旨。（小旦）这是翰林院职掌，谁奈烦做他？大舍，

【醉春风】不争俺贵人院燕莺俦，倒替他太史公牛马走。君王好自没来由，且教他候候。多大心肠，早来公事，夜分诗酒。

（末）蔡临儿叩头。（小旦）万岁爷要做那一道敕书？（丑）是岭南道女节度冼氏，今日就在临春阁赐宴。（小旦）知道了，你在外厢伺候。（老旦）岭南有个土府君，今日又有女节度。娘娘，好个捉对儿。（小旦）我想妇人家做到节度使，官也不算小了。就是我两人，生长深宫，颇长文翰，若同外朝取应，何惧不得一官，（老旦）如今江上紧急文书，万岁爷终日沉醉，那个不由娘娘调遣？节度使多大官儿，就是大舍也做得过，娘娘何必问他？（小旦）学士，你不晓得我的意儿。

【石榴花】当日个凭高西望白𬞟洲，金弹打斑鸠。蓦地里听乌飞黄鹄断矶头。铜雀锁咨谋。情思悠悠，深宫闲却磨崖手。镇无聊花月吟讴，埋没咱能文会武君王后，明教让女伴觅封侯。

【斗鹌鹑】他虽有十路军州，俺须是三公师友。不争他都护将军，则便你参谋祭酒。儿女家人材，怎见一笔勾。只为他软款优游，做尽了窈窕温柔。但是他出得手嗬，一般样玲珑剔透。

（老旦）闻得他昨日在西园射柳，好生英雄了得。（小旦）这个我就不如他。

【上小楼】东阁看花，西园射柳，早则是软玉笼腰，鸾靴踹蹬，宝马轻裘。比似我拥罗绸，护衣篝，几声咳嗽，看这张软肖弓添些僝僽。

（老旦）娘娘吟诗作赋，事事聪明，这个羡他则甚？（小旦）学士，我不但文字上去得，就是诸般技艺，那一件输人？偏在弓马上折了气分，好生著恼。

【么篇】折莫是擘箜篌、打宫球、双陆围棋、卷白回波、射覆探阄，信口诌，信手投，将无作有，偏扶上那辔头儿教咱落后。

（老旦）娘娘，我们且到东阁里，将敕书写完。万岁爷多早就到了。（下）（生上）东国佳人推善赋，南朝天子号无愁。孤家陈后主，以国事付贵妃张丽华，果然帷幄重臣，夙夜匪懈，宫中称为二圣，一国不知三公。可谓委任得人，吾无忧矣。今日有岭南节度使冼氏，在他宫中赐宴，就召江、孔二学士同赋新诗。（小旦）臣妾张丽华见驾。（生）贵人少礼。那岭南道的敕书可曾做完？（老旦）女学士袁大舍叩头。娘娘做完多时了。（生）宣读敕书，原是学士的职掌。你将娘娘手笔，读与我听。（老旦）领旨。（取敕读介）诏曰：朕惟铜柱风微，珠崖日远，凡诸纮褶，咸负旌麾。桓元子之声恨雌，曲逆侯之容虽美。徒劳绕涿，漫衣绣篪诸于；何似吹篪，反胜健儿快马。彼丈夫也，有妇人焉。咨尔谯国夫人冼氏，家出当熊之裔，人居驯象之邦，才过萧娘，名高吕母。曹娥江轻舟远溯，杜姥宅油壁来朝。朕用嘉尔忠贞，酬其庸绩，特加岭南都护府大将军，一切所属文武将吏，先斩后奏，便宜行事。八百媳妇，烽烟消铜鼓之山；万岁乡君，汤沐食明珠之郡。曹大家修兵书一卷，唐夫人补铙吹三章。用表武功，永绥南服。钦哉！（生抚掌大笑道）如此手笔，贵妃真才调女相如也，孤家想起来，偌大一个陈国，两班臣子，无一个出色的。今日得贵妃做词学近臣，冼氏任边关大将。你两人一为我看详奏章，一为我巡视山河。朕日与二三狎客，饮酒赋诗，好不快活也！（小旦）祇是做皇帝的忒便宜了。（生）大舍，就把那岭南献的珠玑犀象，与娘娘润笔。（小旦）这个倒不消用他。

【满庭芳】俺便是明珠莫受，珊瑚易购，翡翠谁求。祇要荔支香一骑红尘骤，泼新鲜圆颤钗头。那时节嗬，摘得个合欢枝君王笑口，说是俺卖文章应润诗喉。风过处，春先逗。投至得岭南章奏，女相如消渴定无忧。

（末）禀皇爷，谯国夫人、江、孔二学士，在宫门候见。（生）宣他进来。（旦）臣妾岭南节度使冼氏见驾。（小生、副末）臣江总、孔范叩头。（生）人都道节度使是粗官，把女人做了，一般样好看的。（小旦）

【脱布衫】早学得宫样梳头，不像个生在边州。袅春风一枝儿豆蔻，消得俺笋条般指尖除授。

（生）闻你在岭南，大著声名，良深劳苦。（旦）此皆奉万岁威灵，娘娘筹算，臣妾何功之有？（小旦）你看他说话儿煞是好听也。

【小梁州】恰似他帘外鹦哥是旧游，一般儿万岁千秋。（老旦）岭南人原是鹦哥儿乡里哩。（小旦）男儿结束女儿羞，红袍笏，罗袜一钩钩。

【么篇】垂螺拂黛连城守，没包弹花密香稠，似这做官人谁能勾？（指江、孔末道）他外头全然不济。尽文章弓马，我辈占风流。

（生）谯国在贵妃左近，特赐绣墩；学士于御座东偏，同分天馔。光禄寺可曾完备么？（杂）完备多时了。（生）学士同游，略去苛礼。冼氏远来，贵妃须亲赐一盏，以代朕推轮。（小旦）领旨。（生）袁大舍虽系宫人，已班学士，今日可充陪宴官。（老旦叩头）（杂叫教坊司）起乐。（小旦赐酒，旦谢恩讫）（江、孔二学士奉酒献生）（旦奉酒献小旦）（小生）海宇清宁，遐方入贡，臣等敬为陛下、娘娘进万年之觞。（生）朕与贵妃举卿之觞，卿等同之。（众谢恩坐讫）（小旦唤老旦）你看君王嗬。

【快活王】夫人行怎劝酬，须女伴结绸缪。就是冼氏也不好献酒嗬，他怕是君臣杂坐错觥筹，低低道君王寿。

（生举盏道）天子请客，女将来朝，可谓盛事。诸臣各赋诗一章，送贵妃批阅次第。入选者赐锦袍一袭，不成者罚清酒三升。（小生、末）领旨。（小旦）是好题目也！我索先做者。（宫人捧文房四宝上）（小旦）

【四边静】江山如旧，漫凭高、清尊思幽。早则碧玉红楼，授简同枚叟。银笺自修，酒咱湘纹袖。

〔诗已成了。（宫人送生览）（生念）征衫窄窄越罗香，细骨轻躯好急装。军驻小姑吹夜角，江山不复数周郎。（生）是好诗也！宫人取诗到下席传玩，只怕连孤家也属和不来。（小旦）陛下休得取笑。〕

【耍孩儿】俺不过湘娥含笑相抛斗，怎及你陈王八斗。正遇著兔园高会柏梁游，待诗成笑傲糟丘。那学士的诗也该就了。但得个翰林风月三千首，抵得他都护关河二十州。（旦）臣妾有何德能，娘娘如此过奖。（小旦）卿知否，只为你山明水秀，惹得我酒病诗愁。

【三煞】（旦）春纤分越柚，花鬟插石榴。屏山六扇横波溜。只道伊琼窗抱瑟抛红豆，那晓得玉帐分弓映碧油。端详久，笑杀他明经学究，认不出织女牵牛。

（小生、末）臣江总、孔范应制二诗进览。（生）送贵妃看。（小旦）那江令毕竟去得。大舍传谕他：说二诗工力，俱臻妙境。祇是孔诗落句，词气已竭；江令结处，尚有神采。毕竟江第一，孔次之。（老旦）娘娘传谕：江学士第一，孔学士第二。（生）著取锦袍一袭，赐与江卿。（小生谢恩讫）（小旦）

【二煞】背兰缸，好句搜，踞银床，吟未休。落红满地如铺绣。（生、旦合唱）那一篇蒲萄小赋边愁入，这一首芍药新词宫体收。名非谬。难为他兽环鸳甃，又寻思金骑长秋。

（旦）臣妾饱饫天厨，仰承宸藻，就此面谢圣恩，辞朝前去了。（小旦同旦合唱）

【一煞】向花前，把手揉。怅分携，独自留。寒山暝色添眉皱。今日里杜鹃声急催宫漏，明日里杨柳风和拂御沟。何时又、重会面湘川楚岫，再登程桂楫兰舟。

（小生）明日智上人在青溪寺讲《维摩释论》，请娘娘拈香。何不就命冼氏护驾？（生）说得有理。冼氏明日领敕辞朝，就带御林三千人，保驾到青溪听讲。你便从此登程，不必复命了。（小旦）说什么护驾，只当饯行罢了。（旦）臣妾岂敢。（小旦）

【尾】春郊送阿侯，青溪重载酒。道不得是俺主人情厚，则说为讲经台折江头数行柳。（下）

第三出

（小丑扮老道人上）黄土低墙破屋，夜夜挂单守宿。通诚错误耳聋，跌笤便宜腰曲。做衣裳洗净的长幡，换铜钱点残的蜡烛。自家青溪山下张女郎庙祖公公传下嫡支嫡派一个香火道人。三十年前，俺庙中好不兴旺。只因菩萨是个女人，哄动了满城堂客。轿马整齐，摆几样素菜点心，请开缘簿；人烟挨挤，敲几下木鱼锺板，拦讨香钱。丘嫂们乔打扮，苫眼铺眉；胖姑儿苦愿心，灰头草鬓。妓女烧香，看人多错疑良妇；牙婆作供，陪堂久便做佛头。那晓得倒起运来：左邻赵文韶秀才，撞见狐狸精怪，成其夫妇，说是我庙里的张女郎。我慌张了，归来叩头礼拜，叫道：“这个使不得的。如今男人不信心，全靠几个女菩萨，这话倡扬出去，就不肯来烧香。老祝衣饭断了。”却是神道不会说话的，那里分清皂白？渐渐里冷冷清清，弄得我不存不济。算将来整整三十年头，我也活过七十八岁，不想有兴头日子了。今岁大年初一，起得早，山门上打个盹儿。听得人马喧阗，笙歌嘹喨，见一妇人坐在马上，叫道：“老祝，我回来了。”急忙叩下头去，倒磕在石狮子上，嗬呀，扑通！生老大一个扢搭。把眼揩一揩，呆呆地想，打拍老精神，或者待得出来。恰好二月半边，庐山智胜禅师到石头讲经。那瓦官寺、同泰寺，好大去处，就算过百二三十，也轮不到青溪寺来。禅师古怪，道青溪寺有绝大因缘，定于此处开讲。我听得了，把零零落落几扇朱红槅子，另补制修；腌腌𫛛𫛛一领黄布直身，重新浆洗。一会儿兴起期场来。今日贵妃张娘娘也到寺拈香。阿弥陀佛！我老道人有这个日子！只恐铺应不周，担著干系，待和尚上堂，与知客商量。说话之间，云板响，师父放参了。（外扮禅师上）非色非空调御，无形无相毗卢。两个泥牛入海，一群香象浮河。勘破台山婆子，话头一句都无。贫僧庐山智胜是也。俺观江南王气将终，众生劫因已至。欲指点国王大臣，救拔刀兵水火；争奈他沉酣曲糵，不能得解脱机锋。倒是贵妃张娘娘，深晓诗书，精通禅悦。初因凡心误动，遂堕色尘；究竟本性还存，兼修福慧。今日到寺拈香，重游旧境；就是女官护驾，也证前身。老僧拈出大事因缘，教他言下大悟。咦！三生石上，半偈莲花；二女庙中，一声清磬。若晓得改头换面，三十年之知见依然，便能彀济国安民，数千里之生灵如故。这一重公案，好不关系也！叫弟子们，铺单。（众僧随智胜回绕念佛）

【新水令】菩提妙树布清凉，转金轮莲花宝藏。诸天来供养，十地待宣扬。大放毫光，照一切微尘相。

（丑上）老道人叩头。今日贵妃娘娘降临，和尚作何体面相见？（外）国主瞻仰菩提，沙门礼敬王者。老僧自有家数，大众不消费心。

【驻马听】你道宝骑千行，胜鬘夫人降下方；俺是《法华》三唱，释迦老子坐匡床。（僧）东宫殿下，也是娘娘诞下的。毗罗城早诞净名王，华林园来听如来讲。不管那个参详，先吃俺三十威音棒。

（杂）娘娘驾出西华门，护驾的两个女官先到。（见科，外）久闻两位高名，目下现居何职？（旦）弟子冼氏，新除岭南节度使。（老旦）弟子袁氏，现授翰林学士。（外）大众省得么？如今朝中臣宰，左班挤轧右班，后手挨帮前手。像这两位官员，从何处得来？

【雁儿落】那一个天将军身现了女人王，这一个月天子依报里头厅相。非关是女娘家知见不寻常，只看那宰官身人我谁真妄。

（杂）娘娘御驾到了。（外、僧众迎接。小旦上）（众僧参见讫）（老旦）请法师相见。（外上）娘娘，老僧稽首。（小旦）法师少礼。法师护国庇民，斋坛严净，今来礼足，幸睹威仪。（外）老僧道场斋供，皆系国主弘施。娘娘御驾降临，天人欢喜。请殿上拈香。（老旦捧香，外稽首上香讫，转身向西立）（小旦拜）

【得胜令】往常时稽首祝无疆，今日里宝刹鸾舆降。君臣珠珞西来像，车马香严自在妆。吾皇，无忧树高千丈；娘娘，多罗花荫万邦。

（僧）后面神祠清净，请娘娘随喜。（小旦）大舍，我初入此寺，怎那佛殿回廊、香台石磴，件件是亲熟的？（老旦）大舍也是如此，莫不曾做梦来？（旦）娘娘同学士生长京城，或者曾经临幸，臣妾岭南万里，恍若旧游，真正有些古怪。法师古佛出世，学士何不问来？（老旦）师父，此寺何人殿宇？（外）学士，上面有金字牌额哩。（小旦看介）张女郎神祠。

【水仙子】他须与瑶台帝子一般庞，却晓得识贵攀高也姓张。（老旦）这边侍女是捧书的。（旦）这边捧剑的。魔合罗捏就那聪明况，恰便似做君臣立两傍。寺内有个老道人，晓得来历。娘娘可唤来问他。（杂叫丑上，作言语糊涂张头侧脑介）为甚的应对苍黄，不住的颠头侧望。（小旦）这道人有些面善，拿向钞三十锭赏他。多应是三十年别来无恙，因此上赏与斋粮。

（老旦）求大师说法。（外）娘娘请登宝座，贫僧细讲者。（小旦）大师代佛宣教，理当皈依，就此听法罢了。（外上座）古德云：一切草木，皆有佛性。只看瓶里杨枝，人世上是非得丧，兴废存亡，那一件不在里边。（座上插杨枝介）

【甜水令】这杨枝儿历尽兴亡，绾尽悲伤，止道是蟠根天上，一任他飞絮满长江。有日嗬，运尽枯杨，移植雷塘，看看的斧斤凋丧，为他与做诗人一样颠狂。

（旦）娘娘听讲，三军为何喧嚷？（报上）青溪山下有一猛虎，羽林韩将军生擒在此献功。（外）这虎把贫僧做弟子罢。（旦）这和尚说玄话。就叫他献进来。（副净扮将军擒虎上）小将放马前山，遇著猛虎攀鞍；飕地一拳打倒，将来献在禅关。（外把拄杖抑虎首，虎帖伏不动介）这畜生，

【折桂令】他图个菜馒头素斋和尚，倒惊了水磨鞭泥塑金刚。（老旦）娘娘懿旨：舍这虎与老师父。（外）虎嗬，你看守斋房，他人伴当，自己皮囊。莫再惹莽拳头揪翻厮放，早遇著软心肠好做商量。（小旦）那虎怕人，亏法师怎么样降伏了他？（外笑介）娘娘，擒虎的将军可怕，虎何足怕来。虽是个牙爪难降，怎比得手段谁强。只见那飞将军拖刀弄杖，几曾见泼毛团入室升堂。

（拿拄杖一拂）畜生去罢！（虎下）（小旦）法师如此神通广大，必知过去未来。敢问如何破除烦恼，安身立命？（外取拄杖横两画竖两画）学士，你可会得么？

【殿前欢】你只看这行藏，倒横直竖费思量。辘轳劫不住将人葬，认定是不死仙乡。随你这一桩，那一厢，非常，穴地通天想，跳不出此中方丈。醉梦里黑风白浪，仓忙时宝筏慈航。

（小旦）我听禅师说话，一会儿凄凄惨惨，心下不快起来。冼氏，你可就此登程，孤家摆驾回宫了。（旦）臣妾远别天颜，不胜瞻恋。（小旦携旦手叹介）你看青溪山色，无限凄其。正不知人世存亡，市朝迁改，孤家与卿，还有相见之日否？（旦）臣妾三年一觐，何至仰动圣怀？（小旦）若论爱根难拔，当为佛祖所嗬。像俺眷恋臣寮，法师有何指示？（外）这是夙因前果，非关别绪离情。贫僧已曾道破几分，娘娘未能当机立悟。祇是夫人受此深恩，须早整本路军兵，频参京师动定。他日越王台下，莫怪老僧今日不言也。（旦）就此拜别娘娘，叩辞长老，起程前去了。（旦拜讫，先下）（小旦起驾下）（外稽首，众僧送讫）（丑上）师父，俺的梦儿好不准也！法师初先呼唤，老道抬头一看，贵妃娘娘的面貌，与张女郎一些不差的。捧剑的就是冼夫人，执书的竟是袁学士。把老道登时吓死，口里囫囵说不出一句话儿。（外）咄！你道我青溪开讲大事因缘，为著甚来？大众如今省得么？（僧众）弟子们早省得了也！（外）咳！空费我一片婆心，济不得他无边苦恼。也是众生业果，非关一姓兴衰。眼看得锦绣江山，惠地里刀兵世界。倒是岭南一道，尚能保境息民。冼氏夫人，还有收场结果。贫道圆满场期，仍往庐山入定，直待临时点化他罢了。正是：慧眼看明当世事，慈肠须待有缘人。（众僧又随外念佛）

【鸳鸯尾煞】俺则为众生方便消灾障，阿难化力无边相。大道津梁，本地风光，禁不住话头儿横冲直撞。倡起个选佛名场，度脱那有德女跏趺西向。恼杀人醉汉风狂，便算做老婆禅到今朝也没处讲。（众僧念佛作法器下）

第四出

（净上）黎弓果马射花羊，卷伴娘儿络索妆。新教藤牌升队长，羁縻州里去支粮，自家巡夜把总爨阿四的便是。俺们平日诈的是瑶户，吃的是番船，受用惯了，勤什么王起来！半夜三更，提铃喝号，好不辛苦。远远望见一个人来，好像老侬。且躲在一边，听他说话。（副净）做什么官，做什么官！我老侬央分上，出顶手，挣不出一个钱儿；今要差出去相杀，怎么了！（净）啐！天下拣不出这个呆子。你看女娘家出门，还要提领头，系裙子，好一会儿。我本官软设设的身材，一道梅岭，极少也那延两个月，那里撞著隋军，落得咱们讨粮吃，骗官做，唱几声平安喏罢了。（旦上）一盏安榴酒，三千藤子军。珊瑚装赐剑，流涕主恩深。探子报来，隋军犯阙，声势浩大。我冼氏建牙开府，实叨阃外重权；况娘娘饯别赋诗，尤属宫中异数。今日朝廷有难，妃、主惊忧，若不颠沛勤王，怎笑他男儿误国！昨日衙门起马，今夜宿越王台下，待来朝过岭，星夜兼程。叫巡夜的，有几更天气了？（净副净上）禀夫人，二更三点了。（旦）你们营门外巡警去，待我到台上登眺一回。（净应下）（旦）

【越调斗鹌鹑】落木天空，悲笳夜永。废垒传烽，寒云覆陇。鼍鼓逢逢，边声汹汹。俺这里信不通，他那里围几重。唬醒了磕睡官家，惊坏你风流爱宠。

（我想万岁爷终日沉醉，这些光景，张娘娘一双俊眼儿，有什么瞧不出来？）

【紫花儿序】他虽在人儿里打哄，图个被儿里情浓，索是意儿里玲珑。昨日个临春排宴，怎生般酒酽花秾。匆匆。为甚的执手临歧怨落红。我晓得他意儿了。说不出君王懵懂。猛见了点点青山，蹙损了淡淡眉峰。

〔我心中烦恼，一会困倦起来，且到帐中歇息一回。明日打点人马过岭去。（睡介）（小旦上）我一路寻来，过这重梅岭，见一簇人儿，想不是隋家军马。大著胆向前一看，呀！旗儿上写“勤王”二字，多应是冼夫人。枉是埋怨了他，原来见报急文书，星夜起马。咳！那萧摩诃、任蛮奴一辈人，可是支持得住，待得你来救的？夫人，夫人！你纵有救主忠心，一些不济事了。已到辕门首，你看旌旗整肃，钲鼓严明。我陈家还有这些人马。可惜是一天忠愤，那晓我万种凄凉。向前去把胸中冤苦告诉一番，也显得君臣知遇，生死交情。祇是无限衷怀，怕到临时哽咽耳。呀！星河黯淡，灯火青荧，刁斗三更，侍卫俱寝。原来为军事劳苦，假寐帐中。夫人！张丽华在此。（旦）朦胧睡去，冷窣窣一阵旋风，瞥然惊觉。灯烛之下，忽见红袖招摇，悄悄冥冥，凄凄默默。待我凝睛一看，知道是谁。呀！好像张娘娘。（小旦）夫人，你可认得我么？（旦跪介）臣妾不知娘娘降临，有失迎接。（小旦扶旦起）如今时势，不消行这个礼数了。（旦）这里山川僻陋，路途遥远，怎生天上掉得个娘娘下来？〕

【小桃红】你身轻飞燕倚帘栊，被巧风吹送。十二楼头笛三弄，恰相逢，凉宵玉冷红丝重。唤起咱清眸炯炯，认不出半床幽梦。一天香语落空濛。

（小旦作长叹介）我有万千烦恼，无人告诉。万岁爷醉后，悄悄出来，步月到此，与卿一谈。（旦）娘娘有甚心事不乐？（小旦泪介）夫人，你可晓得我的苦么？（旦背介）娘娘意色凄其，形容憔悴，不知什么原故，教我急切里猜不出来。

【天净纱】还记得携手处游遍芳丛，新诗句响彻丝桐。早难道才子多般命穷，也做到文章没用，病班姬泣写飞蓬。（旦）呀！臣妾猜着了。

【调笑令】似这等朦胧不语中，多应为醉后羊车过别宫。（小旦）你还要说这样话儿！（旦）或者东宫殿下有甚灾悔么？如意长成闲抛送。（小旦）这个，我也顾他不得。（旦）袁学士怎不跟来？旧宫娃没个相从。（小旦）低声自语搓玉葱，早则说外边人大有图侬。

（旦惊介）外面人那个不是娘娘臣子，谁敢道甚来？（小旦）你不晓得，左班官儿见势头不好，便说女宠乱朝，都推在俺一人身上罢了。（旦恼介）

【鬼三台】娘娘，你虽是风流种，世不曾将官家弄。耍则耍闲谈冷讽，老君王做哑妆聋，好夫妻耽惊受恐。知他从也未必从，便从了，那外边官儿同也未必同。甜话儿把官里趋承，转关儿将女娘作诵。

（小旦）你晓得旧时游宴之地，玉砌雕阑，一旦都空了。（旦）怎生道来？

【秃斯儿】临春阁叹暮雨凄凉画栋，后庭花做楚江萧瑟芙蓉。歌残玉树听晓鸿，少不得绮窗外又东风融融。

（内作鼓声，小旦怕介）这鼓声，想隋军追来，俺家去了。青溪山下，后日相见。（旦）这是营中更漏，娘娘为何心惊胆怯，一至于此！（把小旦衣袂留介）（小旦拂衣竟下）（旦仍到寝处作惊起介）呀！张娘娘那里去了？（老旦扮女侍上）这是营中，夫人才打个盹儿。贵妃娘娘怎得到此。（旦）原来是梦。（老旦）夫人梦怎的？（旦）梦见贵妃娘娘，长吁短叹，眉头不展，告诉许多说话。我正要问个明白，被鼓声惊散了。

【圣药王】山几重，云几重，玉箫吹断落飞琼。花影红，烛影红，杜鹃啼血蘸残虹。清露滴梧桐。

〔这个梦兆不佳，莫是京师有甚消息？叫左右传问：辕门上为何击鼓？如有紧急文书，急递进来。（军校上）闻得隋军过江，陈兵不战自溃，后主已降，张娘娘坏了。（旦）那里有这样事？召诸将进来。（小生、末扮二将上）（旦）告急文书，到得三日，军校所说，必是浪传。差夜不收星夜打探去。（小生）衡州府有报警文书在此。（旦取看介）呀！这是真的了！（作闷倒状。老旦扶起）（旦仰面大哭介）〕

【紫花儿序】娘娘嗬！谁似你千娇百纵，谁似你粉艳香融，谁似你断燕惊鸿。我见了芳心犹动，亏下的一点霜锋。娘娘，你死得其所，也索罢了。从容，肠断琵琶曲未终。寄语那黑头江总：还亏我薄命昭阳，点缀了诗酒江东。

（小生）闻得众文武说两个贵妃许多不是。（旦）都是这班人把江山坏了，借题目说这样话儿。

【麻郎儿】他锁著雕房玉栊，五言诗怎卖卢龙？我醒眼看人弄醉翁，推说道里头张孔。

（末）孔贵妃听得也自缢了。（旦）这个还好，他两人相处甚厚，此去嗬，

【么篇】须与他女兄相逢，唧哝。生折倒琼树青葱，枉捽碎玉佩丁冬，活支煞翠娟雏凤。〔就杀也罢了，把这样人儿，胡拿乱拥，岂不可惜！〕

【络丝娘】密扎扎刀枪没缝，冷清清茶饭谁供。一个人儿厮葬送。君王嗬！做官家何用？

【东原乐】娘娘，你恨血千年痛，悲歌五夜穷。便算是有文无禄，做个诗人冢，消不得一碗凉浆五粒松。谁似你魂飘冻，止留得女包胥，向东风一恸。

（禀）夫人，辕门外有个老僧，投书一封，竟自去了。（旦取书看）是一首诗：青溪山下讲筵开，指点无生有梦来。万里还归张女庙，三军休哭越王台。庐山智胜题。呀！智胜是青溪女郎庙讲经的禅师。他棒下玄机，诗中大意，前身夙命，明明拈出。就是娘娘梦中，也说是青溪山下相见。咳！若非三生因果，怎能彀千里追寻？这段机缘，不消说起了。

【绵搭絮】洞庭波涌，五岭云封。嘹呖呖几行征雁，昏惨惨几树青枫。他血污游魂怕晓锺，除非是神女兰香有梦通。我也认不出雨迹云踪，待折那后庭花问远公。

（各营将官军士都来！你们随我多年，指望替朝廷出力，博个大小功名。不意事势至此，空费了一番辛苦。随征钱粮数十万，尽数散与诸军。有思想家乡的，另图官职的，各听自便。我入山修道去了。（杂）众人死生从夫人，若欲分散，宁可死于夫人马下。（又禀）军士得令，满营大哭。（旦）我费十载辛勤，收拾这枝人马，岂忍一朝散去？祇是张娘娘待我厚，今见他国亡身死，不能相救，我有何面目复立三军之上乎？吾计决矣！）

【拙鲁速】娘娘嗬！往日里泪溶溶，说著了气冲冲。恨文武无人效忠，怕敌军将来紧攻。保奏我挂印元戎，赶不上保驾头功。要咱们女娘何用？依先是男儿伯仲。（小生）既然夫人主意已定，我们求小将军做主，如何？（杂）说得有理。（旦笑介）你好意儿把俺世征南小将从。

（这是众人好意。不能相忘，任凭你们罢了。（旦解甲叹介）咳！我六州节度使，还家去做个老妪，岂不可叹！）






诗话


吴祭酒诗话一卷，乙未岁余读书胥江之感德庵，祭酒元孙翔洽时侨寓广陵甥馆，过从颇密，见其箧中携此帙，盖先生手书稿本。中多改窜，有涂乙不可辨者。余译而録之，附诸集后。帝虎之讹，知不免焉！小铁山人杨学沆。

【梅村诗话】

宋玫字文玉，别字九青，莱阳人。年十九登乙丑进士，繇吏给事中升太常，进户侍，以枚卜遇谴归，城陷不屈死。其父尚宝卿继登，梦李北地生其家而得玫。少而颖异，为诗学少陵，爱苍浑而斥婉丽，然不无踳驳，当其合处，不减古人。日课五言诗一首，为亚卿将大用，年尚未四十，集竟散佚不传。尝与余同使楚，楚嘉鱼熊鱼山、竟陵郑澹石俱九青同年，到武昌相访。郑诗亦清逸，其赠什曰：“剖斗折衡为文章，天下娄东与莱阳。”谓吾两人也。九青登黄鹤楼，过小孤，皆有作，今失记，惟忆其《掖中言怀》中一联云：“朋友谁无生死问，朝廷今作是非看。”时上方切治苞苴，而金吾徼卒乘之，反行其奸利，贪吏放手无罚，而寸蹄尺缣，辄加逮治。九青之语，盖实录也。过南中有云：“草迷三国树，水改六朝山。”九青曰：“天下之山，未有不繇水改者。”其用意精刻如此。

陈子龙字卧子，云间华亭人。繇丁丑进士考选兵给事中，殉节死。友人宋辕文收其遗稿，今并存。卧子负旷世逸才，年二十，与临川艾千子论文不合，面斥之。其四六跨徐、庾，论策视二苏。诗特高华雄浑，睥睨一世，好推崇右丞，后又模拟太白，而于少陵微有异同，要亦倔强语，非繇中也。初与夏考功瑗公、周文学勒卣、徐孝廉𫏋公同起，而李舒章特以诗故雁行，号陈、李诗，继得辕文，又号三子诗，然皆不及。当是时，几社名闻天下。卧子眼光奕奕，意气笼罩千人，见者无不辟易。登临赠答，淋漓慷慨，虽百世后犹想见其人也。尝与余宿京邸，夜半谓余曰：“卿诗绝似李颀。”又诵余《雒阳行》一篇，谓为合作。余曰：“卿诗固佳，何首为第一？”卧子曰：“‘苑内起山名万岁，阁中新戏号千秋’，此余中联得意语也。‘祠官流涕松风路，回首长陵出塞年’，又‘李氏功名犹带砺，断垣落日海云黄’，此余结法可诵者也。”余赞叹久之。晚岁与夏考功相期死国事，考功先赴水死，卧子为书报考功于地下，誓必相从，文绝可观。而李舒章仕而北归，读卧子《王明君》篇曰：“明妃慷慨自请行，一代红颜一掷轻。”则感慨流涕。舒章久次诸生不遇，流离世故，狖勉一官，反葬请急，遇卧子于九峰山中，期满北发，未渡江而卧子及祸，舒章郁郁道死。云间有为诗唁之者曰：“苏李交情在五言。”未尝不寄慨于此两人也。

杨廷麟字伯祥，别字机部，临江人。为文排宕峭刻，在韩、苏间；书法出入两晋，仿索靖体；诗则好用奇思棘句，不甚合律，然秀异耸拔，往往出人。机部偕卧子同出吾师姜新建之门，以文章气节相砥砺。既遇黄石斋先生于京邸，一见道合。负直节，好强谏，上书论阁部杨嗣昌失事罪，得旨改兵部赞画，参督师卢象升军事。余赠之诗曰：“诸将自承中尉令，孤臣谁给羽林兵？”盖实事也。卢与阁部议军事不合，遇机部相得甚。已而中外异心，兵势日蹙，卢自谓必死，顾参军书生，徒共死无益，乃以计檄之去，机部不知也。机部到孙侍郎传庭军前六日，而卢公于贾庄殉难，乃求得其尸，抱之痛哭。卢公之死，有马士抱之，伤不深。机部诗曰：“死君旁者一掌牧。”通首俱妙，而惜佚落不全。又忆其《浑河》诗中联曰：“春至军中草木冤。”亦奇句。机部自卢公死后，其策益不用，无聊生。会诏诘督师死状。贾庄前数日，督师誓必战，顾孤军无援，闻太监高起潜兵在近，则大喜，于真定野庙中倚土锉作书，约之合军，高竟拔营夜遁，督师用无援故败。机部受诏，直以实对。慈溪冯邺仙得其书，谓余曰：“此疏入，机部死矣！”为定数语。机部闻之则大恨。先是嗣昌遣部役张姓者侦贾庄，而其人谈卢公死状，流涕动色。嗣昌榜笞之，楚毒倍至，口无改辞，曰：“死则死耳，卢老爷忠臣，吾侪小人，敢欺天乎？”遂以考死。于是机部贻书冯与余曰：“高监一段，竟为删却，后世谓伯祥不及一部役耶？”然机部竟以此得免。余之诗又有曰：“忧深平勃军南北，疏讼甘陈谊死生。”亦实事也。已而机部过宜兴访卢公子孙，再放舟娄中，与天如师及余会饮十日，嘉定程孟阳为画《髯参军图》，钱牧斋作短歌，余得《临江参军》一章，凡数十韵，以文多忌，不全录，其略曰：“临江髯参军，负性何贞栗。上书请赐对，高语争得失。左右为流汗，天子知质直。公卿有阙遗，广坐忧指摘。鹰隼伏指爪，其气常突兀。同舍展欢谑，失语辄面诘。万仞削苍崖，飞鸟不得立。余与交十年，弱节资扶植。忠孝固平生，吾徒在真实。去年东师来，饥饱恣驰突。桓桓卢尚书，提兵战疾力。将相有纤介，中外为危栗。君拜极言疏，夜半片纸出。赞画尚书郎，迁官得左秩。天子欲用人，何必历显职，受词长安门，走马桑干侧。但见尘灭没，不知风惨栗。四野多豺狼，十日无消息。苍头军中来，整暇见纸墨。唯说尚书贤，与语材挺特。次见诸大帅，骄懦固无匹。逗挠失事机，倏忽不相及。变计趋之去，直云战不得。成败不可知，死生余所执。余时读其书，对案不能食。贾庄败问至，南望为于邑。忽得真定书，慰藉告亲识。云与孙侍郎，会师有月日。顾恨不同死，痛愤填胸臆。先是在军中，我师已孔亟。剽略斩乱兵，掩面对之泣。我法为三军，汝实饥寒极。诸营势溃亡，群公意敦逼。公独顾而笑，我死则塞责。老母隔山川，无繇寄凄恻。作书与儿子，勿复收吾骨。得归或相见，且复慰家室。别我顾无言，但云到顺德。犄角竟无人，亲军惟数百。是夜所乘马，嘶鸣气萧瑟。椎鼓鼓声衰，拔刀刀芒涩。公知为我故，悲歌壮心溢。当为诸将军，挥戈誓深入。日暮箭镞尽，左右刀鋋集。帐下劝之走，叱谓吾死国。官能制万里，年不及四十。诏下诘死状，疏成纸为湿。引义太激昂，见者忧谗疾。‘公既先我亡，投迹复奚恤。大节苟弗明，后世谓吾笔！’此意通鬼神，至尊从薄谪。生还就耕钓，志愿自此毕。匡庐何嶻嶪，大江流不测。君看磊落士，艰难到蓬荜。犹见参军船，再访征东宅。风雨怀友生，江山为社稷。生死无愧辞，大义照颜色。”余与机部相知最深，于其为参军周旋最久，故于诗最真，论其事最当，即谓之诗史可勿愧。机部后守赣州，从城上投濠死，集竟散佚不传。

龚鼎孳字孝升，庐州合肥人。甲戌进士，授蕲水知县。丙子余与九青使楚，而孝升分一经，最得士，相知为深。后考选给事中，入清为仆少，中间流离患难，几不免。庚寅秋，于临清舟中报余书曰：“庾楼之别，垂十五年。壬午以前，犹得时通音驿。运移癸、甲，大栋渐倾，妄以狂愚，奋身刀俎，甫离狱户，顿见沧桑，续命蛟宫，偷延视息，堕坑落堑，为世惭人。先生方霞引碧山之巅，鸿举青云之外，西薇东菊，万仞难跻。自顾平生，曾邀盼饰，相期何等，差跌至今！所以伏处蓬蒿，欲有陈而未敢也。停舫金阊，窃幸龙门在望，展晤有期。而先生既抱骑省之伤，贱子亦迫王猷之棹，何图咫尺，复成参商。惟从同人处见先生尺幅寸帧，片言只字，宝若明珠大贝、火齐木难，揽持芳华，以当瞻侍耳。客秋至白门，拜发良书，欣闻謦咳，蹶然顽懦，复起为人，感念畴曩，泫焉雨泣。自伤失路，尚为知己所收怜，使得齿于旧游之末。中间情文温缛，慰谕绸缪，金错玉盘，美人之遗我厚矣。伏蒙不弃鄙陋，垂问雕虫。先生留思文章，超绝前轨，马、班、屈、宋，蔚有兼长，爝火至微，何敢妄希扶桑之耀？且身既败矣，焉用文之！顾万事瓦裂，空言一线，犹冀后世原心，宣郁遣愁，亦惟斯道。往在燕邸，与秋岳、舒章诸子各有抒写，篇轴遂繁。近年以来，蓬转江湖，仲宣登临，襟情难忍；嗣宗怀抱，歌哭无端。未极斐然，不无驱染。然前则魂魄初召，瑟既苦而难调；继乃离索寡群，刀虽操而未善。亟思大雅，提振小巫，九合葵丘，舍公谁属？方当悉索敝赋，奉鞭弭于中原，不敢烦苞茅之讨也。此行粗了残局，即归卧松筠，兴会适来，扁舟相就，极论千古，殚精百氏。备孔门之游、夏，称邺下之应、徐，庶几馀生，不同草木。先生著作，雷霆天壤，气象名山，其亦肯示雌霓于王筠、授《论衡》于中郎否耶？”此书至，余发之于相知，读者无不以为徐、庾复出也。孝升于诗最秀颖高丽，声调遒紧，有义山之风，余尝忆其《润州》一首中联曰：“乱后江声犹北固，坐中人影半南冠。”激昂慷慨，犹是此书大意，可为三叹！

女道士卞玉京字云装，白门人也。善画兰，能书，好作小诗。曾题扇送余兄志衍入蜀一绝云：“剪烛巴山别思遥，送君兰楫渡江皋。愿将一幅潇湘种，寄与春风问薛涛。”后往南中，七年不得消息。忽过尚湖，寓一友家不出。余在牧斋宗伯座，谈及故人，牧斋云力能致之，即呼舆往迎。续报至矣，已而登楼，托以妆点始见，久之云痁疾骤发，请以异日访余山庄。余诗云：“缘知薄幸逢应恨，恰便多情唤却羞。”此当日情景实语也。又过三月，为辛卯初春，乃得扁舟见访，共载横塘，始将前四诗书以赠之。而牧斋读余诗有感，亦成四律，其序曰：“余观杨孟载论李义山《无题》诗，以谓音调清婉，虽极其浓丽，皆托于臣不忘君之意，因以深悟风人之指。若韩致光遭唐末造，流离闽、越，纵浪《香奁》，盖亦起兴比物，申写托寄，非犹夫小夫浪子、沉湎流连之云也。顷读梅村艳体诗，声律研秀，风怀恻怆，于歌禾赋麦之时，为题柳看桃之作。彷徨吟赏，窃有义山、致光之遗感焉。雨窗无俚，援笔属和，秋蛩寒蝉，吟噪啁哳，岂堪与间关上下之音希风说响乎？河上之歌，听者将同病相怜，抑或以同床各梦，而冁尔一笑也。”诗绝佳，以其谈故朝事，与玉京不甚切，故不录。末简又云：“小序引杨眉庵论义山臣不忘君语，使骚人词客见之，不免有《兔园》学究之诮。然他日黄阁易名，都堂集议，有弹驳‘文正’二字，出余此言为证明，可以杜后生三尺之喙，亦省得梅老自下注脚。”其言如此。玉京明慧绝伦，书法逼真《黄庭》，琴亦妙得指法。余有《听女道士弹琴歌》及《西江月》《醉春风》填词，皆为玉京作，未尽如牧斋所引杨孟载语也，此老殆借余解嘲。

汤燕生字玄翼，姑孰人。《赭山怀古》二首云：“赤铸山头鸟不飞，上皇曾此易青衣。无多侍从争投甲，有限生灵但掩扉。五国城西边月苦，景阳楼下暮锺微。伤心莫唱《淋铃曲》，未得生从蜀道归。”“泪逐天风向北挥，山僧指点旧重围。翠华东驻泉偏咽，代马南来草不肥。野老久知今日事，先臣犹护昔年非。延秋门外王孙尽，司马元戎自锦衣。”二诗于乙酉五月事极切，哀婉凄节，使人不忍读，武塘夏雪子极称之。

周锺字介生，以陷贼污伪命，自投南归。南中诬其贺贼表有尧、舜、汤、武等语，论斩西市。其实乃张嶙然陕西贺表语，非锺笔也。嶙然庚辰进士，以西安知府降贼，曾以语人曰：“偶为此语，不意为政府皇上所见赏。”又自请清宫，手弃太庙神主于外。其死也，叩头流血，口称皇上，臣该万死，盖为天所诛云。锺以文章负海内重名，不死殉节，死固其罪。独为党人所杀，诬以大逆，则冤甚矣。云间李雯亲见其事，曾为诗哭之曰：“乱世身名可自繇，恨君不及郑虔州。《剧秦新论》谁曾草？月旦家评总世仇。”锺兄曰镳，字仲驭，亦负重名，相忌积不能平。闻此言即仲驭文致，竟以他狱与锺同死，家评盖指此也。

杨机部殉节后，云已无子。康小范孝廉来吴门，携机部在赣州诗十馀首，并言其子尚在。小范与机部同事，兵败被缚下狱，濒死而免。吴门叶圣野赠之诗曰：“卢谌流落刘公死，回首章门一惘然。”亦侠烈士也。余后访机部子，知在宁都山中。宁都有彭同者，为机部门人，以诸生特授职方郎，监总兵顺庆军。顺庆之复宁都也，在金、王举事时，机部已前死矣。己丑正月，南赣总兵胡有陛破宁都，职方曰：“吾以书生受思文不次之遇，不可以不死。”与其妻皆自缢。宁都被兵大掠，机部之子亦在掠中。职方之弟曰彭士望者，亦机部门人，访知之，以三百金赎得，并求得其母子置一处。此两彭君者，可谓不负机部者也。机部诗，《寄李尚书》云：“朝闻驿使向江楼，虎鱼文耀列侯。戎服画绡南浦雨，汉家云护北陵秋。崆峒山下看双节，天柱滩头领八州。今日传呼新仆射，临淮依旧拥貂裘。”《过惶恐滩》云：“空山夕照深江树，明月滩声下石城。愁尽关河极北望，如今虎豹正纵横。”“鹤猿自在滩边宿，江汉飘零梦后还。遂使南州为异域，知君何处塞函关？”《丙戌元日》云：“黄华岭外瑞云齐，白鹭洲前战马嘶。五道将军临直北，三江父老望征西。春风斗帐降铜马，细雨戈船斗水犀。此日建昌（二字疑）应拜舞，近臣还解赋《凫襜》。”又一首：“朝元帐下领高班，稽首春风动百蛮。九叶云雷开万国，一时江汉拥三山。宫中胜帖盘龙出，杖里劳樽藉草颁。从此镐京传盛事，年年虎豹渡天关。”《丙戌九日》云：“河西猎火照高楼，五岭风光异昔游。木叶看云寒戍晚，菊花宜雨汉宫秋。山城野幔开三市，江表轻裘署九州。旦晚功成萸酿熟，凭君一笑旧田畴。”又《次首丘》记其中联云：“将军诺啸多文吏，群盗纵横半旧臣。”机部诗学素拗折，此竟高浑深丽。军中从容慷慨，戎服赋诗，具见整暇。七年不见，其学问之进益如此。

圆鉴，灵隐僧，故练川大家子也。父兄死国事。其《哭江东》诗曰：“平原曲罢人何在？《越绝书》成事已非。”人多称之。已而被收，亡命为僧。在扬州有《过天宁寺见放马歌》最悲壮，诗云：“法窟聊藏狮子花，空王为指金鞭影。”“神骏惟应支遁看，旧恩不愿孙阳顾。”“垂头肯向朔风嘶，烙印犹存汉家字。”寄兄研德云：“归期此夜长难晓，别梦如秋远更清。”竟以疾殁于灵隐。友人周子俶旧与游，过其地，为诗吊之曰：“袁尹全家赴汨罗，九阍梦梦诉如何！只今灵隐猿三叫，似听《天宁放马歌》。”又曰：“寺楼遥挂海门潮，鹫岭龙宫夜寂寥。精卫不知何处去，冷泉亭下独吹箫。”

黄媛介字皆令，嘉兴人，儒家女也。能诗善画。其夫杨兴公，聘后贫不能娶，流落吴门。媛介诗名日高，有以千金聘为名人妾者，其兄坚持不肯。余诗曰：“不知世有杜樊川。”指其事也。媛介后客于牧斋柳夫人绛云楼中，楼毁于火，牧斋亦牢落，尝为媛介诗序，有今昔之感。吴岩子偕其女卞玄文皆有诗名，媛介相得甚。媛介和余诗曰：“月移明镜照新妆，闺阁清吟已雁行。花里双双巢翡翠，池中六六列鸳鸯。黄粱熟去迟仙梦，《白云》传来促和章。一自蓬飞求避地，诗成何处寄萧娘？”“罢吟纨扇礼金仙，欲洗尘根返自然。风扫桃花馀白石，波呈荷叶露青钱。山中自护烧丹井，世上谁耕种玉田？磊磊明珠天外落，独吟遥对月平川。”“石移山去草堂虚，谩理琴尊葺故居。闲教痴儿频护竹，惊闻长者独回车。牵萝补屋思偏逸，织锦成文意自如。独怪幽怀人不识，目空禹穴旧藏书。”“往来何处是仙坛？飘忽回风降紫鸾。句落锦云惊韵险，思萦彩笔惜才难。飞花满径春情淡，新水平堤夜雨寒。忆昔金闺曾比调，莫愁城外小江干。”此诗出后，属和者众，妆点闺阁，过于绮靡。黄观只独为诗非之，以为媛介德胜于貌，有阿承丑女之名，何得言过其实？此言最为雅正云。

林佳玑字衡者，莆田人。少游黄忠烈之门。以壬辰二月来娄东。所著诗文词数十卷，诗苍深秀浑，古文雅健有法。其行也，余赠以诗，有“五月关山树影圆，送君吹笛柳阴船”之句。已而道阻，再游吾州，则秋深木落，乡关烽火，南望思亲，旅怀感吒，有《听锺鸣》《悲落叶》之风焉。其《客中言怀》五首曰：“南方方震荡，为客久堪悲。海内亲朋少，兵间道路迟。无衣霜落后，不寐月明时。孰伴城头柝，乌啼向北枝。”“音书能不寄？万岭鸟空回。壁垒连三楚，乾坤动《七哀》。高秋聊看菊，夜月自空台。泪眼涓涓甚，凭谁辨劫灰？”“干戈传更甚，多病在长途。几月来霜雪，家乡问有无。云孤沧海碓，身傍夕阳乌。含愧看秋色，苍鹰得壮图。”“几次逢亲故，途穷不敢言。关梁扌弃一醉，鸟雀总千村。树立清商色，江消野岸痕。二毛潘岳见，贫病愧私恩。”“杀气何时尽？闽方乱不停。荔支愁万骑，牛女怨双星。露白随风柳，猿啼满石屏。身经兵火惯，长醉不须醒。”衡者诗文极多，以闽南不辨四声，多拗体，此五首骎骎江南风致矣。

苍雪师，云南人。与维扬汰如师生同年月日，相去万里，而法门兄弟，气谊最得。苍住中峰，汰住华山，人以比无著、天亲焉。汰公早世，其徒道开能诗兼书画，后亦卒。而苍公年老有肺疾，然好谈诗。以壬辰腊月过草堂，谓余曰：“今世狐禅盛行，一大藏教将坠于地矣。且无论义学，即求一诗人不可复得，乃幸与子遇。我幞被来，不曾携诗卷，当为子诵之。”是夜风雨大作，师语音伧重，撼动四壁，疾动，喉间咯咯有声，已呼茶复话，不为倦。漏下三鼓，得数十篇，视阶下雨深二尺矣。当其得意，轩眉抵掌，慷慨击案，自谓生平于此证入不二法门，禅机诗学，总一参悟。其诗之苍深清老，沉着痛快，当为诗中第一，不徒僧中第一也。余忆其《赠方密之》中联曰：“山中久不见神骏，世上人多好画龙。”《赠陈百史》五六联句曰：“霜气一湖飞远梦，月明今夜宿孤峰。朝来无限尘中事，回首西山路几重？”《金山》诗中两联曰：“古今僧住老，日夜水朝东。塔影中流火，帆来四面风。”《清凉台怀古》曰：“薰风不见吹人醉，春雪无声到地消。”《焚笔》诗曰：“土冢不封毛尽秃，铁门断限字原无。欲来风雨千章扫，望去苍茫一管枯。”皆绝唱也。师和余《西田赏菊诗》，有“独擅秋容晚节全”，“全”字落韵，和者甚多，无出师上者。其《金陵怀古》四首，最为时所传。师虽方外，于兴亡之际，感慨泣下，每见之诗歌。尝自咏云：“剪尺杖头挑宝志，山河掌上见图澄。休将白帽街头卖，道衍终为未了僧。”益以见其志云。

瞿式耜字稼轩，常熟人。繇进士为兵科给事中，好直谏，为权相所讦，与其师钱宗伯同罢归。筑室于虞山之下，曰东皋，极游观之胜。酷嗜石田翁画，购得数百卷，为耕石轩藏之。未几，里中儿飞文诬染，偕宗伯逮就狱。余时在京师，所谓《东皋草堂歌》者，赠稼轩于请室也。后数年，余再至东皋，则稼轩唱义粤西，其子伯升门户是惧，故山别墅，皆荒芜斥卖，无复向日之观。余为作《后东皋草堂歌》，盖伤之也。又二年，知稼轩以相国留守桂林，城陷不屈，与张别山俱死。别山者，江陵人，故相文忠公曾孙，讳同敞，为督师司马。稼轩临难遗表曰：庚寅十一月初五日闻警，开国公赵印选移营先去，卫国公胡一青、宁远伯王永祚、绥宁伯蒲缨、武陵侯杨国栋、宁武伯马养麟尽室而行，惟督臣张同敞从江东泅水过江，相期共死。其赴义则闰十一月之十七日也。累囚一月，两人从容唱和，稼轩得诗八首，曰：“二祖江山人尽掷，四年精血我偏伤。”又曰：“愿作须臾阶下鬼，何妨慷慨殿中狂。”其末章曰：“年逾六十复奚求？多难频经浑不愁。劫运千年弹指到，纲常万古一身留。欲坚道力凭魔力，何事俘囚学楚囚？了却人间生死业，黄冠莫拟故乡游。”别山和章有曰：“棱棱瘦骨不成眠，祖德君恩四十年。腰膝尚存堪作鬼，死生有数肯呼天！”又曰：“白刃临头唯一笑，青天在上任人狂。”又曰：“亡家骨肉多冤鬼，多难师生共哭声。”又曰：“此地骨原堪朽腐，他年魂不待招寻。”二公死，有旧给事中后出家号性因者收其骨，义士杨硕父藏其稿。稼轩孙昌文间关归，以其诗与表刻之吴中为《浩气吟》云。别山死事最烈，其未死也，受考掠，两臂俱折，目睛出，语不为挠。稼轩有《初六日纪事》一诗曰：“文山当日犹长揖，堪笑狂生礼太疏。”别山和曰：“臂先头断生堪贱，身为城亡计岂疏。衔木焉知舌在否，伤睛自笑眼多馀。”此其被刑时事也。稼轩以义命自处，从容整暇，诗曰：“死岂求名地？吾当立命观。”又《自艾》曰：“七尺不随城共殉，羞颜何以见中湘？”盖指何公腾蛟以殉难封中湘王也。若两公者，真可谓杀身成仁者矣。钱宗伯为诗哭之，得百二十韵，其叙《浩气吟》，文词伉烈，绝可传。稼轩在囚中，亦有《频梦牧师》之作。盖其师弟气谊，出入患难数十馀年，虽末路顿殊，而初心不异，其见于诗文者如此。余亦为诗哭稼轩曰：“万里从王拥节旄，通侯青史姓名高。禁垣遗直看封事，绝徼孤忠誓佩刀。元祐党碑藏北寺，辟疆山墅记东皋。归来耕石堂前梦，书画平生结聚劳。”其言通侯者，盖稼轩用翼戴功，以留守大学士封临桂伯也。







补遗


○五言古诗

【缥缈峰】

兹峰非云高，高与众山别。其下多嵌空，天风吹不折。插根虚无际，缥缈为险绝。细径缘山腰，人声来木末。篮舆杂徒步，佳处欣屡歇。跻岭路倍艰，往往揽垂葛。灏气凌泬寥，一身若冰雪。轻心出天地，羽翮生仿佛。杖底拨残云，了了见吴越。曜灵烛沧浪，滉瀁金光发。阴霞俄已变，惨淡玄云结。归筇破暝霭，半岭值虹霓。始知清境杳，迹共人鸟灭。丹砂定可求，苦为妻子夺。看君衣上云，飞过松间月。

○七言律诗

【题王端士北归草】

读罢新诗万感兴，夜深挑尽草堂灯。玉河呜咽闻嘶马，金殿凄凉见按鹰。南内旧人逢庾信，北朝文士识崔忄。蹇驴风雪芦沟道，一恸昭陵恨未能。

【秣陵口号】

车马垂杨十字街，河桥灯火旧秦淮。放衙非复通侯第，废圃谁知博士斋。易饼市傍王殿瓦，换鱼江上孝陵柴。无端射取原头鹿，收得长生苑内牌。

【同孙浣心郁静岩家纯祜过福城观华严会】

不求身世不求年，二六时中小有天。今日云门才吃棒，多生山谷少安禅。茶铛药臼随时供，蒲笠蕉团到处眠。撒手悬崖无一事，经声灯火觉王前。

○七言绝句

【下相怀古】

戏马台前拜鲁公，兴王何必定关中？

故人子弟多豪杰，弗及封侯吕马童。

【无为州双烈诗（为嘉定学博沈陶轩赋）】

濡须城下起干戈，二女芳魂葬汨罗。安得米颠书大字，井边刻石比《曹娥》。

【为李灌溪侍御题高澹游画】

烟雨扁舟放五湖，自甘生计老菰蒲。谁将白马西台客，写作《青牛道士图》？

【题钓隐图（赠陈鸿文）】

绿波春水钓鱼槎，缩项双鳊付酒家。忘却承明曾待诏，武陵溪上醉桃花。

○诗馀

【望江南】

江南好，五色锦鳞肥。反舌巧偷红嘴慧，画眉羞傍白头栖。翡翠逐金衣。

○序

【宋玉叔诗文集序】

余尝观古今文人才士之兴，而知天之生材甚艰，其成就之尤不易也。夫世习榛芜，绝学陨坠，即有俊异非常之资，犹难卓然自拔。天于其先必生数人焉，为之导湮宣郁，光启前徽，然后俊哲挺生，从渐渍擩染之内，荟萃融液，独自名家。而此一人者，或生于高门世胄，地望通显，性灵恐伏而未发。天于是又使之中历艰虞，洊更坎篸，以激为要眇之音，乃始解驳其沉滞而致之亨途，益昌厥辞，轶迈作者，世徒服其材之度越，而不知天之笃若人以底于成，良不偶然矣。若莱阳宋子玉叔殆其人也。

当万历之中叶，海内文气衰苶，古道寝顿，士争缉拾飖语，缪诩逢年之技，而莱阳宋氏独以学古攻文辞鸣，鸿生畯儒，后先辈望，翕然金舂而玉应也。三齐科第，大都一姓为多，因而陟巍资、跻贵仕者，圭重组袭，何其盛哉！而吾友故司空九青在其间尤称绝出，诗文踔厉廉悍，雄视汉、唐以来诸家，遭时兵火，篇章荡为烟寔，弗果信今而传后。后九青而起者，又得吾友玉叔。

玉叔天才俊上，接闻父兄典训，胚胎前光，甘嗜文学。自九青之存，骎骎乎欲连镳而竞爽。弱冠，南逾大江，薄游吴会，日寻英儒，酌酒倡和，长歌短赋，舂容寂寥，他文皆厖蔚炳朗，濯濯其英，晔晔其光。盛年值际兴运，绾绶登朝，羽仪京国，不可谓不遭时也。而仍见疐跲，用诬浮系于理，凡浃月而获湔袚。还官郎署，践扬计铨，仅循年出调外省。远迹穷边绝徼，人咸谓非所宜，而玉叔不然。当夫履幽忧，乘亭障，羁累憔悴，浮沉迁次之感，一假诗文以发之。其才情隽丽，格合声谐，明艳如华，温润如璧，而抚时触事，类多凄清激宕之调，又如秋隼盘空，岭猿啼夜，境事既极，亦复不盩于和平，庶几乎备文质而兼稚怨者。今被简命来长臬于浙，浙为东南都会，湖山秀美，由来风月之奧区。而廉宪古观察也，官以采风为职。骖𪩘所过，蒐耶溪之水，瀹鉴湖之蕺，探天姥、石梁之嵌岩崱屴，其足资吟哦纪述者，又可胜道耶！然则天之善成玉叔，与玉叔之所自得为何如哉！

玉叔既之官，邮示其所刻前后集俾余序之。余幼执经张西铭先生门，即知莱阳之文，与东吴、豫章埙篪应和。洎通籍入都，交玉叔尊人吏部公于邸舍。守官京师，从九青游，奉使同视楚闱，登黄鹤楼，俯眺荆江、鄂渚间，拊楹慷慨。九青题咏甚夥，余愧未能成章，亦勉赓以纪名胜。九青不鄙而进余，谓可深造于斯事，尝示余掖中数诗，能谙诵其佳句。每念时移势谢，先友云徂，并其遗文销蚀粪土，悲未尝去于心也。乃今得扣玉叔之弢帙而卒业焉，窃幸典刑之未沦，希大雅之复作，其不在斯人欤，其不在斯文欤，何能无一言以弁诸简首？因为推本其所自来，有得于天之成就者如此，欲使世之习读者知统系在斯，相与珍重而虔奉之也。是为序。

【田渊诗序】

余初识孝廉田子渊于京师，时南士之从计者甚众，田子才辨器识，有以绝出于流辈。读书穿穴经传，落笔为诗歌古文，衮衮不能自休；与人交好，倾身为之尽，穷达盛衰，誓不得而移也。试南宫，既不第，有劝之归者，田子曰：“居乡里抑郁无所得，姑留邸中，一交天下长者。”于是宛平王公、柏乡魏公、合肥龚公、真定梁公以大臣折节好士名天下，田子与之游，用诗文学艺相切劘，一时三四公之门无出田子右者。天子拔才俊，给笔札于中书，由布衣诸生为超授，人皆曰田子宜在选中。礼部依故典策名者再，用诏书举行者一，主者思收知名士以重格令，从闱牍揣摩扪索，以庶几得田子为喜，不能识田子为愧。然自余归里十年，屈指耳目所见，其才与地出田子下远甚，又无此三四公者为之知，乃先后蹑清涂、掇上第者踵相接，田子独寥落不得一官，此孰为之而孰止之耶？

家在泖东，扁舟触风涛而过我，中夜置酒高谈，无几微不豫之色。发其囊，出诗文数百篇，才气坌涌，词色敷腴，若蒸云霞而戛金石。余因以知田子于世故物变，皆以磨炼其所长，而识诣益至，虽淹蹇不合，而疏通豁达之气未尝少挫，一以发之于文章自如也。嗟乎，交道之难久矣！当余初识田子，固已在宾客既衰之后，比归卧海滨，虽亲知故旧，弃我如遗迹，而田子独有过于曩时。余不知何以得之于田子，然观其雅志期待，不肯自同畴人，所以取重于三四大君子者，端在于此，余欲概以望之悠悠之徒，不亦过乎！

田子之别也，谋僦屋就余，寻朝夕过从之乐。追溯平生所与游者：魏公跻政地、握化权，王公以公孤居府，父子显重；袭公、梁公名位在股肱心膂之间，天下士经其题拂者，望尘弗及；天或者留田子而使之穷，以慰余于荒江寂寞之畔，未可知也。然余观田子之才之识，非久屈抑者，则余又安得而与之居欤？聊记其语言往还，足征知交之厚而已。田子名茂遇，渊其字，松江之华亭人。

【魏贞庵兼济堂文集序】

自古一代之兴，必有名世巨人出而弘济苍生，润色鸿业，然而长于政事者未必工于文章，工于文章者未必优于理学，求其兼备无遗者，不数见也。当西汉之隆，萧、曹、丙、魏，号为贤相，然所长者止于政事，无论理学，即文章且无闻焉；而司马迁、相如、枚皋、扬雄之流，又徒以文章著称，而不及施于政事，其于理学则亦未能窥其万一也。所谓兼备无遗者，求之古而不得，今乃得之于柏乡魏公。

公禀鸿骏魁杰之才，遭逢圣朝，回翔禁近，值世祖章皇帝兴治右文，招延俊乂，数举经筵，命儒臣讲论大义，或时巡游南苑，应制赋诗，一时文学侍从之臣，无不掞藻摛华，对扬休命，而公实岿然为冠首。其后历谏垣，跻柏府，密勿论思，纲纪庶政，封章数十上，如请开日讲、颁《孝经》、录遗忠、辟异端诸疏，皆关天下国家大计。盖非当宁知公之深，不能尽用公之言以兴致太平；而非公之才与公之学，亦不能辅导以成至治。圣主良臣，相得益彰，于以调元赞化，经国庇民，千载一时也。

今上御极，公以铨衡重望，入居政府，于时重熙累洽，海内晏安，从容于黄扉纶阁之间，得以留心述作，博游才艺，而公又邃于关、闽、濂、雒之旨，其学以性善为本，以致知为要，所辑《圣学知统录》及《大全纂要》《学规汇编》诸书，皆足以阐绎微言，绍明圣绪，而以其馀闲作为诗歌，则又能笼挫万物，匠心独妙，至于悲鼎湖之莫逮，痛子期之云亡，其忠孝气节，于君父友朋之间，尤惓惓乎三致意焉。所谓理学、文章、政事，公殆兼而有之。盖公之才与学，其积之也有本，而出之也不穷。今夫江河之水，灏溔潢漾，虽疏而为川，注而为渎，而其源则一也。公之蓄于中者，渟泓演迤，虽试之于政，见之于文，而其本则一也。公之弘致远识，固非若汉之辅相醇谨朴郤者可拟，而亦岂仅如赋《上林》、夸长杨者，以翰墨为勋绩、词赋为君子而已哉！

公为高邑赵忠毅公之甥，忠毅与公同主铨政，世传为美谈。然忠毅值党议纷呶、群言谣诼之日，枋用未久，而公之功名在日月之旁，管枢轴之任，以视忠毅，其所遇之幸不幸何如也？

公所著诗文甚多，中州彭子士报谋之吴君冉渠、杨君仲延，撮其尤要者锓板以行。盖公之学与公之才，其所以开物成务者，虽不尽于此，而于此亦足以见其大者焉，故不揣而为之序。

【鸿雪园诗集序】

（略。文即卷三十一《许尧文诗小引》。）

【定园近集序】

往余在燕台，与渤海伯子共事史馆，时既序定园先生之诗矣。先生复与范阳范箕生先生评骘晋、魏迄明风雅之林，剟其菁英，号曰诗家。海内谭诗，无不知有范阳、渤海两先生坛坫，其尊奉者七，骇而走者三，以俟千古定论焉。要于济南、竟陵之外，别开堂奥，不向如来行处行也。

迩渤海仲子来为扬州法曹，不遗故交，遗札相讯。余病赴海滨，十载于兹矣。辄忆渤海寄迹东山，无由闻问，得于法曹公悉其起居。故人间隔三千馀里，形景相望，俱在齿危发秃之年，后晤何期，企怀如痗。乃法曹书言，先生已绝笔不复为诗古文辞，栖心性命，励志藏密；法曹欲检其焚馀著作，汇刻存之，先生未之许也。意以身既隐矣，雪中鸿爪，何以存为？远质于馀。

余曰：有是哉？古来高蹈之流，蓬莱可寻，三神山可接，息机内运，瞑目反视，觉言语为多，何况文字？是以王子乔之徒，吹笙跨鹤，所遗者缑山履迹而已。吾属雕虫末技，不足当达人一唾也，然不闻老子出关之书乎？《道德》五千言，尹喜者竭诚执贽，为停青牛之车，传经度世。今法曹以父子之亲，身为尹喜，当亦先生之所不深拒也。今披《近集》，大旨一本于忠孝爱敬、匡时维世之心。故读其诗，可以见其阅历修省、陶铸古今之深情焉；读其文，可以见其寝食《左》《史》，砥柱波靡之大力焉；读《赐章纪》，可以见世庙君臣鱼水之殊遇焉；读《偶见录》，可以见先生撒手世网，悟道于晚年之归宿焉。是此集行流传寰海，非比风云月录、卮言梦语，于人间世无所关系者，先生其许之也！

法曹惠政洋溢大江南北，行且冠《循吏传》，播之不朽，不止以关尹之道自画，其以余语质之过庭，俾先生颔而存之可乎？是为序。康熙丁未上元之吉娄东社弟吴伟业拜撰。

【崇川邑侯王孝伯寿序】

河汾王公以解元登进士，擢知吾吴之崇川。崇壮县也，东连闽、粤，南达江、淮，镇兵万骑，星罗棋布，俨然有塞上之风。邑长于斯者，欲使兵民两安，文武辑睦，实难其人。吾王公父母是邦，百姓之颠危悉起，什伍之风鹤无惊，治行遂为江左冠。督抚台省，交列荐剡，辄署上考。朝廷嘉其廉善，例得诰封褒赠，将出殊典，猗欤休哉，可谓荣矣！尝观汉之宠循吏者，多以玺书奖劝，增秩赐金，而使之久其任，今法亦犹行古之道也。

公门下士有郁子青南名棠，以学行受知，雅为武城所礼重。于是邑之荐绅先生及诸父老谂之于郁子曰：“甘棠之荫，于今三年，考功如是其已最也，恩纶如是其将渥也。今九日令辰，龙山高会，值岳降之期，朋酒之享，实在于兹，其能忘兕觥之献？盍乞言于大君子，以侑一觞乎！”郁子颔之，以为非伟业言，不足当吉甫之诵清风，《天保》之歌南山也，介邦人之书，造门伏谒。余亟应之曰：某之食德邻封旧矣，居恒熟其治谱，章章在人耳目，盖可得而言焉。

东沙泻卤，以涨海为城郭，养兵秣马，取足赋税，稍不如期，则庚癸辄闻，不可以常法治者。公为之垂帘劝课，以深仁厚泽相固结，士民服其教化，孝弟力田，无复向时出没波涛之习，牛车襁负，不烦桁杨之议，其后而至诚所感，鳄鲸远徙，昔之地接蓬莱，与海市蜃楼相隐见者，今则庐落如林，烟火相望，此汉、唐《循良》之书所未有也。

公性狷洁，澹泊明志，鸣琴退食，酌水自甘，浣衣濯冠，行止率如寒士，其耿介大节，超出伦等。春秋循行郊野，辄引老农，问其佳麦良茧，察民疾苦而补助之。簿书期会之暇，数接贤士大夫，谈经讲艺，上下古今。而扶风掾史，京兆功曹，则屏息重足，不敢少望颜色。其兴会所寄，独嗜图籍，当河阳花暖，青箱万卷，如置身石渠、天禄中，而北苑、南宫之笔，右军、太傅之书，靡不割清俸以佐琴鹤，纷纷俗好，都不入其胸次，墨庄之外，萧然无辨，其赤文绿字，即公之郁林片石也。虽昌黎之在潮，东坡之在杭，流风遗韵，如同一辙。盖公之廉能得诸天授，而家学实有渊源。自文中子绍法孔、孟，代出真儒。公之府君讳万基，由明经司训西河，虔奉《太上》一编。甲申间避难石州，城将陷，府君梦白衣人自称太上，垂救甚力，卒免于难。为善之报，此其一验。积厚流光，笃生吾公，掇巍科，作廉吏，而文中之绩学，府君之砥行，亦藉以弘阀阅而祚民社。则公之由司牧而登卿贰，由强壮而跻期颐也宜哉！行见玉堂紫诰，金马朱纶，累累若若，将与彭咸甲子并进无疆也已，某之祝公异日者，宁有涯量哉！

海滨僻壤，荐更汤火。自公来莅兹土，工虞礼乐，渐以修明；夫里征徭，渐以休息。既富方谷，物无夭札，绛县有复陶之老人，康衢多鼓腹之野叟，琴堂大年，有不与百姓共之者乎！请为之歌《豳风》曰：“九月肃霜，十月涤场。称彼兕觥，万寿无疆。”公可以进一觞矣。谨拜手而为之序。

【孙母郭孺人寿序】

余尝观世家巨姓，其爵位之蝉联，阀阅之光宠，既以夸耀于遐迩矣，而家庭燕喜，犹勤勤于知己之一言，诚欲宣昭令德，而淑问施于无穷也。虽然，非其乡有魁垒耆宿之大儒，则不足知其门以外，俾崔、卢世牒著于闾史；非其家有孝友悫诚之君子，则不足知其门以内，俾锺、郝礼法告之国人：斯二者未易一二遇也。

吾友孙孝若以进士假归省母，而郭孺人届期五十，侑爵之词，乡先达则请诸宗伯钱牧斋先生，诸父则请诸光甫。光甫余同年进士，旧泉州守也。而又以其言属余。夫牧斋以文章重海内，而光甫孝谨闻于郡国，孝若之寿其母也，于二者已兼之矣。牧斋之言曰：“孙氏自世节先生父子以诗文节侠起家，齐之雄长词坛，二子竞爽，恭甫兄弟名行烜赫。”此余所谓门以外之事，唯宗伯足以知之者也。光甫之言曰：“孺人方雅名家，闺门之内，不妄言笑。伯氏即世，修内政，御外侮，保持门户以有今日者，翳维孺人是赖。”此余所谓门以内之事，微光甫何以知之？余齿德不如牧斋，懿亲不如光甫，其何以寿孺人？无已，就余之得于孝若者以寿孺人可乎！

孝若姿神吐纳，警速风流，好属文，工词翰，交天下贤豪长者，以名节气谊相砥励，吾以知孺人之贤而能教也。吾谷有乔木千章，枫林赭叶，宾客之来游者，樽俎杂陈，丝肉竞作，𫗠𫗮粔籹，需炙糒醪，左顾而咳，应手立办，吾以知孺人之勤而有礼也。家有罍尊千金，刻镂龙文，丁公癸父，摩挲款识；而唐人所图应真十有六像，绢素笔墨，皆绝代珍玩。孝若博物君子，雅擅收藏，而于先世所遗，尤能护持手泽，吾以知孺人之敬而能守也。体自华宗，长于富厚，一门中从不下数百，其成进士也，无强植兼并之风，无名豪武断之习，无苍头绿鞲衣丝履缟之出入，无后房袨服钿车宝马之行游，吾以知孺人之义而有制也。余门人孝维，为孝若之异母弟，在孺而孤，迄乎成立，友于笃至，扶掖恩勤，庐舍田园，推肥取瘠，诸妹装送，皆一情不异，中外亲党，殆无间然，吾以知孺人之仁而有恩也。为孝廉十年，中遭世变，郡县虎冠之吏，肉视大家，其桀黠监奴，酒食通关，因缘干没，交结魁宿，以为侠里中，主人持之以体，临之以威，慑伏而弹压之，卒莫敢动，吾以知孺人之严而有法也。凡此六者，微孝若不足以扬孺人之德，微孺人不足以成孝若之名。《传》曰：“非此母不生此子。”其是之谓欤！

余犹记通籍之岁，以年家子弟拜谒恭甫之尊人子乔先生。当是时，孝若未就外傅，而孝维始生，先生喜恭甫以得孙，而忧光甫之无子也。今两家子弟，兰芽玉茁，而孝若掇上第，就显官，过家休沐，拜母上觞，乡里聚观，以为盛事。盖孙氏之福泽，如日升川至，正未有艾，而溯其再世发祥，实启自孺人，孺人其可以冁然而举此觞矣。余所以随牧斋、光甫两公之后，敢具不腆之词进者，实以交于孝若者深，知于孺人者悉，故不惮缕以致其颂且祷也。是为寿。

○补神道碑铭

【敕赠大中大夫卢公神道碑铭】

丙子岁，伟业被命偕给谏莱阳宋公九青典校湖广乡试。时中原已忧寇盛，弥漫豫、楚之交，流氛四出，羽檄交道。谬以一介，虔奉简书，扬旌驰骤岩疆，转徙金革，幸得毕使。以铅黄甲乙多士，锁院三试，所弋获皆为俊民，而蕲州卢大夫綋在选。彻棘，捧雉来谒，匑々然君子人也。既而询知其家世以儒业发闻，尊人吕侯公经行荦荦，为儒林长德，余嘉其学有渊源，称叹者久之。

迄今两阅星终，而大夫来为参藩，董储偫于兹土，一再过存，具吕侯公素履及奉讳始末以视，泣而请曰：“先子生平好古笃行，厄于时数，潜德弗耀。重以寇祸滔天，毒流方岳，阖门抗节，竟殒非命。孤每念此，日夜悼心。今幸蒙恩圣朝，荣施泉壤，告第纳书，秩登三品，于令得树碣隧道以纪休昭烈，而征辞摩勒，尚俟载笔。惟夫子辱知最深，又前职记注，若不鄙而赐之光阐，孤实假宠以报所天，微直成我而已，敢固以请。”余衰苶，不任脂泽之言，何足为公增重？顾念公绩学纯行，法宜备书，其死事一节尤奇，且处大夫父子间契分特厚，采录懿美，传信惇史，固其所也，容敢以不文辞？谨掇大夫自状与虞山钱先生所为传而系之左方。

公姓卢氏，讳如鼎，吕侯其字。其先吴人，迁楚之梅川，胜国永乐间始占籍于蕲。四世而为南槐公讳楷，即公之考也，用孙贵赠大中大夫；妣宋氏，继李氏，皆赠淑人。公生而奇颖，承传家学，佽岁属文有声，南槐公义方甚严，营丙舍于濠上，引泉植竹，疏窗闲靓，以为公肄业之所，延里中少俊读书谈艺其中。公挟册吟讽，鞠曛究明，不问家人生产，渊涵淳滀，霈为文辞。弱冠游博士宫，频受知督学使者，试辄雄其侪伍。数踏省门不售，中间危得之，而更抑置，人皆为扼腕。公一意修学着书，以造进后昆为己任，抗颜家塾，说经铿铿，疏疑释难，教施如雨，至者虚往实归，充然意得去，由是负笈云集，江、黄间推为大师。尝手笺《尚书》、四子书，科别同异，丹粉狼藉，成就子若从子，多列鸿生畯儒。比大夫以丙子名荐书，英誉鹊起，公遂撞弦息机，不复事荣进。

为人厚重质直，不苟訾笑，服勤孝弟，内行修敕。南槐公治家严，公应唯伺颜色惟谨，少有不怿，或形谯让，弥益蹙蹜起敬。执内外丧，毁瘠逾礼；分财产能适长兄，田庐取湫莱者，僮奴取羸拙者；抚兄子如己子，同仁均爱，有《褵鸠》之心。辛巳凶札，横道多堇，公倒囷赈赡，视致医药，宗党卒倚以全。闾阎有争，相率就公平决，片言折衷，愧屈过于要质，其为时所信向如此。异时乡里子弟不悦学，公用形家言，请于当事，增垒江中石矶阁，祠梓潼神其上，俾助文风，自此隽两闱者蝉联不绝，蕲人士至今颂德焉。

公之卒也，剧寇自广济乘夜袭蕲，公被执，贼中有识者曰：“彼善士，纵诸！”寇退舍，公勒习里中人分布关隘，为死守计，自守南城。寇尽锐来攻，公督励守陴殊死斗，贼垂却，而他楼堞隳，从公后肉薄而入，刃及于背，公拒不及，遂遇害。时癸未春也。子侄从孙及诸妇杨氏、袁氏同时死者八九人。嗟乎！自盗起中原，生灵涂地，大城名藩，相继陷没，其间义夫淑媛，就煨尘而不称者何限！而堂堂身都将相，拥强兵，牧伯正长，覆师失守，委而去之，色甚安者多矣！公进趋退怯，眇然儒者，又老困呫哔，未登仕版，无预封略人民之任，而能临难贾勇，授兵登陴，力屈则铍交胸腹、横尸原野而不惜，可不谓识取舍烈丈夫乎！况于鸡斯弱质，声不出梱，赴蹈如归者成群乎！

公生万历戊寅四月，下距癸未，寿六十有六。娶淑人罗氏，生男子二，长即大夫，次绂。公卒后三日，罗淑人尸于江浒焚而殓之。五阅月，大夫归自公车，以殉节状鸣于所司，将拜章请旌，未及上，会改物而止。丙戌冬，大夫卜新阡，葬公土门珠树林。己丑第进士，由邑令累官藩臬，廉辨肃给，善政流闻，凡三报最，推恩得赠公自文林郎三命至大中大夫。壬寅岁今上纪元之载，奉命督粮苏、松，而俾余书其隧道之石。公可谓有子矣。虽不获光显其身，而洊受哀荣于后，天之报忠义，不为无意也。

在《礼》，死寇之士旌之曰兵。战于郎重，汪踦死，鲁人欲勿殇，子曰：“能执干戈以卫社稷，虽欲勿殇也，不亦可乎！”如公精忠大节，有光册书无疑也。昔鲁共姬待火而殒者，《春秋》贤之，书曰：“宋灾，伯姬卒。”卢氏贞姬竞烈，玉碎不污，曾何愧焉！余不揣固陋，采摭遗芳，牵联书之，比于《春秋》《礼传》之义，以诏来者。状又称公邑子暴卒，摄至冥途，冥王命属卢某保任而后释归。正直之人，鬼神所是哉！事涉恍惚，故从附见，然世所喜传者在此，则亦莫得而略也。铭曰：

卓哉卢公，儒宗文师，幼闲庭训，悦《礼》敦《诗》。法律绳己，名教夙资，嚅哜道真，克昌厥词。进思经世，有物隘之；退淑诸徒，南面皋比。敷陈圣谟，牛毛茧丝，疏理滞碍，如结得觿。跹跹媚学，陶铸靡遗。方领矩步，好仁乐施，闾里质成，彦方愧知。运锺百六，天狼失维，巨寇狂猘，帕首朱眉。群飞海水，溃堤莫搘，若火燎原，扑灭讵期，祝融郊甸，鱼烂则悲。我公孱者，武奋熊罴，部勒壮士，率用姑鉟。丁宁振铎，擐甲登陴，戈冲贼喉，日舍欲移。环城百炮，三板突隳，战鼓不扬，渠门火旗。身膏草野，刳腹折颐，志均马革，义遂死绥。婉婉彼姝，頩尔自持，清泉虐焰，视甘如饴。号无茅绖，哀动出嘻，一门忠烈，前行后随。似川俶浦，启佑本支，巍科洊陟，熙朝羽仪。位崇岳牧，绛节金龟，礼备哀荣，鸾书紫𬀩。旌幢棨戟，邦委来尸，停骖访旧，南史是咨。征文篆刻，徽懿昭垂，佳城郁葱，赑屃丰碑。松楸马鬛，传信在斯，于千万世，式瞻慕思。

○墓志铭

【姚胤华墓志铭】

忆乙巳岁，余所亲王子惟夏语余云：“有新安姚君胤华者，侨寓吾娄，为某比邻。能倾财以舒人之急，昏夜叩亦辄应，其它仁心质行，足以耸善扶谊，虽邹、鲁士君子有弗逮，非更仆不能尽也。”余闻其言而疑之，以为王子所与往还其亦博矣，内而宗党姻连，外而当世豪杰，贤公卿大夫，见其穷厄折挫，号鸣大吒，夫岂无助而张之者耶？而为余称说不离口，乃仅姚君一人。以余所睹，今世之拥厚资、埒封君者，大约善积居之术，精举废之方，其于利也，目营而足赴，仰取而俯拾，每视资业益穰，则益缄縢而固守之，设有毛发缓急，坐视不一援手者，比比然耳。而姚君所为乃若是，是乌足信哉！已而念王子名知人，能自植立，耻随俗浮湛，其言又似可信。盖余之意中久矣有一姚君矣。

今年秋，姚君没已五载，君之仲子震介王子来谒。余接之，容蹙而辞哀。询其所欲言，则已历系君生平善行，再拜而请曰：“先子之早废举子业，不获沾一命，思用诗书亢厥宗也，唯寐始忘之。而震兄弟不敏，尚未克以儒成名。今先子体魄将入土，傥徼惠于大人君子，实畀矜之，锡以片言，镵诸窆石，则先子犹不殁也。”余感其意之甚诚而言之有礼，因忄双然深有动于中焉。古云：为善者譬若艺禾，能令嘉种世世不绝。其姚君之谓乎！以君之躬备纯德，谓宜优游自适，享有五福，乃身既隐约于布衣，而复啬其年，俾志业弗得尽展，是岂天意果难臆测哉？夫亦笃于姚氏，欲其必久积而后大发，俾嘉种之坚好颖栗，迄再世而是任是负也。余盖即震之摭行焯能，急于不泯其亲，益知为善者自必有后，方以佹识其子、先失其父为憾，而又何能以不文牢让也耶？

按状，君讳叶，胤华其字。系出饶州，至明膺宣公始迁荪溪，又传十一世为文学荪谷公。君即荪谷公第五子，幼警敏，不肯蹑庸人后，荪谷公器之，命庀阖宗事，事胥就理。其治生不牟纤细，而先业日充拓。值鼎革，剧盗相挺而起，君身率群从子侄，保聚捍卫，铃柝之声，彻昼夜罔息，寇烽不敢近。荪谷公捐舍馆，鋋踊几不欲生。有兄遭非意灾，多耗费，君慨然共任之，曰：“兄若弟同气也，何较为？“里闬间或以曲直来质，斗争龂龂然，君出片言，辄中肯綮。与人交有本末，其遘疾将殆，婚友争醵钱为祷神。殁之日，无贵贱少长，莫不悼惜，或潸然出涕。呜呼！观君之所得于人如是，则君之立心制行可知已。

君少而好学，长弥笃嗜，能通经史大义，时谈论古今人物，治道政术，语纚纚如贯珠。尝谓诸子曰：“读书以明圣贤理道为先，徒呻吟占毕，汩没章句间，非所贵也。”尤喜蓄古书，购求不下数千卷，拟构一楼贮藏之而未果。今仲子震偕其兄升收捃益富，方将成其先志，而惜乎君已不得见矣。吾友金陵九烟黄公官户部，遭世变后，隐于讲授，震兄弟特延诸家塾，同敬事之，相与发箧中书，取所疑而质问焉。凡状中所述暨余所闻于王子者，亦征诸黄公之言而益信。嗟夫！宿儒遗老，其见重于当代也罕矣，而二子独为之不少阻，谓非得于家庭淑艾者深而能遽然耶！夫亦愈可以知君已。

君生于明天启甲子九月二十三日，卒于康熙丁未二月二十一日，享年四十有四。元配孙孺人，继配吴孺人。丈夫子三：长升，太学生，娶汪氏，孙孺人出；次即震，太学生，初娶戴氏，继娶吴氏；又次霦，幼，业儒，未聘，俱吴孺人出。女一，适邑庠生戴俊，孙孺人出。孙女一，幼，未字，震出。君葬地在荪溪之某，待卜吉某年某月归窆，今以某年月日权攒于首山之阳，而余为之铭。铭曰：

重华苗裔，宗姓为姚，支派蝉嫣，钟祥于饶。教谕诸孙，宋室参政，源鸿流长，门阀滋盛。畴以资赢，懋迁化居，择人任时，深藏若虚。曰惟府君，最贤且智，不竞锥刀，而竞仁义。虽啬尔年，实崇尔基，乃经乃史，为裘为箕。爰启象贤，以膺福祚，胄监蜚英，天衢高步。嗣后亿祀，善宏庆绵，追溯自始，首山新阡。有崔者冈，勒斯贞石，过者式焉，君子之泽。

○赞

【秋听图像赞】

万顷兮凝绿，有客兮扁舟。载弦管兮数部。挟尊罍于两头。徉狂啸傲，散诞夷犹。快矣哉浯溪寒碧之下，更仿佛乎三十年潇湘黄鹤之游。石阑倚兮窈窕，水槛听兮飕曈。吾不知夫江之深，水之修，葭之苍，桂之幽。庶以为吹笙洛浦之滨，俱仙子弄玉之楼也。丙午女夕弟吴伟业题。

○书

【与冒辟疆书】

霜天茅屋，被褐拥火。友人索过江一札，邮致知己，则同里两诗家，一为毛生亦史，一为周生翼微也。娄东向以吟坛自命者，半为饥寒所夺，惟两兄以才地自命，声出金石。亦史为柱老安义公之侄，将以诗文谒王贻上公祖，谋读书一席于贵里；而翼微向日客授澄江，风帆烟浪，时切问渡，故与之偕发。萧辰摇落，孤篷冲雪，而远访未识面之安道。当此之时，老盟翁出桑落以饮之，割半毡以赠之，非艺林中一快事乎！两公郎久擅潘江陆海之才，邂逅论文，百篇斗酒，知不可失也。陶公云“叩门拙言辞”，故两兄请弟札先之。老杜云“途穷仗友生”，是在老兄翁加之意耳。老病杜门，末由会面，因风一问起居，惟加餐。不一。

【又（甲辰）】

江南江北，隔绝相思；逸老遗民，晤言不易。水绘园倡和大集，盈缃溢缥，沾被海内；至《销夏》十集，读之如偕其年诸子，同坐小三吾下也。弟少时读书，自以不至抵滞，比才退虑荒，心力大减，百口不能自给，而追呼日扰其门，以此吟咏之事，经岁辄费。穷而后工，徒虚话耳。自虞山云亡，后生才俊如研德者，忧能伤人，一二已填沟壑，此中人士，救死不赡，何暇复问诗文？毗陵赋额稍轻，故其年在潭府屡岁，尚可不生内顾。老盟翁开名园，揖文士，又有两令子穀梁、青若，如机、云竞爽，此世界可易得哉！上流有杜于皇之诗，戴务旃之画，陈伯矶之识，林茂之、邵潜夫以八九十老人谈开元、天宝遗事，君家桥梓提挈其间，王贻上公祖即内除，尚以公事小留，按部延访，扬扢风雅，共商文事，石城、邗沟之间，不大落寞也，视吴会远过之矣。毛亦史感知己之爱，今远涉江湖，所恃惟翁兄力加推扬，俾主人知为重客耳。濒行深用念之，特以为托。春来鹿鹿无暇，不及答其年诗札，潜夫先辈名流，辱其先赐书，统俟之毛兄家邮后信。题董如嫂遗像短章，自谓不负尊委，因大篇追悼，缠绵哀艳，文生于情，俾读之者涉笔亦有论次，倘其可存，亦《梦华》佳话也。灯下率楮，临发依依。

【又】

江干往还，欣得风问；而来讯过推，佳贶远及，自惭蹇劣，有负盛雅为不安耳。《秋听图》勉题数行塞责，不尽揄扬。深闺妙箑，摩挲屡日，老眼作细字，既不解书，又初病起，昏眵特甚，徒累便面，如何如何！再即箧中旧玩，又题二绝句，自谓“半折秋风还入袖，任他明月自团圆”，于情事颇合，知己嗜痂，应勿笑其率也。弟偶入敝郡伤暑，留卧邸中，使者久淹始发，题中牵牛女夕，非实录也，并以附闻。亦史蒙爱之至，百凡提挈，知不待言。新秋为道自重，临纸布谢。不一。

【又（丁未）】

亦史便筒，未及附信奉候。弟春夏踪迹，半在九峰、金阊之间，因访吾师蘖庵和尚于中峰。此地吴中第一山，支公道场，文、姚两公为汰公及高士朱白民结屋栖遁之处，计老盟翁所熟游。至其伐木开径，直造莲华峰绝顶，有云母怪石，落落数十丈，扶异呈奇，太湖亦荡漾心目，则弟以为得未曾有，恨不偕兄翁笑傲其间也！佛殿前檐后庑不深，诸弟子发愿募修，广求善信，作大功德。在两僧渡江特造檀护，求为布金胜果，将发而弟适至，因书弟《九峰》之诗寄呈教和。蘗公即楚熊鱼山先生，江南人士所宗仰，而直言予杖有声前史者也。中峰既有文、姚遗迹，文、姚与潭府为世交，翁兄于山川盛衰之后，发盛心胜缘，刻之山门，重记其事世出世间，诧为美谭，不可挫过也。九峰为诸干老集各游志佳会，中吴诸山复得耆宿如蘖师相提唱，此间幸不寂寞，一棹犹夷，相见甚近，翁兄何不亟图把臂之缘乎？松下索笔，率尔不尽。

中峰乃弟误书，此地则华山也。二山接迹，皆为文、姚所结集，故匆匆移彼作此，直所谓“山行误亦好”耳。又行。

【又】

亦史归，接兄翁手教，回环怀袖，如获异书。赠𬘡之德，恨不能折窗畔梅花，江北江南，盈盈相念，以答所贶也。弟比作云间游，遍历九峰，有诸干一兄者，破家以为名山复征君之祠，修彭仙之庙，弟为之感今怀古，得诗数章。因念风雅道丧，一二遗老，汩没于穷愁催科之中，不能复出；若兄翁之陶写诗歌，流连宾从，有子弟以持门户，有田园以供枿粥，海内诚复几人哉！亦史述于皇兄贤倩赖公得济，此虽豪侠馀事，往来者争诵之矣。贵年家周孝逸兄，慷慨喜谈论，亦来谒幕府，周旋之雅，谅亦无俟鄙言。亦史怀德徇知，铭心何已！

岁暮过江，深为念之贤主人，弟不便通启，并道契慕也。有中州一友，向在左宁南幕中，弟曾合柳敬亭同一歌赠之，所谓苏昆生是也。王烟老赏音之最，称为魏良辅遗响，尚在苏生，而不免为吴儿所困，比独身萧寺中，惟兄翁可振拔之。水绘园中，不可无此客也。冗次卒复，并布谢怀。不尽。

【又】

得其年札，知老盟翁将续选楼，为一代诗文开生面，诚属盛事。弟疾苦潦倒，不能与词苑诸公相上下，然得快书一读，名什纵观，未尝不可痊我头风也。大梁苏昆生兄，于声音一道，得其精微，四声九宫，清浊抗坠，讲求贯穿于微眇之间，几欲质子野、州鸠而与之辨，康昆崳、贺怀智不足道也。古道良自爱，今人多不弹。昔年知交，大半下世，沦落江湖，几同挟瑟齐王之门矣。方今大江南北，风流儒雅，选新声而歌楚调，孰有过我老盟翁者乎！弟故令一见左右，以小札先之。嗟乎！士方穷苦，扁舟铁笛，风雪渡江，以求知己，倘无以收之，将不能自还；幸开名园，延上客，朗歌数曲，后日传之，添一段佳话也。小词《秣陵春》近演于豫章沧浪亭，江右诸公皆有篇咏，不识曾见之否？江左玲珑亦有能歌一阕乎？望老盟翁选秦青以授之也。并及，不一。

【又（辛亥中秋绝笔）】

平生以文章友朋为性命，比来神志磨耗，今夏暑热非常，遂致旧疾大作，痰声如锯，胸动若杵。接手教于伏枕之中，腆贶优渥，文词款至，摩挲太息，自以相慕之殷，何相遇之不易？然以弟卧屙若此，虽蒙涘首见过，未能握手高谈、衔杯危坐也。知尊体亦有小恙，偃息虎丘。吾辈老矣，海内硕果，宁有几人？惟有药饵不离手，善自摄卫，一切人事，付之悠悠可耳。弟三四年来，颇有事于纂辑，欲成《春秋》诸志，而《地理》与《氏族》先成。《地志》尤为该洽，病中聊以自娱，惜当世无有剞劂之者，终付酱瓿，又以自叹矣。长公在都门，次公温清，父子以诗文酬和，尊门家集，定垂百世不朽。拙刻附正，往来笔墨皆在其中。佳贶种种，无以为报，如何！临纸谢，强饭自爱，不一。







辑佚


○五言古诗

【秋胡行】

西上太行山，十月天风寒。西上太行山，十月天风寒。

粮尽不进，牛死谷间。道渴下车，沙老水干。日暮路长，关山七盘。歌以言志，西上太行山○

南望洞庭湖，白浪何嵯峨！南望洞庭湖，白浪何嵯峨！大鱼丘陵，吐沫成河。彼舞其牙，此张其罗。

风雨晦冥，日月荡磨。歌以言志，南望洞庭湖○晦德丘园，诗书难弃捐。晦德丘园，诗书难弃捐。

维石有玉，而伤其山。芝兰自焚，膏火自煎。藏名变迹，惭彼昔贤。歌以言志，诗书难弃捐○

随俗浮沉，盛名为不祥。随俗浮沉，盛名为不祥。蹇足康衢，𫘧耳羊肠。干将易折，铅刀善藏。

嫫姆不嫁，乃笑共姜。歌以言志，盛名为不祥。以上录自《江左三大家诗钞·梅村诗钞》

【山水间想】

石脉有时隐，越吾溪上村。溪水亦无底，石当深处行。伏流过千里，乃或惊而鸣。彼与寻丈瀑，亦共分古今。

始知变化力，隐见有苦心。举世乱鱼鸟，何能恃烟云。吾于万物间，而不藏其真。山水其爱我，山水仍畏人。

○杂诗

东海麋竺家，西蜀王孙室。窖米流出门，阿缟被墙壁。吾闻秦皇帝，筑台女怀清。丈夫守缄縢，留为女子名。所以牧羊儿，输帛为公卿。

【又】

辅嗣好自然，处默能多通。叔宝自神清，在德非为容。天性固蹈道，何必资谈功？士龙有笑疾，嗣宗悲途穷。哀乐既异理，所以尊虚空。

以上录自朱隗《明诗平论》

○七言古诗

【读杨参军悲巨鹿诗】

去年敌入王师蹙，黄榆岭下残兵哭。

惟有君参幕府谋，长望寒云悲巨鹿。君初出入铜龙楼，焉支火照西山头。上书言事公卿怒，负剑从征关塞愁。是日风寒大雨雪，马蹴层冰冻蹄裂。

短衣结带试羊羹，土锉吹灯穿虎穴。高揖横刀卢尚书，参卿军事复何如？宣云士马三秋壮，赵魏山川百战馀。岂料多鱼漏师久，谓当独鹿迁营走。

神策球场有赐钱，征东戏下无升酒。此时偏将来秦州，君当往会军前谋。尚书赠策送君去，滹沱之水东西流。自言我留当尽敌，不尔先登死亦得。

眼前戎马饱金缯，异日诸生寻刀笔。君行六日尚书死，独渡漳河泪不止。身虽落负知交，天为孤忠留信史。呜呼！美人骑马黄金台，萧萧击筑悲风来。

乃知死者士所重，羽声慷慨胡为哉！即今看君《悲巨鹿》，尚书磊落真奇才。君今罢官且归去，死生契阔知何处？

录自王士禛《感旧集》

【题李镜月庐山胜览图歌】

庐山南出青濛濛，巅崖直上连苍穹。万丈恍惚凌罡风，俯视云气才半空。秀甲东南千万重，长天壁立惊芙蓉。我昔过此不得上，至今仿佛萦心胸。陶潜李白古来士，偃仰笑傲常从容。尘迍旗忘仙踪，展卷一看真面目，如倚瀑布香炉峰。五老插立若可揖，石梁横削谁能通。叠泉苍雨落翠，鹿洞古院蟠深松。李君之游诚难逢，丹青渲染烟霞笼，置身绝嶂飞流中。快哉此图阅欲终，沧洲羽翼吾安从？

录自《庐山志》

○五言律诗

【寄题僧弥颐堂】

涧曲卧庐处，雨添三尺檐。写书青铁砚，记帙白犀签。竹乱山中啸，花飞水上瑀。闲修《辨宗论》，独往问支纤。

【送王每季令古田】

地僻闻新尹，蛮歌响石堤。风生黄蘗岭，花发白沙溪。井税输园蔗，山农捕海霓。放衙人吏少，设茗讼庭西。

【傅右君以谏死其子持丧归临川】

直道身何在，犹为天地伤。同时怜死谏，几疏宥疏狂。尽室方多难，孤舟况异乡。萧条大河上，高树足风霜。

【怀邵僧弥读书山中】

归鸟欲争山，山中自掩关。不知云去住，但见鹤飞还。梅影参差冷，松声动静闲。唯馀一溪水，流出到人间。

【偶成】

独向闲原住，山庐绕碧潭。儿童驱健犊，妇女簇眠蚕。红叶包江鲊，青丝挈海蚶。秋来斗茶处，又在道人龛。

【送姚永言都谏谪官】

此日江湖去，孤臣岂即安？危时容谏易，吾道尽心难。野涤山川直，城空草木寒。萧萧戎马后，憔悴故人看。

【黄州朱白石以武康令殁于官止存派孙敬跻避乱偶寓娄东今将携家往客滁州渐图远楚诗以送之】

归棹不堪别，况闻仍旅游。寄家荒郡远，当户弱年愁。楚雨连淮暗，京江入海流。故人今寂寞，独语上南楼。

【题王玄照临北苑画】

乱沙奔落日，远树入奇云。裋褐此中叟，新泉雨后闻。半滩孤艇没，双径断桥分。扶杖柴门过，相逢尽识君。

【嘲主博进者】

篱门通小巷，露井歇高轩。烛影分曹坐，骰盘争道喧。触屏童半睡，撩釜妇多言。抱膝邻家叟，悠听在隔垣。

以上录自《江左三大家诗钞·梅村诗钞》

【蜀中马仁石师复园】

结室盘溪右，通流入四除。葵根供野鹤，藻影漾河鱼。春屐花当齿，风帘叶绕书。何如少陵叟，几地别林庐。

【无题】

花时阴自好，香气暖还添。袨服凝长鬋，清卢倚半帘。折梅攀广袖，解橘冷春纤。含笑牵同伴，窥人学避嫌。

以上录自邹漪《五大家诗抄·吴先生诗》

○七言律诗

【述苑先申之谭闽事】

君到西溪五月凉，欲吹寒笛拟潇湘。雕笼白兔霜毛润，露井红蕉翠带长。团扇雨来冰簟冷，隐囊风过玉罗香。兴酣携妓丹青阁，不问千金使粤装。

鹧鸪声急雨生潮，花里摇鞭过石桥。路绕笋江看水碓，人来黎岭半山樵。藏钩小史青丝履，学语蛮姬碧玉箫。为客桄榔庵下好，无端重上木兰桡。

石床丹灶饭胡麻，不见仙人萼绿华。云护松门穿岭月，雨翻榕树响溪沙。藤鞋箬帽收崖蜜，豆荚瓜当点乳茶。归去突星滩上过，数茎棕竹佛桑花。

吴门吏卒建溪仙，遗得孙郎濯锦川。琥珀杯浓椰子熟，水晶帘冷荔支鲜。山中茶蜡江南贾，海上矰鳐异国船。我亦欲从梅尉隐，与君先乞武夷田。

【春思】

疏棂小阁占垂杨，薄病轻寒夜语长。何处春风吹别骑，故留苦雨伴啼妆。银筝翠管伤罗荐，素手乌丝怨笔床。几度赤栏桥上望，似君兰楫向横塘○

曲巷春深访泰娘，方疏碧户隐横塘。晴沙日暖惸抵睡，小院风微芍药香。帐底唱歌低舞扇，眉边写恨入诗囊。相思尽若江南草，是处随人离梦长。

【玄墓似镜师即故山别构静室诗以赠之】

清羸石上倚孤筇，扫叶诛茅老此峰。鸟识磬声仍下食，云移潭影恰闻锺。铜瓶供佛新穿井，麈尾谈经旧种松。尽说远公栖遁好，故山烟水自重重。

【白塔寺】

春深玉殿锁玲珑，塔势孤盘烽火通。草木阴森兵气合，丹青神武画图空。风尘百里飞晙外，胜负三军铃语中。当日太平临万乘，白头父老说离宫。

【赠袁重其】

见君不觉卅年馀，两鬓萧骚赋索居。结纳天涯常纵酒，悲歌江上好佣书。庭前松菊开三径，箧里诗篇载五车。莫道袁丝爱游侠，扁舟长笑狎樵渔。

以上录自《江左三大家诗钞·梅村诗钞》

【赠留都钱大鹤职方】

极上层城千里峰，少年白袷耀军容。沿淮车骑高牙壮，横海楼船画戟重。士女吹箫梁苑柳，江山鼓角孝陵松。如君莫负驱驰志，三十通侯已实封。

【述苑先申之谭闽事】

海燕孤飞人倚楼，夜深滩雨泣潜虬。床头《老》《易》阶前树，醉后《离骚》江上秋。夹漈藏书春草没，考亭遗像故山幽。九湖石上游仙梦，惆怅西风杜若洲。

【边思】

黑山不断海西流，万里征笳此壮游。刁斗令严榆塞月，诏书恩重玉门秋。筑球马射青油幕，酾酒歌锺紫罽裘。借问部人都护姓，北州大将泺阳侯。

【秋感】

凌台畔独行吟，轵道年来宿草侵。谁向铜陵开故垒，重烦铁马驻新林。水犀甲士风涛险，山越遗民坞壁深。惆怅圣公无葬处，乱鸦流水日西沉。

【元日早朝】

画烛千官剑佩高，阁门春帖待枚皋。玉鞭龙尾青骢骑，银管螭头紫兔毫。雪霁西山看宝幄，花开东阁映宫袍。内家敕赐葫芦锦，笑进君王五色醪。

以上录自邹漪《五大家诗钞·吴先生诗》

【云中将】

蓟门山伏浑河通，犄角骄胡两镇中。大小一身兼百战，是非三策任诸公。射雕塞下秋风急，戏马营前落日红。闻说青陂无堠火，嫖姚已立幕南功。

【送周明府莅任娄东（二首其一）】

白马朱羁行步工，放衙伐鼓日曈曈。投刀削记诸曹恐，露板移书属郡通。穷盗即今愁楚北，少年无复横桓东。城阴士女升平曲，谱入元和雅奏中。

【边思】

都尉征西领蹶张，黄河不尽塞垣长。火筛哨急防花马，土鲁烽高戍白羊。绝徼乱山填雨雪，诸陵列树护风霜。承恩宿将皆年老，见说三关鼓角凉。

【过沧州麻姑城】

汉皇刻石祀麻姑，此地金支光有无？琼岛楼台迎鸟使，水衡盐铁待龙屠。中原烽火山东乱，军吏诛求海上租。不数戈船诸将在，玉坛缥缈诅匈奴。

【再忆机部】

国事艰难倚数公，登城惨淡望征东。朝家议论安危外，兄弟山川况瘁中。夜月带刀随破虏，清秋摇笔赋从戎。书生表饵非无算，谁立军前跳荡功。

【送同官王炳藜奉使代藩】

射柳城西磴道前，送君匹马度燕然。河移汾口三关雨，雪尽恒山五月天。积弩将军谁控虏，胜衣帝子独临边。征车一路羌声起，莫倚高楼听暮蝉。

以上录自朱隗《明诗平论》

【寿席敬轩先生八十】

何年安定适辽阳，潜德犹龙未可量。化日康衢忘甲子，清时皂帽阅沧桑。重看琼树三秋发，共听涛声八月长。鸠杖自今扶国老，天香吹下紫鸾章。

录自《昭代诗存》

【新蒲绿】

三月十九日公祭于娄东之锺楼，伟业敬赋二律，以当迎神送神之曲。

白发禅僧到讲堂，衲衣锡杖拜先皇。半杯松叶长陵饭，一炷沈烟寝庙香。有恨山川空岁改，无情莺燕又春忙。欲知遗老伤心事，月下锺楼照万方。

甲申龙去可悲哉，几度东风长绿苔。扰扰十年陵谷变。寥寥七日道场开。剖肝义士沈沧海，尝胆王孙葬劫灰。谁助老僧清夜哭，只应猿鹤与同哀。

录自狄葆贤《平等阁诗话》

【寿诗】

金门掉臂即蓬莱，石室烟霞待尔开。三径春游鸠杖出，九苞朝食凤雏来。梦悬西掖双鸣佩，坐对南山共举杯。却喜文孙传奕叶，五云遥见日边回。

录自陆蓥《问花楼诗话》卷三

○七言绝句

【观棋（和钱牧斋先生）】

决赌心劳兴未阑，当场劫急是填官。点头得计君休羡，双眼由人局外看。

【题赵文度画为镇江海防吴冉渠】

雍丘才子擅风流，季重怀人北固楼。正遇江山最奇处，丹青一幅赠君侯。

以上录自《江左三大家诗钞·梅村诗钞》

【观棋（和钱牧斋先生）】

白徒西下羽书飞，十道军符补黑衣。一把子人何足打，被谁指点出重围。

【题袁重其霜哺篇】

被发提壶痛昔年，伯通庑下《五噫篇》。独怜此夜霜天苦，强著斑衣戏母前。

以上录自邹漪《五大家诗钞·吴先生诗》

【凉州词】

汉皇且战且游仙，王母神宫在酒泉。何事将军诸道出，不教五利过祈连。

【墙子路】

匈奴动地渔阳鼓，都护酣歌幕府锺。一夜蓟门风雪里，军前樽酒卖卢龙。

以上录自朱隗《明诗平论》

【题尤展成水亭垂钓图（二首）】

长杨苑里呼才子，孤竹城边话使君。移作渔矶便垂钓，故山箕踞一溪云。遂初重把旧堂开，故相家声出异才。莫向卢龙梦关塞，此生何必画云台。

录自尤侗《西堂杂俎二集》

【听僧夜话】

残锺忽起竹林东，古殿烟寒佛火红。晚译罢时僧影散，院门鹤叫落花风。

【阙题】

万壑松涛碧欲流，石床冰簟冷于秋。卷帘飞瀑三千丈，恰对我家竹里楼。

以上录自靳荣藩《吴诗谈薮》

○诗馀

【菩萨鬘（闺词）】

谢家池馆桐花甃，画屏曲屈翘红袖。欲剪凤凰衫，青虫摇羽簪。〓一枝双豆蔻，浅立东风瘦。春思远于山，眉痕凡几弯。

【谒金门（题美人图）】

人离别，屏上小山凄绝。欲寄相思教谁说，梧桐初下叶。〓窗外绿鬟轻撇，立尽闲阶周折。慢把罗帏向前揭，早是愁时节。

【忆秦娥（代沈初明）】

愁脉脉，江山满目伤心客！伤心客。长干梦断，灞桥闻笛。〓天涯揽镜看衰白，秦川对酒青衫湿。青衫湿。冷猿悲雁，暮云萧瑟。

【山花子（闺情）】

阿母频催上玉钩，侍儿先起护香篝。晓气扑帘花尚睡，怯梳头。〓靥晕有情眉岫远，额黄无尽眼波流。细骨轻躯春一把，许多愁。

【鹧鸪天（游仙）】

绛节霓旌降下方，玉卮娘怨锁瑶房。桃花阿母勤拘管，流出桃源赚阮郎。〓紫凤辇，碧霞觞。麒麟为脯玉为浆。人间别有黄姑梦，笑把云和引凤凰。

【洞仙歌（第一体　梅花）】

梅花独自，倚东风低说。那一枝枝向谁折。更高处、偏寒玉手，徘徊知有赠，惹我梅心如结。〓晚来怜素影，影亦怜人，偏是今宵共明月。正传柑时候，薄袖轻衫。蝉鬓动、腰肢清切。但屈指、年来携手处，又不道梅花、像人离别。

【满江红（题尤悔葊小影和原韵）】

纳纳乾坤，问才子、几人轻许？人争道，北平司李，骚坛宗主。碣石宫倾北海酒，令支塞卷西风雨。更翩然解组赋归来，云深处。〓三毫颊，平添与；虎头笔，神相伫。似元龙百尺，楼头高踞。鹬蚌利名持壁垒，触蛮知勇分旗鼓。只庄周为蝶蝶为周，都忘语。

【水调歌头（题赠）】

三月莺花盛，十里小红楼。轻裘肥马，年少锦带佩吴钩。人道季心兄弟，还是翁归伯仲，谈笑擅风流。下马饮君酒，消尽古今愁。〓烧银烛，张筵宴，系兰舟。主人开阁，招我别墅好淹留。家有风亭水榭，伎奏玉丝金管，妙舞擘箜篌。二十四桥夜，明月满扬州。

以上录自孙默《国朝名家诗馀·梅村词》

○文

【来鹤集序】

新安张君以韬侨居虞山，有鹤来集其庭，一时文士多投赠之作，而乞余为之序。

记曰：鸟兽之巢可俯而窥。君子且用为瑞。况鹤之饮啄必于山水之间，不与凡鸟伍，张君居城邑之聚，乃漓然而至止，岂非祥欤！卫懿公好鹤，鹤有乘轩者，苏子瞻以为南面之君所不得好。然是鹤也，以清远闲放之物，舍山林而縻荣宠，又其德之衰也。宋隐士林和靖屏居西湖，有鹤甚驯，朝飞暮还，至今孤山之鹤犹为美谈，诚能择地而处也。虽然，物之幸不幸有不可知，彼游乎江海，淹乎大沼，安知不为碆卢缯缴之所加？即和靖之西湖，曾几何时，而南园之庄，葛岭之第，所致文禽异兽必多矣，其物之蒙辱乃更甚于卫之鹤，安在托迹山林者遂为得善地欤？《庄子》曰：至人入兽不乱群，入鸟不乱行。然则物虽无知，亦能择人以为归欤！苟得其人，固无问其山林城市之迹欤！

新安俗多素封，君独孝友温睦，工诗善书，多长者游，又不鹜走声利，有退让君子之风，其能冥机事而葆天真者耶！夫人能脱乎尘垢，虽近市之居，犹之隐士之山也；苟湛于混浊，虽无人之境，犹之卫君之庭也。斯鹤之来，固其所矣。遂不辞而序之。

【郁静岩家谱序】

家之贵谱，其来尚矣。《周礼》小史叙世系，辨昭穆，谱之所由昉也。而与谱相表里者，莫重于宗法。自汉以前，户必立宗，其祖祢适庶之序，较若列眉，故家可以不谱，非无谱也，谱寓于宗法之中也。魏以降，宗法堕矣，谱学盛行，沿流六朝，尤贵士族。贾弼、刘谌之徒，并精谱事；徐勉、王俭、王僧孺诸家，各以姓系之书为世推服，朝廷置官开局以定之。谱之为道，何其重乎！杨隋以后，阀阅雕亡，士不敦本，而谱始废。间有垂情姓牒，若柳冲、韦述其人者，戛戛乎其难哉！综而论之：南北重门第，凡仕宦之家必有谱，达其簿状于铨曹，以为选举之格。九品中正之登下，皆于谱是问，故其权在上而常合；李唐以还，官方混淆，谱之废兴不一，有能修明其门绪者，藏之寝室，以备遗忘，故其权在下而常散：此大较已。

余外家郁氏，为吴中右姓，向有家乘一编，簪缨奕叶，勋名累累。其后人静岩名滋，笃行君子也，孝友修饬，为士林模楷，属其犹子计登编葺其旧而广之，图高曾之像，件系其行事，展而视焉，肃乎其可敬，穆然其可风也。请余一言弁其首。余窃慨，凡为谱者有三失：盖在于择人而祖之，又假其人而子孙之，且有谱书而无谱法以维之也。如曹孟德远宗振铎，郭崇韬上绍汾阳，非诬其祖乎？李义甫欲合于赵郡，杜正伦求齿于城南，不令子孙之皆伪乎？淳安汪氏追谱七十世，而徒详其讳字之出入，卒葬之日月，至礿祠烝尝之典，阙焉不讲，将何法以善厥后乎？三失之中，有一于斯，皆不足语于谱者也。今观郁氏有野云公新之制礼作乐，勋在社稷；有见庵公容、华容公勋之宦绩卓然，诗文茂著；而近代完吾公启明、采臣公藻并有隐德：则无俟乎择其人而祖之可知矣。黎阳子弟其以学行名者，岂谓无才，又何待假其人而子孙之耶！

至于礼法之足师，若颜氏之《家训》、方氏之《宗仪》，其书具在，以静岩、计登之敦睦，讵难一举而行之，使推古人重宗之意，以复大宗小宗之法，丧祭有典，族食有章，上治下治，秩然可纪，吾将于郁氏乎观礼。

（以上录自《梅村集》卷二十三）

【题织帘居唱和册】

少陵之于骥子，义山之于衮师，皆以爱子见诸篇什，不徒王氏人人有集者足辉耀前后也。当织帘先生穷经著书之日，两张公连床共几，余亦得与研席。今西铭、南郭，门户凋落；织帘以令嗣伊人表章先德，索友人和其篇咏，可以为有子矣。追念旧游，能不慨然。



圆圆曲



鼎湖当日弃人间，破敌收京下玉关；恸哭六军俱缟素，冲冠一怒为红颜。

红颜流落非吾恋，逆贼天亡自荒宴；电扫黄巾定黑山，哭罢君亲再相见。

相见初经田窦家，侯门歌舞出如花；许将戚里箜篌伎，等取将军油壁车。

家本姑苏浣花里，圆圆小字娇罗绮；梦向夫差苑里游，宫娥拥入君王起。

前身合是采莲人，门前一片横塘水。

横塘双桨去如飞，何处豪家强载归；此际岂知非薄命，此时只有泪沾衣。

薰天意气连宫掖，明眸皓齿无人惜；夺归永巷闭良家，教就新声倾坐客。

坐客飞觞红日暮，一曲哀弦向谁诉；白皙通侯最少年，拣取花枝屡回顾。

早携娇鸟出樊笼，待得银河几时渡；恨杀军书抵死催，苦留后约将人误。

相约恩深相见难，一朝蚁贼满长安；可怜思妇楼头柳，认作天边粉絮看。

遍索绿珠围内第，强呼绛树出雕栏；若非壮士全师胜，争得蛾眉匹马还。

蛾眉马上传呼进，云鬓不整惊魂定；蜡炬迎来在战场，啼妆满面残红印。

专征箫鼓向秦川，金牛道上车千乘；斜谷云深起画楼，散关日落开妆镜。

传来消息满江乡，乌桕红经十度霜；教曲伎师怜尚在，浣纱女伴忆同行。

旧巢共是衔泥燕，飞上枝头变凤皇；长向尊前悲老大，有人夫婿擅侯王。

当时只受声名累，贵戚名豪竞延致；一斛明珠万斛愁，关山漂泊腰肢细。

错怨狂风飏落花，无边春色来天地；尝闻倾国与倾城，翻使周郎受重名。

妻子岂应关大计，英雄无奈是多情；全家白骨成灰土，一代红妆照汗青。

君不见，

馆娃初起鸳鸯宿，越女如花看不足；香径尘生鸟自啼，屧廊人去苔空绿。

换羽移宫万里愁，珠歌翠舞古梁州；为君别唱吴宫曲，汉水东南日夜流。



传奇一


○秣陵春传奇（一名《双影记》。上）

☆灌隐主人编次　寓园居士参定

△第一出　麈引（末上）

【桃源忆故人】垂杨不管人心事，点点闲愁飞至。闷把残编谁是，剩有相思字。〓玉笙吹彻《风流子》，吾辈钟情如此。一卷澄心堂纸，改抹莺花史。

【沁园春】次乐徐生，四海无家，客游雒阳。喜展娘小姐，玉杯照影；买来金镜，却是红妆。后主昭仪，兼公外戚，倩女离魂出洞房。招佳婿，仙官赞礼，王母传觞。〓东都拆散鸾皇，赐及第春风梦一场。待状元辞职，貂榼献婢；袅烟相见，话出行藏。给假完婚，重修遗庙，旧事风流说李唐。凄凉恨，《霓裳》一曲，万古传芳。

白玉杯徐郎傅粉，青铜镜黄女簪花。

将军玩澄心法帖，善才弄焦尾琵琶。

△第二出　话玉（生上）

【正宫引子】【瑞鹤仙】燕子东风里。笑青青杨柳，欲眠还起。春光竟谁主？正空梁断影，落花无语。凭高漫倚，又是一番桃李。春去愁来矣，欲留春住，避愁何处？

（【鹧鸪天】石子冈头听晓莺，芳林园里醉游人。南朝子弟多年少，孝穆儿郎总好文。〓耽寂寞，漫沉吟，今年山色为谁青？一池春水风吹皱，愁向寒楼控玉笙。小生姓徐，名适，表字次乐，广陵人也。先集贤官知制诰、右内史，望重中书。家国飘零，市朝迁改。澄心堂内，无复故游；朱雀桁边，犹存旧业。因此浪迹金陵，放情山水。陆士衡当弱冠而吴灭，闭户十年；陶元亮以先世为晋臣，高眠五柳。栖迟不仕，索莫无聊，倒着脚在骨董行中，自揣有几分眼力，识得几件正路收藏，别人看来极没要紧，吾自家别有一番议论，一番好尚，尽足消磨日子。左近有个蔡客卿，他胸中抱负，颇是不凡，只因落魄家贫，也便在骨董里边混帐度日，虽然也晓得些铜玉，那墨迹画片，还未当行。昨日约他试试新茶，要他寻些便宜骨董。听蕉那里？（丑应上）拥书先洗砚，看画早烹茶。相公叫听蕉有何分付？（生）昨日新茶不曾试得，你将泉水炖好，待我亲泡。若是蔡相公来，疾忙报知。（丑）晓得。（末上））

【黄锺引子】【西地锦】步屟村村花柳，故人寂寞青溪。南朝自古伤心地，啼乌有恨谁知。

（自家蔡游，表字客卿。次乐兄约我试茶，此间是他门首，不免径入。（丑）蔡相公到了。（生见介）昨日吴门茶客有真正庙后岕在此，特邀兄来一尝。（末）只怕未必是真的。（生）兄不晓得，这个朋友，足色在行，不但卖茶叶，兼且带得几件骨董，尽看得过。（末）可有汉玉物事么？（生）蔡兄，你说起便是铜玉，这些硬货易看，算不得什么眼睛，毕竟有法书名画，才是收藏家。（末）你祇是家里藏得第一件玉玩，把以下的都看得不值钱了。（生）我贫士有甚收藏？（末）外面人都说你家学士有御赐于阗玉杯，今日新泉佳茗，何不取出来一玩？（生）正是，在行朋友到此，该应拿出来赏鉴赏鉴。听蕉，可取玉杯出来。（丑）杯在此。（末）真正江南第一件骨董，就是那玉情做手眼里未曾见来。）

【南吕过曲】【宜春令】云雷篆，子母螭，羡良工昆刀切泥。（那包浆侵法，从来没有。土花如砌，雪肤钿粟琼膏腻。点樱桃丹井砂红，染空青越州磁翠。（合）晴窗，斗茗持杯，旧朝遗惠。（生）客卿兄，我想此杯初赐出的时节，先学士方在恩荣。南唐朝正当明盛，好不光彩也！）

【前腔】司徒卣，尚父彝，拜恩回朱衣捧持。（到今日嗬，）锦茵雕几，一朝零落瓶罍耻。河如带赵玉今完，瓯无缺柴窑同碎。（合前）

（末）秘府图书，君家毕竟也有颁赐的，次乐兄每常间为何还要到别处去寻觅？（生叹介）客卿，只看“宜官阁”三字，是为先公得师宜官真迹，后主御笔亲题，赐下来的。我小时曾见此地收贮锺、王百种，遭乱之后，尽都失散了。

【三学士】秘阁牙签今已矣，过江十纸差池。（（末）隔壁黄将军家，收藏晋、唐妙楷极多，都有澄心堂小印在上面。（生）嗄，这是黄保仪家。两朝遗墨，后主都付保仪掌管，想一定是真的了。）城南杜姥凄凉第，倒藏着江上《曹娥》绝妙碑。（（末）闻得果然都有保仪题跋，）小押鸾封看虿尾，（生）祇是可惜，留香帖付阿谁？

（（末）你不晓得，他家有个女儿，尽通文翰哩。）

【前腔】美女簪花矜别体，工书不让文姬。（生）这等却也难得。大娘善学公孙舞，弟子还收逸少书。（末）我们明日到他家去，求他些名迹一看何如？（生）使得。须趁明朝风日美，闲寻玩终日归。

（生叹介）吾想世人求田问舍，奔波劳苦，我两人没甚要紧，终日讲究骨董，旁人闻之，岂不可笑？

【尾】春愁没个安排处，闲向缥缃简旧题。（末）还不如酒熟茶香数举杯。君到南朝访遗事，每逢佳处便开看。

他年犹拟金貂换，竹里行厨洗玉盘。

△第三出　闺授（杂扮院子随外上）（外）

【中吕引】【满庭芳】恩泽通侯，勋资名将，江东门第金张。歌锺零落，花没旧昭阳。老去悲看故剑，记当年、笳吹横江。伤心处，夕阳乳燕，相对说兴亡。

（嫖姚少贵因长信，定远家声自倢伃。今日故宫芳草合，宝刀半折刈园蔬。自家南唐临淮将军黄济，表字兼公，江夏人氏。先保仪备位椒涂，我少年立功淝水，通籍光政门，赐第栖霞里，与徐铉学士忝作近邻。记得开宝五年，后主游摄山寺，临幸吾家，召徐学士同宴。那时吾女展娘，生方数月，主上抱在怀中，说道：“自古称天子嫁女，待你女儿长成，替他择婿。”随命学士赋诗纪事。光阴荏苒，女已长成一十六岁。吾主亡时，保仪同殉，每思此语，不觉泪零。昨夜三更，忽得一梦，梦见后主、保仪，仍幸吾第，保仪执著展儿的手，对我说道：“我欲替你择婿，祇是姻缘未合，尚须待年一载。你老人家听我主张，不可妄许他人。”我当时叩头谢讫，瞥然惊觉。不知主何吉凶？夫人出来，与他说知。（老旦上））

【商调引】【绕地游】椒华旧望，往事如天上。小门楣明珠入掌。

（见介）相公为何闷闷不乐？（外）我昨夜梦见保仪妹子，为展儿择婿。我想他是亡过昭阳，怎照顾得人间燕婉？好生沉吟，放心不下。（老旦）展儿是保仪极爱的，他在梦里鹤驭还归，要做我们乘龙佳兆，这是喜信，何足多疑？我还藏得宜官宝镜，系姑娘所赐，正要把与展儿掌管。（外）吾书架上锺、王墨迹二卷，也要付与孩儿朝夕临摹，叫小厮们取来。（杂应持帖上）帖在此。（外取看介）你看题跋宛然，图记如故，人亡物在，可伤可伤！（叹介）夫人，我一家大小，尽沾戚里馀恩。今日他汴梁抔土，无人浇奠。（老旦）正是。他凄凉不过，魂梦归来，或者为此。（泪介）（旦上贴随上）（旦）

【前腔】玉衣嘉况，生小黄姑向。（贴）锁雕阑名花护养。

（见介）（旦）呀！爹爹，母亲，为何在此下泪？（外叹介）咳！你那里知道我心事来？（旦）

【仙吕入双调过曲】【玉山供】爹娘在上，老年人愁怀易伤。念孩儿弱息无知，苦双亲衰年谁傍。朱门洞敞，全不似旧时情况。（合）只有黄莺好，语雕梁，苔莓池馆锁凄凉。

（老旦）你爷思量姑娘哩。（外）

【前腔】孩儿听讲，念吾家飘零楚乡。你姑娘十载宫闱，荷君王一家恩赏。时移物往，禁不得馆娃西望。（合前）

（老旦）孩儿，有你姑娘所赐宜官宝镜，付你收藏。袅烟取镜过来。（贴）镜在此。（老旦授镜介）孩儿，你好好收著。

【玉胞肚】（你看）这六花浮漾，五丝绳盘龙锦囊。扫寒山两点春愁，剪南湖一片秋光。（孩儿，）你罗衣犹打内家香，少不得八字宫眉捧额黄。

（外）你姑娘虽是女流，专工笔墨，后主教他掌管锺、王真迹。传流二本，尚在我家，后面题跋，都是你姑娘亲笔。孩儿，你也临一临儿。（授帖介）

【前腔】禁林清赏，冷金笺琉璃笔床。笑羊家婢作夫人，羡文姬女类中郎。（便是我嗬，）将军争坐可曾忘，（孩儿）你玉润《官奴》习几行。（旦谢介）

【尾】感爹娘玉镜开书幌，（好教）我点罢轻螺写硬黄。〔（老旦）袅烟，你好生伏侍小姐。须索要〕拂黛焚香特地忙。宫钗折尽垂双鬓，减却桃花一片红。

重绣镜囊磨镜面，金条零落满函中。

△第四出　恨嘲（副净上，小丑随上）（副净）

【越调过曲】【水底鱼儿】铜斗家缘，生来二十年。鸦飞不过，市南金谷园。拽袖揎拳，逢人歪死缠。村沙心性，腌釐乔使钱。

（自家真琦便是。父亲真尚书，区区真大爷。三辈儿齐天福气，一家中撒地横财。那些朋友，见我有钱有势，奉承一句儿，说是“真在行”。我说你当面叫得好，不要背后换口。及至打听，那些天杀的果然私下做鬼脸，倒叫我“真无趣”。但到院子里嫖，胡姑姑、贾姐姐，认定“真大老官”，尽意科排；赌场里赌，刁三官、滑大舍，撺弄“真正酒头”，尽情结打。我肚皮也气直了。阿寄，除非另寻一样顽耍，使人轻薄我弗得个才好。（小丑）这个，凭大爷的主意。（副净）我前日在三山街上看见隔壁徐次乐。（小丑）嗄，就是徐十郎官人。（副净）他饭米没得在家，倒在冷器店里寻什么骨董。我也看了几件，那店主人见我在行，说道：“大爷是真古董。”阿寄，我想这个名儿倒好，我认真叫他何如？（小丑）大爷叫了，自然是好的。（副净）咦，徐次乐钻心骨董，做人透骨时样，我无一毫苏意，吃得这个诨名，又被人笑话了。（小丑）谁人作死，敢笑大爷！（副净）你不晓得，我生出来血侵厌胜，长成是土绣辟邪。鸲鹆眼、黄鳝肚皮，夔龙纹、蝴蝶兽面。判官耳，把蜻蜓调转，还是蜒蝣；狮子头，将胫骨伸长，逼真螭虎。填漆牙齿，里向多应是金胎；哥窑脚根，四边少不得铁足。黄髭须有如火炸，黑精神浑似漆侵。湛楞楞爆起横筋，依稀浮走；骨漉漉滚下汗水，竟是包浆。（小丑）如今女客家还要旧玉新做，大爷何不用些皂荚水、乌梅汤刷泬刷泬。（副净指面介）你看我这东西，蜡查地一片水银古，石榴皮几搭朱砂斑。芝麻皴、鬼面皴、蟹壳皴，烟薰旧画；梅花断、蛇腹断、牛皮断，黑漆断纹。冷金硬黄，再增子双勾填墨；龙青粉白，还经得五彩装花。那里寻得一个做手来？（小丑）我看见街上卖骨董的，极低个货，拿紫檀匣子，旧锦包袱裹好，就抬子价钱。大爷何弗做几件道地海青，华一华，品一品？就是小人跟出去，也有光彩哩。（副净）咳！偏是我撞著一班小伙子，掂子舌头，动弗动点点搠搠。就是我几件衣裳，但穿子栗壳色、粉皮青，活像江西窑变；海棠红、瓜皮绿，笑是河南烧斑。起初薰得喷香，偏说金丝虎皮；后底穿得淹润，便道九箍百折。水袜统直子一双牛腿脚，网巾环大星两个象鼻眼。时样只有酱色方舄，倒嚼蛆是鳝血足；新出无过稀眼机纱，又乱话道鸡皮纹。扯开子护领，好个鹅颈瓶；镶拢子袖口，全副羊骨钮。咳！只为我生落是个传世古怪，不得不把别人逐样赏鉴。正是满面有如张旭草，浑身却是戴嵩牛。阿寄，我也常时自想，命好生得富贵，偏养出这个嘴脸来。譬如徐十郎一辈人，穷滴滴，光油油，扭捏著身子，人人道好，我看了便心上不服。）

【正宫近词】【刬锹令】强文撇醋腌穷俭，胡诌歪讲鬼厮缠。身躯线儿牵，捱光䩄腆，挑牙料唇，非长是短。（偏是）俺们嘴脸，被人笑传。

（小丑）大爷，近来下路清客，技艺第一，人物次之，但要箫管提琴，那怕麻瞎绊。大爷何不学几只时曲，打一套十法，就免子俗哉！（副净）也说得是，祇是一时间寻不出好师父来。（小丑）黄将军对河有个曹善才，是李后主仙音院里出来的，吹得好燥笛，拨得好琵琶，如今闲在家里，大爷何不步去会会。（副净）间壁是徐家，大间壁是黄家，黄家对河，差不得几步路，这个何难，我如今就去。（同下介。生末同上）（生）出门无至友，（末）动即到君家。（生）今日与蔡兄访黄兼公看晋帖。（末）这是兼公门首了。

【双调过曲】【锁南枝】（生）朱扉闭，画壁悬。（有人么？）铜环紧叩声悄然。（贴上）翠袖小庭轩，听得敲门扇。（生）为何有女娘声音？回廊下，娇语传。（贴）是那个？（生）是邻家，住非远。

（贴开门见介）二位那里来？（末）我们是访你家老爷求法帖看的。（贴）老爷不在家，不要进去。

【前腔】（换头）儿郎且回转，（俺）姑娘在那边。（生）原来你们小姐在此。（望介）（贴）法帖倒是我家小姐收管，只可惜老爷不在家。（生）若是你老爷在家，肯借么？（贴）我老爷嗬，他有旧朝名玩，既是有意收藏，也要人来看。（生、末）待老爷回来，但说徐次乐、蔡客卿两人来访罢了。（贴）莫不是间壁徐十郎官人么？（生微笑介）正是。（回对末说介）那兼公毕竟是在行的，休说主人翁，心性贤；便是小梅香，话儿软。

（副净上）原来曹善才出外去了。阿寄，这是那一家？（小丑）就是黄将军家里。（副净）呀！原来徐、蔡两兄在此。（生）倒是真大兄。

【前腔】（副净）垂杨院，笑语嫣。（老徐），你春风自来多好缘。（生）说什么话！（副净指贴介）好个标致女子，抹了我一鼻沙糖，好把顽涎咽。（老徐），不要独便宜了。比似你俏人儿，顺水船，（也放）我劣身材，溜一眼。

（贴）这个人姓真，莫不是真古董么？（副净）我的绰号，他也晓得了，乐杀，乐杀。（贴）适才十郎要借我家法帖，这个人面上都是顷刻碑哩。（副净揖介）我只得唱一个肥喏谢叫。（贴不理介。内叫袅烟，贴应闭门下。末指副净背语生介）这是有名的真臭厌，我们快去，不要睬他。

【前腔】侯门谒难见，痴人言放颠。（便是兼公嗬），我与他平生交浅，万一撞来，恰似我辈狐朋，在此闲行串。疾忙走，莫乱缠，看他强风情，甚顽脸。（同生下）

（副净唱喏不住介）（小丑）大爷回家罢，他们都去了。（副净回头看介）小徐、老蔡，别也不别，这样可恶，便是里面这丫头也不理我，不免撞进去。（小丑）左右明日来会曹善才，再看也不迟。这是大人家宅里。任你新兴花太岁，他是旧日李将军。我们还是回去罢。

鸢肩公子二十馀，管领春风总不如。

这度自知颜色重，生来不读半行书。

△第五出　揽镜（旦贴同上）（旦）

【双调引】【秋蕊香】晓阁图书清润，窗前好鸟唤芳辰。搭伏鲛祼枕头盹，惊睡觉明眸一寸。

（【摊破浣溪沙】阿母频催上玉钩，（贴）侍儿先起护香篝。（旦）晓气扑帘花尚睡，怯梳头。（贴）靥晕有情眉岫远，（旦）额黄无尽眼波流。（贴）细骨轻躯春一把，许多愁。（旦）袅烟，你看夭桃一树，俯映清池，落处依枝，飞还入水。恰似妆台晓镜，恋惜流光。煞是可怜人也。）

【仙吕入双调过曲】【步步娇】薄暖轻寒清明近，正是愁时分。花花落向人，闲卷罗衫，将乱红微衬。为我惜花心，花被人忧损。

（贴）今日天气甚好，老夫人与小姐的宜官宝镜，何不取出来一照新妆。（旦）咳！我看此落花时节，心绪无聊，若比他池上衰红，安能常保我楼头凝黛。袅烟，只怕芳年易过，曼鬋谁怜。转盼之间，我展娘嗬，便不似镜中人矣。照他则甚？

【忒忒令】（贴）你睡恹恹桃腮锁春，碜可可柳眉堆恨。晓窗倦绣，怕谁瞧身分。还索向画屏边，镜台前，菱花底，自认定个俏影。

（镜已取得在此，小姐还是照一照儿。（旦）袅烟，你看镜儿委实是好也。）

【沉醉东风】照见咱闲愁暗颦，照见咱半羞微哂，照见咱睡情新，断霞双印，照见咱翠消红损。背人自匀，琐窗泪痕，非单照咱娇香一丽人。（袅烟，我揽镜兴嗟，妆成自惜，这镜中人好不凄冷也。）

【月上海棠】还自忖，钗头媚子花边隐。尽淡妆浓抹，谁与温存？（我想起来，独处深闺，凄凉憔悴，今日遇见那镜中人，同愁共笑，形影相知，也索彀了。我怜卿送笑殷勤，卿怜我相看薄命。（贴）我晓得小姐的意儿了。）春来闷，一缕红丝，少个人人。

（不瞒小姐说，袅烟昨日在门首，倒见个人儿。（旦惊介）是那个？）

【五供养】（贴）风流少俊，叩响双环，城北徐君。（旦）呀！是个男人，你该回避了。（贴）小姐，他偷睛佯欲进，半帘身。（旦）他说什么来？（贴）他要借老爷法帖，我说法帖是小姐收管，只可惜老爷不在家，无人答应，料小姐多应不肯。（那时袅烟既回了他，他还和那同来的这一个人絮絮叨叨，不知说些什么。）有一个同陪伴，絮寒温，今年花底学窥人。

（旦）我正忘了，那法帖是与宝镜一齐交付我的，快取来一看。（贴取法帖介）小姐，法帖在此。（旦看介）看好个晋、唐真迹，前面“澄心堂”小印，是李主与保仪姑娘鉴赏。后面“臣铉题”。嗄，我听得老爷说，有个徐铉学士，想就是他了。

（贴）小姐何不题跋几句儿？（旦）说得有理。

【玉交枝】玉差春笋，吮霜毫芳流绛唇。（作沉吟介）（贴）小姐何不下笔？（旦）女儿识字涂鸦嫩，怕真个借与东邻。（贴）若论这样，一发该多写几句了。你盘龙镜囊生暗尘，韭花帖尾藏春恨。印纤纤青编粉痕，要见咱香闺解文。

（旦）袅烟，你说那里话？我想老爷家藏法帖，谁人得知？

【江儿水】燕尾娇秦镜，鸾笺写洛神，葳蕤春锁藏春紧。（谁著）你姿姿媚媚将人认，惹他兜兜答答前来问。（贴）是他来借，我那里晓得？（旦）听说教咱难信，年少儿郎，怎晓得内家真本。

【川拨棹】（贴）闲谈论，小孩家无定准。偶然闲话及王孙，偶然闲话及王孙，怎娘行偏生认真。逗春光曾几分，逗春光曾几分。（小姐，那宝镜法帖收过了罢。）

【尾】（旦）你把我缃囊钿合牢收顿，再休向阶头闲趁。（袅烟），还是镜里人儿相见得稳。闲看明镜坐清晨，并觉今朝粉态新。

料得相如偷半面，不知风月属何人？

△第六出　赏音（外上）

【仙吕过曲】【青歌儿】《霓裳》部当年第一，五陵游旧人谁识。空梁燕子傍人飞，呢喃欲语，不自知何世。

〔【西江月】忆昔华清供奉，琵琶弟子征歌。宫声不返羽声多，演《念家山》入破。〓又是江南好景，落花时节经过。相逢莫唱《定风波》，一曲《懊侬》谁和？自家曹善才是也。天宝之后，段师弟子有曹、穆二善才，子孙颇传遗法。后主皇爷以《霓裳》旧谱遭乱失传，遍访江南，得某于梨园乐籍，道是善才嫡派，即赐名善才。那时御制《阮郎归》初成，命某按节而歌，小周后拨烧槽琵琶，皇爷自吹玉笛，酌于阗白玉杯，极欢而罢。数年以来，伤心旧事，绝意新声，黄幡绰陷没于长安，李龟年流落于江左，天上人间，思之如梦。昨日有个真公子，要到吾家做胜会。他年纪不多，富贵性子，未必当行，又回他不得，只索混帐一场罢了。正是：近来时世轻先辈，好染髭须事后生。（下）（丑末上）〕

【光光乍】（丑）装谎弄虚脾，（末）学俏卖查梨。（丑）大老官人脱货迟，（末）难得今朝做胜会。

（丑）胜会胜会，弗是曹善才家讲技。（丑作回头介）呀！是柳爱山。你来得早。（末）姚仰溪，我倒有星怕去。老曹做人扳障，我们曲子被他指出小小一个破赚，大爷前须不好看。（丑）呆子，我们同大爷去，他若说我，就与轻薄主人一般。老物事难道不晓得这个腔口？不要怕他。（副净上）呀！老柳、小姚在此，我约你到曹家去讲技，来得能迟。（丑）正在此祗候大爷。（末）不多几步，就是曹家门首了。（作行介。丑行入。外上。）遇饮酒时须饮酒，得高歌处且高歌。（丑）大爷在门首。（外迎介。副净作揖介。）久慕久慕。（外）昨日失迎，得罪。老夫退处穷阎，何劳公子降临，不胜惶悚。（丑末）曹相公大名，小子辈如雷灌耳，今日喜得请教。（外）老夫是过时的人，怎及得两兄道地。（副净）曹先生，你少时顽耍的光景，怎么样的？（外）老夫伏侍后主皇爷时节，比今日光景大不相同，也不消题起了。

【皂罗袍】记得秦淮佳丽，正露桥吹笛，《子夜》《乌栖》，何戡曲里故园非，岐王席上谁相会。月明淮水，鹧鸪自啼。春风游骑，杨花乱飞。《伊州》唱罢千行泪。

（丑）我们坐了讲技艺罢。那蓬尘起冬春话儿，说他怎的？（副净）讲得有理。小厮们！铺毡条，摆榼子。这桥宽厂有趣，正好坐坐。（外）对过是黄兼公的门首，只怕不便么？（末）大爷吃酒，那里管他！

【前腔】（丑、末合唱）正是踏青天气，喜咱们兄弟，柳醉花迷。《竹枝》《水调》任人吹，《采茶》《打枣》逢场戏。凭他夸嘴，明皇贵妃；谁人能记，《霓裳羽衣》？人前装出风风势。

〔老柳，你吹箫，我吹管子。（末）还是你吹箫。（夺管子介）曹伯伯，定要请教琵琶。（副净）毕竟老柳有兴。（外作谦逊介）（旦、贴上作登楼介）（旦）竹里登楼人不见，花间觅路鸟先知。袅烟，我们到楼上闲耍一回。（外弹介）（旦）呀！好一派声音也。（外）〕

【北骂玉郎带上小楼】小殿笙歌春日闲，（恰是）无人处，整翠鬟。楼头吹彻玉笙寒，注沉檀。低低语，影在秋千。柳丝长易攀，柳丝长易攀。玉钩手卷珠帘，又东风乍还，又东风乍还。闲思想朱颜凋换，禁不住泪珠何限。知犹在玉砌雕阑，知犹在玉砌雕阑，（正月明回首，春事阑珊。一重山，两重山，想故国依然。没乱煞许多愁，向春江怎挽。）

（丑作眼望口赞介）（旦语贴介）那琵琶弹得好听也。都是李后主小令，隐括成歌，嘈嘈切切，使我闻之不觉泪下。（外又弹介）

【前腔】山远天高烟水寒，留得相思苦，枫叶丹。别时容易见时难，莫凭阑，遥望见，初雁飞还。听花边漏残，听花边漏残。梦中一饷贪欢，叹罗衾正寒，叹罗衾正寒。回想着嫔妃鱼贯，寂寞锁梧桐深院。现隔那无限江山，现隔那无限江山，叹落花流水，天上人间。菊花开，菊花残，双泪潸潸。几时得旧红妆花前再看。

（旦）呀！是后主的《虞美人》。呀！又是他的《山花子》。袅烟，你去问他，这弹的新词，可是后主皇爷词曲合凑成的么？（贴）小姐，面生生教我怎生去问？（旦）你昨日与男人讲话，今日我叫你问，偏害羞起来。（贴出见介）啐！原来又是真古董在此。那弹琵琶的官人，俺家小姐问你，弹的新词，可是后主皇爷《虞美人》《山花子》诸曲？（外）好知音！小娘子，我正是仙音院的曹善才，曾经伏侍皇爷与保仪夫人的。这词委实是皇爷的词曲。（副净）我听了半日，只觉彭彭响，不晓得一句。怎小姐偏识词中意思，比俺老真更觉知音些。（丑）大爷知音不消说起，那小姐真是难得。（副净对贴介）你家小姐，可晓得我在此做胜会么？（贴）谁来问你？（副净）前日你替小徐说得好话，难道我就讲不得一句儿？（贴作不理上楼对旦介）小姐，这唱曲的是仙音院曹善才，唱的曲儿，果是后主皇爷词曲。（旦）哦！原来如此。下面有人，怕不雅相，袅烟，进去罢。四弦千遍语，一曲万重情。（同下）（副净）这小姐既是这般有趣，何不下来吃一锺梯己酒儿，倒进去了。（丑）小姐或者倒肯，却是这劣丫头，苦生生催将进去。（外）两兄休得惹事，大人家宅子，不可唣。（丑）也有理。我们今日彀有趣了，听了好曲子，又瞧著个美人，也不枉了这场胜会。大爷归去罢！（大笑同唱介）

【仙吕过曲】【掉角儿序】趁春光花蹊柳堤，陪公子醉游罗绮。拨檀槽玉盘小珠，逗娇娃画帘浓翠。眼迷稀，孜孜地。影徘徊，还犹在，绿杨枝里。段师子弟，杨家小姨，分明是，开元春禊，五家车队。

公子开筵月满楼，美人南国翠蛾愁。

谁能截得曹刚手，金谷歌传第一流。

△第七出　惜杯（生上）

马癖曾闻换丽人，诗名不惜碎胡琴。少年情性无常好，拟典溪山买《雒神》。前日借得黄将军晋唐小楷，吾把玩三日，寝食都废。贫士无法可处，只有宜官阁数楹，价值二百馀金。吾左右将到雒阳客游，去访通家独孤荣，这房空闲在此也没用。为此特央蔡兄去说，与他打换。他房子是要的，说道法帖希世之宝，必得千金古玩，才足相当，闻我有于阗白玉杯，要来交易。我想这杯是先学士赐物，子孙世守，岂可与人？仔细思量，那法帖后面标题，又是我父亲手笔，做儿子的守定祖、父的玩器，还不如搜寻祖、父的笔迹，因此勉强应承了他。祇是白玉杯也是我极爱的，怎生舍得？今日且拿出来赏玩一番。听蕉那里？（丑上）典衣因换酒，卖屋为收书。相公，好端端一个宅子送与别人，换这几张纸头儿，还要贴上个白玉杯。这杯是先老爷家藏宝玩，相公须放出主意来，不可听蔡相公说骗去了。（生）唗！这是我的主意，与蔡相公何干？蠢材不许胡讲。白玉杯在那里？取出来我看。（丑）杯已取在此。（生）咳！这杯儿委实可爱人也！听蕉，我想有这杯也要享用他。

【集贤宾】晴窗小几倾玉瓯，遇花发南楼。百斛清泉新雨后，听松风活火床头。茶烟半透，闲伴着图书清昼，尝数口，好温润我家良友。

（丑）相公，想这样受用，怎生换与别人？（生）虽然如此，这般享用，还觉太寂寞些，必得个女客，唱只曲儿，笋条般指头捧来，才是快活。（丑）一发有趣了。

【前腔】（生）良工美玉双凤头，正嘉酝新𥬠。促坐传觞人二九，醉流霞歌按《凉州》。圆搓玉手，微衬著绛罗衫袖，将进酒，笑擎起美人为寿。

（末）翰墨为游说，图书作蹇修。自家为徐次乐兄见托，回他说话，不免径入。（生）客卿兄，所议如何？（末）老黄古撇得紧，他说这帖是保仪宫中出来的，一定不卖。（生）这怎么了！

【前腔】（末）锺王禁本随故侯，似初出昭丘。（被我再三说合，他说必得于阗白玉杯，才肯打换。）赵璧秦城须索剖，为君家平割鸿沟。（（生）这也罢了，祇是可惜此杯。（末）他还不肯，倒是里面小姐差使女出来，说老兄是赏鉴的人，与了他罢。）梅香即溜，早知道（十郎）名久，才得就。君应是报之琼玖。

（生）这等就替我拿了玉杯去罢！

【前腔】先朝赐物非暗投，为妙楷银钩。良玉书中吾自有，况先公遗墨当收。（末）兄为此交易，所见也不差。（生）专城玉斗，须信是千金难购。轻授受，休夸你旧家田窦。

（末）黄将军武人，不知赏鉴，倒是他女儿像个识货的。（生）就是这法帖后面，有几行题跋，写得楚楚可爱。这白玉杯一定落他手中。吾想他爱玩此杯嗬。

【琥珀猫儿坠】雒川姿首，盏底照明眸。（我倒不如这个杯了。）旧主持觞嗟瓦缶，新人临镜把琼舟。温柔。浅酌微醺，远山眉秀。

（末）我看兄爱惜此杯得紧，何必换与别人？就是宜官阁一池水竹，怎丢掉了，到别处去打抽丰。世情可知，未必得意，不如守旧是个上策。这个交易，回了他罢。

【前腔】一庭花柳，池竹锁清幽。（次乐兄，）你白玉樽空还自守，黄金交尽向谁求？休休。待价沽诸，不胫而走。

（丑）蔡相公的说话，句句正经，还依他的是。（生怒介）谁要你多嘴，还不去！客卿兄，我自见此帖，寝不安席，食不甘味。这杯虽是我极爱的，反复思之：图书笔墨，是书生常分；珠玉宝玩，非贫士所宜。况我浪迹江湖，得无以怀璧为罪。我主意已定，不消再讲了。你看这个杯嗬。

【尾】俺书生陋室难消受，（珍重）他碧玉红窗着意收。（末）次乐兄，你几时起程？（生）俺明日就去了。（末）也要收拾行李。（生笑介）客卿，我有什么行李？止无过一卷《黄庭》枕敝裘。

遗业凄凉近故都，敢论松竹久荒芜。

逢君买酒因成醉，一片冰心在玉壶。

△第八出　仙媒（老旦道服上）

上元小女降宫中，曾占巫山第几峰。今夜集灵台上过，月明笙鹤佩环风。自家耿先生，乃王母位下箜篌娘子是也。只因混元皇帝说南唐国主是他九十八代儿孙，眼见得运去江南，要劝他寻真海上，命我入为宫嫔，说以游仙。岂料彼一念牵缠，辜负了百般点化。这是天缘无分，王气将终，也索罢了。只可笑那陈抟老儿，睡里梦里，摸著杜嬷嬷两个儿子，夸他自家眼力。难道香孩儿作殿前检点时，我就一些不晓得么？只为俺们做神仙的，须要冷处着脚，难处下手。这样顺风话，那个不晓得说一句儿？咳！陈图南，陈图南，我美甜甜陪着皇帝睡过二十年，从不曾折了神仙气分；你黑喽喽在山凹内睡过一千岁，说出来都是势利话头。只怕希夷陈先生及不得我比大耿先生了。

【北点绛唇】则为著仙李根芽，玉真二八，天公嫁。花髻交叉，紫凤烟鬟跨。







传奇二


○秣陵春传奇（下）

△第二十三出　影衅（外上）

【中吕引】【绕红楼】一女无端病浃旬，连朝暮役梦劳魂。零落桑榆，凋残桃杏，无语拭啼痕。

〔事不关心，关心者乱。我家好端端一个女孩儿，不知为甚害起病来，竟像失了魂一般。连日求签算命，有的说游神作耗，有的说天喜临门，心上好生委决不下。不免叫院子再寻术士，问个吉凶消息。院子那里？（末上）堂上呼双字，阶前应一声。老爷有何使令？（外）小姐病体沉重，你往街坊上寻个术士来问他一问。（末）启老爷得知，有个圆光的酆先生，十分灵验。（外）这等就去请他来。（末）晓得。不争三五步，咫尺是他家。酆先生有么？（净内应介）是那个？〕

【中吕过曲】【风蝉儿】花嘴油唇，浑身。太上老君，欠准。书符撚诀寡精神。鸡一只，肉三斤，坛前用，极要紧。

（见介）阿呀！是黄阿叔，到此何干？（末）吾家老爷请你去圆光。（净）全仗帮衬。（同行介）行行去去，去去行行。（入见外介）（净）老爷在上，小子作揖了。（外）先生少礼。（净）宅上要圆光，不知纸马香烛、茶酒三牲完备不曾？（外）这东西办来就是。（净）还要个未破身的童子看光。（外）家中有两个小厮，都差去请医了，这却怎么好？（末）隔壁真家阿寄，看他倒还是个童男子，唤他来看何如？（外）快去唤来。（末向内介）寄舍有么？（小丑内应介）来了。

【前腔】咱是真爷贴身，渗濑脸皮好认。人称木寸是东君。笑马户，共尸巾，厮捉对，忒煞俊。

（见介）黄阿叔为什么叫我？（末）我家小姐有病，请个先生圆光，你去看看，买果子你吃。（小丑）我去我去。（末向外介）唤到了。（外）各色完备，请先生登坛作法。（净）请问老爷，毕竟为什么事圆光，好待小子通诚。（外）

【粉孩儿】先生的且点茶来拜恳。老夫有一女嗬，现恹恹痨瘦，一丝将尽。（净）小姐尊恙是怎么样起的？（外）想年灾月晦是八字轮，敢挡谁行恶煞凶神。因此上远迎将鸾鹤仙灵，讯判出个鸦鹊音信。

（净）原来如此，待小子作起法来。（做糊纸壁上步罡介。念咒介）天之金光，地之灵光，日之华光，月之阴光，上帝圣光，祖师威光，雷神火光，九吼毫光，二十八宿金光。我是金光，金光速现，速现金光。奉请关元帅、赵元帅、温元帅、王元帅、马元帅、祖师、玄帝急到坛前。弟子酆仁，至诚至意，专为信官黄济，有女展娘，患病未痊，特请金光，明断吉凶。乞现真形，以便童子观看。（对小丑介）小哥你如今来看。（小丑看介）咦！果然有些亮光，圆圆的一圈，好像月亮一般。（外）

【福马郎】看蟾窟清虚光几寸，（小丑）有一个姐姐走出来了。（外）早有个袅袅婷婷影，乍远近。俺心中事，在病中人，何来镜中身？重添出个小真真。

（净）这不是别个，一定就是令爱的元神现出来了。（小丑指介）那边有个嬷嬷，和这姐姐厮拉着说话哩。（外）那女人既是我女，这嬷嬷又是何人？

【红芍药】深闺里有甚情亲，怎闲拖逗月姊云君。（小丑叫介）好看好看，现出一座大房子来了，四围柱子都是金装的，柱上盘著五爪金龙哩。（外）更变幻出楼台似海中蜃，刬地里费人思忖。（小丑）那房子里面坐着一个皇帝，一个皇后，两傍立著许多太监宫女。那嬷嬷领了这姐姐，向上边拜哩跪哩。（外）这是什么所在？那班君王妃后都从何来，我那女儿却到那边去？娇魂此时何处存，闷弓儿难咽难吞。嗄！我晓得了，定花妖木魅缠身，（哭介）我那儿嗄！敢一夜雨断送红粉。

（净）老爷且莫烦恼，看那光中再现出什么来。（小丑）奇呀，奇呀，如今那姐儿、嬷嬷和这皇后、宫女都不见了。那皇帝带着许多军马、许多鹰犬出去。那边又走出个秀才来，和那一行人行礼讲话。呀！那秀才竟跟了皇帝回去了。（外）这一发奇怪。

【耍孩儿】怪杀那万骑蚍蜉鹰马俊，羽猎平原过，肯分地遇著郎君。那酸丁与帝子有甚乔缘分，到做得个渭水非熊稳。（祇是这些影像，与我女儿病体一些相干也没有），好哑谜难猜问。

〔（小丑）又来了，那边涌出奇形怪状一队军马。呀！那秀才换了盔甲，坐在马上，领许多兵将和那边厮杀哩。好看，好看。呀！那边兵马杀输退去，秀才杀赢回来了。（外摇头介）一发教我分毫不解。〕

【会河阳】好无端红戟碧幢，雕戈画轮，鸣笳叠鼓拥回军。我想女儿这病嗬，又不关兵燹摧残，花姿月魂。难道是豹尾黄幡引。怎生先现出个槐南郡，怎生还摆个檀萝阵。

（净）怎么光中倒现出许多不相干的事体来？想是坛前不洁净，神将不肯明判。待俺再烧一道符，定要现出小姐真形来。（做烧符念咒介）（小丑）呀！不好了，如今满纸都是人了。先前那姐姐也来了，嬷嬷也来了，又添上许多老的少的、长的短的、瘦的胖的、村的俏的、像皇帝的、像官员的、像道士道姑的，齐齐的摆在两傍。又有许多女娘们，在那里吹弹歌舞哩。咦！那姐儿做了新人，和那秀才做亲，在那里跪拜哩。身边又立著两个冠冕待诏，替他喝礼哩。（外恼介）这是那里说起？（净）据这光景看起来，想是令爱年纪长成，思想要招女婿，虚空摸拟，郁郁成病，所以现出这光景来。（小丑）正是，你家小姐年纪不小，也该应思量嫁人了。只怕这病不是什么病，倒是要老公病。（外怒介）唗！胡说！有这等事？好恼好恼！

【缕缕金】恼得我心如火，眼欲昏。飞鸦和彩凤并无因，九烈三贞女被傍人讥论。（我晓得了，光里边原没有这些影像，都是这一班人）凭空捏造，玷家门，教我胸膛气难忍，胸膛气难忍。

〔（净）怎么就恼将起来？〕

【越恁好】伊家堪笑，伊家堪笑，如何恁煞村。（小丑）这是光里照出来的，干我甚事？疔疮碗大，眼中见，果然真。（外指小丑介）胡言厮混小猢狲。（小丑）好骂。（外指净介）圆光没准，料来是个精光棍，料来是个精光棍。

（净）我是有名的酆仙人，怎么便破口骂我？

【红绣鞋】（外）恁休说甚仙人，仙人。（小丑）乡邻面上，亏你骂得出。（外）恁休说甚乡邻，乡邻。痴魍魉，蠢馄饨。（院子，唤些人来，将乱棒打他们出去）。（末应。杂上混打介）打一个撞天昏。（净）苦难挨遍体伤痕，伤痕。

〔（小丑哭介）你们这样欺瞒我，待我归去对大爷说。（净）不要多说了，走罢。双手劈开生死路，一身跳出是非门。（众同赶下）（外）这圆光的人可恶，走得快，饶了他。真家小厮无状，既打了一顿，也不要去告诉他家主了。祇是无端厮闹一场，却是好笑。〕

【尾】病人儿消息全无准，枉了我打瓦钻龟又赛神，添上愁怀（倒有几十分。走龙鞭虎下昆仑，羽服星冠道意存。

影里如开金口说，南方实有未招魂。

△第二十四出　谄献（杂随副净上）（副净）

不如意事常八九，可与人言无二三。我真公子一生做事，十分燥脾，只有那黄家展娘再谋不上手。前番偷镜，又折便宜。这几时往西京打抽丰，有些油水回来。正要思量央媒说合，不想昨日贴身跟随的小厮，被他家骗去看圆光，一顿痛打。仔细思量，那黄济老儿好不可恶，就是去求亲，说了我家，一定不肯。不如弄个计策，断送了这丫头，省得后来嫁与别人受用，带累我老真眼热。恰好有个钦差采选宫女的太监在此。那太监心性，最喜奉承。如今世界，不论什么衙门的官，秀才便钻去拜门生，只有内相尚未开此例。我如今送些礼物，把门生帖儿去拜那太监，就把黄展娘名字报上，活活气杀那个老驴。小厮，快随我到太监府前去。（杂应介）（副净）正是：恨小非君子，无毒不丈夫。（下）（丑扮太监、贴小太监同上）（丑）

【步蟾宫】钦差大字金牌竖，尽喝道公公来矣！帽馄饨玉带织金衣，（笑介）有势堪怜无势。

〔咱钦差采选宫女司礼监太监张见便是。来到秣陵，着落地方报那宫女，都没有出色的，好不著恼。孩子们，今日早些去衙门首，瞧有什么报宫女的，着他过来。（贴应介）（副净杂上）（副净）转过前街，串出后巷，此间已是太监府前，有个小内相坐在门首。小厮，你去送个包儿，央他传帖进去。（杂应。递帖与贴介）有个小意儿在这里，这名帖烦传一传。（贴看帖念介）“沐恩门生真琦顿首百拜。”呀！什么官衔呢？（杂）不是官衔，是拜你公公做师父的。你只传帖进去便了。（贴传帖，丑看介）（丑）呀！差了。这不是拜我的，帖上写著门生哩。（贴）他说正是来拜公公做师父的。（丑笑介）咱也有门生，快活，快活！快请这门生相公进来。（贴）俺公公请相公相见，管家外面祗候罢。（杂下）（副净入见。拜介）门生不才，久慕老师清德，特来拜在门下，望老师抬举作养。（丑）罪过，罪过，不当人子！（副净出礼帖介）还有些须薄礼，伏求笑纳。（丑）孩子们，接过礼帖儿。（贴接介）（丑）你读书人，怎肯来拜咱做师父？敢是为甚科考、岁考，或是观风季考，要咱荐与提学道和那些府县官么？这倒也不难。（副净）并不为此。老师奉旨在此采选宫女，门生访知紧邻黄家有个女儿，名唤展娘，十分标致，特来奉报，以见孝顺老师之意。（丑笑介）妙、妙、妙！咱就差人往黄家取这女儿去。老真，不信世上有你这样妙人。（副净）不敢。〕

【琐窗郎】多惭贱子寒微，附门墙蒙品题。无非只当添注干儿。把宫娥谨具，聊申芹意。望恩师心上长把真琦记，赐一个进身地。（丑）

【前腔】从今另眼看伊，谢伊家妆面皮。兼蒙指点采访嫔妃。果然还是门生知礼。即忙仰役到黄家去，取彩女进宫里。（副净）门生告别了。（丑）不要忙，且进去嗑杯内酒儿。

曾把文章谒后尘，谄容卑迹赖君门。

椒房阿监青蛾老，但保红颜莫保恩。

△第二十五出　婢侠（贴上）

自家儿女多灾晦，却怨桥头卖卜人。嗨，我小姐病得一丝两气，我老爷也害得七颠八倒。昨日听了院子，圆什么光，光里竟圆出小姐在那里做亲。走方的捣鬼，不听他罢了。老爷一恼恼将起来，把那圆光的打了一顿，连真家小厮也打在里面。我想真古董这个人，貌陋心险，不是好惹的，老爷不要打他小厮便好。说犹未了，老爷夫人早到。（外上）

【商调引】【忆秦娥】年衰暮，梨花院落愁无数。（老旦上）愁无数。香娃疾病，雨禁风妒。

（外）孩儿的病怎么样了？（老旦）面皮黄甘甘，也不见瘦下去，祇是失魂落魄，似笑如啼，竟不像好的。（外）咳！怎么处？（院子上）街头闻急信，报与主人知。老爷，不好了！小姐的名字已报上选宫女的公公，如今花红鼓乐将到门首，怎样答应他？（老旦贴惊介）怎么有这样事？（外）狗才！你又来胡说，恐吓家里哩。

【商调过曲】【山坡转五更】俺本是三公潭府，谁不知我娇娃病苦。夫人，那选宫女的事，最要乱传的。趁匆忙官媒抢亲，赚人家多少差和误。（院子）阿呀！老爷不信么？街坊上人都说间壁真家报的。（贴）嗄！就是打了他小厮的缘故。（老旦）这是真的了！（外怒介）我那日嗬，挑斗起一肚皮无明火，他寻争觅衅，把我胡为做。（作行介。老旦扯介）那里去？（外）我将这泼赖无徒，早向官司分诉。（老旦）那太监最是可恶，你又不是现任缙绅，说也不听。别寻个计较藏过女儿才好。（合）长吁，哭哀哀老眼枯。天乎，苦恹恹一病雏。

（外）老天，我女儿命不该活，只该早些决绝了，为何半生不死，如今又添出这样事来。（老旦）难道你就不望他好了？

【前腔】俺一口口将他喂哺，一夜夜贴他身卧。病淹缠旁人冷看，快刀儿割不断亲娘肚。

（外低头介）我想那班人来，竟把女儿与他一看，见他病到这样田地，自然罢了。（老旦）啐！老背晦，一发说到水里去了。倒亏你没计儿支门户，他声丝气咽，怎得轻挪步。（指外介）休要撅耳挠腮，早把我孩儿遮护。（合前）

（贴背介）我在府中多年，蒙老爷夫人和小姐看顾。今日患难之际，不出身图报，更待何时？（转介）老爷、夫人，若是袅烟替得，情愿替小姐前去。

【前腔】生小与娘行同住，尝把做女儿看觑。没支持儿家愿行，只怕劣根苗认不起爹和姆。（外老旦）那里是这样说？祇是难为你一片好心，我也舍你不得。（贴）老爷、夫人，不必踌躇，竟是袅烟去罢。幸喜得小姐年同三五，（院子）那太监晓得小姐通文理的，怕充不过。（贴）这也不妨。但知书识字，那里便吟诗赋。（外）祇是怕他盘问，不要临时说了出来。（贴）这是我自己担承，休要爹娘分付。（合前）

（贴）祇是袅烟伏侍小姐一场，一旦分离，寸肠欲断。小姐有玉杯一只，是他朝夕爱玩的，老爷夫人若肯付与袅烟做个忆念，见了玉杯，就如见小姐一般了。（老旦）他身子也是你替了，何惜身外之物？这玉杯竟是老身做主，相赠与你。傥他年旧玉重还，倒是一场佳话。（外）既然如此，我们同到里边，替他装束起来。正是：世上万般哀苦事，无过死别与生离。（同下）（鼓乐。从人同官媒婆上）

【南吕过曲】【香柳娘】选娇娃艳姝，选娇娃艳姝。匆匆前去，我们是张公公差来接宫女的。大哥，黄家在那里？（内应介）在真家间壁。（众）那真家左近是他门前路。摆香轮画车，摆香轮画车。到了。端的好门闾，皇亲旧家数。呀！怎么静悄悄的？（媒）列位住在门首，待我进去。呀！光景不像。悄中堂内厨，悄中堂内厨。有人在里边哭哩。灯火并无，凄凉何故。

〔我且唤一声：有人么？（外、老旦、贴上）（外）衰年看世态，（老旦）小胆怯人声。你是那里来的？（媒）老爷、夫人，官媒婆是张公公差来迎接小姐的。（外）呀！有这等事？论起我也是官宦门楣，不该混报的。但既经采选，怎好违拗朝廷？（老旦）祇是苦了我孩儿也！（媒）人夫轿马伺候久了，小姐就此拜别罢。（外、老旦哭介）天！怎撇舍得孩儿去也！（贴拜介）爹爹母亲在上，孩儿此去嗬，〕

【前腔】怯关山道涂，怯关山道涂。孤身飘絮，斜牵双袖垂红缕。盼家乡寄书，盼家乡寄书。你衰病好支持，我飘零在羁旅。（附老旦耳介）怕姑娘问奴，怕姑娘问奴。休教泪枯，他年相遇。（杂作乐。迎下）

【前腔】（外老旦）他真心为主，他真心为主。分离愁绪，伤情至处同吾女。恨孩儿命苦。恨孩儿命苦，枕簟少人扶，茶汤教谁取？我衰年夫妇，我衰年夫妇。只一个袅烟，又被真家贼子所算去了。形单影孤，倍添凄楚。

逐队随行过几春，天涯去住各沾巾。

众中不敢分明语，一面红妆恼杀人。

△第二十六出　宫饯（小生小旦上）

【黄锺引】【传言玉女】（小生）画角鸣梢，帐饮禁城高会。粉侯朝朱缨玉辔。（小旦）宫娥报道，贵主鸾旗夹队。有十里笙歌，一天珠翠。

〔（小生）玉杯金镜枉多情，寂寞梨花雨未晴。却向琵琶问消息，四条弦上见卿卿。孤家为保仪择婿，亏得耿先生费心，与徐郎得成佳偶。祇是此处不是久留之地，速宜送他回去。我想玉杯镜子，毕竟水月空花。我南唐还有一件宝贝，是烧槽琵琶，在宋朝大库中，已曾令耿先生飞身取来，随令保仪传授展娘数曲。后来一段姻缘，倒在琵琶上收成结果。今日离亭饯别，媒人是少不得的，且待耿先生来者。（老旦上）洞口花长在，人间路正遥。贫道稽首了。（小旦）先生，徐郎住处，可曾料理么？（老旦）汴梁城外拣个僻静去处，买一所小小宅院，器皿奴婢，件件都齐，只等他夫妻前去。（小生）是这样，做媒的也算十分周备了。（生上）〕

【疏影】河桥柳色，正炫服挥鞭，钿车如水。（旦上）紫玉还家，同昌出降，一路风光佳丽。（合）旗亭置酒君王饯，玉管马嘶人醉。休恋着凤阁龙楼，少甚脂田粉碓。

（见介）臣徐适见驾。（小生）孤家为送卿回乡，把酒在长亭饯别。（生）微臣夫妇，何敢亲劳御驾饯行？祇是初蒙恩眷，幸结姻亲，还没有五日三朝，忽然间千山万水。分携之际，能不涕零？（旦）就是姑娘位下，没有第二个骨肉，儿怎忍随夫前去。（小旦）儿，这是你皇爷的主意，连我也主张不得。（小生）孤家岂忍舍卿夫妇？祇是功名事大，前程路远，不能久留。（生）呀！若说起功名，难道丢了皇上，走到别处，另有个际遇么？就是外戚避嫌，那闲散官职也还做得。（小生）咳！卿那里晓得？不是这个世界了。左右看酒过来。（杂作乐。送酒介）（小生）

【羽调近词】【胜如花】君须去，莫浪迟。这里嗬不是你寻常富贵。难留做驸马随朝，却还他书生故里，早图个状元归第。一程程长堤短堤，一步步桃溪柳溪。裘马轻肥，趁春风得意。休埋怨关山迢递，恰相携美满夫妻，恰相携美满夫妻。

（生作退立迟疑介）（小生）卿为何沉吟不语？（生）微臣雒阳城里流落书生，一朝遭际，本出意外。今日教臣回去，觉往时踪迹也疑惑起来。

【前腔】忙抛闪，忒煞奇。岂料凄凉客里，蓦忽地北府参军，落可便东床爱婿，又早是西清归骑。（小生）不必沉吟，后日自然晓得。（生背介）他道俺心知意知，俺却是形疑影疑。魂梦依稀，到红楼游戏，怎禁得别离容易。问何年再拜丹墀，问何年再拜丹墀。

（小生）卿此去有别馆在汴梁城外，良田二百顷，奴婢十馀人，尽足供你两人受用。又得耿先生护送前行，不必过虑。孤家有晋、唐小楷二册，向在黄家，卿曾把玉杯打换，后被独孤荣骗去一册，少不得物各有主，这帖终到卿手。咳！不要说书生见识，爱的是书画；就是孤家，社稷江山都不在意，只生平几件宝玩，毕竟放他不下。那小楷就是孤家第一赏鉴的了。

【越调过曲】【忆多娇】小隶书，草圣碑。俺把蜀锦装成付保仪，小印澄心封紫泥。宝墨淋漓，宝墨淋漓，有你先公旧题。

（小旦）展儿，我前日教你的琵琶，可记得么？（旦）儿已记得几曲。（小旦）你姑爷仙音院里有个老乐工曹善才，晓得这传头。我这烧槽琵琶交付你带去。这是希世之宝，与玉杯、宝镜差不多儿。

【前腔】繁管吹，促柱移。破得东风小忽雷，月傍关山何处归。别调凄其，别调凄其，此曲知音和谁？

（生）臣夫妇只得拜辞前去。（小旦泪介）展儿，你果然要去么？徐郎，我有一句话分付你：我的女儿身子轻弱，虚飘飘的，擎在手掌里，还怕一阵风吹去。你须刻刻看守着，不可放他独对个影儿，无人相伴。（小生）正是，他胆儿极小，怕有人惊吓了他。（小生、小旦）

【斗黑麻】他玉骨娉婷，瘦来一围。愁穿薄罗裳，又怕风吹。形共影，是耶非。似削如描，仙仙欲飞。（合）斜阳半堤，征笳抵死催。此去相思，此去相思，恨无见期。

（生）臣夫妇不知何时再睹天颜？（小生）咳！只怕离多会少了。（生旦拜介）

【前腔】草树粘天，乳莺乱啼。回头望高城，玉箸频垂。流水急，暮山低。懒采蘼芜，愁闻子规。（合前）玉盏金罍倾送君，九华仙洞七香轮。

宫槐叶落西风起，从此萧郎是路人。

△第二十七出　叙影（外上）

〔他乡失意客，绝艺暮年人。我曹善才年老家贫，闲日子坐他不过。好笑那真公子，拜太监做了门生，动了纱帽的兴，约我陪伴，同到东京，已经两月。他终日东钻西奔，没得工夫。我老人家独自一个，吃了饭，大街上闲耍。听那弹筝的、唱曲的，个个夸能，人人道好，不晓得道旁边立著俺仙音院第一手琵琶的老乐工哩。且喜大老官今日也有闲的日子，要到郊外去耍子。呀！公子出来了。（副净）衣冠趋要路，丝管乐闲人。老曹，我几日没得工夫陪你，今日天气好，出门外走走。（外）就此同行。请问做官的事怎么样了？（副净）不好告诉你，我那公公老师管了内库，库里失了一件宝贝骨董，不知叫什么东西，我忘记了。（外笑介）那内库里便插翅也飞不进去。（副净）不知那里来这样高手段的贼，门不开，户不动，悄悄里偷了去。皇帝出了赏钱，著俺老师挨户搜寻，满头汗在那里跑，我的说话怎入得去。（外）说话之间，早到东郊外了。（副净）你看桃柳桑麻，庄房寺观，比我南京更胜哩。（外指介）这一带所在，倒也僻静，我们到那里去步步。长安二月花如锦，偷得浮生半日闲。（下）（生上）〕

【仙吕引】【探春令】嵩云回首漫咨嗟，到东都客舍。（旦上）拨檀槽送别歌才阕，又早是花开谢。

〔官人，我那日只道他们送我回去，却倒住在这里，厅堂什物，件件整齐，难为他两个老人家费心了。（生）正是。我成亲两日，即便登程，不曾细细问你。你可是李皇亲生女儿么？（旦）官人，我是他内侄女儿。（生）这等说，你另有父母，怎生到他家来？（旦）说话长哩。我那琵琶从不曾弹，今日就把来诉说一番何如？（生）最妙的了。（旦）只怕有人听见。（生）这里没有人来的。（旦弹介）〕

【商调过曲】【莺集御林春】我爹行旧日豪奢，为年老困劣。只我痴小冤家难割舍。我家有一面宝镜，旧菱花故家囊箧。把与俺胸前紧揣，百忙里打就个盘龙结。谁知失去杳无踪，枉教我苦思量、病沾惹。

〔（生）嗄！娘子为失了宝镜，生起病来。咳！我倒曾买个镜儿，有些作怪。〕

【前腔】听说罢半刻如呆，这桩事煞是怪也。我记得客里关山游计拙，遇佳人梦魂飞越。（旦）呀！官人，你早有个人了，怎么样遇见的？如今在那里？（生）咳！娘子又多心了。我在雒阳市上买一面镜子，照一照，里边竟是个美女。是镜中瞥见，见娇羞有个人如月。正没处买查梨，难得我的娘行话头接。

〔（旦）嗄！官人，你倒是镜子里面见的，一发奇怪了。〕

【前腔】才提起逗著些些，又是玉杯那节。（生）我说镜子，你说玉杯，难道杯里也见什么来？（旦）说也希奇，爹爹有只玉杯，我把来饮酒，竟有个书生的模样在里头。我瞧著个儿郎避不迭，紧堤防侍儿饶舌。（生）是个影儿，怎么怕丫头晓得？（旦）怕向娘亲说道，道女儿生出闲枝叶。那晓得枕函边，却将我的小名儿唤的切。

（外、副净上介）（副净）这里怎么有人弹琵琶？（外）弹头竟正路。待我到那边去细听一听。（下介）（生）你耳边有人叫么？（旦）正是。我问你，你见了镜子里的，怎么样待他？（生）

【前腔】我那日醉眼乜斜，叫一声儿小姐。（旦）你也叫他么？他便怎的？（生）他笑靥迎来红半颊，告求他受你男儿一喏。（揖介）（旦）啐！你拜那影儿，倒作起我的揖来！（生）怕他冰肌冻彻，把袖梢搂定偎他热。（作搂旦介）娘子，是这样强风情，俺十分儿待痴也。

〔（旦）这也差不多儿。（生）你听得人叫，难道竟不理他罢了？（旦）我那时口里应了一声“来了”，身子竟虚飘飘，不知怎么样走了出来。（生）女孩儿家，走到那里去？（旦）这琵琶弦有些走了，待我和了弦，再弹与官人知道。（外、副净又上）（外）那弹头不消说起，是俺内府里传的。这琵琶的声音一发奇怪，竟像我当初在御前弹的那烧槽琵琶。（副净）嗄，嗄！我记得了，方才内库失的正叫做烧槽琵琶。贼在这里了！（外）你不要惹闲事。（副净）不要你管，快些报人来拿去！（扯外下）〕

【囚犯黄莺儿】（旦）我心性忒娇怯，脚踪儿擦一跌，有个白头奶奶将咱衫袖扯。（生）他扯着你说什么？（旦）他说道：你背了俺爹，瞒过侍妾。当不得乞留磕搭路周折。把我一引引到一个所在，龙楼凤阙，宫娥摆列，这是你姑娘拜谒。

〔（生）这回才会你姑娘？（旦）正是。我问你，你在那里撞见我姑爷的？（生）我在雒阳城外闲走，见一簇人马在那里打猎。〕

【前腔】我叉手看围猎，他哄我统三军打草窃。把征南驸马高高写。马头告捷，丝鞭要接。我那时还有一件愁哩。（旦）愁什么来？（生）愁的是镜中恩爱把冤家撇。（旦）这也见得你有情。怎么成亲之后，就忘却镜中人了？（生）我几曾忘来？（笑认旦介）岂其梦耶？如今看者，一般样庞儿姐姐。

（旦）这样说，你就把我做镜中人了。（生）差也不多。祇是你既然和那玉杯里人儿有些缘分，为什么听别人主婚，倒招赘起我来？（旦）难道我就不留心访问的？（弹介）

【前腔】亲见俺姑爷，这门亲打听者，是玉杯中拣选那豪杰。（只为你就是杯里的人，所以我肯了。你来的时节，我在屏风后张哩。）黄罗伞遮，紫藤轿歇，稳簪簪坐着个人人也。（生）难道竟是杯里一样的？（旦）当初只照见面庞，此时瞧你浑身打扮，都是风流可喜的。踹的粉靴，佩的玉玦，添出如今半截。

（生）这是我两人天缘注定，故此玉杯、镜子先弄这许多光景出来。祇是我如今还有些疑心。（旦）你疑心什么？（生）我见娘子细骨轻躯，就是茶饭也不多几口，莫不还是影儿走将下来的？（旦）人都说夫妻形影相随。你是个形，我是个影，但要一步儿不相舍罢了。（生）

【前腔】扶上七香车，瘦腰围一尺赊，怕好风吹去遭磨灭。裙儿几褶，冠儿未卸，嫩苗条打扮身材别。罗衫软设，弓鞋熨贴，恰似花枝夜月。

〔我们许多说话，倒不曾问得你亲生父亲的名字，住居在那里？（旦）阿呀！日子多，慢慢里说罢。你听那边像有人来了。〕

【尾】隔墙有耳防漏泄，漫消停从头再说。只这一曲琵琶将咱倦了也。（副净同杂官校上）

【恁麻郎】挝向钞三寸阔官票，坐大轿六块头京帽。真先儿，扰了你。指望三千贯赏犒，倒折了十兄弟东道。没走风，忙捉倒，也显你原告人儿一个好。

（副净）这一家就是。（杂打进，旦惊下介）（生）你们什么人？把我娘子打散了。（杂怒介）你是内府里人犯，倒赖我们还你妻子不成？（缚生介）

【前腔】你要叫失了你妻小，我要吊捉著咱强盗。（生）我是秀才，难道做贼？这都是你们假捏官府诈人。（杂）怎说假官旗抄闹，你看琵琶现在哩，明放著真赃怎推调。祇是弹琵琶这女人，那里有这样躲得快的。这妇人却好笑，听得他声音就不见了。

（不要管他，锁到内府去，自有原告人在那里。）惆怅相逢旧日缘，镜中照出月中仙。

霞杯醉唤刘郎赌，肠断琵琶第四弦。

△第二十八出　魂飘（旦急上）

〔香在衣裳妆在臂，魂归寥廓魄归泉。我弹得琵琶正好，那里一班人蜂涌前来，把我的魂灵都唬掉了，一个身子像有人一领领了出来。不知脚步高低，却到了什么所在？（泪介）咳！徐郎吉凶难保，我那里去打听他消息？若是寻得见姑爷，或者还可救得。只不知打从那一条路去？嗄！我爹娘家在南边，只得望南走罢了。〕

【越调近词】【绵搭絮】断魂千里，飞下楚山头。回首悠悠，见银河天际流。莫迟留，往事都休。恰似诗边就梦，画里移舟。恼人处，一片江声，隔岸寒锺敲暮愁。

〔咳！我与徐郎形影相逢，今日惊魂失散，好不凄楚。又不知何日到我爹娘住处？〕

【前腔】故乡何处，残月晓天秋。烟树如浮，听莺啼，思旧游。漫凝眸，灯火扬州。记得看花南陌，待月西楼。从别后，寂寞阑干，罗袜归来露未收。（行了一回，好生困倦，不免寻个宿头，明日再走罢。）

断肠声里唱《阳关》，为雨为云过此山。

飞去仙郎魂梦里，可能从此住人间。

△第二十九出　特试（末上）

〔晓漏传清禁，朝光动紫宸。下官刑科都给事中蔡游。本是江左书生。因圣上开直言极谏科，我对策说道：阉宦纵横，孤寒淹滞；开封府不清理在京刑狱，翰林院不收拾各路人才。圣上道俺言词恺切，切中时弊，擢居内府。旧日有个同窗朋友徐次乐，他的才品，我还让他几分。因到雒阳干谒，被独孤荣怠慢，落魄天涯，竟不知走到那里去了。我著人四下抓寻，待要奏知圣上，荐他做个馆职。那独孤荣居官狼藉，慢慢里访些事件，参他一本，也出我好朋友一点气儿。今日早朝时分，在此伺候。（丑、副净、众拥生上）秀才露马脚，番子捉鹅头。（末）呀！这是朝门里，怎么有人喧嚷？（杂）是管库老公公捉了一个秀才，在那里叫屈哩。（末）既是秀才，也不是太监管得的。待我去看来。（生驾介）呀！这个官好像蔡客卿。客卿兄，我徐适落难在此。（末）怎么是我南边人声音？呀！次乐兄，一向不见，你今日却犯何罪？（杂打生介）（丑）这是御库里偷东西的贼。蔡老先，你不要管他。（末）呀！圣上著俺提点刑名，审问登闻鼓状。这件事正是我的职掌。这个秀才是江南名士。御库物件，一个瘦弱书生，怎生偷盗来？待我保奏，必无此事。（丑）偏是两衙门要管闲事，难道你奏得，我奏不得？待我先奏。（末）一同面君去。（跪介）（丑）司礼监管库太临臣张见奏：臣为那烧槽琵琶，昼夜寻缉，现获在徐适寓中。〕

【驻云飞】内府衙门，御库钱粮须要紧。遵限来盘问，是处都搜尽。臣缉获在荒村，秀才赃证，子曰诗云，就里都逃遁。怕的周旋是要津。

（末）刑科都给事中臣蔡游谨奏：徐适是臣同乡，才品素著。此事定系冤枉，伏乞圣明鉴察。

【前腔】官校风闻，事件全然无定准。假势将钱趁，屈把平民论。臣体察是孤身，江南才俊，禁地重阍，那得书生进。封驳惟知报主恩。







杂剧一


○临春阁

☆灌隐主人著正目冼夫人锦伞通侯张贵妃彩笔词头

青溪庙老僧说法越王台女将边愁

△第一出

〔（旦戎服锦伞，杂从上）中原逐鹿辨雌雄，谁辨雌雄俗眼同。天使李陵兵败北，不教女子在军中。自家高凉冼氏谯国夫人是也。俺笑男儿，惯装门面，明是个须眉短气，倒推开说此辈都是妇人女娘。怕下排场，怎见得眼额输人；偏羞涩道，恨我不为男子。难道咱家三绺梳头，两截穿衣的，就是一些没用么？譬如我冼氏，家在梁州，世为南越；长归冯氏，裔出北燕。好立军功，耻从夫爵。谢圣恩可怜，册为谯国夫人，仍开幕府，置长史以下官属，给印章，听发六州兵马，便宜行事。那几个不伏气的秀士酸徕，看告示上大剌剌填著记室参军，急忙里钻官讨缺；便算是惯打硬的强弁悍帅，见令旗边明晃晃悬著铜铡势剑，一纳地叉手抵头。止坐君等无人，会须咸出吾下。昨日新下诏书，赉绣幰油络驷马安车一乘、鼓吹一部，命我循视诸边。那各路诸侯、外邦君长，齐集辕门，听吾将令。正是：玉带锦裘行塞外，旁人错认语儿侯。在吾一妇人，也算是威权不小。但须广布朝廷德意，宣慰十路军州，无谓女子乘边，致使越人轻汉。叫左右的，起鼓开门！（众锦伞、旗帜、刀剑、仪从上）〕

【点绛唇】紫盖文轩，刺桐庭院流莺啭。黼帐高搴，一朵红云宴。

【混江龙】则看那雌霓旌展，莲花宝锷护婵娟。赤紧的阏氏捧辔，征贰擎鞭。夫人城金汤十二，娘子军铁骑三千。得雄王，得雌霸，军为吕氏；驴非驴，马非马，妹似孙权。不用求雷尚书、陆侍中，斜封墨敕；比得过潘将军、娄御史，宝马银鞯。筛几声诸葛鼓，不怕他人贻巾帼；画一幅伏波像，谁说道女累凌烟。俺这里房帷谯国非容易，眼看他粉黛彭城实可怜。不信是几人冠盖，刚剩这一道山川。

〔（末）岭南道、岭北道各州刺史进见。（旦）请进来。（众进介）（旦）诸公皆上将鸿勋，名流贵胄，今日受吾节制，恐未必甘效鞭棰。祇是既忝旌麾，必须申明约束。若有不到的去处，诸公勿吝赐教。（众）不敢。（旦）越人之俗，好相攻伐。方今主上严明，新奉诏书，如有不由调遣，擅相侵掠者，先斩后奏。公等宜训齐所部，尊事朝廷，无得犯吾军令。〕

【油葫芦】你看俺刻玉于阗小带圆，扣狮蛮一撚软。花枝压住五溪天。厮琅琅斜插了泥金箭，翠巍巍侧映着银鸾扇，少不得弓鞋踹凤镫，皓腕按龙泉。休道将军冠玉饶情面，只把俺金字令牌悬。

〔（末）缅甸国、扶南国、真腊国使臣禀谒。（旦）那一国率领前来？（末）是缅甸国，要讨庆贺的宴赏。（旦）这个俺不少他的，祇是要年年进贡，岁岁来朝哩。列国使臣都来听者：〕

【天下乐】你金叶文书字样鲜。舞也波旋，语骈连，赤支沙嘴脸波斯眼。疏花布，将头缠；五色线，把环穿。稳吃那一碗儿桄榔面。

〔（末）罗罗等处宣慰司，木瓜、仡佬等处军民长官进见。（旦）叫左右的传谕他：为甚的叛服不常，数违汉法？发到军政司定罪去！（末）禀夫人，他说是广州都护府频下牌来，调遣他畬丁田子，搜索锺乳空青，频频激变，实非其罪。（旦）叫参军们，我谢恩本上，就把这秀才官儿带几笔，也叫圣上知道。一面签发告示，各处张挂，尽免杂项差徭；祇是分付他要安心守法，不可妄动。〕

【那吒令】你那边输些银绢，俺这边赏些段，咱两边没些嫌怨。进用单，依前件；杂差徭，权放免。止供著赕布賨钱。

〔吾奉命巡边，文武将吏，中外军民，大小毕集，可见国家威灵𬸚赫，薄海服从。叫左右的，将吾几道诏书，钦赐的物件，陈设中庭，待诸公一看。诸公！你晓得俺意见么？不是侈张恩宠，夸耀殊方；祇是表国家待人不薄。就是我一妇人，止靠“忠贞”两字，宠赉至此，何况公等？各宜努力。异日公侯将相，带砺河山，宁出儿女子下乎！（杂）万岁爷诏书五道，张娘娘手诏二道，锦袍一袭，绣段千端。（众）夫人功高赏重，下官何敢仰窥万一？祇是张娘娘两通手诏，难道也会做文字来？（夫人笑道）你道做女人的，就吃不得红绫饼宴，中不得进士么？他才学尽看得过哩！〕

【鹊踏枝】他本是玉天仙，飞下的锦文笺，字带着璧月琼花，笔扫著瘴雨蛮烟。就把俺两人对看起来，我让他红楼银管，他让我白马金丸。（你看这个锦袍，也是张娘娘手制的。）

【寄生草】瑟瑟裙，黄金钏，猩猩袍，紫玉蝉。这是他春机自选春蚕茧，春朝自送春风剪，春江自捏春花染。（众）张娘娘这等用心，夫人该寻猫儿眼、祖母绿、大大的珠子，贡献上去。不要说夫人官上加官，就是刺史们也好迁转几级了。（旦）吾替他挣住锦片江山，那在些些进奉？比似你做官人惯想海南装，偏是俺妇人家倒把珍珠贱。

〔这些都收过去了。那外国使臣，到来宾馆赐宴。军民长官，归自己汛地去罢。各州刺史，带领本部人马，随我到关门巡视一回。（中军官禀介）待小官辈领兵前去，夫人不必自行。（旦）难道我去不得么？〕

【醉中天】你道俺花枝颤，怎射得柳枝穿，却不道大树家风黄石传小胆儿能征战。则把俺绣旗儿半卷，也不学粉兰陵乔装假面，休错认老留侯女貌嫣然。

〔众将官，就此起马！〕

【后庭花】（众唱）若不是硬肖弓轻带转，早则把嫩腰肢一会儿喘。且看那绣甲松裁便，几曾旱莲腮将微汗湔。起初慢俄延，才上马香尘儿成片，风吹得步步远，全不见半星儿䩄腆。春动了百蛮天，槟榔花，红欲然。忽闻得鹦鹉言，又立在杨柳边。

〔（旦）发令箭一枝，著守边镇将，速发兵马，出关哨探一回。（众）嗄！（同唱）〕

【赚煞】军声下濑船，甲士明秋练。畅好是女节度箫笳沸天，现放著紫香囊做诸公夹袋选，幕僚中也算是绿水红莲。（咳！我想马伏波不肯在儿女手中，万里征蛮，才不负英雄男子。）伏波原，铜柱云连，躧屣妻儿望跕鸢。（到今日嗬，这样的男儿，一个也不见了。）倒靠著木兰征战，苦了粉将军乔镇绿珠川。

〔暂收兵马归营，明日点名给赏。（下）〕

△第二出

〔（末扮太监上）自家张娘娘名下穿宫内使蔡临儿是也。娘娘恩宠无二，万岁爷言听计从。祇是老皇亲不能入宫，就是宫人袁大舍代笔做几篇文字；那打听衙门事件，批驳各路表章，毕竟还待俺家商量。今日万岁爷呼唤，要娘娘做岭南节度使的敕书，好笑这官儿也是个女人。我想娘娘有俺家伏侍，做节度使的，手下几万人马，难道都是内官家儿？那个官一定被下人撮弄去了。说话之间，早到宫门。袁学士有么？（老旦扮袁大舍上）漫号披香博士，居然文籍先生。蔡家，今日有何章奏？（末）万岁爷要娘娘做岭南敕书一道。（老旦）待娘娘早膳过，方好禀知。（小旦扮张贵妃上）无双汉殿鬓，第一楚宫腰。自家张丽华。梳洗才毕，且把昨日应制的诗推敲一番。〕

【粉蝶儿】花动吟眸，思迟迟晓莺催就。粉搓成沈谢曹刘。玉纤寒，香篆永，琐窗清昼。只为管领春愁，折倒个咏花人替花消瘦。

（老旦）女学士袁大舍叩头，愿娘娘千岁。千千岁！万岁爷差蔡临儿，要娘娘做敕书一道，在宫门取旨。（小旦）这是翰林院职掌，谁奈烦做他？大舍，

【醉春风】不争俺贵人院燕莺俦，倒替他太史公牛马走。君王好自没来由，且教他候候。多大心肠，早来公事，夜分诗酒。

（末）蔡临儿叩头。（小旦）万岁爷要做那一道敕书？（丑）是岭南道女节度冼氏，今日就在临春阁赐宴。（小旦）知道了，你在外厢伺候。（老旦）岭南有个土府君，今日又有女节度。娘娘，好个捉对儿。（小旦）我想妇人家做到节度使，官也不算小了。就是我两人，生长深宫，颇长文翰，若同外朝取应，何惧不得一官，（老旦）如今江上紧急文书，万岁爷终日沉醉，那个不由娘娘调遣？节度使多大官儿，就是大舍也做得过，娘娘何必问他？（小旦）学士，你不晓得我的意儿。

【石榴花】当日个凭高西望白𬞟洲，金弹打斑鸠。蓦地里听乌飞黄鹄断矶头。铜雀锁咨谋。情思悠悠，深宫闲却磨崖手。镇无聊花月吟讴，埋没咱能文会武君王后，明教让女伴觅封侯。

【斗鹌鹑】他虽有十路军州，俺须是三公师友。不争他都护将军，则便你参谋祭酒。儿女家人材，怎见一笔勾。只为他软款优游，做尽了窈窕温柔。但是他出得手嗬，一般样玲珑剔透。

（老旦）闻得他昨日在西园射柳，好生英雄了得。（小旦）这个我就不如他。

【上小楼】东阁看花，西园射柳，早则是软玉笼腰，鸾靴踹蹬，宝马轻裘。比似我拥罗绸，护衣篝，几声咳嗽，看这张软肖弓添些僝僽。

（老旦）娘娘吟诗作赋，事事聪明，这个羡他则甚？（小旦）学士，我不但文字上去得，就是诸般技艺，那一件输人？偏在弓马上折了气分，好生著恼。

【么篇】折莫是擘箜篌、打宫球、双陆围棋、卷白回波、射覆探阄，信口诌，信手投，将无作有，偏扶上那辔头儿教咱落后。

（老旦）娘娘，我们且到东阁里，将敕书写完。万岁爷多早就到了。（下）（生上）东国佳人推善赋，南朝天子号无愁。孤家陈后主，以国事付贵妃张丽华，果然帷幄重臣，夙夜匪懈，宫中称为二圣，一国不知三公。可谓委任得人，吾无忧矣。今日有岭南节度使冼氏，在他宫中赐宴，就召江、孔二学士同赋新诗。（小旦）臣妾张丽华见驾。（生）贵人少礼。那岭南道的敕书可曾做完？（老旦）女学士袁大舍叩头。娘娘做完多时了。（生）宣读敕书，原是学士的职掌。你将娘娘手笔，读与我听。（老旦）领旨。（取敕读介）诏曰：朕惟铜柱风微，珠崖日远，凡诸纮褶，咸负旌麾。桓元子之声恨雌，曲逆侯之容虽美。徒劳绕涿，漫衣绣篪诸于；何似吹篪，反胜健儿快马。彼丈夫也，有妇人焉。咨尔谯国夫人冼氏，家出当熊之裔，人居驯象之邦，才过萧娘，名高吕母。曹娥江轻舟远溯，杜姥宅油壁来朝。朕用嘉尔忠贞，酬其庸绩，特加岭南都护府大将军，一切所属文武将吏，先斩后奏，便宜行事。八百媳妇，烽烟消铜鼓之山；万岁乡君，汤沐食明珠之郡。曹大家修兵书一卷，唐夫人补铙吹三章。用表武功，永绥南服。钦哉！（生抚掌大笑道）如此手笔，贵妃真才调女相如也，孤家想起来，偌大一个陈国，两班臣子，无一个出色的。今日得贵妃做词学近臣，冼氏任边关大将。你两人一为我看详奏章，一为我巡视山河。朕日与二三狎客，饮酒赋诗，好不快活也！（小旦）祇是做皇帝的忒便宜了。（生）大舍，就把那岭南献的珠玑犀象，与娘娘润笔。（小旦）这个倒不消用他。

【满庭芳】俺便是明珠莫受，珊瑚易购，翡翠谁求。祇要荔支香一骑红尘骤，泼新鲜圆颤钗头。那时节嗬，摘得个合欢枝君王笑口，说是俺卖文章应润诗喉。风过处，春先逗。投至得岭南章奏，女相如消渴定无忧。

（末）禀皇爷，谯国夫人、江、孔二学士，在宫门候见。（生）宣他进来。（旦）臣妾岭南节度使冼氏见驾。（小生、副末）臣江总、孔范叩头。（生）人都道节度使是粗官，把女人做了，一般样好看的。（小旦）

【脱布衫】早学得宫样梳头，不像个生在边州。袅春风一枝儿豆蔻，消得俺笋条般指尖除授。

（生）闻你在岭南，大著声名，良深劳苦。（旦）此皆奉万岁威灵，娘娘筹算，臣妾何功之有？（小旦）你看他说话儿煞是好听也。

【小梁州】恰似他帘外鹦哥是旧游，一般儿万岁千秋。（老旦）岭南人原是鹦哥儿乡里哩。（小旦）男儿结束女儿羞，红袍笏，罗袜一钩钩。

【么篇】垂螺拂黛连城守，没包弹花密香稠，似这做官人谁能勾？（指江、孔末道）他外头全然不济。尽文章弓马，我辈占风流。

（生）谯国在贵妃左近，特赐绣墩；学士于御座东偏，同分天馔。光禄寺可曾完备么？（杂）完备多时了。（生）学士同游，略去苛礼。冼氏远来，贵妃须亲赐一盏，以代朕推轮。（小旦）领旨。（生）袁大舍虽系宫人，已班学士，今日可充陪宴官。（老旦叩头）（杂叫教坊司）起乐。（小旦赐酒，旦谢恩讫）（江、孔二学士奉酒献生）（旦奉酒献小旦）（小生）海宇清宁，遐方入贡，臣等敬为陛下、娘娘进万年之觞。（生）朕与贵妃举卿之觞，卿等同之。（众谢恩坐讫）（小旦唤老旦）你看君王嗬。

【快活王】夫人行怎劝酬，须女伴结绸缪。就是冼氏也不好献酒嗬，他怕是君臣杂坐错觥筹，低低道君王寿。

（生举盏道）天子请客，女将来朝，可谓盛事。诸臣各赋诗一章，送贵妃批阅次第。入选者赐锦袍一袭，不成者罚清酒三升。（小生、末）领旨。（小旦）是好题目也！我索先做者。（宫人捧文房四宝上）（小旦）

【四边静】江山如旧，漫凭高、清尊思幽。早则碧玉红楼，授简同枚叟。银笺自修，酒咱湘纹袖。

〔诗已成了。（宫人送生览）（生念）征衫窄窄越罗香，细骨轻躯好急装。军驻小姑吹夜角，江山不复数周郎。（生）是好诗也！宫人取诗到下席传玩，只怕连孤家也属和不来。（小旦）陛下休得取笑。〕

【耍孩儿】俺不过湘娥含笑相抛斗，怎及你陈王八斗。正遇著兔园高会柏梁游，待诗成笑傲糟丘。那学士的诗也该就了。但得个翰林风月三千首，抵得他都护关河二十州。（旦）臣妾有何德能，娘娘如此过奖。（小旦）卿知否，只为你山明水秀，惹得我酒病诗愁。

【三煞】（旦）春纤分越柚，花鬟插石榴。屏山六扇横波溜。只道伊琼窗抱瑟抛红豆，那晓得玉帐分弓映碧油。端详久，笑杀他明经学究，认不出织女牵牛。

（小生、末）臣江总、孔范应制二诗进览。（生）送贵妃看。（小旦）那江令毕竟去得。大舍传谕他：说二诗工力，俱臻妙境。祇是孔诗落句，词气已竭；江令结处，尚有神采。毕竟江第一，孔次之。（老旦）娘娘传谕：江学士第一，孔学士第二。（生）著取锦袍一袭，赐与江卿。（小生谢恩讫）（小旦）

【二煞】背兰缸，好句搜，踞银床，吟未休。落红满地如铺绣。（生、旦合唱）那一篇蒲萄小赋边愁入，这一首芍药新词宫体收。名非谬。难为他兽环鸳甃，又寻思金骑长秋。

（旦）臣妾饱饫天厨，仰承宸藻，就此面谢圣恩，辞朝前去了。（小旦同旦合唱）

【一煞】向花前，把手揉。怅分携，独自留。寒山暝色添眉皱。今日里杜鹃声急催宫漏，明日里杨柳风和拂御沟。何时又、重会面湘川楚岫，再登程桂楫兰舟。

（小生）明日智上人在青溪寺讲《维摩释论》，请娘娘拈香。何不就命冼氏护驾？（生）说得有理。冼氏明日领敕辞朝，就带御林三千人，保驾到青溪听讲。你便从此登程，不必复命了。（小旦）说什么护驾，只当饯行罢了。（旦）臣妾岂敢。（小旦）

【尾】春郊送阿侯，青溪重载酒。道不得是俺主人情厚，则说为讲经台折江头数行柳。（下）

△第三出

（小丑扮老道人上）黄土低墙破屋，夜夜挂单守宿。通诚错误耳聋，跌笤便宜腰曲。做衣裳洗净的长幡，换铜钱点残的蜡烛。自家青溪山下张女郎庙祖公公传下嫡支嫡派一个香火道人。三十年前，俺庙中好不兴旺。只因菩萨是个女人，哄动了满城堂客。轿马整齐，摆几样素菜点心，请开缘簿；人烟挨挤，敲几下木鱼锺板，拦讨香钱。丘嫂们乔打扮，苫眼铺眉；胖姑儿苦愿心，灰头草鬓。妓女烧香，看人多错疑良妇；牙婆作供，陪堂久便做佛头。那晓得倒起运来：左邻赵文韶秀才，撞见狐狸精怪，成其夫妇，说是我庙里的张女郎。我慌张了，归来叩头礼拜，叫道：“这个使不得的。如今男人不信心，全靠几个女菩萨，这话倡扬出去，就不肯来烧香。老祝衣饭断了。”却是神道不会说话的，那里分清皂白？渐渐里冷冷清清，弄得我不存不济。算将来整整三十年头，我也活过七十八岁，不想有兴头日子了。今岁大年初一，起得早，山门上打个盹儿。听得人马喧阗，笙歌嘹喨，见一妇人坐在马上，叫道：“老祝，我回来了。”急忙叩下头去，倒磕在石狮子上，嗬呀，扑通！生老大一个扢搭。把眼揩一揩，呆呆地想，打拍老精神，或者待得出来。恰好二月半边，庐山智胜禅师到石头讲经。那瓦官寺、同泰寺，好大去处，就算过百二三十，也轮不到青溪寺来。禅师古怪，道青溪寺有绝大因缘，定于此处开讲。我听得了，把零零落落几扇朱红槅子，另补制修；腌腌𫛛𫛛一领黄布直身，重新浆洗。一会儿兴起期场来。今日贵妃张娘娘也到寺拈香。阿弥陀佛！我老道人有这个日子！只恐铺应不周，担著干系，待和尚上堂，与知客商量。说话之间，云板响，师父放参了。（外扮禅师上）非色非空调御，无形无相毗卢。两个泥牛入海，一群香象浮河。勘破台山婆子，话头一句都无。贫僧庐山智胜是也。俺观江南王气将终，众生劫因已至。欲指点国王大臣，救拔刀兵水火；争奈他沉酣曲糵，不能得解脱机锋。倒是贵妃张娘娘，深晓诗书，精通禅悦。初因凡心误动，遂堕色尘；究竟本性还存，兼修福慧。今日到寺拈香，重游旧境；就是女官护驾，也证前身。老僧拈出大事因缘，教他言下大悟。咦！三生石上，半偈莲花；二女庙中，一声清磬。若晓得改头换面，三十年之知见依然，便能彀济国安民，数千里之生灵如故。这一重公案，好不关系也！叫弟子们，铺单。（众僧随智胜回绕念佛）

【新水令】菩提妙树布清凉，转金轮莲花宝藏。诸天来供养，十地待宣扬。大放毫光，照一切微尘相。

（丑上）老道人叩头。今日贵妃娘娘降临，和尚作何体面相见？（外）国主瞻仰菩提，沙门礼敬王者。老僧自有家数，大众不消费心。

【驻马听】你道宝骑千行，胜鬘夫人降下方；俺是《法华》三唱，释迦老子坐匡床。（僧）东宫殿下，也是娘娘诞下的。毗罗城早诞净名王，华林园来听如来讲。不管那个参详，先吃俺三十威音棒。

（杂）娘娘驾出西华门，护驾的两个女官先到。（见科，外）久闻两位高名，目下现居何职？（旦）弟子冼氏，新除岭南节度使。（老旦）弟子袁氏，现授翰林学士。（外）大众省得么？如今朝中臣宰，左班挤轧右班，后手挨帮前手。像这两位官员，从何处得来？

【雁儿落】那一个天将军身现了女人王，这一个月天子依报里头厅相。非关是女娘家知见不寻常，只看那宰官身人我谁真妄。

（杂）娘娘御驾到了。（外、僧众迎接。小旦上）（众僧参见讫）（老旦）请法师相见。（外上）娘娘，老僧稽首。（小旦）法师少礼。法师护国庇民，斋坛严净，今来礼足，幸睹威仪。（外）老僧道场斋供，皆系国主弘施。娘娘御驾降临，天人欢喜。请殿上拈香。（老旦捧香，外稽首上香讫，转身向西立）（小旦拜）

【得胜令】往常时稽首祝无疆，今日里宝刹鸾舆降。君臣珠珞西来像，车马香严自在妆。吾皇，无忧树高千丈；娘娘，多罗花荫万邦。

（僧）后面神祠清净，请娘娘随喜。（小旦）大舍，我初入此寺，怎那佛殿回廊、香台石磴，件件是亲熟的？（老旦）大舍也是如此，莫不曾做梦来？（旦）娘娘同学士生长京城，或者曾经临幸，臣妾岭南万里，恍若旧游，真正有些古怪。法师古佛出世，学士何不问来？（老旦）师父，此寺何人殿宇？（外）学士，上面有金字牌额哩。（小旦看介）张女郎神祠。

【水仙子】他须与瑶台帝子一般庞，却晓得识贵攀高也姓张。（老旦）这边侍女是捧书的。（旦）这边捧剑的。魔合罗捏就那聪明况，恰便似做君臣立两傍。寺内有个老道人，晓得来历。娘娘可唤来问他。（杂叫丑上，作言语糊涂张头侧脑介）为甚的应对苍黄，不住的颠头侧望。（小旦）这道人有些面善，拿向钞三十锭赏他。多应是三十年别来无恙，因此上赏与斋粮。

（老旦）求大师说法。（外）娘娘请登宝座，贫僧细讲者。（小旦）大师代佛宣教，理当皈依，就此听法罢了。（外上座）古德云：一切草木，皆有佛性。只看瓶里杨枝，人世上是非得丧，兴废存亡，那一件不在里边。（座上插杨枝介）

【甜水令】这杨枝儿历尽兴亡，绾尽悲伤，止道是蟠根天上，一任他飞絮满长江。有日嗬，运尽枯杨，移植雷塘，看看的斧斤凋丧，为他与做诗人一样颠狂。

（旦）娘娘听讲，三军为何喧嚷？（报上）青溪山下有一猛虎，羽林韩将军生擒在此献功。（外）这虎把贫僧做弟子罢。（旦）这和尚说玄话。就叫他献进来。（副净扮将军擒虎上）小将放马前山，遇著猛虎攀鞍；飕地一拳打倒，将来献在禅关。（外把拄杖抑虎首，虎帖伏不动介）这畜生，

【折桂令】他图个菜馒头素斋和尚，倒惊了水磨鞭泥塑金刚。（老旦）娘娘懿旨：舍这虎与老师父。（外）虎嗬，你看守斋房，他人伴当，自己皮囊。莫再惹莽拳头揪翻厮放，早遇著软心肠好做商量。（小旦）那虎怕人，亏法师怎么样降伏了他？（外笑介）娘娘，擒虎的将军可怕，虎何足怕来。虽是个牙爪难降，怎比得手段谁强。只见那飞将军拖刀弄杖，几曾见泼毛团入室升堂。

（拿拄杖一拂）畜生去罢！（虎下）（小旦）法师如此神通广大，必知过去未来。敢问如何破除烦恼，安身立命？（外取拄杖横两画竖两画）学士，你可会得么？

【殿前欢】你只看这行藏，倒横直竖费思量。辘轳劫不住将人葬，认定是不死仙乡。随你这一桩，那一厢，非常，穴地通天想，跳不出此中方丈。醉梦里黑风白浪，仓忙时宝筏慈航。

（小旦）我听禅师说话，一会儿凄凄惨惨，心下不快起来。冼氏，你可就此登程，孤家摆驾回宫了。（旦）臣妾远别天颜，不胜瞻恋。（小旦携旦手叹介）你看青溪山色，无限凄其。正不知人世存亡，市朝迁改，孤家与卿，还有相见之日否？（旦）臣妾三年一觐，何至仰动圣怀？（小旦）若论爱根难拔，当为佛祖所嗬。像俺眷恋臣寮，法师有何指示？（外）这是夙因前果，非关别绪离情。贫僧已曾道破几分，娘娘未能当机立悟。祇是夫人受此深恩，须早整本路军兵，频参京师动定。他日越王台下，莫怪老僧今日不言也。（旦）就此拜别娘娘，叩辞长老，起程前去了。（旦拜讫，先下）（小旦起驾下）（外稽首，众僧送讫）（丑上）师父，俺的梦儿好不准也！法师初先呼唤，老道抬头一看，贵妃娘娘的面貌，与张女郎一些不差的。捧剑的就是冼夫人，执书的竟是袁学士。把老道登时吓死，口里囫囵说不出一句话儿。（外）咄！你道我青溪开讲大事因缘，为著甚来？大众如今省得么？（僧众）弟子们早省得了也！（外）咳！空费我一片婆心，济不得他无边苦恼。也是众生业果，非关一姓兴衰。眼看得锦绣江山，惠地里刀兵世界。倒是岭南一道，尚能保境息民。冼氏夫人，还有收场结果。贫道圆满场期，仍往庐山入定，直待临时点化他罢了。正是：慧眼看明当世事，慈肠须待有缘人。（众僧又随外念佛）

【鸳鸯尾煞】俺则为众生方便消灾障，阿难化力无边相。大道津梁，本地风光，禁不住话头儿横冲直撞。倡起个选佛名场，度脱那有德女跏趺西向。恼杀人醉汉风狂，便算做老婆禅到今朝也没处讲。（众僧念佛作法器下）

△第四出

（净上）黎弓果马射花羊，卷伴娘儿络索妆。新教藤牌升队长，羁縻州里去支粮，自家巡夜把总爨阿四的便是。俺们平日诈的是瑶户，吃的是番船，受用惯了，勤什么王起来！半夜三更，提铃喝号，好不辛苦。远远望见一个人来，好像老侬。且躲在一边，听他说话。（副净）做什么官，做什么官！我老侬央分上，出顶手，挣不出一个钱儿；今要差出去相杀，怎么了！（净）啐！天下拣不出这个呆子。你看女娘家出门，还要提领头，系裙子，好一会儿。我本官软设设的身材，一道梅岭，极少也那延两个月，那里撞著隋军，落得咱们讨粮吃，骗官做，唱几声平安喏罢了。（旦上）一盏安榴酒，三千藤子军。珊瑚装赐剑，流涕主恩深。探子报来，隋军犯阙，声势浩大。我冼氏建牙开府，实叨阃外重权；况娘娘饯别赋诗，尤属宫中异数。今日朝廷有难，妃、主惊忧，若不颠沛勤王，怎笑他男儿误国！昨日衙门起马，今夜宿越王台下，待来朝过岭，星夜兼程。叫巡夜的，有几更天气了？（净副净上）禀夫人，二更三点了。（旦）你们营门外巡警去，待我到台上登眺一回。（净应下）（旦）

【越调斗鹌鹑】落木天空，悲笳夜永。废垒传烽，寒云覆陇。鼍鼓逢逢，边声汹汹。俺这里信不通，他那里围几重。唬醒了磕睡官家，惊坏你风流爱宠。

（我想万岁爷终日沉醉，这些光景，张娘娘一双俊眼儿，有什么瞧不出来？）

【紫花儿序】他虽在人儿里打哄，图个被儿里情浓，索是意儿里玲珑。昨日个临春排宴，怎生般酒酽花秾。匆匆。为甚的执手临歧怨落红。我晓得他意儿了。说不出君王懵懂。猛见了点点青山，蹙损了淡淡眉峰。

〔我心中烦恼，一会困倦起来，且到帐中歇息一回。明日打点人马过岭去。（睡介）（小旦上）我一路寻来，过这重梅岭，见一簇人儿，想不是隋家军马。大著胆向前一看，呀！旗儿上写“勤王”二字，多应是冼夫人。枉是埋怨了他，原来见报急文书，星夜起马。咳！那萧摩诃、任蛮奴一辈人，可是支持得住，待得你来救的？夫人，夫人！你纵有救主忠心，一些不济事了。已到辕门首，你看旌旗整肃，钲鼓严明。我陈家还有这些人马。可惜是一天忠愤，那晓我万种凄凉。向前去把胸中冤苦告诉一番，也显得君臣知遇，生死交情。祇是无限衷怀，怕到临时哽咽耳。呀！星河黯淡，灯火青荧，刁斗三更，侍卫俱寝。原来为军事劳苦，假寐帐中。夫人！张丽华在此。（旦）朦胧睡去，冷窣窣一阵旋风，瞥然惊觉。灯烛之下，忽见红袖招摇，悄悄冥冥，凄凄默默。待我凝睛一看，知道是谁。呀！好像张娘娘。（小旦）夫人，你可认得我么？（旦跪介）臣妾不知娘娘降临，有失迎接。（小旦扶旦起）如今时势，不消行这个礼数了。（旦）这里山川僻陋，路途遥远，怎生天上掉得个娘娘下来？〕

【小桃红】你身轻飞燕倚帘栊，被巧风吹送。十二楼头笛三弄，恰相逢，凉宵玉冷红丝重。唤起咱清眸炯炯，认不出半床幽梦。一天香语落空濛。

（小旦作长叹介）我有万千烦恼，无人告诉。万岁爷醉后，悄悄出来，步月到此，与卿一谈。（旦）娘娘有甚心事不乐？（小旦泪介）夫人，你可晓得我的苦么？（旦背介）娘娘意色凄其，形容憔悴，不知什么原故，教我急切里猜不出来。

【天净纱】还记得携手处游遍芳丛，新诗句响彻丝桐。早难道才子多般命穷，也做到文章没用，病班姬泣写飞蓬。（旦）呀！臣妾猜着了。

【调笑令】似这等朦胧不语中，多应为醉后羊车过别宫。（小旦）你还要说这样话儿！（旦）或者东宫殿下有甚灾悔么？如意长成闲抛送。（小旦）这个，我也顾他不得。（旦）袁学士怎不跟来？旧宫娃没个相从。（小旦）低声自语搓玉葱，早则说外边人大有图侬。

（旦惊介）外面人那个不是娘娘臣子，谁敢道甚来？（小旦）你不晓得，左班官儿见势头不好，便说女宠乱朝，都推在俺一人身上罢了。（旦恼介）

【鬼三台】娘娘，你虽是风流种，世不曾将官家弄。耍则耍闲谈冷讽，老君王做哑妆聋，好夫妻耽惊受恐。知他从也未必从，便从了，那外边官儿同也未必同。甜话儿把官里趋承，转关儿将女娘作诵。

（小旦）你晓得旧时游宴之地，玉砌雕阑，一旦都空了。（旦）怎生道来？

【秃斯儿】临春阁叹暮雨凄凉画栋，后庭花做楚江萧瑟芙蓉。歌残玉树听晓鸿，少不得绮窗外又东风融融。

（内作鼓声，小旦怕介）这鼓声，想隋军追来，俺家去了。青溪山下，后日相见。（旦）这是营中更漏，娘娘为何心惊胆怯，一至于此！（把小旦衣袂留介）（小旦拂衣竟下）（旦仍到寝处作惊起介）呀！张娘娘那里去了？（老旦扮女侍上）这是营中，夫人才打个盹儿。贵妃娘娘怎得到此。（旦）原来是梦。（老旦）夫人梦怎的？（旦）梦见贵妃娘娘，长吁短叹，眉头不展，告诉许多说话。我正要问个明白，被鼓声惊散了。

【圣药王】山几重，云几重，玉箫吹断落飞琼。花影红，烛影红，杜鹃啼血蘸残虹。清露滴梧桐。

〔这个梦兆不佳，莫是京师有甚消息？叫左右传问：辕门上为何击鼓？如有紧急文书，急递进来。（军校上）闻得隋军过江，陈兵不战自溃，后主已降，张娘娘坏了。（旦）那里有这样事？召诸将进来。（小生、末扮二将上）（旦）告急文书，到得三日，军校所说，必是浪传。差夜不收星夜打探去。（小生）衡州府有报警文书在此。（旦取看介）呀！这是真的了！（作闷倒状。老旦扶起）（旦仰面大哭介）〕

【紫花儿序】娘娘嗬！谁似你千娇百纵，谁似你粉艳香融，谁似你断燕惊鸿。我见了芳心犹动，亏下的一点霜锋。娘娘，你死得其所，也索罢了。从容，肠断琵琶曲未终。寄语那黑头江总：还亏我薄命昭阳，点缀了诗酒江东。

（小生）闻得众文武说两个贵妃许多不是。（旦）都是这班人把江山坏了，借题目说这样话儿。

【麻郎儿】他锁著雕房玉栊，五言诗怎卖卢龙？我醒眼看人弄醉翁，推说道里头张孔。

（末）孔贵妃听得也自缢了。（旦）这个还好，他两人相处甚厚，此去嗬，

【么篇】须与他女兄相逢，唧哝。生折倒琼树青葱，枉捽碎玉佩丁冬，活支煞翠娟雏凤。〔就杀也罢了，把这样人儿，胡拿乱拥，岂不可惜！〕

【络丝娘】密扎扎刀枪没缝，冷清清茶饭谁供。一个人儿厮葬送。君王嗬！做官家何用？

【东原乐】娘娘，你恨血千年痛，悲歌五夜穷。便算是有文无禄，做个诗人冢，消不得一碗凉浆五粒松。谁似你魂飘冻，止留得女包胥，向东风一恸。

（禀）夫人，辕门外有个老僧，投书一封，竟自去了。（旦取书看）是一首诗：青溪山下讲筵开，指点无生有梦来。万里还归张女庙，三军休哭越王台。庐山智胜题。呀！智胜是青溪女郎庙讲经的禅师。他棒下玄机，诗中大意，前身夙命，明明拈出。就是娘娘梦中，也说是青溪山下相见。咳！若非三生因果，怎能彀千里追寻？这段机缘，不消说起了。

【绵搭絮】洞庭波涌，五岭云封。嘹呖呖几行征雁，昏惨惨几树青枫。他血污游魂怕晓锺，除非是神女兰香有梦通。我也认不出雨迹云踪，待折那后庭花问远公。

（各营将官军士都来！你们随我多年，指望替朝廷出力，博个大小功名。不意事势至此，空费了一番辛苦。随征钱粮数十万，尽数散与诸军。有思想家乡的，另图官职的，各听自便。我入山修道去了。（杂）众人死生从夫人，若欲分散，宁可死于夫人马下。（又禀）军士得令，满营大哭。（旦）我费十载辛勤，收拾这枝人马，岂忍一朝散去？祇是张娘娘待我厚，今见他国亡身死，不能相救，我有何面目复立三军之上乎？吾计决矣！）

【拙鲁速】娘娘嗬！往日里泪溶溶，说著了气冲冲。恨文武无人效忠，怕敌军将来紧攻。保奏我挂印元戎，赶不上保驾头功。要咱们女娘何用？依先是男儿伯仲。（小生）既然夫人主意已定，我们求小将军做主，如何？（杂）说得有理。（旦笑介）你好意儿把俺世征南小将从。

（这是众人好意。不能相忘，任凭你们罢了。（旦解甲叹介）咳！我六州节度使，还家去做个老妪，岂不可叹！）







杂剧二


○通天台

☆灌隐主人著正目沈左丞醉哭通天台

汉武帝梦指函关道

△第一出

（生扮沈左丞上）【忆秦娥】愁脉脉，江山满目伤心客；伤心客，长干梦断，灞桥闻笛。天涯梦断看衰白，秦川对酒青衫湿。青衫湿。冷猿悲雁，暮云萧瑟。下官沈炯，表字初明。吴兴武康人也。少不逢时，长而遇乱。王太尉拔为从事，元皇帝授以左丞。不意国覆荆、湘，身羁关、陇。虽其未殒，岂曰生年？老母在东，何时归养？只有庾子山、王子渊二人是吾好友，每到邸中，时相劝勉。他也说得好：孔北海之痛孝章，恐忧能伤人；李都尉之劝子卿，何自苦乃尔！似这等凄凄默默，扯著闷弓儿，怎挨得过；不如寻芳选胜，放下心头，或者还有归去日子。我口里虽然应他，却不道大丈夫万斛愁肠，可是消遣得来的？不如步到长安城外荒凉地面，痛哭几场罢了。奚童那里？（丑扮童上）老爷有何分付？（生）我要寻一处散心的所在。（丑）老爷，你镇日在屋里扢绉眉儿住着，今日也带挈奚童走一遭。我们到大街上山棚里，看寻橦、跳丸、浑脱舞、婆罗门舞耍子去。（生）咳！那里王孙公子，毂击肩摩，我这等破帽青衫，跟着你蓬头历齿，非鞭挥车下，则马坠沟中。看他怎的？（丑）还去瓦子里寻几个雏儿，我晓得老爷出外久了。（生）咄，胡说！（丑）大街上新开个南食店，做得好百味羹、三脆羹，爷去走走，奚童也落个水角儿。（生）我要长安城外去。（丑）远丢丢的，驴鞲子也走断了。（生）你不要管我。出得门来，已是几里。你看偃师南望，半属芜城；新丰回首，空馀槐市。恰遇著黄叶丹枫，乱蝉疏柳，好一个清秋天气也！那一边直城东转，轵道西偏，远远望见的什么所在？奚童你去问来。（丑）卖山亭的老官，借问一声：那里高高的，我们上去得的么？（内）是一座荒台。（生）咳！我想起来：凌、戏马，阻隔淮、徐；铜雀、章华，凄凉荆、许。这是那一代盖造的？看去约有三十丈来高，想望得见长安城里，待我登眺一回。奚童，你沽一壶酒来。（丑）老爷，沽得酒在这里。

【点绛唇】（生）万里思家，青袍布袜。西风乍，落木寒鸦，一道哀湍下。

【混江龙】则看他终南如画，荒台百尺揽烟霞。（丑）老爷，那边有金字牌额哩。猛抬头几行金字，一弄儿明纱。原来是汉武帝通天台。咳！武帝甘泉万骑，那里去了？今日冷清清坐地，只落得沈初明一个陪侍他。赤紧的汉室官家闲退院，不比个长安县令放晨衙。黄门乐承值的樵歌社鼓，上林苑开遍了野草闲花；大将军掉脱了腰间羽箭，病椒房瘦损却脸上铅华；山门外剩几个泪眼的金人，废廊边立一匹脱缰的天马。早知道通天台斜风细雨，省多少柏梁宴浪酒闲茶。

（丑）原来是个武帝。我们家里有个武帝来。（生）咳！这是汉家的武帝，我们是梁家的武帝。那两个皇帝，汉家的好仙，梁家的好佛。好仙的，黄山宫、五柞宫，吹笙弄笛，仿佛遇鹤驾鸾骖；好佛的，智度寺、同泰寺，说偈翻经，苦守着马鸣、龙树。那两个都是肉身菩萨，陆地神仙。今日价两代铜驼，都化做一抔黄土。你看那疏剌剌一带寒林，好似茂陵光景。（丑）是，是。我放鹞子走到这林子里，那树木果然茂盛，人人说道是个茂林。（生）咳，煞可怜人也！

【油葫芦】石马嘶风灞水洼，那北邙山直下。茂陵池馆锁蒹葭，珠帘零落珊瑚架，玉鱼沉没蛟龙匣。这的是松楸埋宝剑，那里有鸡犬护丹砂。尽生前万岁虚脾话，赚杀人王母碧桃花。

〔咳！大丈夫仙释无成，古今同尽，这也还是常事。祇是兴亡大事，理数昭然。那寻常人主，呆邓邓享些厚福，到不消说起了。便是两个武帝，聪明才智，那一件不是同的？毕竟我萧公是苦行修持，那汉武还雄心潇洒；这一个落得个收场结果，那一个为甚的破国亡家？如今到通天台上，天在何处，待我问他一番。奚童，酒再筛几杯来。（丑送酒）（生持杯仰叹介）〕

【天下乐】好教我把酒掀髯仰面嗟，你差也不差？怎的呀，做天公这等装聋哑。文书房停签押，帝王科没勘查，难道是尽意儿糊涂罢？

〔别样也不讲了，祇是汉武一生享用，把我梁武比将起来：那壁厢千秋节，美甘甘排列的凤脯麟膏；这壁厢八关斋，瘦岩岩受用些葵羹蒲馔。那壁厢尹夫人、李夫人，三十宫长陪游幸；这壁厢阮修容、丁贵嫔，四十载不近房帷。原来是甘泉殿里，金童姹女，簇拥著一个大罗仙；为甚的朱雀桁边，饿鬼修罗，捏弄杀我那穷居士。咳！我那武帝，好不伤感人也！（生泪唱）〕

【那吒令】你看他用的粗粝，没上尊琼斝；看他住的低亚，没长杨广厦；看他摆的头踏，没龙媒{西乏}驾。那里有黄门倡拊掌投壶暇？那里有平阳侯蹂损终南稼？苦苦的一世官家。

【鹊踏枝】他每日里诵《楞伽》，谁识起祸根芽，干折了几尺腰围，修不了一衲袈裟。起首儿玄圃园斋时锺鼓，收场时永福省酒后琵琶。

〔咳！我武帝到饥死台城的时节，佛也该应来救了。（生哭介）〕

【寄生草】日气寒宫瓦，江声怨野沙。则为俺春秋高迈遭欺诈，害了他青年儿女担惊怕，还靠著西天活佛慈悲化。可怜俺病维摩谁点赵州茶，眼看他啄皇孙砍做了浔阳鲊。

〔我武帝还做官里四十年，简文帝可有一日来？〕

【前腔】枉坐中朝驾，虚生帝子家。女山阴生扭做阏氏嫁，小宣城折倒了公孙架，到不如老昭明早受了江充诈。参不透恶那吒前果沐猴冤，免了他苦头陀来世人王罢。

〔咳！我想汉武帝娶皇后，还落个小舅子，做得大将军，祖公公托梦，撞著个妄男儿，恰好是头厅相。天下事那一样不是侥幸来的？我武皇以天下兵马委邵陵诸王，自家儿子见父亲饿得这样田地，还不肯出力，好不可恨！〕

【醉中天】你卖弄煞长稍靶，被他人脚底蹅，只得向前度刘郎诉着他。气那萧娘不下，偏不肯把兵来救搭。各自己称孤道寡，一家儿眼望巴巴。

〔这口气若不是我七官家，怎吐得出来？奚童，你有酒再筛一碗我吃。（丑）老爷，你哭了半日，我不奈心烦，睡着了。你还要酒吃哩！（生笑）你拿一碗来。我想那一日在太尉军中，见一探子，肩上担一面忽剌剌泥金报字旗，报道侯景拿住了，好不快活也！〕

【金盏儿】俺这里鼓儿挝，逢着他影儿拿。荆州将士全披挂，马前缚到颈先叉。叫声声将头拉，忽地里委泥沙。拍手儿童投砾瓦，唱道是卖侯疤。

〔今朝汉社稷，重数中兴年。我那时自谓得所事矣。谁想我元帝嗬，〕

【一半儿】你祇要江东士庶省喧哗，却不道报怨申仇谁夺咱。为甚的姓萧骨肉没缘法，这丢儿有些亏心大。锦片样江山做一会儿耍。

〔咳！我武皇帝止靠这个儿子，一发不济事了。便是我沈初明半生沦落，只有这场遭际。王太尉教我草平贼表章，七官家虽号忌才，毕竟篇篇嗟赏。若遇汉武好文之主，不在邹、枚、庄、马下矣。今者天涯衰白，故国苍茫，才士轗轲，一朝至此。正是往时文彩动人主，此日饥寒趋路旁，岂不可叹。〕

【后庭花】俺也曾学《春秋》赞五家，俺也曾诵齐《诗》通三雅。脚踹著夜月扶风马，眼迷奚春风鄠、杜花。醉时节口波查，鞭指定平津来骂。松泛泛逞机锋倾陆贾，实丕丕运权谋获吕嘉。大剌剌弃关车骑夸，赤资资买黄金词赋佳。娇滴滴走临邛拥丽娃，向搜搜射南山追鹿麚。到如今你道变作什么光景？骨碌碌呆不腾花木瓜，怯生生战笃速井底蛙。便是有数几个人也不见得了。气昂昂汲大夫把手叉，口便便老东方紧闭牙。我嗬，那里渺茫茫盼黄河博望槎，只得急煎煎问成都那个君平卦。

〔我一腔心事，也告诉不得许多。奚童，有随身纸笔，待我做起一道表文，奏过武帝。（丑）你看我老爷，真个是人穷智短。你有奏文，不去大大衙门里投，到向泥菩萨说鬼话哩。（生）表已草完，待我拜祷一番。（丑）难道没一个接本的？如今左右都是做戏，待我也充一充。我乃汉朝黄门官是也。（生）咄！你回避去。（丑下）〕

【青歌儿】拜告了君王、君王鉴察，休嫌我书生、书生兜答。羁旅孤臣憔悴杀。汉武皇嗬，俺也不用大纛高牙，紫绶青緺；只愿还咱草舍桑麻，浊酒鱼虾，冷淡生涯。武皇，我如今在三条九陌，骑着一匹青驴，眼看他们田、窦豪华，卫、霍矜夸，僮仆槎桠，歌笑淫哇。俺这一个不尴不尬的沈初明站在那里，好像个坎井虾蟆，霜后壶瓜。咳！武皇，你当日臣子，如严助东归，长卿西返，遭时富贵，还要衣锦故乡。我沈初明憔悴至此，求一纸路引儿还不能彀哩。你看那一带嗬，山谷谽岈，乌鹊啼哑。好教我骏马鞭加，便算是万里非遐。早及得春草萌芽，莫辜负满院梨花。则愿你老君王放一个吾丘假。

〔呀，汉武是异代帝皇，难道自家主人翁倒不去告诉他？你看云山万叠，我的台城宫阙不知在那里，只得望南一拜。（生拜介）〕

【赚煞尾】则想那山绕故宫，寒潮向空城打，杜鹃血拣南枝直下。偏是俺立尽西风搔白发，只落得哭向天涯。伤心地付与啼鸦，谁向江头问荻花。难道我的眼嗬，盼不到石头车驾，我的泪嗬洒不上修陵松，祇是年年秋月听悲笳。（生醉睡介）

△第二出

（外扮汉武帝，杂扮太监、从官，旦扮侍女上）（外）影娥池畔草芊眠，青雀低飞辇路边。忆卖玉箱曾入市，别来铜狄又经年。孤家汉武皇帝是也。穆天子觞我于磐石之上，戏赌吉光裘，倒亏巨灵指点，嬴了他渠黄小驷。升于太行，还绝河济，已到通天台。如此良夜，可无佳客？那些从官们，一个个能言快论；祇是他把世间兴废看得淡了，倒觉没趣。譬如贾生不哭，扬子无愁，纵有嵚崎历落之气，怎能彀感发出来？所以数百年来，天上逗遛几篇文字，反被后生批驳，说道：上边笔路，渐觉寻常。俺仔细思量，只因不比人世愁多，非是关俺神仙才尽。不如这班参不透、耐不得的汉子，哀吟狂叫，听将去反觉动人。适才有个江南沈秀才，哭哭啼啼，为著老萧何子孙梁武帝，诉出个天大来的不平。不知他是古佛化身，那要你孤臣洒涕？祇是一片心肠，也不要埋没了他。从官，拿他表文上来。（杂递表文介）（外）这表章尽是去得。咳！我做一世帝王，恁般雄才大略，惯被那不识时务的儒生，轻轻薄薄说一句秦皇汉武，一笔丢下了。这沈秀才倒肯做着表文，拜告我这失势的官家，煞是可敬。田丞相，引他上殿。（田）领旨。沈先生，我主有请。（生惊起）老先生高姓？（田）学生姓田，名千秋。（生）这是田老丞相。素昧平生，知是睡里梦里？（田）学生亏做一个梦，便做了丞相。这一派传将下来，如今做官的都是做梦哩！老先生你还不知，吾主等待久了。（生）梁朝原乡侯尚书左丞沈炯见驾。（外）沈卿羁旅悲秋，一何憔悴至此！（生）微臣异乡失路，亡国兴哀，仰动圣怀，不胜惶悚。（外）沈卿，你家梁武帝，原是个西方古佛，恐怕那因缘缠绕，倒亏了一阵罡风，把有为世界一齐放倒，然后撒手逍遥，天然自在。这些兴亡陈迹，不过他蒲团上一回睡觉，竹篦子几句话头，你祇管替他烦恼，为著甚来？（生）吃棒如来，原无真相。就他一人身上，只索罢了；祇是世界之内，不宜有此。那天公主意，却是为何？（外）若论人世沧桑，那个不到这个田地！便是孤家何等英雄，虽然宗庙园陵，粗成结果。究竟《哀蝉》《落叶》，仍痛故姬；《归来》《望思》，空伤爱子。刀磨石上，雍门之鼓瑟堪哀；碗出人间，隧路之摸金可畏。岂必台城之树，独有悲风；只此长安之宫，止馀明月。沈卿，你听我道来：

【双调新水令】

叹西风峭紧暮林凋，把江山几番吹老。偏是你黄花逢卧病，斗酒读《离骚》。那旧垒新巢，斜阳外知多少。

〔这篇文字，自古如此，何足多恨。我想古人违齐处鲁，不居一邦；今上帝命朕为华胥国主，还住此台。沈卿客游到此，不如拣像意的官做一个儿罢。〕

【驻马听】俺仙仗逍遥，高枕华胥拥二崤；你客卿清要，吹台禁选借枚皋。展油幢插起侍中貂，据胡床斜侧参军帽。沈卿，你在梁朝做官，有许多年月了。（生）凑上些旧年劳，算得来三四考。

〔臣炯负义苟活之人，岂可受上客之礼，以忘老母哉！陛下所谕，臣不敢受命。（外）这样不识抬举的。〕

【搅筝琶】好一个呆才料。倒是咱甜句儿紧相邀，反惹他腆著胸脯，气哏哏将言回报。有什么通天才学，不肯的屈脊低腰。你要回去嗬，便做马牌勘合都填著，也要待十日三朝。

（从官上）吾主再四殷勤，左丞何无留意？（生）沈炯国破家亡，蒙恩不死，为幸多矣。陛下纵怜而爵我，我独不愧于心乎？如必不得已，情愿效死，刎颈于前。（从官）臣等苦言劝勉，他涕泗横流，以死自誓，执意不从。（外）这个也不要怪他，受遇两朝，违乡万里，悲愁侘傺，分固宜然。祇是他无国无家，欲归何处？沈卿，我这台上，那江南光景，尽望得见来。

【沉醉东风】这一带半天嵩少，那一搭两点金焦。（生）果然是江南风景。好风吹梦落广陵潮，听锺声敲破匡庐晓。沈卿你看，都是些澹烟衰草，（生）好感伤也！只怕你故国莺花总寂寥。若回去嗬，可怜煞断鸿缥缈。

（生）臣一望家乡，心如摧割。求陛下速加矜允，早就归程。（外笑介）偌大一个汉皇帝，难道别酒不能备办一杯？叫光禄寺摆饭，与沈左丞饯行。传话后宫，唤丽娟出来送酒。（旦上）画眉犹未了，汉帝使人催。来了。

【得胜令】（旦）只得向帘前走一遭，大古里秀才家馋眼脑。为甚面庞迸定胡遮调，教我脚步腾那懒去瞧。（外叫丽娟）（女伴催介）（旦）唠叨，是这等苦支喳闲厮叫；蹊跷，倒为著酸黄齑冷气淘。

〔丽娟叩头。万岁爷，那吾丘、司马陪宴柏梁，从未唤丽娟侍酒。今日请个酸溜溜的秀才，唤丽娟怎的？（外）他是江东才士，失路思家。你唱一只解闷曲儿，与他把盏者。（旦）理会得。（取盏上）〕

【乔牌儿】（旦）只为你沈婆儿会作乔，唤了俺汉宫人忙来到。便算是秀才惯病难医饱，也莫把酒杯儿放忒高。

〔万岁，他祇管短叹长吁，持杯不饮。（生）微臣闻此幽渺之音，倍增流离之感。只为著宝剑飘零，空负了玉钗敲断，一声《河满》，不觉涕垂。委实不能饮了。（旦）我道他是粗笨秀才，这句话儿，倒也可人心意。便是俺丽娟，一去人间，犀沉玉冷，看那市朝迁改，黯地伤神。何况他南国香销，美人黄土。正是人言愁，我亦欲愁矣。〕

【挂玉钩】（旦）俺便做燕子桥边柳万条，也遮不住愁来道。尽教他肠断东风碧玉箫。（咳，沈郎！）不要说你，便是我丽娟闲点勘春愁稿，那漏迟迟，人悄悄，也不禁占定阑干，只落得泪滴花梢。万岁爷，这秀才愁闷如此，倒不如早些放他回去。（外）我教你劝酒，倒替他说人情。祇是便宜了你，唱不得几句曲儿。（生）微臣快睹天颜，优承礼遇。今日拜辞阙下，仰荷生成。世世生生，不知所报。（外）沈卿，此上界瑶居，卿以宿因，合当到此。数十年后，当待子于三十六峰。（指丽娟道）此妮子因窥吾炼药，偷绛雪丹一粒，得成仙果，在王母第三女玉卮娘子位下。今日一见沈卿，不无留恋，合是夙缘。卿若重过此台，当以妮子相赠。咳，左丞！我甚不惜放卿还，但不审何时复至耳。（旦）这一天凉月，万岁爷何不到黄山下打猎一回，就送左丞归去。（外）说得有理。换了我的衣服。侍女们，携了乐器，多带些酒来。

【折桂令】（外）急忙里袅金鞭走送河桥。换矫帽轻衫，背捍拨檀槽。古道荒郊，猎痕青烧，玉兔媒娇。丽娟，你手制的锦袍一袭，从官带得黄金三十斤，赐与沈卿。沈卿，赠征人鸦青向钞，御秋风狐白轻袍。（生）亲劳御驾相送，复赐路资。微臣叩谢天恩，拜辞去了。（外）沈卿，不要就行，待我再猎一回，送你到函关外去。旅雁嘹嘹，别马萧萧。出秦关风引旌旗，射南山霜满弓刀。

【沽美酒】（众）做势儿围场绕，号头儿人丛叫。叫女将穿围打花鸟，紧扣著狮蛮带小，一辔头踹过山前哨。

【太平令】（众）放苍鹰星眸玉爪，叠凡禽雨血风毛。到明朝归来平乐，少不得三军齐犒。你嗬，须自文豪、兴豪，奏《长杨赋》草，呀，才显得沈东阳文章马槊。

（杂）这是函谷关上了。（外）从官，叫他开关。（丑上）星霜严夜柝，车马候晨鸡。自家函谷关把总便是。半夜三更，那个在此讨关？（杂）咄！有紧急文书，星夜前去的。（丑）拿文书我看：这是元封年号。我在钱眼上不见有元封通宝，这是假的，我老爷睡了。（杂）他胡言乱话，说文书字号不对，不肯开关。

【锦上花】（外）便算是虎头牌对差年号，遮莫你狼牙峪刁蹬衣包。这厮嗬，黑睡齁齁，惯噇烧刀，多大官儿，语言胡哨。（杂）还不开？（丑）毕竟那一家，也要问个来历。

【么篇】（外）则问你这重关起首谁家造？没眼敲材，盘问根苗。叫左右的，打开来罢。沈卿，祇说你家萧公，但看孤家，一个关也讨不下来。失势官家，傍州厮照，道破关头，出门长笑。

〔关已大开，沈卿可以行矣。（旦）秀才前途保重，咱们随驾回了。（下）（生醒）奚童，我们出了函谷关，快些回去。（丑）什么函谷关？（生）适才汉武帝送我过关的。（丑）这是通天台下酒店里，老爷睡着。奚童也打一个盹儿。（生）适才武帝置酒殷勤，就是丽娟也裴回送别，难道都是一梦？呀！据此佳兆，我定归期有日了。祇是一席闲谈，许多指点，他说我梁皇依然极乐，自家倒无限凄凉。正是：一曲哀歌茂陵道，汉家天子葬秋风。那见得玉匣珠襦，便胜著金戈铁马。总付之一江流水罢了。便是我沈初明，若使遭遇太平，出入将相；今日流离丧乱，困顿饥寒。到头来总是一场扯淡，何分得失，有甚争差？倒为他搅乱心肠，捶胸跌脚，岂不可笑！武皇，你教我多矣！〕

【鸳鸯煞】俺便是三年狂走荒山道，那怕他一朝饿死填沟壑。黑海波涛，枯树猿猱，猛地里老黄龙棒头喝倒，还说甚苦李甜桃。好一个闷葫芦今朝抛掉，都付与造化儿曹。哈哈，沈初明三十年读书，一些没用。刚亏了通天台那一篇汉皇表。




