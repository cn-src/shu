夏完淳诗词全集 - (明清)
　五言律诗
　　从陈轶符先生游细林山馆
　　武塘元日和篆鸿
　　花朝约漱广游邹仲坚园亭阻风雨有作
　　寒食扫墓
　　偶见荆隐旧庄残英未落馀露泫然赋示武功
　　偶与昭南女弟谈怀荆隐女兄
　　留别
　　晚眺有忆
　　登楼
　　杖策
　　夏日杂作四首
　　重过曹溪
　　对月忆南行者
　　送友北行
　　军中有作（一本无军中二字）
　　得漱广讣
　　同恂如因培两外兄舟宴寄别鉴开家舅
　　即事三首
　　归途夜泊
　　送杜于皇归故郢
　　旅夜闻雁
　　哭吴都督六首
　　避地四首
　　宝带桥二首
　　都会八咏
　　　其一 顺天
　　　其二 应天
　　　其三 西安
　　　其四 开封
　　　其五 临淄
　　　其六 太原
　　　其七 成都
　　　其八 武林
　　秋夜感怀
　　元日大雾二首
　　人日怀舒章
　　别云间（以下十首《南冠草》）
　　拜辞家恭人
　　寄内
　　寄荆隐女兄兼武功侯甥
　　柬（一作简）半村先生
　　闻大鸿仲熊讣
　　毗陵遇辕文（一本作毗陵道中别宋辕文）
　　被羁待鞫在（一本无在字）皇城故内珰宅
　　御用监被鞫拜瞻孝陵恭纪（一作记）
　　七夕步蠡水先生韵
　七言律诗
　　读陈轶符李舒章宋辕文合稿
　　春兴八首同钱大作
　　钱长孺三春卧病合卺而起诗以嘲之（王本题下有偣字，或长孺名也）
　　梦怀长公郭侍御五竺崔舍人
　　生平口号
　　忆侯几道云俱兄弟
　　四月七日寄研德武功叔侄去年此夕（一作日）与二子步月新堤（一作江村）得屈平卜宅之（一本无之字）句不意竟成先文忠之谶园亭犹是而死生漂泊心伤（一作伤心）矣
　　简顾伟南
　　有嘲
　　柬（一作简）遗民沈师弘济
　　舟中忆邵景说寄张子退
　　柬玄照家孟
　　赠徐似之侯智含
　　偶念三秋旧集忆景说兼越行诸子
　　人日与篆鸿同赋（一本题作人日）
　　赠衍门上人
　　赠西瞻上人
　　东郊
　　春兴四首
　　江城
　　赠旧阃李忆兰
　　夏日幽居三首
　　得东报怀漱广
　　军宴二首
　　访友不遇
　　鱼服
　　吊漱广至西塘有述
　　同友人过东道院
　　鹑衣
　　题昆山水月殿
　　九日大风雨同智含夜饮
　　道中作
　　除夕追和广成先生韵
　　元旦（丙戌）
　　秋日避难疁东柬智含
　　寄研德
　　送驭闳蒋大南行
　　遇盗自解
　　十二月十八立春
　　寄荆隐女兄
　　感旧步仲芳先生韵六首
　　寒食杂作同钱二不识赋四首
　　二哀诗（乙酉）
　　　其一 鲁将军瑟若
　　　其二 顾钱塘汉石
　　虎邱遇九高
　　由丹阳入京
　　西华门与同难诸公待鞫
　七言绝句
　　别子韶顾大妹倩
　　漱广有外舍云英者乱后嫁人感伤不置代为赋之
　　送教坊乐官出塞
　　咏史杂成口号十首
　　送客金陵四首
　　楼雨暮怀
　　柬友
　　楼头口号得门字二首
　　钱漱广为余内兄弟（一本无弟字）丰姿（一作神）玉立神（一作姿）采骏扬纲纪翼修百行具备天假以年且有为以死哲人云亡邦国殄瘁哀哉得绝句十八首短歌之悲过于长号非有情者不足以（一本无以字）语此
　　绝句口号八首
　　家园早梅盛开时寄迹武塘（一作康）赋以（一作诗）怀之
　　宴送盛伯含之金陵（盛工丹青）
　　方谷城遗孤流落郡中诗以致之
　　绝句四首
　古风
　　拟古
　　杂感二首
　　李都尉从军
　　班婕妤咏扇
　　魏文帝游宴
　　陈思王赠友
　　刘文学感遇
　　王侍中怀德
　　古离别
　　夜宿山馆
　　六哀
　　　其一 徐冢宰（石麒）
　　　其二 侯纳言（峒曾）
　　　其三 黄镇南（蜚）
　　　其四 吴都督（志葵）
　　　其五 鲁副镇（之玙）
　　　其六 先考功
　　六君咏
　　　其一 史太师（可法）
　　　其二 黄少保（道周）
　　　其三 刘亚相（宗周）
　　　其四 徐詹事（汧）
　　　其五 金司马（声）
　　　其六 祁中丞（彪佳）
　　送别
　　仿古
　　赠广武申大孚孟
　　春雪怀不识
　　古诗
　　叙怀
　　望家园作
　　五子诗
　　　其一 邵景说（梅芬）
　　　其二 陆鲲庭（培）
　　　其三 侯文中（玄洵）
　　　其四 钱漱广（熙）
　　　其五 周上莲（锡）
　　怀母诗二首
　　柬荆隐女兄
　　自叹
　　秋怀六首
　　精卫
　　青楼篇与漱广同赋
　　杨柳怨和钱大揖石
　　过横云山
　　送人还具区
　　寄怀子留方二
　　易水歌
　　博浪沙歌
　　南越行送人入闽
　　赋得王叔明武夷春色图送闽人（一作送人还闽）
　　寄后张
　　蒋生南行歌
　　故宫行
　　送伟南南行兼讯王玠右
　　长歌
　　题曹溪草堂壁
　　霸图
　　翠华篇（此追纪圣安皇帝北狩作也）
　　芦花篇
　　明妃篇（一作曲）
　　雪后怀后张子韶
　　北风行
　　放歌赠吴锦雯兼讯武林诸同志
　　细林野哭
　　吴江野哭
　　咏怀诗六首
　　李都尉从军
　　班婕妤团扇
　　曹子桓游宴
　　曹子建赠友
　　刘公干感遇
　　王仲宣怀德
　　嵇叔夜言志
　　阮嗣宗咏怀
　　陆士衡羁臣
　　张茂先离情
　　潘安仁悼亡
　　左太冲咏史
　　张景阳苦雨
　　刘越石伤乱
　　卢伯源赠友
　　郭景纯游仙
　　孙兴公杂述
　　许玄度自序
　　殷仲文兴瞩
　　谢康乐游山
　　陶元亮田居
　　谢益寿游览
　　袁景明从驾
　　湘妃怨
　　七夕咏牛女
　　八月初七夜零雨初霁
　　自浦城入越
　　侍伯父茅庵小憩
　　孤雁行
　　吊屈左徒
　　题王叔明柴桑图
　　送林圣桢茂才之江上
　　怀李舒章六首
　　江南曲
　　上巳篇
　　邯郸宫人怨
　　与王大后张泛舟华亭谷
　　送客游闽
　　采莲曲
　　观涛
　　杜鹃行
　　哀燕京
　　野哭
　　题五贤祠
　词
　　江城子·病起春尽
　　忆王孙
　　浣溪沙
　　浣溪沙
　　采桑子
　　卜算子　断肠
　　忆秦娥　怀远
　　清平乐
　　喜迁莺　暮雨南怀
　　喜迁莺　秋恨
　　秋波媚　夜泛
　　柳梢青　江泊怀漱广
　　西江月　春日
　　西江月　写怀
　　醉花阴　寓怨
　　醉花阴　柳
　　寻芳草　别恨
　　望江南
　　瑞鹧鸪
　　鹊桥仙　楼夜
　　一斛珠　新月
　　踏莎行
　　虞美人　风情
　　一剪梅　春日
　　一剪梅
　　一剪梅　咏柳
　　鹊踏枝　春闺
　　两同心　有梦
　　天仙子　春情
　　千秋岁　忆旧
　　婆罗门引　春尽夜
　　洞仙歌　江都恨
　　鱼游春水　春暮
　　满江红　惆怅
　　满江红
　　潇湘夜雨　赋得徽字
　　满庭芳　寓怨
　　烛影摇红　寓怨
　　双双燕
　　玉蝴蝶
　　桂枝香　西楼
　　金明池
　乐府曲辞
　　杨柳怨
　　艳歌行
　　三妇艳二首
　　十索诗四首
　　五杂组二首
　　秦女卷衣
　　陇头吟
　曲
　　商调金莺转　金陵杂咏
　　双调江儿水　金陵杂咏
　　自叙
　　　其一 仙吕傍妆台
　　　其二 仙吕傍妆台
　　　其三 不是路
　　　其四 掉角儿序
　　　其五 掉角儿序
　　　其六 馀音
　　感怀
　　　其一 仙吕甘州歌
　　　其二 仙吕甘州歌
　　　其三 仙吕甘州歌
　　　其四 仙吕甘州歌
　　　其五 馀音
　　商调金梧桐　送沈伯远出狱
　骚
　　九哀
　　　其一 曜灵
　　　其二 思群公
　　　其三 南浦
　　　其四 结玉芝
　　　其五 云中游
　　　其六 临清流
　　　其七 秋士悲
　　　其八 王孙
　　　其九 望首阳
　　招魂
　四言诗　永丰寺祀神辞五首
　五言绝句　插柳
　五言排律　代人赠镇府














ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　














夏完淳诗词全集 - (明清)





五言律诗


从陈轶符先生游细林山馆

载酒扁舟疾，春风不满帆。
酒家藏夏馥，汉腊问陈咸。
浩劫桐君箓，明星玉女函。
登高湖海尽，愁绝倚松杉。

武塘元日和篆鸿

故乡东望远，客里度新年。
雾隐江花发，烟深戍柳眠。
青楼空十二，白发竟三千。
汉国河山在，春风若个边。

花朝约漱广游邹仲坚园亭阻风雨有作

欲渡芳洲去，苍茫迥不通。
树迎神女雨，花避大姨（一作王）风。
隔水同千里，浮云合九峰。
王孙愁日暮，春草碧烟中。

寒食扫墓

遗恨荒原绿，东风阊阖开。
龙蛇知火息，鸿雁及春回。
芳草新烟积，轻花（一作风）旧雨来。
王裒私（一作初）教授，长起蓼莪哀。

偶见荆隐旧庄残英未落馀露泫然赋示武功

旧日风流地（一作风光第，一作风光地），园亭（一作林）日夜开。
金樽移草（一作遗林）木，绮席隐莓苔。
西苑（一作院）三春静，东风（一作林）百鸟哀。
轻花偏不落（一作残花犹未落），如待玉人来。
附：《夏节悯全集》此题下录夏淑吉《移居旧庄》：「四海尽风尘，桃源欲问津。风来香入座，月静锦成茵。花鸟酬知己，云山待主人。王孙归去后，春色到东（一作南）邻。」《夏节悯全集》附录侯檠《酬别徐介白》云：「沧江倚棹且高歌，游子衔杯意若何。乱后飘零亲戚少，天涯踪迹别离多。已悲杨柳愁中折，况遇宾鸿客里过。握手相期须努力，风尘十载莫蹉跎。」《淞南诗钞合编》录侯檠《奉和掌亭叔父旧庄杂感》云：「风尘飘泊岁云殚，远客思归振羽翰。欢笑却从愁里得，门墙犹似梦中看。还家幸免穷途哭，容膝翻悲行路难。乔木依然成故国，数年前是旧长安。」「草庐初构水云间，却忆东西互往还。春酒筵前飘素发，䌽衣堂上侍苍颜。九京泪洒风尘际，五载神伤俯仰间。寂寂江干时独立，髫年乐事不堪攀。」「转眼兴亡叹劫灰，田园松竹一徘徊。纵空冀北求良马，甘向山阴作散材。高士已从驹谷隐，遗民讵为鹤书催。三槐槛外凭谁植，五柳门前且自栽。」「神州几处起烽烟，摇落孤村集众贤。海岛鱼龙愁极目，苏台麋鹿恨当年。清狂阮籍频浮白，寂寞侯芭学草玄。家国事殊同感慨，樽前投笔一凄然。」

偶与昭南女弟谈怀荆隐女兄

不堪春色（一作已）尽，卜宅到江潭。
空谷传三隐（余号小隐，昭南号兰隐），名闺美二南（荆隐字美南）。
占风知少女，斗草佩宜男。
遥忆大姑处，天花动草庵。
附：《今诗粹》录夏惠吉《中秋见月忆姊妹还家之约》云：「千门夜色映清河，万里潮声起白波。玉露新凋梧影薄，清风遥送桂香多。故园空有三秋约，荒径难逢一雁过。两地相思同此恨，好凭朗月寄离歌。」又《重阳前有怀女兄》云：「萧萧风景近重阳，愁见南飞雁数行。万里寒烟秋色老，满空新月露华凉。山前落叶还吹帽，篱下催花好举觞。姊妹天涯相忆处，茱萸未插几回肠。」

留别

与汝三春别，离亭奏管弦。
莺啼芳草外，燕乳落花前。
残杏飘红雨，垂杨隐绿烟。
年年愁满地，此去更凄然。

晚眺有忆

不系扁舟久（一作去），登临泪满缨。
暮云山外断，春水月中平（一作明）。
蔓草云间戍，轻烟海上城。
佳期空冉冉，迟暮若为情。

登楼

极目兵戈际，登楼暮转哀。
月明扬子渡，江锁越王台。
归鸟冲林起，轻烟隔岸开。
五云飞不尽，知是帝乡来。

杖策

杖策独行吟，悠然思故林。
雨来千树暗，日落九峰深。
寂寂荒烟草，迢迢起暮阴。
曹溪何荡漾，犹有白云心。

夏日杂作四首

其一

五月池塘好，幽栏木槿开。
羽觞飞乳燕，银甲坐新苔。
黄鸟樽前换，青山雨后来。
远人期未至，日暮独登台。

其二

岁华忽已半，归国计何如。
落日低秦望，青山入禹馀。
沧波空际远，天阙望中虚。
自恨浮生拙，临风欲羡鱼。

其三

花草醉酴醾，江山恨别离。
浮家随白鹭，行野听黄鹂。
片雨征帆入，孤云远树移。
瑶琴流水意，谁是古钟期。

其四

烟水寄轻舠，伤心正郁陶。
朱霞江草动，春雨石华高。
行似思鲈鲙，名犹愧凤毛。
五湖风色好，愁绝水滔滔。

重过曹溪

暮（一作苍）雨洒（一作丽）空林，黄鹂自好音。
未申归国意，徒有报君心。
战伐青山在，风尘白发侵。
曲江如有意，髣髴翠微岑⑴。
⑴ 一作翠华阴，一作翠微深，一作翠微阴

对月忆南行者

自拜南州使，清光几度看。
沧洲天际晚，芳草月中寒。
属国思归汉，嫖姚拟筑（一作策）坛。
不知江上雁，何日到长安。

送友北行

故国江山在，孤臣意若何。
沧江惊白发，芳草渡黄河。
汝自怀裘马，余还恨斧柯。
高皇丰沛地，愁绝大风歌。

军中有作（一本无军中二字）

汉家程不识，刁斗拂胡霜。
青翰依藩伯，彤箴愧省郎。
凉飙归细柳，旭日自扶桑。
湖海多豪气，幽怀两不（一作未）忘。

得漱广讣

忽得胥塘讣，伤心自白头。
龙蛇千古夜，猿鹤万山秋。
闵乱刘琨耻，招魂宋玉愁。
无情天目水，不解向西流。

同恂如因培两外兄舟宴寄别鉴开家舅

入幕思投笔，沽衣愧请缨。
盘龙呼入阵，公瑾笑谈（一作论）兵。
烟树连云羃，江潮弄月生。
一声离笛晚，无限渭阳情。

即事三首

其一

复楚情何极，亡秦气未平。
雄风清角劲，落日大旗明。
缟素酬家国，戈船决死生。
胡笳千古恨，一片月临城。
评注（点击查看或隐藏评注）

其二

战苦难酬国，仇深敢忆家。
一身存汉腊，满目尽胡沙。
落月翻旗影，清霜冷剑花。
六军浑散尽，半夜起悲笳。

其三

一旅同仇谊（一作义），三秋故主怀。
将星沉左辅，卿月隐中台。
东阁尘宾幕，西征愧赋才。
月明笳鼓切，今夜为谁哀。

归途夜泊

谷水重游地，悠悠独此心。
落星依古戍，斜月半幽林。
客散夷门市，愁深凙畔吟。
夜阑人语静，倚槛露沾襟。

送杜于皇归故郢

分手金陵道，相逢倍黯然。
莺啼杨柳岸，人在木兰船。
客路三千里，征衣十二年。
计程归夏口，明月两回圆。

旅夜闻雁

旅馆（一作客）孤灯夜，愁吟步玉墀。
秋风人去后，烟水雁来时。
暮岭归云断，寒沙落月迟。
平生湖海意，三绕向南枝。

哭吴都督六首

其一

星隐中台坼，天高北斗斜。
阵图传鹳鹤，战地隐龙蛇。
故垒虚寒月，灵（一作云）旗捲暮霞。
五湖风雪夜，尊酒哭平沙。

其二

幕府归何地，孤臣血未乾。
杜鹃江月苦，精卫海潮寒。
烟草空残壁，云山旧筑坛。
孟尝宾客散，齐铗为谁弹。

其三

知己功名尽，伤心叩九阍。
馀光留日月，遗恨满乾坤。
湖海门生谊，荆榛国士恩。
滔滔江水阔，万里独招魂。

其四

丞相门谁扫，公孙阁不开。
白龙千古恨，黄犊几人哀。
江海犹生气，风尘未尽才。
云（一作灵）旗排浩荡，毅魄独归来。

其五

野哭樵苏径，浮家战伐年。
画图空（一作传）督亢，虚冢像祁连。
白草荒春月，青燐大泽烟。
渔灯明两岸，犹是水犀船。

其六

感交悲故吏，绕指痛孤臣。
有客留沧海，无人哭寿春。
王孙城下饭，公子属车尘。
知己今谁报，高歌泣鬼神。
附：《天启崇祯两朝遗诗》录叶绍袁《哭吴日生》云：「南阳奇士著渔阳，大厦将兴陨栋梁。八阵未能歼舍鼠，三军曾亦殪天狼。江山坠冷千秋月，冠剑飞残九日霜。忠武祠前今日泪，断桥回首忆孙郎。」

避地四首

其一

世事竟如此，悠然归我庐。
飞花三亩宅，落叶半床书。
远岫横云断，空江积雾虚。
太玄空寂寂，谁是子云居。

其二

飘零生计薄，家在太湖西。
夜月归三隐，春风动五噫。
閒庭云不到，芳树鸟先啼。
应有避秦地，行人路已迷。

其三

曲径花何处，芳樽酒不空。
明霞封谷口，落日满山中。
入市逢梅福，游仙访葛洪。
沧浪何地稳，晞发问墙东。

其四

枕中何所有，寂寞注黄庭。
何日非沉醉，谁人忌独醒。
乾坤双眼白，江海一帆青。
浩荡驯鱼鸟，轻鸥立暮汀。

宝带桥二首

其一

宝带桥边泊，狂歌问酒家。
吴江天入水，震泽晚生霞。
细（一作绮）缆迎风急，轻（一作春）帆带雨斜。
苍茫不可接，何处拂灵槎。

其二

连天芳（一作青）草青，极浦独扬舲。
归雁舟前落，愁人梦里听。
花光明晓雾，波（一作潭）影乱春星。
欲访灵威穴，孤帆入洞庭。

都会八咏

其一 顺天

旧时双阙晓，阴雨翠华来。
白玉螭头仗，黄金骏骨台。
宫云浮睥睨，殿月（一作日）锁（一作销，一作隐）莓苔。
太液波翻后，鱼龙夜夜哀。

其二 应天

吴楚茫茫尽，神灵日暮趋。
大江春水阔，京口夜云虚。
芳草三山恨，斜阳六代馀。
孝陵回首处，惨淡斗牛墟。

其三 西安

无限章台柳，行人几度攀。
秦城（一作人）空四塞，汉殿锁三关。
荒草龙蛇囿，浮云虎豹闲。
雁飞银海泻，千古恨骊山。

其四 开封

豫州千里国，京阙万年宫。
北雒周谟重，东都汉赋（一作武）雄。
梁园秋竹雨，漳水夜台风。
歌（一作鼓）舞西陵歇，黄河落照中。

其五 临淄

青兖名藩地，临淄十万都。
秦碑沉古壁，鲁殿入平芜。
日观春缥缈（一作绵渺），天门昼有无。
黄河如带白，千里自模糊。

其六 太原

高接天关险，恒山入晋难。
黄云知塞近，白草入春寒。
龙首河三折，羊肠路九盘。
长垣欣（一作吹）不落，宝剑为谁弹。

其七 成都

巴子三回国，成都万里桥。
双江春浦涨，一带晓天遥。
青鸟高唐雨，黄牛滟滪潮。
升沉虚（一作空）寂寞，卜市竟萧条。

其八 武林

钱塘佳丽地，杨柳露新条。
吴越分烟树，江山拥绛霄。
月明苏小墓，风怒伍胥潮。
满眼沧波急，旌旗锁寂寥。

秋夜感怀

登楼迷北望，沙草没寒汀。
月涌长江白，云连大海青。
征鸿非故国，横笛起新亭。
无限悲歌意，茫茫帝子灵。

元日大雾二首

其一 （丙戌）

万里河山气，苍茫雾不开。
忽逢三朔至，疑有百灵哀。
汉日分南极，胡沙隐大台。
回中春色满，想像翠华来。

其二 （丙戌）

漠漠苍龙阙，黄云迥不收。
去年今日事，此地昔人愁。
鸟雀朝三殿，风尘辨九州。
扶桑新气象，玉冕拜通侯。

人日怀舒章

帝京胡（一作戎）马暗，人日故人违。
御柳金堤是，宫花玉燕非。
伤心子山去，何日少卿归。
犹忆河梁别，春风泪满衣。

别云间（以下十首《南冠草》）

三年羁旅客，今日又南冠。
无限（一作恨）河山⑴泪，谁言天地宽。
已知泉（一作前）路近，欲别故乡难。
毅魄归来日，灵旗空际看。
⑴ 一作山川，一作山河
评注（点击查看或隐藏评注）

拜辞家恭人

孤儿哭无泪，山鬼日为邻（一作聚为燐）。
古道麻衣客，空堂（一作帏）白发亲。
循陔犹有梦，负米竟谁（一作无，一作何）人。
忠孝家门事，何须问此身。

寄内

忆昔结缡日，正常擐甲时。
门楣齐阀阅，花烛夹旌旗。
问寝谭忠孝，同袍学唱随。
九原应待汝，珍重腹中儿。

寄荆隐女兄兼武功侯甥

门阀推江左，孤忠两姓全（一作传）。
十年黄鹄咏，三载蓼莪篇。
愧负文姬孝，深为宅相怜。
大仇俱未报，仗（一作赖）尔后生贤。

柬（一作简）半村先生

乐令竟如（一作若）此，王郎又若斯。
自羞（一作遥知）秦狱鬼，犹（一作尽）是羽林儿。
月白劳人唱（一作大江夜），霜空毅魄悲（一作二卞祠）。
英雄生（一作先）死路（一作际），却（一作一）似壮游时。
附：《天启崇祯两朝遗诗》录钱栴《狱中七夕口占》二首云：「月朗风和正绮宵，天河不比故乡遥。双星若识人间事，也是凄然未渡桥。」「两地凄凉聚此宵，长江千里客愁遥。家中瓜果无情列，忍自穿针看渡桥。」《夏节悯全集》卷六《西华门与同难诸公待鞫》一首后附录钱栴《七夕狱中作》云：「对泣南冠度绮宵，江乡千里客愁遥。双星若识人间事，也定凄然罢鹊桥。」《狱中杂咏》云：「衣冠不与昔时同，赭服蒙身敢怨恫。邹子著书难自讼，江生有启更谁通。今知狱吏真称贵，却笑累囚尚自雄。故里秋花应寂落，不堪嫣妩笑西风。」《次李远贞天字韵》云：「数月羁囚还自怜，无何又属暮秋天。几年阁笔留都赋，今日哀吟泽法篇。易水久寒悲燕匕，广陵中绝泣嵇弦。空庭欲落如无叶，瘦影离离杂晚烟。」《送友归里》二首云：「闭户经年一静人，因余羁系动征尘。江潮六月轻千里，秋露三山蒙几晨。君影已随南雁渡，余心独向夕阳嚬。此身不逐江山改，好向睢阳去卜邻。」「我因名义一身倾，君为交情独远行。自是鲁连真静士，不令冯雍遂轻生。阶前双玉春温润，室内孤琴寒涧清。约略归途须几日，篱边犹有未残英。」《槜李诗系》录钱栴《就讯次黄观只韵》云：「兴亡千古恨，七尺死生身。北市新戎首，西山久饿民。赤衣长短著，丹笔重轻抡。何物盈庭列，嚣音杂马尘。」《三讯次黄观只韵》云：「几番钩织苦，余始得为人。霜雪完朋友，风波慰主臣。不辞张四面，但愿历千春。泉路多同好，何须更卜邻。」《入狱》云：「三旬相习铁琅当，今日还来住福堂。就格袁忠争学范，释囚钟意愧非房。同墙尽是饥寒侣，新案偏多王谢郎。不望遣还栖岁暮，受经愿历几寒霜。」

闻大鸿仲熊讣

叩阍应有路，兄弟竟齐游。
盱眕（一作肝胆）同时尽，褒融一日收。
黄垆人已变（一作去），清泪梦（一作客）中流。
如赴增城约，停骖待楚囚。
附：《天启崇祯两朝遗诗》录顾天逵《丁亥元旦次侯纳言广成先生韵》云：「草野衣冠自觐天，轮囷萧索五云联。家如宗国当兴复，人比乔枝阅岁年。渐近日长思远步，尚馀风急畏春眠。同符二后重光日，纪瑞青阳有颂篇。」又《次前韵呈家大人》云：「乱离相见感皇天，一室椒花也接联。夫子志存归汉日，儿曹心痛在秦年。崎岖白发逢春秀，隐约青灯抱节眠。稽首南师清故阙，拾遗重赋武功篇。」

毗陵遇辕文（一本作毗陵道中别宋辕文）

宋生裘马客，慷慨故人心。
有憾留天地，为君问古今。
风尘非昔友，湖海变知音。
洒尽穷途泪，关河雨雪深。

被羁待鞫在（一本无在字）皇城故内珰宅

孤臣魂已断，况复见长安。
歌舞愁云散，池台落日寒。
重来中贵宅，空挂侍臣冠。
一片银铛影，还同剑佩看。

御用监被鞫拜瞻孝陵恭纪（一作记）

城上钟山色，松杉落翠微。
朝光群鸟散，暝色二龙飞。
壁月沉银海（一作浦），金风剪玉衣。
孤臣瞻拜近，泉路奉恩辉。

七夕步蠡水先生韵

忽然秋满地，愁里度良（一作芳）辰。
有酒还同醉，无衣岂独贫。
月明河鼓动，露落海闾新。
欲就君平卜，升沉数未真。
附：《天启崇祯两朝遗诗》录刘曙水《水乡词》四首云：「越江回首已无家，傍水遗风似落花。静夜香山长恨曲，不教羯鼓乱琵琶。」「桑下瞿昙不宿三，飘流亦解破痴贪。昨宵襆被梅湾北，今日移帆谢港南。」「泪落无端鬓发秋，月明难散海天愁。玉涛银浪中宵静，疑入潇湘咽不流。」「梳云掠月傍谁看，镜里双眉即汉官。莫道野人宜散发，竹皮须正我家冠。」






七言律诗



读陈轶符李舒章宋辕文合稿

十五成童解章句，每从先世托高轩。
庾徐别恨同千古（一作里），苏李交情在五言。
雁行南北誇新贵，鹢首西东忆故园。
独有墙头怜宋玉，不闻九辩吊湘沅。

春兴八首同钱大作

其一

上苑东风试早莺，故宫依旧百花明。
江帆入镜移瓜步，胡（一作朔）马如云走石城。
金鼓平陵怜翟义，旌旗沧海葬田横。
伤心终夜看牛斗，醉把吴钩万里行。

其二

自怜十载误儒冠，独钓沧波行路难。
雨后新花宜夜醉，月中宝剑试春寒。
临江烟树分吴壤，隔岸旌旗拥汉官。
闻道扶桑天子气，何人不向五云看。

其三

池塘杨柳绿阴垂，烟雨飞花满院悲。
三月晓迷吴苑路，万年春静禹陵碑。
江潮夜夜呼精卫，草树山山哭子规。
最是关情无限恨（一作意），胡笳偏向月中吹。

其四

谷口桃花何处繁（一作是），武陵犹有避秦源。
江头采葛供勾践，堂下幽兰祭屈原。
春梦却随千里雁，夜愁不断（一作散）万山猿。
今年寒食昌平路，蔓草东风十四园。

其五

万顷沧江未卜居，风尘生计问樵渔。
锦帆寂寞吴趋曲，石室凄凉越绝书。
回首故乡春梦里，伤心荒草夕阳馀。
南朝钟磬三千界，一带苍烟散紫虚。

其六

河山风景泪堪挥，江上伤心对夕晖。
蜀道尽悲诸葛死，汉家犹望少卿归。
五湖义士莲花剑，七郡良家柳叶衣。
结客少年情不浅，平林裘马放春围。

其七

建业河山万里遥，烟波天际出金焦。
星辰夜隐移南极，江汉春翻锁北条。
羽猎自高京口树，莺花不度广陵潮。
琵琶马上愁胡语，青冢年年恨未消。

其八

片帆春色满江湖，震泽神灵动有无。
晓气横开连百粤，晴光迥落见三吴。
飘零烟雨招渔父，踯躅风尘问酒徒。
知尔中宵沉醉后，清（一作寒）霜长啸拂伊吾（此首兼赠漱广）。

钱长孺三春卧病合卺而起诗以嘲之（王本题下有偣字，或长孺名也）

九天环佩石榴裙，翠幌妆楼谒细君。
花入珠帘红雨过，香通雾縠紫烟分。
秦楼晓出东南日，巫峡春归朝暮云。
赋就感婚蠲渴疾，不须重作释愁文。

梦怀长公郭侍御五竺崔舍人

乾坤戎马倚吴钩，犹忆当年太姥游。
梦里云霞双凤阙，醉来烟水（一作雨）一渔舟。
穷途知己谁青眼，歧路伤心已白头。
遥想天南新侍从（一作御），茫茫沧海动新愁。

生平口号

生平无计更依刘，短发蒙茸愧楚囚。
十载莺花迟暮客，三春烟雨别离愁。
浮生蝶梦庄周榻，壮志（一作士）鸱夷范蠡舟。
同学少年零落尽，飘然江海一轻鸥。

忆侯几道云俱兄弟

春城烟雾晓阴阴，俯仰斜阳吊古今。
万里河山犹故国，九京风雨自同心。
欲知真主观司隶，未见孤儿属羽林。
鹤唳华亭人没后，河桥一阕（一作曲）泪沾襟。
附：《天启崇祯两朝遗诗》录侯玄演《咏史》云：「自古空期头白乌，百年光景易蹉跎。北朝开府忧伤老，江左公卿隐忍过。诸葛计功输乐毅，渊明言志托荆轲。百年敢望夷吾出，只有新亭泣已多。」《又六月十四夜》云：「蹈海何当学鲁连，奉亲倘许托山田。翻飞风景惊乌鹊，感激心情泣杜鹃。一代诗书怜诵读，百年乡井愧生全。谁知此夜青天好，鬼出殇号月正圆。」又侯玄洁《病秋漫兴》云：「塞北风高岁已阑，防秋唯听夜霜寒。入关羌骑长安近，出塞将军蜀道难。耕牧颇闻秋更急，疲荒翻喜岁粗安。群公定策从容里，不向军中说一韩。」

四月七日寄研德武功叔侄去年此夕（一作日）与二子步月新堤（一作江村）得屈平卜宅之（一本无之字）句不意竟成先文忠之谶园亭犹是而死生漂泊心伤（一作伤心）矣

园林入夏雨模糊，寂寞青（一作吴）门恨草孤。
云水相从（一作逢）新白社，河山如隔旧黄垆。
亡秦犹有张公子，哀郢谁怜屈大夫。
重到竹林寻二阮，风流还似去年无。

简顾伟南

楚客⑴天涯久不归，平津东阁有光晖。
紫鲈乡味思张翰，黄耳家邮问陆机。
三省衣冠新墨敕，百花烟水旧柴扉。
梦魂夜夜兰亭月，惊起扁舟泪满衣。
⑴ 一作游子，一作楚子

有嘲

重闱欲避晓风悲，烟雾茫茫柳半垂。
歌舞微风青雀扇，兴亡斜照赤乌碑。
不容东舍王昌嫁，却许西邻宋玉窥。
正是江南行乐地，清商一曲为谁吹。

柬（一作简）遗民沈师弘济

微风南浦暮烟通，落日西山素影同。
歧路见怜青眼客，知心惟有白头翁。
交情牢（一作寥）落乾坤外，旧业荒茫战伐中。
万里行踪浑未定，水云何处不相逢。

舟中忆邵景说寄张子退

登临泽国半荆榛，战伐年年鬼哭新。
一水晴波青翰舫，孤灯暮雨白纶巾。
何时壮志酬明主，几日浮生哭故人。
万里飞腾仍有路，莫愁四海正风尘。
附：《国朝松江诗钞》录张密《同徐孝先谒青原老人》云：「少小文章伯，中遭丧乱时。飘萍依净土，炮药汲天池。还是帘藏易，偶然瓢纳诗。死生无不可，针繲任支离。」

柬玄照家孟

天涯兄弟掩柴扉，故国遗民共采薇。
江海何年传锦字，风尘吾党半缁衣。
帝秦蹈海人犹在，复楚依墙事已非。
日暮雁行愁欲断，鹡鸰原上白云飞。

赠徐似之侯智含

烟波寂寞问樵渔，五月柴门独著书。
草泽何年平逐鹿，江湖无地泣枯鱼。
九章哀郢人如在，三户亡秦气不除。
先世交情千古事，天门咫尺倍欷歔。
附：《天启崇祯两朝遗诗》录徐尔谷《被逮过太湖》云：「太湖遥望水汪洋，楼橹牙樯古战场。闻说杨生（指维斗）能殉义，愿为后死姓名香。」《天启崇祯两朝遗诗》录侯玄净《书感》二首云：「折柱扬灰又一时，海东年少泪如丝。修罗劫尽兵长斗，望帝春深语更悲。汉月祇临三楚塞，燕花空遍五陵碑。天如可问宁忧醉，感激从今废楚辞。」「展卷閒来说废兴，千秋唯觉恨难胜。最伤豕虱长娱乐，敢笑蜗牛有战争。事去鬼谋闻废社，妖深巫梦见新城。腐儒俛仰空多感，眼底阴云又作晴。」

偶念三秋旧集忆景说兼越行诸子

飘泊笙簧阻梦思，苍茫云水更谁知。
遥怜白下千秋会，颇学黄初七子诗。
满目胡尘迷北阙，伤心越鸟向南枝。
邵生黄土风骚尽，三复遗篇（一作编）尚可师。

人日与篆鸿同赋（一本题作人日）

人日登高对酒垆，春风款段试平芜。
岁时东帝青阳节，儿女西王彩胜符。
古道云山空际远，芳洲烟草望中无。
归人落雁花前恨，却忆高阳旧酒徒。

赠衍门上人

法云无际化城阴，锡杖凌空不住心。
春满楼台通北郭，天高笙磬隐东林。
雨中花影空阶静，风外钟声隔浦深。
白社远公如见问，山中谢客倦登临。

赠西瞻上人

岭鹫安禅第一流，迢遥香积古城头。
晓莺宛宛薰风细，春草阴阴宿露浮。
闭户不知玄度到，买山常与道林游。
白云深处无家客，花下谈经问比丘。

东郊

游子登临泪满缨，东郊景物不胜情。
流莺晓树新烟积，细草春堤宿雨明。
江上画船乘雾去，陌头宝马踏花行。
当（一作行）年一笑风流尽，虚得红颜薄倖名。

春兴四首

其一

花落长干起暮涛，伤心极望步兰皋。
梁园雪后朱旗绕，鲁殿烟中赤羽高。
新雨江边埋白骨，故营淮口暗青袍。
请缨为问谁家事，漫酌春泉听伯（一作百）劳。

其二

雕栊（一作笼）燕子逐芳菲，烟景平康动翠微。
二月长堤香草静，三春古道客鸿稀。
龙沙雨湿桃花马，鸡塞风轻柳叶（一作汁）衣。
堪叹旌旗明（一作迷）北地，残梅犹（一作应）傍战场飞。

其三

冠带追随满帝京，黄金台畔五云明。
焚香谩（一作漫）谒含元殿，赐锦谁开大宛城。
晁鼓晨连弓剑气，龙绡夜隐佩环声。
渔阳烽火何时息，百啭东风御柳莺。

其四

春光摇曳古扬州，宛转东风十二楼。
洛浦鸾笙疑子晋，嵩山鹤驭（一作御）梦浮邱。
黄鹂数啭疏杨里，玄燕双飞古陌头。
芳草堪怜幽谷老，玉关何事问封侯。

江城

江城五月动哀（一作清）笳，一片胡尘到海涯。
沙漠（一作幕）未消前帐雪，景阳先发后庭花。
征帆夜雨难归国，宝剑寒霜已破家。
遥望黄龙愁（一作辞）故主，李陵碑上暮云斜。

赠旧阃李忆兰

无定河边起暮笳，受降城外逐轻车。
射雕云度金微落，回雁风高玉帐斜。
老去吹寒秦觱篥，归来弹彻汉琵琶。
当筵忽话辽阳事，猎猎霜飞两鬓华。

夏日幽居三首

其一

落日西山起暮烟（一作蝉），芙蕖（一作蓉）出水自田田。
百年蓬鬓风前换，一片征帆雨后悬。
白鹭孤洲烟袅袅，黄鹂千树月娟娟。
幽扉习静无人至，读尽南华内外篇。

其二

愁绝关山独枕戈，乱离生计托烟波。
云车无路通阊阖，土室何心咏蓼莪。
走马空城云里失（一作出），啼莺深树雨中多。
不堪极目风尘际，山鬼微寒吊女萝。

其三

一片孤帆入洞庭，两峰晓夹具区（一作一峰）青。
江楼月满人皆醉，渔浦（一作浦口）风来我独醒。
束发羞同孙讨逆，佩刀欲指卫丁零。
何年直捣（一作扫）单于幕，立马燕然拟勒铭。

得东报怀漱广

风流不减五陵豪，夜夜楼头太白高。
瑶草轻寒归蕙苑，石苔（一作台）微雨动兰膏。
风（一作天）连海气通宸辇，日射江（一作红）光入御袍。
犬马悬心真不浅，五云如在圣躬劳。

军宴二首

其一

十万艨艟偃（一作掩）翠微，风雷黄石问兵机。
月寒壁垒侵金柝，风入旌旗动铁衣。
自愧青藜陪客座，幸从细柳识军威。
辕门鼓角寒（一作清）宵醉，帐下南塘夜猎归。

其二

星郎自愧早弹冠，天策从来贵筑坛。
娘子军中春色醉，将军树里月光寒。
迟迟画舫垂绡幕，款款行厨洗玉盘。
我已破家酬大镇，相逢斜拂剑霜看。

访友不遇

锦衣玉靶自翩翩，白羽雕弓满控弦。
万壑风回寒（一作清）角静，千山日落大旗悬。
冠军油幕羞生数，好畤云台最少年。
乘醉扁舟寻铁垒，牙门深锁白云边。

鱼服

投笔新从定远侯，登坛誓饮月氏（一作郅支）头。
莲花剑淬胡霜重，柳叶衣轻汉月秋。
励志鸡鸣思击楫，惊心鱼服愧同舟。
一身湖海茫茫恨，缟素秦庭矢报仇。

吊漱广至西塘有述

谷水西塘两地分，雁行风雨（一作急）恨离群。
可怜玉树埋青草，曾向金庭访白云。
缟素六师黄石法，死生一战水犀军。
知心惟有牙旗月，夜夜依人恐是君。

同友人过东道院

一片江声入晚笳，军中高宴逐轻车。
幸陪紫塞将军座，来访黄庭道士家。
玉洞花明秋不夜，锦屏云起暮为霞。
此身竟逐征蓬（一作篷）去，欲叩天门路已遐。

鹑衣

鹑衣东去独登台，歌舞军中听转哀。
赵信城头秋月满，李陵碑上暮云开。
吴江落日围山尽，震泽微风入阵回。
仓海一椎亡命后，桥边黄石待人来。

题昆山水月殿

鹫岭岧峣谷水阴，昆山迢递快登临。
始知灵运寻山意，犹是昙摩泛海心。
古寺松声清磬远，寒潭雁影碧云深。
青丝天棘风流在，如见当年祇树林。

九日大风雨同智含夜饮

高秋夜雨不闻声，旅馆孤灯酒自（一作是）倾⑴。
寂寞黄花千古（一作载）恨，婆娑宝剑一身轻。
风尘（一作星霜）握手同兄弟，江海（一作风雨）知心托死生。
遥忆故园芳草路，满篱丛菊战场明⑵。
⑴ 一作三江归雁入秋声，四座无言对短檠
⑵ 一作故国银鱼难换酒，玉壶绿蚁为谁倾

道中作

山行三日万山连，今日才开一面天。
石径渐平看马去，云林初霁见泉悬。
无人主碓舂偏急，有妇当垆客易前。
下箸不须钱满百，荔香新酒缩头鳊。

除夕追和广成先生韵

山河风景忆前年，泪尽鲛人百斛泉。
凤辇已空当日恨，鹿门深愧古人贤。
江湖潮信潜归越，秦晋风云半入燕。
恍对九京如可作，国雠家难问苍天。
附：侯峒曾《侯忠节公全集》《甲申除夕感怀二首》云：「此夜真除异往年，历头简尽泪如泉。汉家伏腊看遗俗，晋代衣冠语后贤。紫极问谁扶日月，新亭应共望幽燕。非关守岁通宵坐，莫颂椒花媚远天。」「身世孤危实万端，依然卒岁夜将残。豺狼在邑元关数，鸿鹄承烟别有翰。华萼自歌门子粲，涧槃还拟硕人宽。忽思国步馀肠热，不拨红垆亦不寒。」黄淳耀《陶庵集》《甲申除夕感怀次广成先生韵》云：「风雪南辕忆去年，河山北望泪如泉。戈挥白日真无力，扇隔黄尘也自贤。事业云台新宛洛，画图督亢古幽燕。山中老宿閒谈话，拟续离骚一问天。」「廊庙江湖事百端，侵寻已觉岁华残。长鲸自合翻溟渤，倦鸟何心刷羽翰。家计总输渔具稳，侯封那敌醉乡宽。海翁旧话君知否，一与鸥盟更不寒。」

元旦（丙戌）

不知景物又新年，无限伤心对九泉。
虎豹（一作豺虎）游魂常（一作长）作客，龙蛇守蛰更谁贤。
湘江寂寞空哀郢，易水萧条未报燕。
白首同归交谊重，国殇两吊（一作阴雨）日南天。

秋日避难疁东柬智含

昨夜秋风起洞庭，三山落木晓风轻。
亲朋交态浑如梦，湖海生涯敢独醒。
我已无家随汗漫，知君愁坐独俜停。
故人频洒河桥泪，南国招魂感鹡鸰。

寄研德

风尘大野日将曛，满眼悠悠独识君。
潘岳已成怀旧赋，陆机还作辨亡文。
羞将短发供戎服，愁对寒山起暮云。
与汝相期游白社，孤鸿天外恨离群。
附：《淞南诗钞合编》录侯玄泓《龙江别智含弟》云：「目断秦关马角生，家山客水各吞声。三年一面无馀话，千里孤筇又独行。未卜相逢徒有约，漫经离别岂无情。江潮海日题诗在，莫遣红尘识姓名（智含自灵隐归省，恐人迹之，即去）。」

送驭闳蒋大南行

灵旗彷佛朔风寒，侠客悲歌迥不欢。
芳草多情兵甲后，白云何处别离难。
沧浪渔父长哀郢，仓（一作湖）海狂夫矢报韩。
此夜一樽倾尽醉，梦中歧路恨漫漫。

遇盗自解

浪迹烽（一作风）烟独此身，天涯孤客泪沾巾。
绿林满地知豪客，宝剑穷途赠故人。
无复青毡王氏旧，自怜犊鼻阮家贫。
逢人莫诉流离事，何处桃源可避秦。

十二月十八立春

可怜又是艳阳时，孤客征衫泣路歧。
草木不欣秦正朔，衣冠犹想汉威仪。
落梅入夜迎风急，细柳知春遇雨迟。
闻道海南多王气，扶桑先浴万年枝。

寄荆隐女兄

书剑天涯转自亲，孤帆漂泊迥伤神。
自怜愁立寒塘路，独恨行吟泽畔身。
黄土十年悲故友，青山八月痛孤臣。
当年结客同心者，满眼悠悠行路人。
附：王沄《野哭》：「雒下声名并李膺，龙门天半许谁登。秋风零落三千客，暮雨寒生十四陵。毳帐近连青琐闼，明驼先踏玉河冰。魂飞故国知何处，击筑悲歌意不胜。」

感旧步仲芳先生韵六首

其一

故国莺花满地残，当年风景未应阑。
烟笼翠柳凌波静，雨过红梨入梦寒。
芳草已经迷曲巷，春光依旧满勾栏。
江南一片伤心月，多少琵琶马上弹。

其二

五更星（一作风）动角声残，清酌沉沉歌舞阑。
蝴蝶梦中春月苦，杜鹃花外晓风寒。
如云锦袖归尘土，却月珠帘覆井栏。
酒醒忽思嵇叔夜，广陵一曲更谁弹。

其三

夜静孤城玉漏残，登楼长啸客愁阑。
三年寒食催征梦，二月春衣（一作花）试晓（一作晚）寒。
故国风尘空击楫，旧园花鸟独凭栏。
五陵年少归何处，匣里双龙不敢弹。

其四

曙莺啼过百花残，客子无家（一作衣）泣夜阑。
锦瑟按来人不见，玉笙吹彻梦犹寒。
佩环晓醉芙蓉帐（一作障，一作幛），罗绮春娇芍药栏。
回首风流成往事，几行红泪暗中弹。

其五

旧都风物暗凋残，东海孤臣泪未阑。
睥睨浮云三殿晓，罘罳落月九天寒。
宫花寂寂啼黄鸟，御柳深深隐画栏。
裘马京华零落尽，铁冠高卧有谁弹。

其六

芦荻临风故垒残，漂零湖海又春阑。
子胥江上吹箫苦，如意堂前击筑寒。
云净（一作静）平沙连碧浦，楼空斜月上朱栏。
孟尝宾客随烟草，更向谁门倚铗弹。


寒食杂作同钱二不识赋四首

其一

① 王本有「末章兼赠不识」六字

朔风广莫敝裘寒，客子飘零行路难。
北首（一作去）可怜秦郡县，南来无复汉衣冠。
昭关去后难亡楚，仓海归时未报韩。
袖里吴钩愁独倚，霜锋（一作花）夜夜月中看。

其二

亲朋乱后几人存，湖海交情酒后论。
今古文章多薄命，江关词赋半招魂。
王孙一饭谁知己，漂母千金敢报恩。
曾作信陵珠履客，几回恸（一作痛）哭大梁门。

其三

孤臣伏腊犬羊天，野哭茫茫几岁年。
笛里关山吹汉月，帐中霜雪满胡烟。
风尘独上要离墓，江海空浮范蠡船。
云水滔滔归不得，千金骏骨有谁怜。

其四

十年裘马混风尘，犹是先朝侍从臣。
采菊每邀彭泽令（一作吏），看衣不让武陵人。
湘潭奇服怜哀郢，锦水玄亭耻剧秦。
故国银鱼新换酒，玉壶秋泛莫辞频（按王本作寒食后二首）。

二哀诗（乙酉）

其一 鲁将军瑟若

笳鼓陈师征虏亭，孤军战苦夜冥冥。
旗门歌动□□幕，剑匣光埋大将星。
长恨旌旗江水白，独怜壁垒阵云青。
他年胡马阴山哭，猿臂谁为更勒铭。

其二 顾钱塘汉石

虎林胡马自踟蹰，发指□仇泪满裾。
碧血山河归故国，白门风雨恨遗书。
秋深石室怜勾践，夜半钱塘哭伍胥。
此日义师收建业，九京消息更何如。

虎邱遇九高

竹马交情十七（一作五）年，飘流（一作零）湖海竟（一作更）谁怜。
知心独吊要离墓，亡命难寻少伯船。
山鬼未（一作欲，一作无）回江上梦，楚囚一去草如烟。
姑苏明月愁人醉，剪烛无言更惘然⑴。
⑴ 一作高堂弱息凭君在，极目乡关思惘然

由丹阳入京

万里河山拱旧京，楚囚西去泪如倾。
斜风衰柳丹阳郭，细雨孤帆白下城。
残梦忽惊三殿报（一作折），新愁翻觉（一作恨）一身轻。
从军未遂平生（一作当年）志，遗恨千秋愧请缨。

西华门与同难诸公待鞫

同舟今日半南冠，魂断云山旧筑坛。
仁寿镜移（一作归）江月落，景阳钟动晓风寒。
谁将杯底消秦狱，却向囊头识汉官。
相对银铛趋右掖，梦中犹作侍臣看。
附：《天启崇祯两朝遗诗》录顾咸正《绝命词》二首云：「一家何处报皇恩，惨死云间与白门。待得乾坤光复日，好将三矢去招魂。」「力竭难支大厦颠，自将忠义答皇天。生平惭愧文山事，寿比文山更十年。」《自靖录考略·徐尔谷传》引徐尔谷《执至金陵口占》云：「屈指从亲廿载游（崇祯初，随先忠襄公任，历南京吏、礼二部。弘光时，随冢宰任），今来枷锁受人羞。金汤不改河山旧，满目凄然志未酬。」《自靖录考略·徐尔谷传》引侯其伟《狱中与徐尔谷似之夜话》云：「旅雁风高夜，城南起乱砧。无端同寝室，相与话东林。已被红尘逼，何愁冷露侵。俱怀家国恨，惟我二人深。」






七言绝句


别子韶顾大妹倩

凤去秦楼信杳然，返魂香尽断肠年。
茫茫两泪难为别，竹马交情十五年。

漱广有外舍云英者乱后嫁人感伤不置代为赋之

绮罗如土锦如尘，重见云英掌上身。
侬未成名欢已嫁，扬州一梦为谁人。

送教坊乐官出塞

自怜天乐未曾闻，送别黄沙始见君。
愁到年年青冢月，梦归夜夜白门云。

咏史杂成口号十首

其一

亡楚奇功一旦收，芦中人去水悠悠。
昭关烟草荒（一作苍）茫外，千古何人解报仇。

其二

黄金台下两茫茫（一作苍苍），云梦悲风满大荒。
凭吊兴亡千古事，风流燕楚二昭王。

其三

英雄草泽气成云，烈士遗风耻二君。
堪笑士衡归洛后，何颜更作辨亡文。

其四

遗恨殷郊太白旗，黄虞千载更无依。
当时尚有顽民在，何事西山独采薇。

其五

羽扇纶巾油壁轩，隆中三策为谁喧。
英雄寂寞归黄土，千载西风五丈原。

其六

江左衣冠六代愁，门庭花草色千秋。
可怜卞氏推三烈，当是乌衣第一流。

其七

草泽游魂（一作龙）性（一作气）不驯，英雄短气未亡秦。
素书三卷寻常事，谁是（一作似）当年授履人。

其八

如花歌舞入长门，肠断君王雨露恩。
自请和戎青海月，琵琶一曲向谁论。

其九

束发从王志未赊，宝刀风雨拂霜花。
黄云白水真人气，年少功名邓仲华。

其十

蓼莪三废有遗音，嵇绍衣冠血满襟。
叔夜家风空（一作岂）扫地，广陵绝曲倍伤心。

送客金陵四首

其一

山光无限水悠悠，古苑花明月满楼。
送君马上休回首，玉笛三声一叶秋（一作舟）。

其二

此去离亭半夕阳，乌啼旧阙夜荒（一作苍）茫。
滔滔江水无情极，明月秦淮水一方。

其三

夜月啼鸦白下城，回看双阙泪沾缨。
紫苔最是多（一作无）情物，偏向金铺雨后生。

其四

紫骝游猎孝园⑴归，犹有（一作是）罴熊（一作熊罴）锁翠微。
一片钟山陵上月，天风吹下（一作上）旧臣衣。
⑴ 一作紫骝飞鞚白门

楼雨暮怀

落月空山哭子规，轻烟漠漠柳低垂。
登楼无限伤心事，暮雨盈盈欲待谁。

柬友

曾携宝剑叩夷门，朱邸萧条席尚温。
今日三千珠履客，谁人知报信陵恩。

楼头口号得门字二首

其一

楼头花草正黄昏，犹有残霞过雨痕。
无限倚阑愁客泪，隔墙斜月听雍门。

其二

江南日暮惨离魂，四海交情酒后论。
露下天高肠欲断，秋来客散孟尝门。

钱漱广为余内兄弟（一本无弟字）丰姿（一作神）玉立神（一作姿）采骏扬纲纪翼修百行具备天假以年且有为以死哲人云亡邦国殄瘁哀哉得绝句十八首短歌之悲过于长号非有情者不足以（一本无以字）语此

其一

嵇阮（一作慷慨）当年二（一作旧）酒徒，河山邈隔恨黄垆。
自从两哭钱侯后，天地伤心一剑孤（侯为家姊倩文中）。

其二

九年地下文中子，人世风流祇属君。
今日伤心惟我在，夜台何日共论文。

其三

惊闻哀讣泪潺湲（一作潺），白玉楼成跨紫鸾。
二十七年回首处，阆风烟雾逼人寒。

其四

三春湖（一作潮）海兴如烟，十载交情竟惘然。
重到西江秋似水，芙蓉坠粉更谁怜。

其五

回首长歌更短吟，三春唱和共（一作更）沾襟。
看君壁上龙鸣剑，依旧霜花夜夜深。

其六

遥忆音容泪满巾，到今天地转风尘。
鸡鸣寒夜愁难晓，不见当时起舞人。

其七

当年结客少年场，夜夜吴姬锦瑟旁。
肠断几回闻误曲，不知何地觅周郎。

其八

可怜没后久销形，犹是生前未尽情。
梦里对愁知己没，醒来回想忽如生。

其九

曲江红树有微霜，七尺桐棺吊北邙。
杯酒临风惟恸哭，黄花白草月（一作夜）茫茫。

其十

银釭静夜忆殷勤，汝已吹箫弄白云。
十二玉阑愁倚遍，月来移影忽疑君。

钱漱广为余内兄弟（一本无弟字）丰姿（一作神）玉立神（一作姿）采骏扬纲纪翼修百行具备天假以年且有为以死哲人云亡邦国殄瘁哀哉得绝句十八首短歌之悲过于长号非有情者不足以（一本无以字）语此

其十一

秋水娟娟影若虚，风流卫玠更何如。
可怜玉树归黄土，敢学当年谢幼舆。

其十二

倚楼人影落江潭，却忆西园酒半酣。
公子风流今不见，秋来衰柳独毵毵。

其十三

江风暮雨入南楼，玉笛吹（一作秋）翻旅客愁。
昨夜梦君惊坐起，一声孤雁水悠悠。

其十四

九曲秋江静不波，美人长往恨如何。
当年意气归烟雾，地下文章泣（一作吊）绮罗。

其十五

一夜西风阊阖开，招魂秋草不胜哀。
九原道谊何人在，千古文章未尽才。

其十六

枕上相逢还说梦，樽前如见不闻声。
伤心惊起无人问，独倚寒窗月自明。

其十七

玉山颓谢碧云空，落叶无情下晓风。
思曼风神销歇尽，仅留一哭待张融。

其十八

落月残霞剩锦衣，凄凉玉轸断（一作动）金徽。
与君齐跨瑶池鹤，同到人间独自归。

绝句口号八首

其一

余（一本无此字）窜身荆棘，满目风尘哀厉之辞，殊乖风始，聊以纪一时流离之苦耳。作者勿以风雅观。劳人草草，于斯见之矣。
去年人送短长亭，一片烟波入洞庭。
江海无情人不见，芳洲春草为谁青。

其二

毅魄归来风雨多，潇湘春尽晚（一作晓）生波。
可怜屈宋师门谊，空自（一作有）招魂吊汨罗。

其三

朱门华屋已成尘，黄土荒邱未卜邻。
天下文章俱寂寞，平陵一调（一作曲）属何人。

其四

昨夜惊魂渡五湖，愁中飞梦到姑苏。
丹阳道上南冠客，重到新亭洒泪无。

其五

江上花飞隐钓船，羊裘百结竟谁怜。
一人亡命无张俭，三户虚声有项燕。

其六

春星满院百花明，和泪成书问远行。
欲寄东风无羽翼，愁随明月渡江城。

其七

愁来江上柳条青，渔父狂歌忌独醒。
高卧梦回青琐闼，相思人在白楼亭。

其八

无衣客子半天涯，何处相逢拂剑花。
三月故乡消息断，更呼鹦鹉报谁家。

家园早梅盛开时寄迹武塘（一作康）赋以（一作诗）怀之

逢花却忆故园梅，雪掩（一作拥）寒山径不开。
明月愁心两相似，一枝素影侍（一作待）人来。

宴送盛伯含之金陵（盛工丹青）

十载伤心老画师，孤帆归去泪如丝。
旧京无限灵和（一作临河）柳，折尽东风第一枝。

方谷城遗孤流落郡中诗以致之

平津宾客竟谁留，黄土恩深尚未酬。
纵有羊昙知旧泽，还凭醉后哭西州。

绝句四首

其一

垂杨漠漠（一作莫莫）雨毵毵，独倚雕阑抚剑镡。
欲待美人愁日暮，断肠风信是（一作自）东南。

其二

扁舟明月两峰閒，千顷芦花人未还。
缥缈苍茫不可接，白云空翠洞庭山。

其三

相国风流尽可师，讲坛景色似当时。
漳江一带新栽柳，不遣东风向北枝。

其四

大涤山头起暮烟，武夷人去草芊芊。
自从一闭平津阁，珠履三千尽黯然（黄讲学大涤山）。






古风


拟古

春风动衣袂，荣（一作萦）露含绿滋。
十日不启关，蔓草生阶墀。
行行马蹄疾，去去车轮迟。
疾者日以远，车辖苦不脂。
迟迟复迟迟，浮云无还时。
南枝越鸟鸣，慰我长相思。

杂感二首

其一
阳晖迟以永，细草知春发。
彷徨悲无依，仰视浮云没。
凝睇忽有遗，所思在天末。
远道劳梦思，素书通契阔。
欲往从南风，路远山川越。
春仲以为期，芳树绿滋歇。
日暮人未来，琼枝慰饥渴。

其二
端居戚不欢，阶草绿堪采。
夜起瞻天枢，春仲玉衡改。
河清安可期，冉冉将谁待。
天高山鬼哀，窈窕搴芳茝。
月明风萧萧，披襟思慷慨。
恨无双飞翼，飘飖凌沧海。
振衣登蓬莱，饵芝寿千载。

李都尉从军
置酒登河梁，握手与君辞。
征人涉长道，何时复来归。
且复立绸缪，斯须固何为。
浮云西北驰，去来自有时。
晨风不可托，仰视令人悲。

班婕妤咏扇
我有齐纨扇，皎皎机中纻。
动摇发微凉，明月掩清露。
彩色固不移，君心有新故。
哀飔一夕来，历历凋华树。
中途恐弃捐，敢保长相顾。

魏文帝游宴
秉烛良夜游，冠盖集曲墀。
金塘宿灵禽，佳木垂华滋。
明月流中天，碧云自相随。
芙蓉映清波，日暮凉风吹。
嘉宾难再会，清宴宁有期。
羽觞飞杂沓，缦缦纷参差。
人生会行乐，不醉慎无归。
悠悠飞梁阴，载笔陈绮辞。
逍遥放志意，令我忘神疲。

陈思王赠友
名山产美璧，大泽生明珠。
君王开天纮，网罗多英儒。
言从冰井游，临风振长裾。
繁星映连薄，华月悬清渠。
翱翔登华辇，日暮升玉除。
念子在末位，怀宝徒踟蹰。
慎无生百忧，明德抱璠玙。
惜哉延陵子，宝剑遭邱墟（一作庐）。
亮节久愈宣，亲交义岂渝。

刘文学感遇
离离山下草，浥浥叶中露。
丰草嘉露滋，油油曜行路。
小臣顽鲁质，元后谬一顾。
厕身西掖垣，勖哉慎无过。
明镫流炎辉，圆景入缇幕。
载笔广殿阴，华榱荫列座。
昭昭云汉章，爝火何以助。

王侍中怀德
汉道闇不章，豺虎屯西京。
委身别故国，行旅滞南荆。
亲戚不敢问，征马相向鸣。
白骨生荒烟，野蒿隐孤城。
但见狐与乌，翔风多悲声。
回首灞陵岸，伤哉客子情。
幸有贤主人，缦服缥华缨。
耿耿九渊下，复见日月明。
四座振徽音，度曲凄以清。
人生非金石，奄忽若舜英。
明德何巍巍，愧我素餐诚。
愿君绥福履，亿年垂令名。

古离别
去去复迟迟，远道渺难即。
白日蔽皋野，怀我万里客。
风尘非昔颜，会面安可议。
芳草忽变衰，奄忽零露积。
浮云还无时，荡子归无期。
弃捐守空床，景光逝如驰。
琼树不可攀，何以慰渴饥。

夜宿山馆
炎晖熙自南，凯风豫以款。
水仙未成调，广陵已绝散。
明月入幽林，朱霞冒平阪。
碧涧疑烟浮，翠岭入云断（一作翠云入岭断）。
言弹邱中琴，独倚山阿馆。
凄凄楚歌急，悠悠越吟缓。
所以玄夜游，清酌不能满。

六哀

其一 徐冢宰（石麒）

忠襄老成人，夙昔抱明哲。
秉钧右天子，贞简懋嘉节。
仓海副车空，平陵鼓声绝。
五朝有遗则，景光亘千叶。
遗恨楚社虚（一作墟，一作亏），秦仇竟谁雪。
高山流清音，一往风益烈。

其二 侯纳言（峒曾）

忠烈简迈姿，淡然青云志。
三凤齐雍鸣，翛（一作修）羽拂云际。
孤城战苦（一作苦战）时，日落鼓声死。
始知朝阳禽（一作会，一作凤），亦复秋飙厉。
六翮铩不垂，灵风满天地。
兴怀募义旅⑴，言洒西州泪。
⑴ 一作慕义悲，一作慕义旅，一作蓼莪悲

其三 黄镇南（蜚）

镇南三万师，家世辽西将。
秋风捲（一作吹）大旗，落日满牙帐。
五湖驾艨艟，吞波偃风浪。
大功（一作将）一战摧，弧矢天骄（一作狼）壮。
将星落南浦，夜半旄头抗。
衰草白茫茫，风雨肃遗像。

其四 吴都督（志葵）

威虏（一作将军）负奇气，膂力恣轻矫。
持重吝一发，谋断苦不早。
蛟龙失（一作违）大泽，千里帆樯倒。
复楚（一作明）计不就，宝剑埋荒草。
义士五百人，同死田横岛。
云（一作灵）旗破（一作被）长风，恍惚神灵藐（一作貌）。

其五 鲁副镇（之玙）

瑟若轻健姿，一往仗奇气。
宝剑酬君恩，深入无退志。
孤军矢一战，光响横振厉。
慷慨受命时，白虹贯吴市。
猛虎困樊笼，长啸惊飙利。
要离千古愁，浮云渺无际。

其六 先考功

呜呼先文忠，横剑誓河曲。
周旋帷幄间，指挥百灵伏。
天骄逞暴时，帐下三千哭。
从容蹈东海，景耀长回烛。
九京有同心，天门策龙足。
闵予茕独人，哀哉集荼蓼（一作毒）。


六君咏

其一 史太师（可法）

忠清卓荦姿，夙昔事戎马。
隆望震华夷，嘉名泽风雅。
金台涕泗中，发愤复楚社。
出师计不就，战死维扬野。
西风五丈原，冥冥云龙驾。
盈盈阴雨时，时见神灵下。

其二 黄少保（道周）

漳浦介以帘，自负韬钤术。
风流映古今，遗世真独立。
戎马非所长，振羽入罗毕。
言从孤竹风，慷慨誓绝粒。
破胡（一作亡秦）虽不成，报国心已毕。
灵旗缥缈间，阴飙斩卫律。

其三 刘亚相（宗周）

刘公执法臣，威仪世所则。
弟子三千人，绍兴邹鲁迹。
朝野四十年，讲坛日翼翼（一作诵习）。
一死存大常，道宗传入室。
周粟义不餐，何况非刘石。
遗恨归河山，流风邈难即。

其四 徐詹事（汧）

文靖黼黻才，华国懋述作。
世称马与徐，遵道适华朴。
要离墓草青，胜事空寂寞。
千载有遗风，慨然排（一作非）冥漠。
始知风雅儒，大勇甘沟壑。
灵旗动虚无，清晖宛如昨。

其五 金司马（声）

司马盛意（一作才）气，豪举不可亲。
翩翩云中龙，渺忽谁能驯。
牙旗风萧萧，恸哭惊鬼神。
轻生贵任侠，英爽（一作英英）殊逼人。
功名尽一剑，壮志苦不伸。
纵横一世间，卓荦谁比伦。

其六 祁中丞（彪佳）

中丞多风姿，简贵（一作书）出尘表。
修饰好羽仪，凌云独矫矫。
方圆表里间，立朝气清杳。
曹娥千载流，忠孝（一作节）颇同调。
眷言从彭咸，乘风驾缥缈。
先人在九原，颇忆当时好。

送别
马秣车已脂，借间君何之。
青青山阴柳，是君下（一作上）马时。
我有双玉环，宛润好颜色。
佩君衷里衣（一作衣袖里），明我长相忆。
置酒临江皋，赠君以敝裘。
敝裘不为薄，愿君思同仇（一作期共德与雠）。
日落星争光，行人不知处。
前山马首回，掩涕独归去。

仿古
月出西南楼，流光入幽室。
盈盈十五（一作六）女，绰约好颜（一作容）色。
素手响金徽，一弹三太息。
激楚变清商，悲惋难自抑。
本以待远人，所遇非畴昔。
薰风荡罗帷（一作绮），卧怀行旅客。
梦中迷远道，谁（一作畴）能辨南北。
飞禽习习还，疑是君行迹。
征云无归期，徬徨泪盈臆。

赠广武申大孚孟
君家漳水边，意气冠河朔。
英爽殊不伦，酒酣高歌作。
易水白日寒，千秋事萧索。
慷慨希古人，璠玙隐藜藿。
弃家入（一作游）江干，裘马盛挥霍。
天纪闇不章，栖栖靡有托。
行行东南征，舒此伯王略。
出门成侯王，闭户死沟壑。
睹兹乘风便，始信无家乐。

春雪怀不识
悲风起天末，雨雪凄以寒。
重裘不知温，无乃衣裳单。
重帏不知煖，无乃行路难。
卒岁守藜藿，短褐苦不完。
儒冠人所弃，况余生绮纨。
高（一作亮）才世所疾，况汝怀玙璠。
昔也宾客满，丝竹起君欢。
今也身茕茕，鸡鸣斗阑干。
盛衰良有时，不识蛟龙蟠。
中夜倚鸣铗，能无达人叹。

古诗
汉女婉娈姿，树（一作椒）兰纫为佩。
芬芳希娱人，入宫反见罪。
出门无同心，深言（一作夕）徒（一作独）自悔。
冉冉迟暮忧，殷殷忽如醉。
疏者日以亲，贱者日以贵（一本无此二句）。
菉葹蔓依人，幽草自憔悴。

叙怀
曰余廓落姿，逍遥忘所务。
愿从濮上游，敢望隆中顾。
高蹈山阿人，荷衣守迟暮。
兰蕙明曲阪，苔藓冒幽路。
丹霞照深池，清晖被嘉树。
服食希神仙，诵读羞章句。
黄金竟不成，朱颜为所误。
言念往者来（一作昔者），始信（一作知）新人故。

望家园作
流观穷四野，草木荡绿滋。
漠漠昆山阳，浮云来间之。
一苇不可杭，白云空相思。
落霞依故山，落叶依故枝。
无知尚思归，何以慰有知。
附：宋徵舆《林屋诗稿》《早春访夏瑗公先生于村居（在昆山阴）》云：「十年卜筑问山农，婉娈昆岑对九峰。幽径竹深人不到，芳湖草浅雁相逢。春云偏覆空庭雪，霁日先辉半岭松。莫问武陵溪口路，柴桑尊酒且从容。」宋徵璧《抱真堂诗稿》《瑗公结庐泖滨为长隐计在横云山旁》云：「三月春深草色萋，数椽遥寄茸城西。横云入户山花发，南浦当轩烟艇迷。十亩桑田催布谷，千村风雨听鸣鸡。投簪耕凿真成愿，过客宁劳凤字题。（夏以「十亩」一联榜之堂中。瑗公女贤如缁衣，凡后辈单寒负才之士，莫不奖诱，以故知名之士皆出其门。）」

五子诗

其一 邵景说（梅芬）

丧（一作离）乱之馀，亲朋凋谢，平生风谊道兼师友者五人焉。短歌击（一作急）节，髣髴若人，挥泪山河，流连系之矣。

邵生自简贵，风期秀弥矫。
寡欲弃尘物，幽栖抗云表。
遗世蜀严隐，亮才楚龚夭。
髣髴怀若人，赏心可同调。

附：《国朝松江诗钞》录邵梅芬《何悫人守维扬力战赴井死》云：「毅魄留天地，悲歌感大招。起兵因北阙，誓死在南朝。白日明金井，黄金葬宝刀。千年仍旦暮，青史重云霄。」又《访瑷公师于山中》云：「先生卜筑近烟霞，路入千峰一径斜。共识岁星归帝国，还留明月近山家。窗开古屋窥苍兕，户落飞泉走碧沙。自是登堂人最少，独留辙迹问侯芭。」

其二 陆鲲庭（培）

舍人餐霞姿，冰棱简遐质。
徘徊通蔽閒，怀照识微密。
渊玄既凤举，神检自玉立。
亮节终不沦（一作渝），荣色自此毕。
附：《自靖录考略·陆培传》引陆培《绝命诗》云：「谁谓朝庭一命轻，行人使节本皇明。春秋官叙诸侯上，周礼班从司马名。雍国尚惭收采石，荆胥无计泣秦兵。荡阴徒有湔衣血，烈帝孤臣恨未平。」

其三 侯文中（玄洵）

文中素凝神，含光映四表。
达生希豹隐，韬精振鸾啸。
弃魄知逝仙，返魂始探道。
沦迹已十年，奄忽名愈曜。
附：《明练音续集》录侯玄洵《舟中有怀》云：「静好兰房忽水居，含烟一叶镜中如。蕖帏欲待三春足，桂棹谁知百里馀。雨过沧江眠未稳，风消华烛梦先虚。氍毹乍捲人非远，髣髴流苏拂翠裾。」《明诗综》录夏淑吉《悼亡》云：「萧萧鉴元夜，幽室起微凉。眷言念君子，沈痛迫中肠。音徽日以杳，翰墨犹芬芳。灵帏空萧条，斋奠真荒唐。举声百忧集，泣涕不成章。」白坚案：「真荒唐」，《晚晴簃诗汇》作「直荒唐」。《明练音续集》录夏淑吉《悼先夫子》云：「蛱蝶双飞斗暮春，艳阳花发鸟声频。夜台亦自知离恨，可念云清阁里人。」「清秋渺渺夜云开，枕簟萧条鸿雁哀。嘹呖一声惊别梦，灵衣彷佛倚妆台。」《淞南诗钞续编》录宁若生《和荆隐悼亡》云：「燕喜云和忆旧踪，芳年行乐太匆匆。闻香帘幕琴书静，得月楼台笑语通。人并玉壶丘壑里，才分䌽笔黛螺中。祇馀华表魂归去，夜夜星辰夜夜风。」白坚案：荆隐为夏淑吉之号。宁若生为侯玄汸继室，淑吉之嫂也。

其四 钱漱广（熙）

长公湖海人，蕴真任独往。
规检既高步，机神复中朗。
莹情从所忘，资神匪虚赏。
悽恻万里心，慷慨五湖长。

其五 周上莲（锡）

孝廉善循默，丘壑资神理。
吐论洽雅宗，遗情轨风始。
希照素履（一作履素）贞，静观守玄美。
梦寐拟平生，神期竟谁嗣。

怀母诗二首

其一

归昌失其雄，挟此孤凤雏。
青鸟翩然来，同上增城阿。
渴饮瑶池泉，饥餐玉山禾。
孤雏巢枯（一作梧）桐，朝夕忧斧柯。
西顾千万里，欲往道路多。
枯桐化荆棘，哀鸣当奈（一作如）何。

其二

中庭有玄鹤，绝吭长悲鸣。
浮云为徘徊，悲风凄以清。
一朝入嵩山，餐霞弄石英。
翱翔羽客间，九转得长生。
遗雏在樊笼，宛转多商声。
六翮犹未修，何以万里征。
言念灵鸟质，伤我劳人情。

柬荆隐女兄
余也寡兄弟，独有贤女兄。
周旋襁褓间，恩勤靡与京。
殆将罔极齐，岂止手足情。
耿耿黄鹄哀，君子徒生平。
空房泪如绠（原作缏，误），眷言抚孤婴。
敦此舅甥谊，何必姬与嬴。
今余十六载，狼虎⑴纷纵横。
烽（一作生）烟隐蔓草，不见云间城。
相去一苇遥，无由托衷诚。
汝也奉慈母，真诠炳幽贞。
五难脱尘网，一视齐（一作顺，一作颐）死生。
行见大道成，翱翔（一作徬徨）归太清。
附：《明练音续集》录夏淑吉《忆王庵旧游寄再生》云：「人生聚散本浮沤，回首苍茫感昔游。晓露未收花力重，午阴欲定鸟声幽。闻香小坐忘尘世，步月清言埽旧愁。梅影横斜应似画，残英满地有谁收。」又《重过横云山怀静维》云：「翠竹丹崖倚碧流，轻桡重拨意悠悠。山灵未许同招隐，画栋飞云锁上头。」
⑴ 一作豺虎，一作戎马

自叹
功名不可成，忠义敢自废。
烈士贵殉名，达人任遗世。
自愧湖海人，卓荦青云志。
虽无英雄姿，自与俦伍异。
美人来何迟，景光日云逝。
谁不誓捐躯，杀身良不易。
百年在一旦，神仙安可冀。
荣名复何为，寂寞千古事。

秋怀六首

其一
祝融避炎陆，金天肃秋驾。
玄蝉响高树，鶗鴂鸣深榭。
丰草承露凋（一作零），朱华冒风谢（一作朱华承露凋，丰草冒风谢）。
蟋蟀变（一作遍）东荣，素河转西野。
自愧蒲柳姿，奄忽从物化。
久视多所悲，畴能竟长夜。

其二
凉风何瑟瑟，吹我游子颜。
历历江上林，流蝉鸣其间。
浮云西（一作自）南征，一去何时还。
驾舟凌洪波，杖策穷崇山。
君子不遑息，小人豫以閒。
感激在沟壑，敢念（一作怨）徒旅（一作侣）艰。
中夜起百忧，劳人独长叹。

其三
秋色从西来，风物自凄紧。
金飙辞炎晖，玉露戒商（一作霜）轸。
鶗鴂薄暮鸣，幽兰望秋陨。
零落在一时，荣华若朝菌。
高从巢父栖，下与壶公饮。
静观百岁间，无名以为准。

其四
新月鉴我帷，颓阳入人衣。
夕霞自相遂，暮禽参差归。
芙蓉舒芳（一作方）渠，髣髴含绿滋。
盛时不及采，秋霜来悴之。
荣名固有期，恨非少壮时。
独行道路长，远行恒苦饥。
言（一作方）登西山趾，餐彼蕨与薇。

其五
耿耿秋夜光，云中觏（一作睹）灵匹。
汉阴无报章，河阳有弃轭。
雾裾（一作裙）结云环（一作鬟），琼佩何历历。
佳期匪绮节，妙会乃凉夕。
微露鲜玉枝，轻飙动雕翼。
馀光歘欲驰，流景逝已迫。
黄姑九秋期，婺女三光隔。
髣髴灵驾回，参差空夜织。

其六
愁人不能寐，罗帐含月光。
凉风吹芙蕖（一作蓉），习习生金塘。
络纬鸣参差，琼露凝玄霜。
柔条日以劲，瑶草不复芳。
盛衰各有时，忧来浩无方。
玄发忽改白，使我身世忘。

精卫
北（一作惠）风荡天地（一作芳树），有鸟鸣空（一作中）林。
志（一作尾，一作雾）长羽翼短，衔石随浮沉。
崇（一作棠）山日以高，沧海日以深。
愧非补天匹（一本作既无凌风姿），延颈振哀音。
辛苦徒自力，慷慨谁为心⑴。
滔滔东逝波，劳劳成古今。
⑴ 一本此处有「惜哉志不伸，道远固难任」二句
评注（点击查看或隐藏评注）

青楼篇与漱广同赋
长安大道平如组，青娥红粉娇歌舞。
南北红楼几院开，行人争诵平康谱。
明镜春风典鹔鹴，金笼夜月娇鹦鹉。
天涯游子憺（一作淡）忘归，画船处处生箫鼓。
有时玉阙朝诸侯，有时金门徵群流。
踏青骏马骄春陌，满地杨花拂御沟。
醒来锦袖飘（一作探，一作深）歌院，醉后红牙唱酒楼。
少（一作小）妇亲陪青玉案，贵人尽脱紫貂裘。
燕赵美人颜如玉，两行珠翠娇红烛。
翠管银（一作金）筝太液词（一作池），钿蝉金雁（一作雀）邯郸曲。
绮帐初回倚碧钩，瑶琴欲抚吹金粟。
宛转横敲碧玉钗，娉婷却买明珠斛。
神宗垂拱放官衙，南台北里七香车。
凤凰对策呼名妓，獬豸弹冠拥狭斜。
王孙夜夜珠帘坐，公子家家玉树花。
楼头檀板怜青绮，巷里银灯拂绛纱。
三吴年少多游冶，筵前戏抱当垆者。
金钱夜解石榴裙，丹鬉朝剪桃（一作五）花马。
风动双鬟翡翠床，霜封一片鸳鸯瓦。
对月还疑苏小来，抚琴偏似文君寡。
二十年来事已非，不开画阁锁芳菲。
那堪两院无人到，独对三春有燕飞。
风檐（一作弦）不动新歌扇，露井横飘旧舞衣。
花草朱门空后阁，琵琶青冢恨明妃。
独（一作动）有青楼旧相识，蛾眉零落新头白。
梦断何年行雨踪，情深一调留云迹。
院本伤心正德词，乐府销魂教坊籍。
为唱当时乌夜啼，青衫泪落江南客。

杨柳怨和钱大揖石
东风初（一作吹）度春江曲，大堤花草参差绿。
昨宵烟雨尽伤心，今日莺花空满目。
有客扁舟迥自伤，一江春水（一作色，一作草）半垂杨。
始知啼鸟皆牵恨，不是征人亦（一作也）断肠。
千条深锁垂芳甸，丝丝尽拂（一作入）行人面。
晓气疑笼汴水堤，春光不散灵和殿。
犹想当年全盛时，江南芳景（一作草）驻游丝。
踏青宝马香车疾，载酒楼船画桨迟。
公子金鞭竞相送，五街七市游尘动。
争看飞絮荡春风，却惹落花迷晓（一作小）梦。
到今罗绮古扬州，不辨秦灰十二楼。
枯柳不知亡国事，乘春（一作青）偏发大江头。
江南江北愁如带，画船箫鼓（一作管）知何在。
鳷鹊渡头微雨来，琵琶马上苍烟外。
斜阳深处草鳞鳞，作客孤帆送远人。
折尽南枝留去马，回看北雁满离津。
当日艳阳今在否，独酌春塘一杯酒。
关情莺啭章台路，离恨乌啼白门柳。
偏逐轻风上下狂，衔来春（一作紫）燕满空梁。
酒杯千古思陶令，腰带三围恨沈郎。
大道如掌春阳静，临流直挂垂（一作苍）鞭影。
黄鹂夜（一作花）雨太液池，白马春泥景阳井。
横笛城头不忍听，那堪柳（一作雨）色更青青。
可怜脉脉伤情路，最是劳劳赠（一作送）别亭。
昨夜春江净（一作静）如洗，几片杨花落扬（一作杨）子。
惟有钟山松柏枝，春阴憔悴为君死。

过横云山
东郊桃李飞如雪，春风荡漾江花发。
翠阁红楼水一方，黄鹂紫燕春三月。
犹想烟花昔日游，谁知罗绮今年歇。
披衣露下月欲斜，肠断枝头杜鹃血。

送人还具区
缥缈峰前东风入，万顷苍波芳草湿。
一片征帆远入云，春水茫茫春月出。
黄鹂紫燕参差飞，生烟漠漠柳依依。
三月风光肠欲断，行人何处不思归。
洞庭归客伤心路，桂楫兰舟愁日暮。
碧草连天欲待谁，疑烟疑雾斜阳渡。
送君一阕杨柳春，销魂客路水鳞鳞（一作粼粼）。
知君凭吊鸱夷处（一作去），髣髴吴宫歌舞人。

寄怀子留方二
枞阳突兀射蛟台，江流九派大孤（一作姑）来。
美人娟娟隔春水（一作春水中），徘徊烟雾真仙才。
锦衣宝剑青（一作黄）骢客，千金一诺重颜色。
与君颇似肝胆交，风尘四海空相忆。
我汝年皆十五馀，江南江北称神驹。
文章一顾云烟动，自视（一作愧）风流颇不如。
王师已报江州捷，上流帆樯如满月。
君家罴虎卧江头，英姿飒爽真奇绝。
何年六师呼渡河，金支翠华归东（一作京）都。
凤凰台下氍毹月，重结高阳旧酒徒。

易水歌
白日苍茫落易水，悲风动地萧条起。
荆卿入秦功不成，遗恨骊山暮烟紫。
昔年此地别燕丹，哀歌变徵风雨阑。
白虹翕翕贯（一作冠）燕市，黄金台下阴云寒。
袖中宝刀霜华重，此事千秋竟成梦。
十三杀人徒尔为，百二河山（一作山河）俨不动。
呜呼，荆卿磊落殊不伦，渐离慷慨得其真。
长安无限屠刀肆，犹有吹箫击筑人。

博浪沙歌
东海波翻白日动，秦仇慷慨天门恸。
仓海先生矢报韩，博浪沙头风雨阑。
祖龙日观登封还，金泥玉简嵩高山。
道遇沙中鼓椎者，副车决裂龙旂下。
此时一呼乾坤震，大索十日神龙隐。
秦亡朱组系子婴，三户复死韩王成。
芒砀五云天子气，遇留风雨蛟龙意。
垓下乌骓楚霸王，镐池白璧秦皇帝。
嗟乎哉，大雠既报奇功收，拂衣愿从赤松游。
英风飒爽满天地，素书三卷在人世。

南越行送人入闽
古南越，武夷太姥神灵穴。
苍茫八柱倒江河（一作湖），沆漭三桑扶日月。
况值中兴定鼎还，龙趋虎跃参差间。
谁人奇遇君臣际，不愿追随供奉班。
知公意气一世无，当时寄兴真龙雏。
圣意九重方玉汝，天恩一命执金吾。
五侯争逐真人意，白璧黄金富门（一作民）第。
万岁蓬莱旧羽林，五云骠骑新司隶。
此去长风度沧澥，天吴海若朝宗会。
为送鄂君青翰舫，翻思汉帝金根盖。
浮云何事尽南征，濛濛行在不胜情。
第一楼为龙虎阙，内三山作凤凰城。
五年客邸曾游所，别来风景殊今古。
春城烟雾入楼台，晓日云霞动旗（一作金）鼓。
此日东风送客尘，车如流水水鳞鳞（一作粼粼）。
点君两袖霜华泪，倘忆羁迟异国人。

赋得王叔明武夷春色图送闽人（一作送人还闽）
黄鹤山樵高卧起，落笔云烟千万里。
画作武夷春色图，七十二峰烟雾里。
登山临水送将归，悲莫悲兮生别离。
芳草连天明月出，空山落照白云微。
故人辞我南天去，海东云接漳江树。
锦树飞花把酒时，绿杨归路伤心处。
茫茫异域送（一作远）南征，两泪如丝生（一作送）别情。
武夷空翠如天际，夜夜随君梦里行。

寄后张
千山万山芳草生，千树万树黄鹂鸣。
汝为高堂不得来，我为高堂不得行。
寂寞音书竟尘土，昨闻后江新被（一作破）兵。
欲眠不眠愁夜半，横笛参差三两（一作两三）声。

蒋生南行歌
与君自别新宁邸，世事浑如翻掌异。
马江潮入大王风，旗山云作真人气。
我子风流世所知，南瞻天阙更驱驰。
九死不回归国意，百年重见中兴时。
登山临水车尘绝，海水天风恨离别。
飞飞征雁五溪云，行行立马三（一作吴）山月。
离亭尊酒白云飞，送子终宵露（一作泪）满衣。
哑哑乌啼飞上屋，参横斗转星河稀。
附：《国朝松江诗钞》录蒋平阶《寄王玠右名世兼问韩闵二子》云：「连舆高谢五湖东，别恨年年寄塞鸿。世上几逢青眼客，吾曹应乏黑头公。饭牛夜度柴桑月，听鹤秋高薜荔风。犹有鹿门宾主在，不妨踪迹且飘蓬。」《支机集》蒋平阶《小重山》云：「忆别吴宫年又年。雁来音信断，梦空还。孤舟江上客衣单。中宵立，斜月照刀环。　　晓镜掩屏山。几回青眼倦，不堪看。强开愁黛为谁欢。伤情切，红雨洒江天。」

故宫行
朝登建康城，暮宿丹阳道。
黄尘落日大江流，紫陌微寒故宫草。
故宫烟雨动新愁，华屋参差成古邱。
当时罗绮三千户（一作树），何处莺花十二楼。
六代繁华如在眼，真龙不动河山转。
春光缥缈景阳宫，月色徘徊芳乐苑。
细雨深宫花落迟，轻风合殿香飘远。
花香十里到平康，莫愁歌舞冶游郎。
侠少尽骑青络马，交游争繄紫罗囊。
鸳鸯两两芙蓉沼，鹦鹉双双玳瑁梁。
一朝景物如反掌，富贵风流竟长往。
玄武池边暮雨来，朱雀门前春草长。
美女琵琶塞上行，绮构云连空复情。
行人夜雨乌衣巷，归雁秋风白下城。
登临千载空回首，陈井梁宫竟谁有。
游鹿争衔上苑花，流莺自啭台城柳。
台城下接孝陵西，无限枝头乌夜啼。
杨花风起过江去，薄暮如烟满大堤。

送伟南南行兼讯王玠右
壮士赋无衣，孤舟入翠微。
南风渡南海，帆上白云飞。
吴淞（一作松）江上浪花白，故人分手泪沾臆。
海天飞尽故乡云，惟见蛟关暮山碧。
去入长空疾似无，平津东阁紫云扶。
策马争看红靺鞈，驾舟欲钓紫珊瑚。
羡尔千金生意气，芙蓉阙下空群骥。
赤城梁外见王生，幸君道复殷勤意。
附：《国朝松江诗钞》录王光承《家君挂冠避地董村剡东之僻者也侍行》云：「此地称奇僻，缘崖上碧空。弟兄千里外，父子万山中。野店龙王井，深林虎伥风。家君偏啸傲，不肯泣途穷。」

长歌
我欲登天云盘盘，我欲御风无羽翰。
我欲陟山泥洹洹（一作丸丸），我欲涉江忧天寒。
琼弁玉蕤佩珊珊，蕙桡桂棹（一作楫）凌迥澜。
泽中何有多红兰，天风日暮徒盘桓。
芳草盈箧（一作筐）怀所欢，美人何在青云端。
衣玄绡衣（一作兮）冠玉冠，明珰垂絓乘六鸾。
欲往从之道路难，相思双泪流轻纨。
佳殽旨酒不能餐，瑶琴一曲风中弹。
风急弦绝摧心肝，月明星稀斗阑干。

题曹溪草堂壁
昆山之阳谷水阴，其中青翠深沉沉。
美人结庐在何许，松花濛濛翠微雨。
曹溪九折抱烟扉，草堂天半白云飞。
挟策尽为门下士，登坛半是里中儿。
风尘四海事戎马，角弓宝剑珊瑚把（一作弝）。
新堤桃李争春风，连钱骏马桃花红。
江头义师黄石法，门前健儿水犀甲。
壮游不让五陵豪，酒酣却笑三河侠。
谁知顷刻云雨翻，死生漂泊烟波间。
旧时部曲尊前散，昔日烟花梦里攀。
沈沙一死千虹气，遗恨哀哀蓼莪废。
何地重开北海樽，无人更洒西州泪。
珠履三千食客稀，玉盘十二齐盟悔。
我今亡命沧海（一作江）游，何年佩刀成报仇。
惟有园中双白雀，日日曹溪沙上啄。
啄鱼不得簌簌飞，飞入园中啄红药。
附：《闺秀诗话》录夏淑吉《二月雨雪同静维昭南栖止曹溪忽得疁城家信即事感怀兼寄再生》云：「尺素频传慰草莱，谢庭非复旧池台。彤云未许蛟龙奋，琪树宁辞鸾鹤来。黄竹歌声遥彷佛，玉壶风色好徘徊。梅花深处无人到，脉脉心期更几回。」《国朝名媛诗绣针》录夏惠吉《二月雨雪同静维栖止曹溪并美南姊作》云：「天涯风雨雁飞鸣，雨雪相依倍有情。点点远山寒玉映，层层深树夜珠明。论心此日叹方洽，惜别他时感又生。便欲随君愁未得，梅花香梦隔蓬瀛。」

霸图
清角一声秋色里，玄霜白荻将军垒。
红旗半掩辕门紫，落口馀皇（一作黄）鼓不起。
英雄霸图今已矣，醉携吴钩为君死。

翠华篇（此追纪圣安皇帝北狩作也）
胡马如云动地来，御舟太液采莲回。
玉腕蛾眉迟不动，金鞭铁骑暗相摧。
九门龙马（一作驷）夜衔勒，鱼钥沈沈净（一作静）如拭。
平旦千官上殿来，螭头羽扇无消息。
白鹭洲边驻䌽旌，鸾舆已幸靖南营。
胡姬吹笛眠金殿，汉将降戎到石城。
紫骝十万胡儿猎，孝陵草木青烟歇。
芳乐苑中啼鸟稀，景阳宫外行人绝。
绿沉重甲右贤王，将军匹马来相当。
独垒天清（一作青）江月白，孤城战苦阵云黄。
乌啼城头风簌簌，八千子弟帐下哭。
君王衔璧出辕门，落日悲风满姑孰。
鲜卑黄须奏凯归，乌丸朱组受降回。
秦淮渡头父老泣，阁道车中帝子悲。
殿前匍匐三顿首，明驼快马追风走（一作手）。
两行红粉旧宫人，健儿折尽台城柳。
一辆轺车翠华北，黄河东流声淅淅。
愁绝风尘（一作云）不敢言，江南天子黄龙客。
汉宫佳丽抱琵琶，皓齿红颜塞上沙。
最怜齐殿金莲步，恨杀陈宫玉树花。
桑田碧海须臾改，歌舞流光不相待。
梦到当年罗绮场，钟山半落斜阳外。

芦花篇
去时芦叶碧如染，归时芦花满江转。
乱逐轻风薄暮飞，细飘曲水凌波浅。
颇类潇湘放逐臣，翻似江湖羁旅人。
王孙东去愁（一作怨）芳草，公子西归采白蘋。
当年罗绮秋光冷，一声芳（一作芦）管江天静。
到此风尘客子心，空留霜月芦花影。
雁声嘹唳寒江白。
渔舟古渡吹横笛。
乌啼月落泪（一作霜）满衣，秋水连天独归客。

明妃篇（一作曲）
红粉三千貌不同，倾城不买画图工。
夜夜秋光长信殿，年年春色未央宫。
忽闻诏选赐匈奴，绝代良家请嫁胡。
锦袖乍娇红靺鞈，金井长辞玉辘轳。
如花慷慨违金阙，紫台薄命音尘绝。
环佩朝辞汉殿云，氍毹夜舞交河雪。
宝马行行归朔漠，酒酣还奏宫中乐。
单于帐里月华高，燕支山下花光薄。
银筝锦拍按琵琶，一代红颜绝塞沙。
待生青冢愁中草，始信（一作忆）昭阳梦里花。

雪后怀后张子韶
犹忆去年大会时，雪花纷纷飞满席。
夜半狂呼白玉卮，酒酣醉倚黄金勒。
当墟对酌睨文君，露顶沉杯呼阮籍。
谁知三月春风寒，依然五夜瑶华白。
当年结客少年场，尽是穷途行路客。
黄云片片轩辕台，琼树枝枝长安陌。
华堂空馀丝竹音，云山不辨风尘色。
有客孤灯迥自怜，敝裘百结无人识。
梅花未落玉除寒，柳絮深飞珠帘隔。
为问他年桂树枝，顾王二子尝（一作长）相忆。

北风行
北风萧萧天地动，阊阖不开云欲冻。
千里空来蜀国魂，孤臣独有苍梧痛。
鼎湖不见飞苍龙，阿阁何时栖赤凤。
鳷鹊灰沉碧瓦寒，芙蓉尘满金铺重。
忽闻殿上大长秋，云是先朝老供奉。
紫衣两袖泪痕斑，奉诏新陵望祭还。
去年今日香烟合，此地他乡玉碗残。
邸地洛阳新俎豆，陵园天寿仅云山。
锦袍灼烁君王语，麦饭凄凉帝子颜。
万年枝上春何处，三云殿前夜未阑。
忆昔群臣齐上殿，稽首称觞赐华宴。
至今蔓草委金根，空馀明月迟芳甸。
西陵盛姬魂已寒，南浦湘君泪如霰。
萧条陵树落空岩，惨淡宫花闭深院。
百官俯首尽伤心，万姓深山齐掩面。
呜呼，兰膏桂火何氤氲，石城高映流层云。
元戎谁度黄河曲，前驱不合渔阳军。
独望新陵一抔土，犹留宿草双龙文。
故国临风吹霜雪，当年薄海歌南薰。
回首燕山旧宫阙，先皇十载独殷勤。

放歌赠吴锦雯兼讯武林诸同志
天风一吹海波立，钱塘东去锦湍急。
片片春帆细雨中，西泠晓发西兴入。
忆昔当年游武林，布帆丝缆清江深。
画船箫鼓卧凉月，朱楼烟雾生秋阴。
此时年才五六许，但觅梨栗未解语。
便知天下有吴生，西陵花月风骚主。
先公风表汉三君，珠履三千昼扫门。
逢人便下南州榻，满座还开北海樽。
吴生此时席中见，十载神交空半面。
援笔千言凌紫霞，元龙湖海人人羡。
那知一别三年来，阊阖不开（一作知）生尘埃。
荆榛古殿铜驼卧，弓剑荒陵金雁哀。
抱石千秋葬鱼腹，王裒泣血羊昙哭。
屠箫犹解问夷门，衣冠半已（一作亡）更胡（一作戎）服。
风尘相遇客为家，齐拂双龙剑上花。
埋名同隐屠羊肆，忍死须臾博浪沙（一本无此二句）。
华堂明烛良宵会，金樽斗酒离人醉。
醉里论心敢放歌，梦中分手还流泪。
几回凭吊旧山河，形胜萧条可奈何。
伍胥祠前暮潮满，苏小墓边秋（一作春）草多。
呜呼，陆郎玉树埋黄土，小陆风流隐屠贾。
柴生卖药不二价，徐子披裘鬻五羖。
君归有语幸相传，忘忧长向酒家眠。
今年白社相招处，回首黄垆竟惘然。
悲歌却话先朝事，抗眉休负生平志。
乘风一寻仓海君，归来访汝吴门市。

细林野哭
细林山上夜乌啼，细林山下秋草齐。
有客扁舟不系缆，乘风直下松江（一作城）西。
却忆当年细林客，孟公四海文章伯。
昔日曾来访白云，落叶满山寻不得。
始知孟公湖海人，荒台古月水粼粼。
相逢对（一作相）哭天下事，酒酣睥睨意气亲。
去岁平陵鼓声死，与公同渡吴江水。
今年梦断九峰云，旌旗犹映暮山紫。
潇洒秦庭泪已挥，髣髴聊城矢更（一作已）飞。
黄鹄欲举六翮折，茫茫四海将安归。
天地跼蹐日月促，气如长虹葬鱼腹。
肠断当年国士恩，剪纸招魂为公哭。
烈皇乘云御六龙，攀髯控驭先文忠。
君臣地下会相见，泪洒阊阖生悲风。
我欲归来振（一作生）羽翼，谁知一举入罗弋。
家世堪怜赵氏孤，到今竟作田横客。
呜呼，抚膺一声江云开，身在罗网且莫哀。
公乎公乎为我筑室傍夜台，霜寒月苦行当来。

吴江野哭
江南三月莺花娇，东风系缆垂虹桥。
美人意气埋尘雾，门前枯柳风萧萧。
有客扁舟泪成血，三千珠履音尘绝。
晓气平连震泽云，春风吹落吴江月。
平陵一曲声杳然，灵旗惨淡归荒烟。
茫茫沧海填精卫，寂寂空山哭杜鹃。
梦中细语曾闻得，苍黄不辨公（一作分）颜色。
江上非无吊屈人，座中犹是悲田客。
感激当年授命时，哭公清夜畏人知。
空闻蔡琰犹堪赎，便作侯芭不敢辞。
相将洒泪衔黄土，筑公虚冢青松路。
年年同祭伍胥祠，人人不上要离墓。
附：吴易《吴长兴伯集》《浪淘沙·临刑绝命》云：「落魄少年场，说霸论王，金鞭玉辔拂垂杨。剑客屠沽连骑去，唤取红妆。　　歌笑酒垆旁，筑击高阳，弯弓醉里射天狼。瞥眼神州何处在，半枕黄粱。」「成败判英雄，史笔朦胧。兴吴霸越事匆匆。画墨凌烟能几个，人虎人龙。　　双鬓酒杯中，身世萍蓬。半窗斜月透西风。梦里邯郸还说梦，蓦地晨钟。」

咏怀诗六首

其一
白云流其辉，丰草重华滋。
申椒挺葳蕤，杂之以箓葹。
日月去如流，秋霜来悴之。
嗟哉薰与莸，摇落同一时。
孤生岑上竹，峭茜不改移。
荣华难自保，欲语将诉谁。
西山有薇蕨，聊以慰我饥。

其二
季秋天气肃，凝霜团百草。
流飙动危阁，殷忧自悄悄。
飞甍十二衢，徘徊明月皎。
芳草盈衣裾，佳人在远道。
纵横露华白，浮云漫浩浩。
中夜起彷徨，繁辞焉所告。

其三
有女江之浔，环佩扬辉光。
托身事君子，猗靡不可忘。
婉娈有馀姿，欢爱结中肠。
浮云从南行，安得反故乡。
君恩勿中绝，憔悴归兰房。
旦旦金石交，何为参与商。
朱火黯不然，踯躅只自伤。

其四
辟公援天纪，王道闇不章。
招摇缮其怒，昴毕扬辉光。
中州袭阳九，江汉陨欃枪。
伊人渺四海，属车皆鹰扬。
三楚忽荡平，辉辉日月昌。
朔风日以厉，徘徊至大梁。
清埃横八极，武威播无疆。
遐荒迪圣德，愿言咏太康。

其五
驱车出北郭，携手城之阴。
徘徊望三楚，萧萧枫树林。
激楚声参差，流飙动远音。
长佩何陆离，湘水清且深。
灵均不可见，偃蹇伤余心。

其六
黄鸟云中飞，翩翩逝安适。
掌中无良弓，谁不羡羽翼。
鹰隼在其下，竹实不遑食。
踟蹰旷野间，安得枳与棘。
四顾有罻罗，悲鸣复何益。
盛衰同一时，抚心长脉脉。

李都尉从军
踟蹰与君别，携手城之阴。
黄云日暮起，游子悲我心。
流泉清在山，鸣鸟声在林。
别离怨明月，美酒与子斟。
伫立忽万里，天涯泪沾襟。

班婕妤团扇
陶陶忽孟夏，剪我齐纨缕。
团团满明月，画作双凤舞。
彩色天下重，方新岂即故。
窃恐西风来，历历吹庭树。
君恩未及终，弃捐勿复举。

曹子桓游宴
高楼良燕会，容与步兰坂。
凉风拂芙蓉，天气忽已晚。
明月流清光，芳蕙滋九畹。
车骑纷杂沓，香崖恣游览。
中夜美人至，华堂发丝管。
激楚声参差，流觞清以缓。
四座列群贤，飞阁貂蝉满。
携手复遨游，犹恨良宵短。

曹子建赠友
元冈生宝玉，大海出明珠。
君王开八纮，卓荦多英儒。
寒霜飘翠阁，秋风动玉除。
振衣起行游，驾我杂采车。
逍遥上冰井，芳草盈衣裾。
将以遗所思，日暮还踟蹰。
天气飞丹霞，夜色临清渠。
佳人殊未至，感叹独嗟吁。
信哉延陵氏，宝剑遗邱墟。
君子明大节，亲交义岂渝。

刘公干感遇
冉冉孤生桐，结根太华侧。
太华嘉树繁，孤松少颜色。
生本疏直姿，叨厕清华掖。
彩色君所重，敢不修羽翼。
翠盖时追随，华榱侍宾客。
敢以萤火光，缀君鸾凤翮。

王仲宣怀德
有汉在叔叶，戈戟指天京。
秣马辞故乡，中心何茕茕。
殽函满蒿莱，举目渺纵横。
放舟泾渭间，平莽见孤城。
但闻狐与鸟，悄然客子情。
日落关河静，独坐泪空零。
流离别十载，幸遇海内平。
不意九渊下，耿耿日月明。
冰井从羽盖，铜雀飘华缨。
君子绥福履，深恩难为明。
愿守元公烈，千载垂隆声。

嵇叔夜言志
曰余厌尘网，振衣潜羽仪。
卓荦惊古人，灼灼扬高姿。
远眺八纮外，陵景希清夷。
灵凤矫羽翼，飘然云际飞。
朝餐若木华，夜饮苍渊池。
悠悠庄周子，方能悟无为。
爰居飨钟鼓，徒令达者嗤。
长啸倚天表，采药南山陲。

阮嗣宗咏怀
江汉有飞鸾，上下秋云际。
朝吐金玉音，夜饮沆瀣气。
乘霞忽变化，漭瀁廓天地。
光耀谁能希，飘飘自摇曳。
鸣鸠宛其羽，谁识翰天意。

陆士衡羁臣
君王德孔懋，珩黻荣贱躯。
关河阻亲故，昆友天一隅。
夜与明月侣，朝暨貂蝉俱。
鸡鸣河梁上，飞鹤临清渠。
绸缪在京洛，缱绻岁月纡。
逍遥伊水间，閒步聊与娱。
寒烟凌衰草，秋风吹枯株。
孤雁飞且鸣，令我怀南区。
踯躅良自悲，愿垂双锦鱼。

张茂先离情
幽兰入秋景，宛转帘栊间。
良夜抚参差，微风动疏弦。
流萤熠耀飞，夜阑明月悬。
伊威鸣飞栋，蟋蟀响疏帘。
长叹归空房，朱灯黯不然。
何时生羽翮，奋飞翔君前。

潘安仁悼亡
青阳忽如驰，白日复秋色。
佳人永不见，悲哉无终极。
疏帷（一作繐）何凄清，松柏气萧瑟。
日暮寒云浮，音徽何寂寂。
月明绮疏外，秋蝉鸣寒陌。
蕙质如可想，彷佛兰房侧。
合欢谁同心，忘忧岂萱草。
永怀寄寒夜，冥冥空怀抱。
梦中复黯黯，悲思令人老。
何以慰我心，愁无北海道。
驾言游南山，流悲玄阴杳。
殡室何惨淡，珠玉空缭绕。
萧萧虚空声，令人疑清晓。

左太冲咏史
卓荦多志意，閒居傲古人。
海内阻赤羽，豺虎当路蹲。
指挥失东吴，夷羌咸和驯。
建功大河源，高步卫霍伦。
天步宁且夷，素心聊可申。
太平良足乐，云出东郭门。
振衣数千仞，长啸依青云。

张景阳苦雨
玉露团素节，金风扇商序。
渰渰兴繁云，萧萧动疏雨。
翠茎日夕黄，凉飔中夜举。
美人殊未来，独坐思俦侣。
芳草萎严秋，何以慰羁旅。

刘越石伤乱
金运遘困穷，日月逢薄蚀。
八垓白日昏，九野黄雾塞。
伊余愧古人，宁敢忘王室。
仲尼明大义，西郊有麟迹。
文成志报仇，素书拜黄石。
臣节生死移，无以见荀息。
玄发会几时，冉冉已改白。
踯躅功名间，大仇何时克。
浮云从风移，伏枕泪沾臆。
戚戚怀百忧，哲人贵努力。
时哉会有期，百年去如客。

卢伯源赠友
梁栋无弱才，岩廊重明哲。
髦士怀功名，君子守名实。
幸托姻媾亲，才以明德显。
辽阔非一朝，中心谁能展。
绸缪俦伍间，伊余独偃蹇。
抗怀思古人，遐风渺以缅。
鲁连辞执圭，干木弃轩冕。
大道在履夷，何为贵行险。
尝怀歧路悲，更叹素丝染。
谁能□其情，匪石不可转。
愿守樊侯言，刚柔得所遣。

郭景纯游仙
云海多沆瀣，阆风采神药。
俯首策飞龙，前驱出玄漠。
桂父攀玉华，山图呼碧落。
阊阖流丹霞，轻飙拂琼阁。
三曜访赤松，九转响丹鹤。
餐风汗漫游，蹑景咸池濯。
颜色长不凋，何如守丘壑。

孙兴公杂述
天倪贵无名，抱一修玄赏。
太素役外观，无名贵内朗。
冥鉴生万兆，中机期独往。
道爽骛远求，静观当自养。
扶摇遗世情，津梁释尘网。
寂寂境外妍，囧囧空中响。
栖幽乘月归，矫翮凌风上。
希夷谁能知，玄语非所奖。
循崖庶无缺，正始得所放。
克□超然风，能使身外敞。

许玄度自序
庄周遗外观，聃叟抱中道。
君子清玄思，无名去形兆。
理以御风超，情以排筌晓。
岩阿采三秀，餐之不遑饱。
云槛拂长松，石阶滋碧草。
囧囧凌虚音，长咏商山皓。
曲房丽丹霞，幽棂见青杳。
奄忽旦暮间，揽斤得所宝。
赏心会有期，神虑良可保。
物我无殊观，悠然心终老。

殷仲文兴瞩
清晨出北郭，行歌傲天际。
轻飙激长霞，流泉漱清冽（冽字叶）。
乔柯擢芳蕤，石壁间空翠。
中情不我违，赏心聊可憩。
山表见素阴，林端散明霁。
惠色既娱人，玄风谁能蔽。
我欲从之游，莹此养生气。

谢康乐游山
清晨出行游，层峦蔽烟景。
旭日耀紫林，明霞靓翠岭。
总辔深赏心，杖策造灵境。
石藓碧嶂开，文藻曲波冷。
叶上露已晞，山中光未耿。
鸣鸟巢高柯，哀猿奔枯梗。
金光出林表，锦湍倒岩影。
山阿有芳草，采之不盈秉。
越人声已夷，楚客歌犹郢。
班矿生丰草，文砂没丹井。
曜灵已西驰，纤阿忽东囧。
秀英垂露滋，繁条擢秋颖。
睹此物外游，能不中情迥。
独立返照微，宛转发深省。

陶元亮田居
种菊盈十亩，杖策行东篱。
斗酒良已厚，寸心不可移。
日落南山下，场肃苗已齐。
稚子拾遗穗，欲呼行故迟。
百年行自苦，白首得所期。
曰归东皋去，陌上闻鸣鸡。
人生守太素，戚戚当何为。

谢益寿游览
劳此蟋蟀歌，渺矣庄生驾。
总辔大野间，徙倚随物化。
泂泂寒潭深，落景悟长夜。
秋桂散幽岩，朱兰冠远榭。
百年会有期，临风酌清斝。
走鹿衔刍归，飞鸟日夕下。
朝露何时晞，宿草已凋谢。
尺捶当自知，秉知贵所届。

袁景明从驾
青阳礼新谷，方甸端明禋。
吉蠲告皇祝，纯嘏届清晨。
九斿集凤羽，五辂扬龙文。
翠华凝碧落，文葆遏青云。
焚柴格玄漠，灌郁登青棼。
金龙耀长坂，兰橑映浮鳞。
荐馨动玉律，鼓吹来天神。
朱纮奏太史，康爵陪元臣。
嘉鱼献洛汭，神龟见河滨。
同轸分六隶，抚绩熙五辰。
展歌宣盛德，作颂愧舆人。

湘妃怨
采兰湘之沚，搴蕙澧南浔。
宝瑟托清怨，微风动远音。
蓝田月初落，洞庭云正深。
君王不可见，极目悲余心。

七夕咏牛女
云中望灵匹，迢迢见牛女。
飘然凉风至，河汉共延伫。
汉北有负轭，汉南有投杼。
重闱知夜促，璇室携其侣。
七襄曾无期，报章泪如雨。
欢娱一夕间，乘风且容与。

八月初七夜零雨初霁
秋色凄以厉，芳草颜色变。
浮云从风移，纤阿隐芳甸。
征鸿宾北林，翩翩望归燕。
清光正徘徊，却我齐纨扇。
振衣起行游，游思良可羡。
延眺天四垂，愿假乘风便。

自浦城入越
玉衡指孟冬，既望日月直。
夏子脂归轮，苍茫入乡国。
厥晨云雾合，曀曀不相识。
山鬼隐隐啼，羁魂为恻恻。
怒虎遥岭咷，天风沉沉黑。
俄而气象分，天地寥然砉。
岚颜灭氤氲，深林乱响息。
璀璨失石肤，连岑锦绮织。
紫屑满山琐，绛衣朱点赤。
行行见古寺，残角气萧寂。
荒冷芜殿馀，尘埃招提宅。
苔绿世尊眉，莓青龙象襋。
何乃殷繁地，有此伤心迹。
因知淳朴乡，不崇淫祀饰。
步履尽农桑，陇上青青麦。
丰薪既被野，嘉谷亦露积。
行人嚣往来，遗秉蔑敢穫。
接肩对嬉笑，閒閒顺帝则。
野道方喧喧，云根黯然羃。
瑟瑟烟杳冥，微凉侵舆席。
须臾雨离离，缀石声沥滴。
涧水淙然鸣，俯视见青壁。
触屿悬瀑飞，渺渺日已夕。
雨音亦缓缓，解装憩旅逆。
达曙促行辙，振衣整幽策。
出门未数里，寻烟近登陟。
羁旅寒岭上，下眺万顷白。
或如汪洋波，含崖带天石。
积霙断长冈，皓皓姿千尺。
又如素鸟群，高翔奋众翮。
秋风满空山，天霜叠沙碛。
审视未得真，云涛不可极。
初若在足杪，既乃杳难即。
倏忽白云卷，群峰竞青碧。
爰入仙霞岭，天盘难今昔。
扶服梯以登，舆人纷相谪。
顶足互相承，岩骨痛吾力。
前者惊崔嵬，后者炫幽赜。
岭上修竹饶，仆夫歇青襫。
水饮杂坐卧，抹胫尝啧啧。
既乃归羁舍，衣寝罔底迹。
翼日策疲车，驱驰长路适。
江郎复江女，游子止其轼。
至此枫益繁，照耀明烁的。
回首无闽云，渐作故乡客。

侍伯父茅庵小憩
纷纷十二衢，车马日照地。
术以敝庐超，道由华屋蔽。
寺幽人不知，林端霞若绮。
昔闻慧远游，复此朗公憩。
玉磬从风音，疏钟响云际。
我思天之末，身世良可弃。

孤雁行
孤雁天际飞，哀鸣万里音。
侯氏有佳士，妃我贤女兄。
翡翠垂其肩，珠玉结其襟。
阿弟搴裾泣，送姊出我门。
江波日夜流，令我怀沉沉。
入堂拜舅姑，侯氏称嘉宾。
二载未归宁，俨然抱外孙。
家君婴簪组，将入炎河滨。
阿姊置画舫，送我之虎林。
执手河梁上，酌我温琼樽。
衣以杂䌽衣，从风扬缤纷。
阿母默不语，垂泪沾衣襟。
阿父拜王母，愿儿报主恩。
阿弟拜吾姊，分袂离悲深。
征帆入南去，回首无故人。
爷娘不顾女，但有唤儿音。
寒风正萧条，鸾皇忽已分。
遗孤拊柩泣，阿爷不曾闻。
日月忽如驰，俄顷成三春。
秋高父母归，长叹空江浔。
尚见故时树，不见故时人。
爷娘走入户，高堂无老亲。
拜哭抚灵几，忧来不可任。
孤儿在左右，呼舅何慇慇。
借问姊何在，姊在堂之阴。
膏沐勿复理，镜台遗轻尘。
庭有双鸳鸯，交颈振哀吟。
日暮悲踟蹰，何以慰我心。

吊屈左徒
江汉有美人，泛舟游极浦。
缓歌发清商，萧瑟悲激楚。
药房辛夷室，冥冥湘灵语。
渺渺苍梧间，帝子空延伫。
弦绝响更悲，曲罢泪如雨。

题王叔明柴桑图
黄鹤山樵高隐时，丹青寄傲称绝奇。
潇湘烟雨数百幅，后有摩诘前恺之。
曾写南山秋草碧，云是陶潜数亩宅。
薜萝欲卷山中人，长啸云烟翠微客。
秋风飒飒吹柴桑，满山野菊花已黄。
芳草绿滋露犹泫，落木无人古道旁。
当年彭泽作吏者，敝裘载酒行中野。
江州刺史来挽车，车上狂歌揖不下。
东篱醉起返照微，悠然栗里行迹稀。
黄农悲啸亦何补，聊采薇蕨慰我饥。
寥廓千秋一靖节，晋室雄图竟销歇。
祇今江左成龙文，卜历重光启中叶。
君不见纷纷冠盖黄金台，轻车驷马安在哉。
劝君一上麒麟阁，回首拂衣归去来。

送林圣桢茂才之江上
秦淮日暮西风起，片片黄云落江水。
长悬翠幄千门青，半捲红旗万山紫。
林生跃马行江关，自言一见仓海还。
鹔鹴百结出门去，回首大笑无人间。

怀李舒章六首

其一
策马与君别，携手之河梁。
对酒不能饮，道路阻且长。
驱驰至京邑，日月黯不章。
大河未入海，日暮徒汤汤。
伊人在远道，中夜独彷徨。

其二
彷徨复何益，相去天一方。
引领不可见，抚心徒自伤。
涉江匏叶苦，芳草不盈筐。
中途有废辙，欲驾阻高冈。
昔为胶与漆，今为参与商。

其三
参商犹可望，远道徒相思。
悲风日萧条，游子行何之。
白日匿西山，夙暮不可知。
浮云出修坂，余心尝参差。

其四
参差抚鸣琴，飞鸟不遑下。
鸣鹿求友声，衔草在中野。
落木凄寒蝉，中林有野马。
弦促知心悲，余怀谁能写。
三叹知者稀，之子敦大雅。

其五
大雅无其伦，天命不我佑。
豺虎当天衢，孤魂寄灵柩。
没者不能追，存者长自守。
夜半寒无衣，露宿在中霤。
人非金石固，安得长不朽。
大道不终弃，君子良邂逅。

其六
邂逅在万里，羌胡与之俱。
生平号任侠，寥廓天地殊。
征鸿归自北，寄尔尺素书。
之子当自勉，毋乃守区区。
丈夫明大节，敦信义岂渝。

江南曲
朝登白下城，暮宿丹阳道。
长江东去沧海流，遥看千里清光早。
金陵景色帝王州，烟雨繁华天际留。
珠帘按舞三千户，红粉娇歌十二楼。
处处澄波碧如练，蘼芜濯濯生芳甸。
琐闱香雾影婵娟，锦幌轻霞气葱茜。
香雾轻霞望不迷，狭邪夹道向金堤。
南楼箫鼓声方彻，北里笙簧响乍低。
南楼北里飞甍满，长佩高冠何纂纂。
双双尽抱宝雕弓，两两皆吹碧玉管。
玉管雕弓金市头，二十重封不解愁。
越客璇题开蹴鞠，吴姬翠帐弹箜篌。
越客吴姬尽容冶，筵前戏抱当垆者。
秋风宛转鹔鹴裘，朝云照耀鸳鸯瓦。
云开风转艳阳年，歌舞高台兴杳然。
公子豹韬金屈戌，美人蝉鬓铁连钱。
屈戌连钱自明媚，酒酣时笑荆卿事。
佩中玉璜戴烛名，剑上龙文辟邪字。
其间豪侠妙入神，呼卢击博称奇人。
阖闾墓上生碧草，鸱夷江上浮青蘋。
须臾日暮秋风起，高山巍巍水瀰沵。
吴宫花草安在哉，河转参横独徙倚。

上巳篇
阳春烟雨曲江波，垂柳依依芳草多。
少年云暗青骢马，美女风轻白纻歌。
芍药随风红荡漾，翠阁青楼自相向。
金缀张家翡翠钩，绣成杨氏鸳鸯帐。
翩翩公子黄貂裘，生年二十富平侯。
五陵侠客来金市，六郡名娼满画楼。
夕阳一半横塘路，娟娟杨柳春云暮。
漫折红兰新月生，轻挥团扇清风度。
谁家少女酒垆头，日暮东风不解愁。
今夜且须归去好，明朝仍上木兰舟。

邯郸宫人怨
邯郸陌上暗香春，桃柳依依欲向人。
五湖公子游侠士，听得新筝缓缓意。
孤灯黯淡疏弦断，知心明月怜相看。
筝中自言少小时，五岁娇歌古别离。
六岁便知学歌舞，独向春风垂杨处。
七岁自名为小香，閒閒斗草不成妆。
青年十二抱琵琶，背立秋千步落花。
十五父母携入秦，门前车马纷粼粼。
秦王选女特召见，承恩屡上明光殿。
万户椒泥琼璧门，千宫绮席青珠阍。
依依玉枕缀珊瑚，罗袂难胜白雪肤。
临风一调凉州曲，欬唾层霄飞珠玉。
日日频劳香辇寻，娇绪不持凉夜心。
独倚秋月翠袖削，持花每欲君王著。
恩情直胜赵飞燕，兄弟封侯谁不羡。
宫车忽然从九龙，泣对春光烟雾中。
元子嗣位加玄服，奉诏宫人归厥族。
蛾眉悲结共三千，胡琴一曲天黯然。
小香含泪出宫来，凉云淡淡长悲哉。
凌波欲度河无梁，归拜父母欲断肠。
兄弟爵禄皆被收，黄金散去失貂裘。
昔时无功承主恩，今日零落嫁东村。
东村夫婿轻薄儿，一去远近不复知。
抱筝对月月光薄，子夜相思梦长乐。
嗟余兰蕙香香草，衰入西风勿复道。
渐渐红颜欲白首，百年荣盛讵可守。
始知以色事他人，随风开落谁能久。

与王大后张泛舟华亭谷
横江急棹秋始波，清霜乍下丹林多。
王郎拔剑为我歌，携酒同醉金叵罗。
连天芳草碧云过，此去扁舟到五湖。
冰丝鲙鱼银错落，四顾无人秋寂寞。
锦帆直挂波涛作，碧空远映琉璃壑。
新绿芙蓉光濯濯，临风欲采不盈握。
余为龙兮子为云，欲叩天门白玉阍。
辽辽虎豹当路蹲，中心郁结谁能陈。
海内磊落无其伦，何时识尽非常人。

送客游闽
生年十四与君游，长嘶塞马胡风秋。
高冠长佩青丝骑，金鞍银铠黄貂裘。
大野踟蹰将别君，君从此去之东瓯。
轻舠一入胥江去，胥江风雨神灵愁。
舟子理楫张锦帆，秋声一起空翠浮。
蛟龙窟隐深百尺，远烟翠微不相识。
山鬼含笑苍山阿，冯夷击鼓波涛黑。
青莲万顷金沙湍，惟见山光与水色。
昔时汉代横戈士，楼船十万止于此。
金钲贲鼓安在哉，草衰木落江之沚。
昨夜西风阊阖开，微雨凄凄水瀰沵。
寒霜夜结沾人裳，孤猿长啸远山起。
行行树杪多白云，秋鸟参差不可闻。
八溪五岭风俗异，滩水上下天地昏。
君不见当时丰城剑，于今千载蟠延津。
何不取之为佩刀，错以珠环挥浮云。
南海风清藏瑰奇，火齐木难珊瑚枝。
寄语三山诸君子，道路遥远渺难期。
归来寒风已觱发，君今且尽杯中物。
道中为问羊裘人，人情黑白谁能说。

采莲曲
江南儿女好容与，莲舟荡漾隔花语。
□□为采同心枝，青蛾素腕知侬许。
长相思，暮俦侣。
巫山云，巴山雨。
沙鸥集，轻风举，乘月归来歌白纻。

观涛
大海出没波滔滔，鱼龙衔日百丈高。
倏忽苍茫天地合，咫尺不辨神灵号。
江中小艇不敢渡，浮云漠漠隔江树。
海女霓旌乍有无，雷鼓填填屏翳怒。
灵□冥戛青濛濛，虚无四面浮芙蓉。
丹枫叶落碧波冷，一上一下声淙淙。
须臾风起水势作，天门乍开秋不落。
江妃歌舞流佩音，金河锦湍光灼烁。
登高极望高翠迷，皓然潋滟长天低。
涵虚万顷皆一色，水面隐隐鲛人啼。
其中深浅不可测，秋山远映岚光白。
龙鳞半挂倒青波，泼泼鲤鱼尾三尺。
呜呼，此水乃自沧溟来，长江如练浮天垓。
雪花片片流不尽，北风直到天津台。

杜鹃行
西川有鸟名杜鹃，蜀山天子声相连。
呜呼三万六千岁，君臣旧礼谁能宣。
一身羁旅愁满眼，容颜憔悴呼苍天。
悲鸣未终口流血，惨淡游魂窜其穴。
苍鼠相攫古瓦间，愁虎啼呼风觱发。
当年高坐深宫中，左右红颜共蹀躞。
至今寥落人世殊，毛长羽短徒区区。
金支翠旗嗟已矣，望帝魂归今有无。

哀燕京
太行山头风霾黑，倏忽便至长安陌。
九门鱼钥光沉沉，谏草犹说咸阳贼。
圣人痛哭有谁知，但言相国休沐时。
羽林万骑不授甲，金门待诏惟赋诗。
一出乾清翠华列，仰视欃枪大如月。
欲出不得天地昏，都城片片如冰裂。
六军解甲皆望风，御柳参差血染红。
宫车不出长已矣，更闻痛哭坤宁宫。
左右苍茫不相语，建章明光豺狼处。
夫人九嫔纠纷纭，踯躅永巷泪如雨。
当年赫赫长歌呼，今日俯首称老奴。
但道我得生处乐，操箕典谒奈若何。
御院老乌飞簌簌，夜半长鸣上人屋。
妻妾向人歌云和，俯首含悲不敢哭。
呼卢击博凤凰楼，白日阴阴天气秋。
青燐满地新鬼啸，长空惨惨神灵愁。
内府白金红标记，铤上犹存永乐字。
王孙自窜荆棘中，见人不敢言名氏。
呜呼，北平王气尽诸陵，牧羊其上草不生。
风云江上钟山气，夜看牛斗伫中兴。

野哭
大河汤汤秦晋来，荒荒百里见孤骸。
青犊长驱涿鹿塞，狼烟竟上黄金台。
驷马骙骙车业业，日高鹅鹳不成列。
北国遥开雍畤云，西风吹落燕山月。
玄黄不辨天地间，虎豹辽辽蹲九关。
鸾辂凄凉归便殿，龙髯奄忽堕西山。
庚庚旦旦十七祀，郊坛翼翼今已矣。
六宫痛哭□元妃，长秋惨淡归皇嗣。
其时死者曾几人，匍匐但称归顺臣。
旌旄谁是田横客，冠盖无非项伯伦。
惟有先朝一杜宇，啼入东华门上树。
望帝望帝何不归，千古君臣仅如许。

题五贤祠
安昌千嶂合，绵亘复嵯峨。
高峰隐云际，日炤涧生波。
驾言往东隅，祠宇倚山阿。
青池映绿草，峭阁响鸣珂。
肃肃瞻遗象，徘徊起啸歌。
巍兹五君子，讲学潜幽坡。
依师被谗逐，亮节不改初。
苾芬永怀报，济济士民和。
山川自今古，大道长不磨。
出处：崇祯《长乐县志》卷五〈祀典志}









词


江城子·病起春尽

一帘病枕五更钟，晓云空，卷残红。
无情春色，去矣几时逢？
添我几行清泪也，留不住，苦匆匆。

楚宫吴苑草茸茸，恋芳丛，绕游蜂。
料得来年，相见画屏中。
人自伤心花自笑，凭燕子，驾东风。

忆王孙

珠帘斜捲翠鬟垂。
晓月重楼人未归。
细按红牙懒画眉。
影徘徊。
一种东风几样吹。
按：整理自《古今图书集成》闺媛总部

浣溪沙
柳色深深听晓莺，玉阑愁倚梦分明，閒花斜落小钗横。

蝴蝶前生原夜合，杨花身后化浮萍，东风轻薄误多情。

浣溪沙
剪剪猩狨试晚霞，斜风轻送七香车，倚阑低亸鬓云斜。

难道郎心风外絮，可怜妾命梦中花，月华流恨到天涯。

采桑子
片风丝雨笼烟絮，玉点香毬。
玉点香毬，尽日东风不满楼。

暗将亡国伤心事，诉与东流。
诉与东流，万里长江一带愁。

卜算子　断肠
秋色到空闺，夜扫梧（一作疏）桐叶。
谁料同心结不成，翻就相思结。

十二玉栏干，风动（一作影，一作有）灯明灭。
立尽黄昏泪几行，一片鸦啼月。
【评注】《倚声初集》：王士禛云：寓意即工自是再来人。

忆秦娥　怀远
伤离别，相思又值清明节。
清明节，蓟门衰草，汉宫红叶。

愁怀万种凭谁说，边鸿不到音书绝。
音书绝，长安何处，晚山重叠。

清平乐
盈盈花落，无奈东风恶。
泪滴花魂花命薄，颇似愁人漂泊。

珠帘半捲窗开，惜花懒傍妆台。
梦到画桥深处，黄莺唤得春来。

喜迁莺　暮雨南怀
登楼望，露华新，满目尽风尘。
莺花无主不胜春，偏逐断肠人。

郎未来，侬未去，独倚雕栏无语。
泪珠滴滴对银釭，化作今宵雨。

喜迁莺　秋恨
黄昏月，五更风，一点落花红。
和烟和草月胧胧（一作朦胧），泪雨滴梧桐。

露华深，罗被冷，疑是郎来惊醒。
淩波几步下回廊，月破风帘影。

秋波媚　夜泛
急棹孤舟弄晚晴，漠漠柳烟轻。
相思半枕，天涯梦绕，依旧愁城。

思量往事难回首，重到不胜情。
新愁满地，荷香十里，明月三更。

柳梢青　江泊怀漱广
玉人天际最堪怜，月色上花枝。
暝宿吴江，风灯零乱，一晌相思。

天涯何日归期，想携手清光旧时。
立尽黄昏，乱鸦啼处，此恨谁知。

西江月　春日
烟柳斜风晓梦，轻花过雨春阴。
无聊无赖到而今。
又是一番花信。

枝上流莺袅袅，天涯芳草深深。
踏青何处散春心。
拾得半天愁闷。

西江月　写怀
紫燕来时春遍，黄鹂啼处烟多。
过期不至奈愁何。
细雨斜风古渡。

离恨夜来寂寞，归期春去蹉跎。
盈盈江口望烟波。
枉是朝朝暮暮。

醉花阴　寓怨
年年风色真难买，闻道春如海。
几度误佳期，独倚阑干，错把相思害。

柳绵枝上风尘债，乱点幽兰外。
翻解误红颜，自捲珠帘，日日盈盈待。

醉花阴　柳
片雨弄愁愁未了，柳眼窥春早。
深处未莺来，弱影丝丝，翠入晴江小。

鹅黄半却烟光晓，剪出东风巧。
借问马头人，长短亭前，留得青多少。

寻芳草　别恨
几阵（一作树）杜鹃啼，却在那、杏花深处。
小禽儿、唤得人归去。
唤不得、愁归去。

离别又春深，最恨也、多情飞絮。
恨柳丝、系得离（一作人）愁住。
系不得、离（一作愁）人住。

望江南
江上望，郎在木兰舟。
远水孤帆天漠漠，斜风急雨水悠悠。
归去不胜愁。

期已过，不见暮帆收。
寂寞孤灯寒枕簟，徘徊残月挂帘钩。
肠断五更头。

瑞鹧鸪
断肠春信自年年，烟雾珠帘掩翠钿。
红滴杜雕花下雨，绿回杨柳院中烟。

重重春恨凭谁说，两两黄鹂唤欲眠。
独有多情明月在，隔墙花影动鞦韆。

鹊桥仙　楼夜
菱花懒对，沈香慵爇，幽恨茫茫千结。
待将一枕化愁肠，却又梦、人间离别。

几番烦恼，一天愁闷，半雨半晴时节。
猛然听得杜鹃啼，又早是、一轮残月。

一斛珠　新月
暮蝉啼后，阑（一作栏）干独倚芙蓉扣，丁丁滴滴添铜漏。
万里云轻，一点清（一作风）光逗。

天涯人远愁时候，乍晴乍雨催人瘦，新愁不许春山斗。
酒醒荷香，昨夜相思透。

踏莎行
弹罢银筝，吹残玉管，梦中时有人儿唤。
春山点额翠朦胧，秋波入鬓云零乱。

语燕春帘，啼莺晓岸，登楼百遍肠千断。
泪珠滴上绛纱衣，待郎相见还相看。

虞美人　风情
花枝不动流莺语，寂寂春如许。
阑干十二月朦朦，凌波袜窄绣鞋弓，梦魂中。

朝霞忽照纱窗上，人起青绡帐。
送君还过画栏东，落花如雨一池红，五更风。

一剪梅　春日

昨夜花开第几枝。
还是东风，燕子来时。
南云毕竟几时还。
独倚阑干，红雨丝丝。

采绿人归有所思。
何事分飞，梦到还迟。
含情无绪咏春愁。
调得新声，恐被莺知。

一剪梅

黄鹂啼处绿阴遮。
红杏枝斜，碧柳枝斜。
和风和月梦魂赊。
风乱杨花，月乱梨花。

春风漂泊梦为家。
花也天涯，人也天涯。
花光人面绿窗纱。
红是桃花，瘦是梅花。

一剪梅　咏柳
无限伤心夕照中。
故国凄凉，剩粉馀红。
金沟御水自（一作日）西东。
昨岁陈宫，今岁隋宫。

往事思量一饷（一作晌）空。
飞絮无情，依旧烟笼。
长条短叶翠濛濛。
才过西风，又过东风。

鹊踏枝　春闺
珠帘小妇盈盈坐，不到春深，不解相思苦。
独倚玉阑斜欲语，梨花几阵黄昏雨。

听宛转声声杜宇，回首销魂，无计教春住（一作去）。
忆得旧年郎去路，连天芳草斜阳渡。

两同心　有梦
梦到扬州，依然南浦。
绮罗如梦锦如尘，香车宝马知何处。
翠烟笼，十里隋堤，茫茫飞絮。

举目魂销肠断，春光如许。
琼花消息竟飘零，荒台古苑春无主。
想莺花，十二楼前，迷离烟雨。

天仙子　春情
紫玉辘轳青锦索。
金井梧桐寒寂寞。
霜鞯马上冶游郎，花下约。
灯前诺。
人在画楼搴翠幕。

无奈愁人春梦恶。
泪点罗衫春袖薄。
一江烟草乱相思，当初错。
而今莫。
雁又不来花又落。

千秋岁　忆旧
几番薄倖。
无限伤心景。
眉前事，心头病。
残灯馀一点，恰把罗衣整。
窗棂外，一枝带雨梨花影。

独步东风静。
访当时花径。
寒悄悄，花光净。
人去多时也，往事犹堪省。
飘红泪，银釭露满鞦韆冷。

婆罗门引　春尽夜
晚鸦飞去，一枝花影送黄昏。
春归不阻重门。
辞却江南三月，何处梦堪温。
更阶前新绿，空锁芳尘。

随（一作摇）风曳云。
不须兰棹朱轮。
只有梧桐枝上，留得三分。
多情皓魄，恐明宵、还照旧钗痕。
登楼望、柳外销魂。

洞仙歌　江都恨
珠帘乍捲，漏春光一半。
二十四桥，烟花恨满。
久伤心故国，鸿雁来稀，吴江畔。
古艳阳，琼花观。
望隋堤一抹，杨柳依依，明月迢迢隔河汉。
露满玉衣秋，夜漏沉沉，催刀尺，伤心肠断。
泪滴金壶红粉怨。
偶一梦，到南朝，乱敲银蒜。

鱼游春水　春暮
离愁心上住，捲尽重帘推不去。
帘前青草，又送一番愁句（一作绪）。
凤楼人远箫如梦，鸳枕（一作锦）诗成机不语。
两地相思，半林烟树。

犹忆那回去路，暗浴双鸥催晚渡。
天涯几度书回，又逢春暮。
流莺已为啼鹃妒，蝴蝶更禁丝雨误。
十二时中，情怀无数。

满江红　惆怅
渌水三年，小桥畔、相逢曾赋。
长凝伫、青骢有影，章台无路。
月下凭肩衣尚煖，楼头（一作边）觅约书成蠹。
访城西、惟有画檐，蛛丝如故。

晓云意，人空慕（一作暮）。
题诗客，愁应诉。
奈绿阴满径，乍逢崔护。
芍药已传春梦远，杨花又被东风误。
想雕栏、（一作阑）不坠却沾泥，言还齼。

满江红
无限伤心，吊亡国、云山古道。
蓦蓦地、杜雕啼罢，棠梨开早。
愁随花絮飞来也，四山锁尽愁难扫。
叹年年、春色倍还人，谁年少。

梨花雪，丝风晓。
柳枝雨，笼烟袅。
禁三千白发，镜华虚照。
锦袖朱颜人似玉，也应同向金樽老。
想当时、罗绮少年场，生春草。

潇湘夜雨　赋得徽字
莺啭花更，蝶围香国，重阑朝暮愁归。
坠鞭人瘦，怎禁小风吹。
不为春酲懒起，分香处、燕子来窥。
芙蓉帐，馀烟已渺，红泪染离袿。

相逢何处也，难寻丹棘，欲寄啼规。
恐萧郎，别后浅淡愁眉。
剩有菱花一半，已不是、那日崔徽。
长堤路，桃花带笑，柳眼自（一作已）含悲。

满庭芳　寓怨
永巷惊风，长门送月，年年几度伤心。
银釭点点，泪滴露华侵。
此夜西宫弦管，魂梦中、髣髴车音。
惊坐起，孤灯残月，愁坐倚瑶琴。

沈沈。
芳信杳，金凫烟冷，银鸭香深。
听风丝，雨片落月鸣禽。
却望君王何处，昭阳歌、舞动花阴。
遥思想，六龙天上，刀尺动秋砧。

烛影摇红　寓怨
孤负天工，九重自有春如海。
佳期一梦断人肠，静倚银釭待。
隔浦红兰堪采。
上扁舟、伤心欸乃。
梨花带雨，柳絮迎（一作含）风，一番愁债。

回首当年，绮楼画阁生光彩。
朝弹瑶瑟夜银筝，歌舞人潇洒。
一自市朝更改。
暗销魂、繁华难再。
金钗十二，珠履三千，凄凉千载。

双双燕
纱窗雨过，又几阵东风，愁红满地。
黄昏约了，刚则是和衣睡。
几遍落花惊起，眼盼盼、佳期误矣。
而今荡子音书，浑似梦花儿戏。
须记海棠花底，那万种新愁，谁人怜你。
丝丝春雨，点滴是相思泪。
满眼花眠柳醉，肠断了、千金一纸。
待将锦字成灰，还是和他梦里。

玉蝴蝶
春日恼人花鸟，香车宝马，陌上成行。
相思满地，芳草绿到西江。
旧衣香，留他荀令，新曲误，顾了周郎。
枉思量，金壶滴博，银箭丁当。

茫茫。
玉人何处，寻伊消息，瘦了容光。
祇剩些些，影儿作对梦儿双。
恨多情，雁传银字，愁不语、花落纱窗。
对斜阳，珠帘捲起，又是昏黄。

桂枝香　西楼
残鸦几点，噪（一作照）柳外斜阳，芳草如剪。
寂寂雕栏独倚，紫箫吹遍。
无聊再访章台路，暗生香、玉人重见。
珠帘低亸，丹唇不语，星眸斜转。

猛听得，红牙几按，那玉树三声，金衣数啭。
却上西楼同倚，翠生红颤。
暗中细语叨叨说，待挑灯、又抛冷面。
沉沉春醉，胧胧春睡，梨花庭院。

金明池
似雨江梅，如烟飞絮，细细香风欲送。
江上梦回青琐闼，佩声却是谁家凤。
几番空对紫薇花，而今悔、虚害也黄粱梦。
正宿雨初醒，春眠未起，一派画楼钟动。

叹谪仙先朝供奉，看春色流光，雨捎花重。
西楼倚、锦筝低按，东郭卧、玉樽休空。
莽游仙、白了人头，但芝草连天，丹霞封洞。
待饮马榆关，拂衣黄阁，古月梅花三弄。







乐府曲辞


杨柳怨

东风初度春江曲，大堤花草参差绿。
昨宵烟雨尽伤心，今日莺花空满目。
有客扁舟回自伤，一江春色半垂杨。
始知啼鸟皆牵恨，不是征人亦断肠。

艳歌行
明月浮云间，日藏夜复出。
盈盈守空房，君为边城卒。
故衣委沙中，新衣谁作带。
河水何汤汤，褰裳谁涉厉。
乡土天一方，瞻顾生彷徨。
彷徨复何为，秋去春复来。
来春不如还，俦伍难为言。

三妇艳二首

其一
大妇流莺梭，中妇飘香裾。
小妇弄鹦鹉，临风悬绮疏。
君子且容与，独立重踟蹰。

其二
大妇鸣翠珰，中妇缕鸳鸯。
小妇褰珠帘，徘徊轻霞裳。
美人如满月，几度秋阴长。

十索诗四首

其一
郎逐秋风去，侬泣素□中。
青云殊山川，千里月浮空。
霜帷怨独眠，从郎索春风。

其二
无以赠郎欢，赠郎万里怀。
黯然商云敛，香馀可徘徊。
侬心结双缕，从郎索环䋿。

其三
烟雨春夏怨，秋露凄成妍。
碧萧梦为紫，腾响弄婵娟。
香袖纤纤手，从郎索绮弦。

其四
侬心结绮序，含悲独此楼。
凤绸空寂寞，络纬哀且浏。
娇绪不自持，从郎索解愁。

五杂组二首

其一
五杂组，春园雨。
往复还，寒蟾女。
不得已，士羁旅。

其二
五杂组，较组甲。
往复还，雁南涉。
不得已，脱靺鞈。

秦女卷衣
缥缈复殿冷棱觚，碧窗翠瓦缀珊瑚。
玉腕纷纷倩玉尺，卷来缕以琉璃席。
箫声冷艳梦湘妃，虬纨宛宛□香飞。
渭沟绿泻影长霞，高楼浩浩白云家。
昨夜人言祖龙死，惆怅荒烟暮山紫。
沙邱梓宫安在哉，艳魄犹结桃花带。

陇头吟
日落黄云凝塞上，胡笳夜雨单于帐。
从军少年跨紫骝，玉勒刀环俨相向。
秋风一动霜四垂，阴山欲飞远天危。
空楼少女心参差，阶前绿草渺渺思。
闻道中原阻赤羽，飞书又调朔方师。





曲


商调金莺转　金陵杂咏

三江襟带宽，万里风尘阻。
叠浪崩云，一线通吴楚。
奇云小孤，轻烟大孤。
猛听得丽谯□□三通鼓，白雁风前，月冷霜华苦。

双调江儿水　金陵杂咏

望青烟一点，寂寞旧山河。
晓角秋笳马上歌，黄花白草英雄路，闪得我对酒销魂可奈何。
荧荧灯火，新愁转多。
暮暮朝朝泪，恰便是长江日夜波。


自叙

其一 仙吕傍妆台

客愁新，一帘秋影月黄昏。
几回梦断三江月，愁杀五湖春。
霜前白雁樽前泪，醉里青山梦里人。
合英雄恨，泪满巾，响丁东玉漏声频。
按：前腔
不是路
掉角儿序
前腔
余音

其二 仙吕傍妆台
两眉颦，满腔心事向谁论。
可怜天地无家客，湖海未归魂。
三千宝剑埋何处，万里楼船更几人。
合英雄恨，泪满巾，何年三户可亡秦。
按：前腔
不是路
掉角儿序
前腔
余音

其三 不是路
极目秋云，老去秋风剩此身。
添愁闷，闷杀我楼台如水镜如尘。
为伊人，几番抛死心头愤，勉强偷生旧日恩。
水鳞鳞，雁飞欲寄衡阳信。
素书无准，素书无准。
按：前腔
不是路
掉角儿序
前腔
余音

其四 掉角儿序
我本是西笑狂人。
想那日束发从军，想那日霜角辕门，想那日挟剑惊风，想那日横槊凌云。
帐前旗，腰后印，桃花马，衣柳叶，惊穿胡阵。
合流光一瞬，离愁一身。
望云山，当时壁垒，蔓草斜曛。
按：前腔
不是路
掉角儿序
前腔
余音

其五 掉角儿序
盼杀我当日风云，盼杀我故国人民，盼杀我西笑狂夫，盼杀我东海孤臣。
月轮空，风力紧，夜如年，花似雨，英雄双鬓。
合黄花无分，丹萸几人。
忆当年，吴钩月下，万里风尘。
按：前腔
不是路
掉角儿序
前腔
余音

其六 馀音
可怜寂寞穷途恨，憔悴江湖九逝魂。
一饭千金敢报恩。
按：前腔
不是路
掉角儿序
前腔
余音


感怀

其一 仙吕甘州歌

兴亡盛朽，叹英雄黄土，侠骨荒丘。
千秋万岁，无限为龙为狗。
君不见六朝烟草馀芳乐，几片降旗上石头。
青天外，白鹭洲，暮鸦残照水悠悠。
斜阳里，结绮楼，湘帘半挂月如钩。
按：前腔
前腔
前腔
余音

其二 仙吕甘州歌

新寒入敝裘，想霜鞯骏马，飘零难偶。
江花江草，秋来剪出离愁。
想著我弓开杨叶胡云冷，剑拂莲花汉月秋。
愁三月，梦九州，归期数尽大刀头。
人千里，泪两眸，西风雁字倩谁收。
按：前腔
前腔
前腔
余音

其三 仙吕甘州歌

吞声哭未休，怅荒烟古渡，衰蒲残柳。
清宵无寐，漫将往事追求。
珊鞭风软金条脱，宝剑霜生锦臂鞲。
飙威驶，露影流，隔墙人唱小伊州。
杯中物，鬓上秋，梦回酒醒月空楼。
按：前腔
前腔
前腔
余音

其四 仙吕甘州歌

南冠客楚囚，望云山万里，那禁回首。
丁丁晓箭，难为心坎眉头。
几番的空帘剪雨三更梦，我待要望海乘风万里游。
雨空逝，水自流，寒江积雾放孤舟。
空中影，浪上沤，玉关何地觅封侯。
按：前腔
前腔
前腔
余音

其五 馀音
我那人呵影何方，书在金陵，客梦西楼，一样西风两地愁。
按：前腔
前腔
前腔
余音

商调金梧桐　送沈伯远出狱
西风落叶繁，有个愁侬伴。
湖海穷途，却恨相逢晚。
平生一片心，斗酒英雄胆。
两鬓黄花，剪烛清宵短。
情深不觉秋光换。








骚


九哀


其一 曜灵

曜灵落兮苍梧，浮云没兮潇湘波。
帝子届兮玉鸾徂，芙蓉萎兮秋水多。
南翘首兮重华，九疑绵连（一作连绵）兮路遐。
灵（一作云）偃蹇兮亭亭，薜荔旗兮蕙旌。
雨瀰瀰兮山青，波潺潺兮涧鸣。
三秀折兮公子来，秋草绿兮王孙归。
佩珊珊兮来迟，露瀼瀼兮未晞。
左青雕兮右素威，羞玉芝兮疗饥。
左右盼兮光遗，青霜激兮阳景微。
眷瑶琴（一作瑟）兮般淫裔，哀弦急兮泪沾衣。

其二 思群公

玄云流兮阊阖开，龙车驾兮神往（一作夜，一作仙）来。
灵猋发兮荡九垓（一作九坛），绪飔横兮相徘徊。
索琼浆兮进玉醴，蕙肴陈兮兰席启。
神恍恍兮栗予体，左徐侯兮右吴黄。
震天鼓兮扬熛芒，止桂旌（一作旗）兮登玉堂。
前后睐兮轶曼光，鞭飞廉兮御丰隆。
叩天门兮道苍龙，日旦旦兮月融融。
三江远兮木叶落，思群公兮悲风作。
巫咸进兮筳篿告，空山静兮深鬼哭。

其三 南浦

桂楫兮蒙冲，鳞鳞兮海东。
锦帆兮张风，绮绸兮凌空。
超天河兮银汉通，光迢迢兮渤澥（一作澥渤）穷。
谷水兮秋始波，𩅾沛兮驰虚无。
横海兮伏波，百神森兮星罗。
猋（一作焱）回回兮灵（一作虚）徂，鸾嘤嘤兮神过。
南浦泛兮帆樯集，长剑（一作弓）断兮宝刀涩。
天策隐兮旄头急，玉冕裂兮锦裘失。
胡笳动兮楼船败，从鱼龙兮沉江海。
雷师訇磕兮雨师洒，轶无形兮排玄霭。
象轻烟兮激云水，翳窈窕兮哀山鬼。

其四 结玉芝

揽木兰兮芳洲，结玉芝兮瑶圃。
眷四顾兮徘徊，余何为兮荼苦。
芙蓉萎（一作委）兮西江，蘼芜衰（一作伤）兮南浦。
森岌岌兮高冠，佩陆离兮朱组。
横四海兮皆狂，发斯披兮衽斯左。
歠醨兮扬波，余不忍兮改此度。
哀灵修之已化兮，慨皇舆以跼步。
鶗鴂鸣兮凤衰，归丹山兮铩羽。
捐余玦于涧滨兮，投余环兮江浒。
纷总总兮陆翙，路漫漫兮修阻。
望故乡兮薆然，羞琼粻兮上下。

其五 云中游

秋飙动兮玉梁，芳草萎（一作委）兮河阳。
绿滋谢兮变黄，朱华凋兮负霜。
彼众乌兮安翔，独孤凤兮遑遑。
寥泬天高兮懭悢，澹偃蹇兮怀上皇。
哀美人兮既亡，彼蚩蚩（一作尤）兮为朋。
既冉冉其迟暮兮（一作既冉冉兮其迟暮），宁信修之可忘。
结三秀兮寒芳，怨景晖兮逸光。
鸾啾啾兮为从，骖雍雍兮飞龙。
佩琼枝兮访有娀，奈蹇修兮未我通。
君王去兮游云中，怀膏沐兮谁为容。
虽鸩媒之善辞兮，羌余心之未同。

其六 临清流

桂楫兮迎澜，药房兮内寒。
泛辉兮崇兰，沐照兮轻纨。
期美人兮江干，奏清徵兮玉阑（一作兰，一作澜）。
清霜（一作霞）发兮裳衣单，怀脉脉兮寡欢。
美人未至兮露漙，蔓草平兮漫漫。
芜城暮兮长叹，狖冥冥兮空山，苇萧萧兮哀湍。
萍何为兮崖际，鹤何为兮林间。
临清流兮濯冠，愁日暮兮潺湲。

其七 秋士悲

虎豹兮踞天门，掩朱明兮景沦，横千里兮氤氲。
城阙兮蔓草，野郭兮青燐。
秋卉凋兮伤心，秋阳匿兮愁霖。
琼户玉閤兮为薪，珠帘翠栋兮为尘。
蛾眉曼睩兮黄土，绮心蕙质兮平莽。
噫吁嚱兮哀以楚，秋士悲兮吊今古。
望灵均兮南浦，枫湛湛兮江水多。
哀江上兮光景徂，日曼光兮流层波。

其八 王孙

三江波兮木叶脱，孤雁噭噭兮起天末。
秋气高兮肃清，激流霜⑴兮哀越。
楚歌终兮吴歈阕，吹玉笙兮卧明月。
援琼枝兮偃蹇，佩瑶草兮百结。
乘余马兮驾余车，鸾啾啾兮为我驱。
哀王孙兮叹路隅，朱门闭兮狐鼠居。
生烟漠漠兮当玉除，天阴阴兮新鬼趋。
石马呼风兮猿啸雨，日月匿光兮神灵语。
余将排阊阖兮入帝所，告天（一作玉，一作玄）皇兮玄之圃。
左玄螭兮右苍虎，射旄头兮于北街乎饮羽，无使王孙兮久荼苦。
⑴ 一作霜花，一作清霜

其九 望首阳

寥廓兮，秋天肃而气高。
摇落兮，草木变黄于亭皋。
长玄夜兮晦晦，思朱阳兮昭昭。
天淫淫兮降霖（一作霜），大块动兮秋潦。
朱华零兮冒平阪，但闻訇磕兮悬洪涛。
三江壮兮滔滔，鱼龙舞兮神灵号。
金支翠旗兮冯夷朝，黄鹄之羽离离兮而尾翛翛。
登高林兮泛巢，云茫茫兮浮天失地而寥遥。
召丰隆兮招玄冥，骧龙首兮凌扶摇。
叩英皇兮访有姚，溘灵飔兮不可招。
东望首阳兮有蕨复有薇，玄马黄兮仆苦饥，横绝四海兮将何依。


招魂

张西铭先生，家大人金石交也。予小子获乌爱焉。五龄侍函丈，摘疑赐问，音徽宛存。乃淳年未一纪，而先生遂捐馆舍。先生在柱下三年，从初服者六年。时惟小往，天子勤左席之求，海内喁喁望先生，而先生一旦溘然矣。鸣呼哀哉，云沉沉而欲泣，天淡淡而生悲。兰旌惨惨，柏路凄凄。华发无依，清踪难觏。玉碎珠沉，蕙燔芝折。鸾函三万轴，永矣尘封；鸡树十馀年，遐哉云冥。呜呼，先生之魂将安往耶！天之报施善人何其酷耶！于是溯清风而大招之。
伊君之恒干，奚为乎遐荒些！
舍君之乐处，而丽不臧些！
魂兮归来，南方不可以止些！
纂雕食人，高虺歧尾些！
竹蛇丛繁，倏忽衣袂些！
玄蚁一翼，绛腹齿齿些！
素蚊声雷，凌翮九里些！
牛鬼六角，斲人为醢些！
灵海澎渀，群飞萌起些！
幸而得免，扬沙万亩些！
归来归来，恐自贻累些！
魂兮归来，无适此旸谷些！
长夷九亩，索人以食，惟人是逐些！
咸池沸日，铄景泣金些！
扶桑热枝，魂往成脂些！
炎云蒸髓，炽雾羹人些！
十日代出，汤汤流骼些！
归来归来，东方无所托些！
魂兮归来，西方不可处些！
飞泥百里，糜烂无际些！
蜚狐食人，裂人以祀些！
玄豹高踊，悬体相戏些！
有蜮比比，含沙而刺些！
旱海七里，烁煏蒸沸些！
归来归来，无自求戚些！
魂兮归来，无适此朔方些！
耳鼠彘豪，殊形横峙些！
蜰𧔥两身，一行赤地些！
狍鸮婴音，食人贪婪些！
飞鼠皆飞，毒龙蟠些！
归来归来，朔方无所安些！
魂兮归来，入脩堂些！
绿龙缠烛，青鹊香些！
镜名蟾蛛，□用鸳鸯些！
工祝来君，巫史成行些！
魂兮归来，陟中□些！
华堂邃阁，艳清轩些！
层楼积栋，刻云烟些！
青禽纷语，依木成妍些！
温琼沉紫，碧绮筵些！
凤皇翔栋，翡翠帘些！
水映金髓，烂薰烟些！
火齐木难，光婵娟些！
翠翘曲绮，青羽骞些！
缃囊万轴，琳函五千些！
纻衣缟带，郁缤纷些！
黔黎吁天，百其身些！
灵修虚席，悼斯文些！
室中之观，多珍诡些！
歌人起唱，姱修态些！
蹇其有思，流绰约些！
蛾眉淡淡，蝉鬓薄些！
腻肤玉埋，歌容廓些！
飞琼倩声，细入寞些！
腾光云盼，侍灵幌些！
绛玉椒泥，玄壁梁些！
瑶浆肥浴，浮羽觞些！
紫豆如黍，列千行些！
大武之臑，郁馨芳些！
凫臛鹄脯，令人口爽些！
鸿酸鸡雾，寒蔗浆些！
肴脩尚陈，女乐罗些！
灵之已醉，丹颜酡些！
结思玉音，兰馨敷些！
魂兮归来，反故居些！
乱曰：秋风森森，白石凿凿。
洁藻芳兰，云以登酢。
湛湛流溪兮一水香，处处秋景兮悲人肠，哀苍生兮空泪长！








四言诗　永丰寺祀神辞五首

其一

嵯峨首石，岩势峥嵘。
洲岛回合，圻岸奔惊。
清池碧涧，飞溜纵横。
灵神发响，思皇以徵。

其二

赫赫炎炎，旱魃为殃。
上帝不平，司失厥常。
圭璧既卒，皮币既亡。
饥馑将臻，元元用伤。

其三

如焚如惔，爞爞蕴隆。
家君不康，爰祀上穹。
油油云沐，甘霤濛濛。
民生既遂，五谷斯丰。

其四

谷风婉娈，乃雨乃阴。
沛霖沾足，良畴蔚新。
时维建祀，于彼山岑。
苾苾芬芬，神用来宾。

其五

神之来宾，敷祉于民。
永富尔岁，永绥尔人。
斐斐士子，绵绵殷殷。
馨香上彻，嘉瑞缤纷⑴。
⑴ 出处：崇祯《长乐县志》卷五〈祀典志}




五言绝句　插柳

千条拂翠微，雨后碧新肥。
却忆灵和殿，杨花满地飞。



五言排律　代人赠镇府

颁封周正朔，承制鲁元年。
再造由人力，中兴赖（一作独）尔贤。
山河分爵土，嵩岳任藩宣。
德以君臣协，才非文武偏。
六鳌还镇澥，八柱独承天。
日月双圭合，乾坤一气悬。
上公分剑履，大将驻旌旃。
外宅三千队，中军百六（一作八百）掾。
鲛皮横海节，犀炬伏波船。
金角催（一作吹）鸣鼓，牙旗满控弦。
帆围江月小，阵阔海云连。
每御黄龙出，齐歌朱鹭旋。
禹馀粮载圮，秦望石生烟。
镇海遥通蜀，藩封直到滇。
投醪（一作胶）均下伍，弹铗满中涓。
位在通侯长，身为诸将先。
如云起（一作指）吴越，指日度幽燕。
渤海宜铭石，狼胥更策鞭。
扶桑扶日上，大树大风前。
阴雨膏群姓，晞阳被九泉。
元功存社稷，遗泽在山川。
方叔基常武，言歌江汉篇。