张苍水诗文集 - (明清)张煌言
　北征得失纪略
　冰槎集
　　·祭海神文（禁林代敕）（辛卯）
　　·复伪提督田雄、伪镇张杰、伪道王尔禄书（辛卯）
　　·祭建国公郑羽长文（丁酉）
　　·贺延平王启（戊戌）
　　·海师恢复镇江一路檄（代延平王）（己亥）
　　·复伪总督郎廷佐书（己亥）
　　·山头重筑海塘碑记（庚子）
　　·徐允岩诗集序（庚子）
　　·上监国鲁王启（庚子）
　　·与伪镇张维善书（庚子）
　　·罗子木诗集序（辛丑）
　　·上延平王书（辛丑）
　　·上行在陈南北机宜疏（辛丑）
　　·祭定西侯张侯服文（辛丑）
　　·答曹云霖监军书（壬寅）
　　·曹云霖诗集序（壬寅）
　　·祭山神文（壬寅）
　　·奇零草序（壬寅五月）
　　·祭四叔父文（壬寅）
　　·上监国鲁王启（壬寅七月）
　　·上监国鲁王启（壬寅八月）
　　·上监国鲁王启（壬寅）
　外編（遺文）
　　·自用研铭
　　·李陵论（刺叛臣洪承畴）
　　·张子房报韩论（刺叛臣吴三桂）
　　·陈文生未焚草序
　　·梅岑山居诗引
　　·答毛参谋书
　　·与林用圭书
　　·祭平夷侯周九苞文
　　·答延平王世子经书（壬寅）
　　·答闽南缙绅公书（壬寅）
　　·复卢牧舟司马若腾书（壬寅）
　　·答伪部院赵廷臣书（壬寅）
　　·答伪安抚书（壬寅）
　　·答唐枚臣书（壬寅）
　　·送冯生归天台序（癸卯）
　　·祭监国鲁王表文（癸卯）
　　·祭延平王文（癸卯）
　　·僧履端诗集序（甲辰）
　　·贻赵廷臣书（甲辰）
　奇零草（一）
　　·閒居（丁亥）
　　·九日，陪安昌王、黄肃虏虎痴、张定西侯服、张太傅鲵渊、朱太常闻玄、徐给谏闇公及沉公子昆季登锁山和韵（丁亥）
　　·丁亥留节翁城，同诸公行长至礼
　　·戊子元旦，步张鲵渊太傅韵
　　·怀古二首（戊子）
　　·和肃虏侯黄虎痴承制颁曆韵（戊子）
　　·送黄金吾、冯侍御乞师日本（戊子）
　　·輓杨玄石侍御（戊子）
　　·侍御室人从容就义（戊子）
　　·追輓屠天生兵部（己丑）
　　·天生元配投缳殉夫，临终有诗（己丑）
　　·輓杨瑶仲广文（己丑）
　　·挽华吉甫明经（己丑）
　　·挽董若思明经（己丑）
　　·答古虞伪令（乃祖官尚书）（己丑）
　　·余自丙戌蹈海，奉违家君定省已四载矣。兹待罪军次，每一念至，为之黯然（己丑）
　　·劝农遇雨，时余屯兵山寨（己丑）
　　·暑夜独坐（己丑）
　　·鹿走勿逐自复，戏成（己丑）
　　·卜天种昼寝，戏成（己丑）
　　·建夷宫词十首（己丑）
　　·闰元宵（辛卯）
　　·赋赠翁永年中翰燕尔之喜（辛卯）
　　·寿鲵渊张相国（辛卯）
　　·春暮，张鲵渊相国招赏玉楼春，向晚更酌，漫赋（辛卯）
　　·端阳喜雨，呈张相国鲵渊（辛卯）
　　·游芥瓶庵，赠希闻上人（辛卯）
　　·輓张鲵渊相公（辛卯）
　　·輓大宗伯吴峦徲先生（辛卯）
　　·輓朱闻玄少宰（辛卯）
　　·輓安洋将军刘胤之（辛卯）
　　·輓王完勳侍御（辛卯）
　　·輓冯跻仲侍御（辛卯）
　　·弔肃虏侯黄虎痴（辛卯）
　　·吊沉五梅中丞（辛卯）
　　·秦吉了（辛卯）
　　·翁洲行（壬辰）
　　·赠骆亦至二首（壬辰）
　　·登湄洲（壬辰）
　　·步韵答徐闇公（壬辰）
　　·舟中听雨分得「长」字（壬辰）
　　·同姚兴公、万美功过访陈齐莫小酌（壬辰）
　　·送万美功还越，时其弟静斋将赴行在（壬辰）
　　·沉彤庵阁学舣舟南日山，遭风失维，不知所之；虽存亡未卜，余犹望其来归也（壬辰）
　　·书怀（壬辰）
　　·同诸子步月（壬辰）
　　·饮酒（壬辰）
　　·送万静斋复命行在（壬辰）
　　·步答万静斋留别韵，兼以劝驾（壬辰）
　　·赠徐闇公年丈三首（壬辰）
　　·舟次清明，拈得「青」字（壬辰）
　　·赠马尔毓职方奉表行在，后不果行（壬辰）
　　·拟别义阳王（壬辰）
　　·四月八日过仙洞访石田和尚（壬辰）
　　·游龙教寺（壬辰）
　　·我师围漳郡，余过觇之，赋以志慨（壬辰）
　　·闽南行（壬辰）
　　·绝炊（壬辰）
　　·读史（壬辰）
　　·同陈文生坐雨步韵（壬辰）
　　·端阳客鹭门（壬辰）
　　·感怀二首（壬辰）
　　·寿安福伯邓如盘（壬辰）
　　·弔熊雨殷相公（壬辰）
　　·弔义兴侯郑履公（壬辰）
　　·赠金门蔡元戎（壬辰）
　　·马尔毓有从军之叹，戏成二律诒之（壬辰）
　　·将朝王，阻飓不果（壬辰）
　　·暑雨同诸子限韵，仍禁「江窗」二字（壬辰）
　　·夏日过鼓浪屿，饮程璵嘉将军署中（壬辰）
　　·新秋鼓浪屿纳凉，分得「簪」字（壬辰）
　　·饮吴山人（壬辰）
　　·立秋同诸子限韵，分得「盐咸」二字（壬辰）
　　·七夕微雨（壬辰）
　　·与蔡无能论兴复（壬辰）
　　·感遇三首（壬辰）
　　·别陈齐莫（壬辰）
　　·舟次中秋（壬辰）
　　·梦内（壬辰）
　　·步韵答沉东生（壬辰）
　　·师次湄岛，诸勳镇行长至礼；余以服制不预，志感（壬辰）
　　·至夜，传王师出东粤志喜（壬辰）
　　·壬辰除夕，寓湄洲禅院（壬辰）
　　·癸巳元日和友人韵（癸巳）
　　·人日立春客湄岛二首（癸巳）
　　·春到（癸巳）
　　·忆余在翁岛与张鲵渊、吴峦徲、朱闻玄诸先辈从游，一时情文宛然在目
　　·追往八首（癸巳）
　　·登湄洲谒天妃宫（癸巳）
　　·赋赠琴师（癸巳）
　　·过仙洞访石田和尚，出荔枝为供（癸巳）
　　·赋赠东山子祷雨端阳有应三首（癸巳）
　　·寿忠靖伯陈灿珠兼统师北伐（癸巳）
　　·送姚兴公北还（癸巳）
　　·送徐闇公监军北上二首（癸巳）
　　·送谢仲彝元戎（癸巳）
　　·寿闽安侯周九苞（癸巳）
　　·郭圣竑见访，出诗相示；依韵酬之（癸巳）
　　·重经南日，弔沉彤庵相国（癸巳）
　　·舟次琅琦，谒钱希声相国殡宫（癸巳）
　　·北还入浙偶成（癸巳）
　　·赠庐牧舟大司马（癸巳）
　　·舴艋行（癸巳）
　　·杨芳生以徐闇公高弟浮海来晤于东瓯，爰赠一章（癸已）
　　·寄纪石青年丈（癸巳）
　　·入吴（癸巳）
　　·入吴见雪，忽忆车驾南巡（癸巳）
　　·癸巳除夕
　奇零草（二）
　　·立春日大雨雪，时驻师吴淞（甲午）
　　·楼船灯火（甲午）
　　·上巳舟中（甲午）
　　·舟次圌山（甲午）
　　·和定西侯张侯服留题金山原韵六首（甲午）
　　·同定西侯登金山，以上游师未至，遂左次崇明二首（甲午）
　　·哀闽（甲午）
　　·再入长江（甲午）
　　·和于湛之海上原韵六首（甲午）
　　·崇沙宋子犹，端士也；为闽帅所窘。既出厄，诗以慰之（甲午）
　　·马尔毓职方改署幕府骑兵参军，未免牢落；戏赠
　　·即事，柬定西侯张侯服二首（甲午）
　　·师次燕子矶（甲午）
　　·寄怀徐闇公二首（甲午）
　　·晚泊漫成回文（甲午）
　　·追慕二首（甲午）
　　·鬓有丝（甲午）
　　·得友人书，道内子艰难状（甲午）
　　·朱伯迁将避地小溪索诗，口佔授之（甲午）
　　·寿英义伯阮季友（甲午）
　　·寿诚意伯刘复阳（甲午）
　　·妒妇津（乙未）
　　·孤桐吟（乙未）
　　·寄纪石青年丈（乙未）
　　·客有谈故园花事者，感而有赋（乙未）
　　·自嘲（乙未）
　　·清明感怀（乙未）
　　·朝议以诸勳镇积苦行间，宣敕慰劳；余益不胜疏逖之感（乙未）
　　·病中遣怀（乙未）
　　·步韵别朱子成（乙未）
　　·暑雨舟中遣闷，分得「柴」字（乙未）
　　·七夕同诸子限韵（乙未）
　　·秋怀三首（乙未）
　　·大安沙坐风雨，复叠前韵三首（乙未）
　　·答纪石青年丈二首（乙未）
　　·寄怀徐闇公年丈（乙未）
　　·送程璵嘉将军还闽南（乙未）
　　·舟行阻风，口号二首（丙申）
　　·登菩萨顶（丙申）
　　·赠傅惕庵二首（丙申）
　　·哭定西侯墓（丙申）
　　·送陈立之还闽（丙申）
　　·一纪（丙申）
　　·马尔毓不应幕府辟召（尔毓向受知于熊相国、张定西）（丙申）
　　·即事有感（丙申）
　　·扶风（丙申）
　　·梦中得句云：『集候秋虫偏解语，失途老骥亦长鸣』；似有感，起而成之（丙申）
　　·重经羊山，忆旧与定西侯维舟于此（丙申）
　　·中秋与宾从小饮，步朱夏夫韵二首（丙申）
　　·归思寓郡望姓氏（丙申）
　　·舟次三山（丙申）
　　·壶江即事二首（丙申）
　　·重登秦港天妃宫（丙申）
　　·寄远（丙申）
　　·丙申徐夕
　　·丁酉元旦，余驻师秦川（丁酉）
　　·旅愁（丁酉）
　　·弔旅墓（丁酉）
　　·愁思（丁酉）
　　·枯鱼过河泣（丁酉）
　　·舟山感旧四首（戊戌）
　　·闻行在所遣使至营宣慰，有感二首（戊戌）
　　·徐闇公入觐行在，取道安南；闻而壮之二首（戊戌）
　　·得家信有感二首（戊戌）
　　·春江花月夜，值微雨（限韵）（戊戌）
　　·春雨望茅舍炊烟（限「六鱼」韵）（戊戌）
　　·白燕，次友人韵（戊戌）
　　·春暮有怀（戊戌）
　　·岁在戊戌，余行年已三十九矣。抚时感事，遂以名篇（戊戌）
　　·吴佩远游雁宕山归，备述名胜；因为诗纪略，亦志余企望之怀也（戊戌）
　　·赠别陈文生还三山（戊戌）
　　·王师北髮，草檄有感二首（戊戌）
　　·五月既望，行营恭祝监国鲁王千秋有感（戊戌）
　　·苦雨吟（戊戌）
　　·述怀二首（戊戌）
　　·冬怀八首（戊戌）
　　·寄金二如兼讯朱建武（戊戌）
　　·赠客还里门（戊戌）
　　·喜从弟至，兼寄中表（戊戌）
　　·张书绅与范予瞻论余十余年来戎马，颇为劳苦孤危，有诗见赠。读之怆然，因成二首（戊戌）
　　·薤露吟（戊戌）
　　·蒿里曲（戊戌）
　　·鸿门歌（戊戌）
　奇零草（三）
　　·己亥元旦（己亥）
　　·海上观灯，限「十五删」、「十五咸」二韵（己亥）
　　·闰元宵（限「十四盐」）（己亥）
　　·闰元宵排律十四韵（己亥）
　　·泊马蹄岙戏成（己亥）
　　·泉穴鱼（己亥）
　　·代内人狱中有寄（己亥）
　　·拟答内人狱中有寄（己亥）
　　·闻贵阳失守（己亥）
　　·得徐闇公信，以「交行诗刻」见寄二首（己亥）
　　·会师东瓯漫成（已亥）
　　·江上闻笛（己亥）
　　·师次观音门（己亥）
　　·师次芜湖，时余所遣前军已受降（己亥）
　　·师入太平府（己亥）
　　·姑孰既下，和州、无为州及高淳、溧水、溧阳、建平、庐江、舒城、含山、巢县诸邑相继来归（己亥）
　　·驿书至，偏师已复池州府（己亥）
　　·师入宁国，时徽郡来降，留都尚未克复（己亥）
　　·间行杂感二首（己亥）
　　·经乌江二首（己亥）
　　·枞阳谣二首（己亥）
　　·黄湓谣二首（己亥）
　　·新安溪行（己亥）
　　·寄宿石塘庵，与居人道定西侯往事（己亥）
　　·生还四首（己亥）
　　·海滨居民闻予生还，咸为手额；且以壶浆相饷。余自惭无似，何以得此于舆情也（己亥）
　　·僕还（己亥）
　　·月夜，同陈文生过黄粹伯留酌（己亥）
　　·赠陈文生侍御返命闽峤（己亥）
　　·苦饥（己亥）
　　·庖焚（己亥）
　　·萍踪同邱含山感赋（己亥）
　　·送邱含山还长亭山房（己亥）
　　·得姚兴公书，以「舫音集」见寄（法号独耀公）（己亥）
　　·卜居（己亥）
　　·溪行二首（己亥）
　　·岛居八首（己亥）
　　·索居岛上，童子折梅来献，喜而有赋；限「十三元」二首（己亥）
　　·赋得「相逢俱是岁寒人」（己亥）
　　·立春用杜韵（己亥）
　　·己亥除夕
　　·庚子元旦驻师林门（庚子）
　　·庚子新正二日，坐雨岛上（庚子）
　　·游小岙草庵（庚子）
　　·得朱子成书（庚子）
　　·寒山（庚子）
　　·闻监国鲁王以盗警奔金门所（庚子）
　　·赠张书绅还钱塘（庚子）
　　·上巳书怀（庚子）
　　·春晚（庚子）
　　·重过桃渚（在台州临海县）（庚子）
　　·复屯林门（庚子）
　　·中秋有怀（庚子）
　　·步韵和曹云霖「浯岛秋怀」二首（庚子）
　　·秋夜舟中听雨（庚子）
　　·新河口雨泊二首（庚子）
　　·愁泊（庚子）
　　·长鲸行（庚子）
　　·次韵酬林荔堂（庚子）
　　·岁暮得蒋驭鸿信，兼见其新製「寄赠」二首（蒋旧授御史，今入道）（庚子）
　　·岛上祀灶（庚子）
　　·辛丑元旦，伪虏僭号已十八年矣（辛丑）
　　·见友人「咏怀」诗有感，遂依韵和之二首（辛丑）
　　·春岛雾雨，次壁间旧韵（辛丑）
　　·雨中寒甚，再叠前韵（辛丑）
　　·送黎大行，濒行以途穷为恨，赋诗见示；仍用前韵答之（辛丑）
　　·维扬姜、张二友浮海来晤，赋赠（辛丑）
　　·伪庭小汗夭亡，复以六岁余孽僭号擅位（辛丑）
　　·春暮，怅然有作（辛丑）
　　·三月十九，有感甲申之变三首（辛丑）
　　·得徐闇公书，为之喟然（辛丑）
　　·促织（辛丑）
　　·寄张书绅，时闻在越（辛丑）
　　·送黎大行南访行在（辛丑）
　　·秋日传蜀郡克复、琼海反正，喜而有赋（辛丑）
　　·感事四首（辛丑）
　　·三过沙关（辛丑）
　　·沙关感怀（辛丑）
　　·送罗子木往台湾二首（辛丑）
　　·愁心（辛丑）
　　·莫指（辛丑）
　　·南国（辛丑）
　　·杂感三首（辛丑）
　　·挽董天鑑孝廉（辛丑）
　　·梅花，和中峰大师韵四首（辛丑）
　　·辛丑长至，舟次祝圣二首
　　·辛丑除夕，行营沙关
　　·壬寅元旦，军次仍行祝圣礼（壬寅）
　　·元夕金乡道中（壬寅）
　　·元宵舟次，步宾从韵「鱼」字（壬寅）
　　·辛丑秋，虏迁闽浙沿海居民；壬寅春，余舣棹海滨，春燕来巢于舟，有感而作（壬寅）
　　·春心（壬寅）
　　·北回示将吏（壬寅）
　采薇吟
　　·入山（甲辰）
　　·清音
　　·林中漫兴
　　·小猿畜之久矣，以病抱树而死；为之恻然
　　·山中初度，用子木韵
　　·清秋忆从弟嘉言
　　·山中七夕，限韵得「廉」字
　　·又叠前韵
　　·怀古
　　·山居即景四首
　　·山中屡空，泊如也。偶读渊明「饥驱」句，犹觉其未介；遂作反乞食诗，仍用陶韵
　　·拟古三首
　　·怀王愧两少司马、徐暗公、沉复斋中丞（寿镛案：「墨蹟」作「忆友」）
　　·闻孤鸟而有作
　　·入定关（在悬岙。七月十七丑时被执作也）
　　·羁恨二首
　　·被执归故里
　　·将入武陵二首
　　·宿官亭（甲辰八月）
　　·放歌（时甲辰八月七日，书于杭之狱壁）
　　·忆西湖
　　·牆角红梅，九月髮花一朵，偶成四绝；时羁狱舍，用「盐」字
　　·武林狱中作三首
　　·又一首
　　·甲辰九月感怀（在狱中作）
　　·绝命诗
　　·屯悬岙，猿啼有感
　　·（附）诗余
　外编（遗诗）
　　·招赵友饮禅院
　　·七夕前十日，赠少年合卺二首
　　·寄纪侍御衷文二首
　　·海上二首
　　·阙题
　　·感怀步扇头韵
　　·湖心亭书壁
　　·显甥奔至（壬寅）
　　·闻家难有恸四首（壬寅）
　　·得故人书至自台湾二首（壬寅）
　　·惊闻行在之变，正值虏庭逮余亲属；痛念家国，心何能已（壬寅）
　　·悲愤二首（壬寅）
　　·传闻闽岛近事（壬寅）
　　·感怀兼悼延平王（壬寅）
　　·海月（壬寅）
　　·夜泛（壬寅）
　　·重阳偶成（壬寅）
　　·瓯行志慨三首（壬寅）
　　·野人饷菊有感四首（壬寅）
　　·舟行立冬（壬寅）
　　·舟行望野烧（壬寅）
　　·读史三首（壬寅）
　　·和秦淮难女宋蕙湘「旅壁」韵（壬寅）
　　·有所思二首（癸卯）
　　·忆菊限「屏」字
　　·复赵督台二首（癸卯）
　　·甲辰元旦
　　·虏庭以余倡义既久，屡复名城，遂逮及族属；旦开告密之门，波及亲朋，搒掠备至，闻之泫然（甲辰）
　　·月夜重登普陀山二首（甲辰）
　附录一
　　·张煌言列传（光绪鄞县志）
　　·兵部左侍郎张公传（阙名）
　　·张公苍水传（沉冰壶）
　　·有明兵部左侍郎苍水张公墓志铭（黄宗羲）
　　·明故权兵部尚书兼翰林院学士鄞张公神道碑铭（全祖望）
　　·张督师画像记（余祖望）
　　·年谱（一）鄞县全祖望绍衣辑
　　·年谱（二）会稽赵之谦撝叔纂
　附录二
　　·原序一
　　·原序二
　　·原序三
　　·原序四
　附录三
　　·原跋一
　　·原跋二
　　·原跋三
　　·原跋四
　　·原跋五
　　·原跋六
　　·原跋七
　　·原跋八
　　·原跋九
　　·原跋十
　　·原跋十一
　　·原跋十二
　　·原跋十三
　　·原跋十四
　张跋









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　













张苍水诗文集 - (明清)张煌言










诗文集。明张煌言(1620—1664)撰。不分卷。煌言字玄著，号苍水，鄞县(今浙江宁波)人。崇祯举人。为明末著名抗清将领，后为清兵所俘，被害于杭州。是集包括诗集《寄零草》与文集。诗集按诗体分类，并附寄零草补遗四十五首，寄零草诗余四首。文集前有黄宗羲、全祖望等撰传记、墓誌铭等，集中分纪略、疏、启、书、檄、序引、记、论等八体，并附祭文八篇于后。所作诗文，慷慨激昂，富于爱国精神。文集中“纪略”等多涉及抗清史实，颇具史料价值。有光绪二十七年(1901)章炳麟铅字排印本，蕙江楼钞本。







书籍简介

本书（二册三三八面二○二、八○○字）不分卷，张煌言撰。煌言字玄箸，号苍水；浙江鄞县人。明崇祯壬午（十五年），举于乡。弘光元年，江南失守，同钱肃乐起兵，奉鲁王监国绍兴。次年，钱塘师溃，入海与张名振扈跸浙、闽间。永曆元年，监名振军至崇明，飓风覆舟，间道归海上。三年，复集义旅结寨于上虞之平冈，连破新昌、上虞诸邑。四年，鲁王居舟山，以所部入朝，晋兵部左侍郎兼学士。六年，舟山陷，又扈王入闽，次厦门。时郑成功纵横海上，犹奉「隆武」年号，于鲁王则修寓公之敬而已。尝极推成功之忠，曰：『招讨始终为唐，真纯臣也』！成功亦曰：『侍郎始终为鲁，与吾岂异趋哉」！七年冬，返浙，招军于天台。寻连年会名振两入长江，卒以师单无应，仍还浙海，名振卒，悉统其军，势始渐盛。十一年以后，屯舟山者两年（盖清廷巳迁民内地）。时鲁王巳去监国号，永曆遣使晋为东阁大学士兼兵部尚书。十三年，会成功进师金陵，失利还海上；著有「北征得失纪略」（一作「北征纪略」），专记同仇事蹟。迨成功东取台湾，先后贻书责望、作诗寓讽，冀其回戈同定中原，终不如愿。鲁王薨，乃散军居南田之悬岙；卒为清兵所执，遇害于杭州。所遗诗文，几无一不关当日史事。可惜一再亡于兵燹，经后人所收藏、传抄与缀辑之各本「张苍水集」，每多出入。晚近由其族裔张寿镛广事搜罗勘比，重编为「四明张氏约园开雕」本一集，较为完备。本书取其「北征得失纪略」列为首篇，其次为「冰槎集」、为「奇零草」、为「采薇吟」，而以原编「外编」一、二分附「采薇吟」、「冰槎集」之后。惟原有「乡荐经义」一卷无关史实，已予割弃。原集附录甚富，今采有全祖望、赵之谦两「年谱」、「鄞县志」列传、阙名「兵部左侍郎张公传」、沉水壶「张苍水传」、黄宗羲「有明兵部左侍郎苍水张公墓志铭」及全氏另著「明故权兵部尚书兼翰林院学士鄞县张公神道碑铭」与「张督师画像记」等八篇，併作「附录一」。所有各本原序、原跋十八篇，移作「附录二」。







弁言

明清之际，鄞县张苍水煌言倡义越东，跋涉江海历十九年之久。自鲁王舟山败后，扈跸南航闽海；由于浙、闽旧嫌，与郑成功间为鲁、为唐，极尽款曲。并尝与成功南京之役，著有战功。后见郑氏东取台湾，先后贻书责望、作诗寓讽，冀其回戈同定中原，卒不如愿。所著「北征纪略」（一作「北征录」、一作「北征得失纪略」）一卷，专纪同仇事蹟；即其他诗文，亦几无一不关当日史事。可惜一再亡于兵燹，经后人所收藏、传抄与缀辑之各本「张苍水集」，每多出入。晚近由其族裔张寿镛氏广事搜罗勘比，重为编次，成有「四明张氏约园开雕」本（见「四明丛书」第二集）一集，较为完备。计分正文九卷：卷一至卷三「奇零草」，卷四「采薇吟」，卷五「冰槎集」，卷六「外编一」（遗诗），卷七「外编二」（遗文），卷八「北征得失纪略」及卷九「乡荐经义」；附录有八：一、二均为年谱，三为传略，四为墓录，五、六为题咏（上、下），七为「人物考略」，八为「校订清池张氏世系图表」及「世德录」。卷首并列刊各本原序、原跋共十八篇，具见各种集本之渊源。本书即据此本採辑，并易名为「张苍水诗文集」。

本书之编排，正文部分改以文先诗后，且将「北征得失纪略」列为首篇（「文丛」第一一八种查继佐著「鲁春秋」附有「北征纪略」，兹径比较，查著附文对于若干当时所谓「违碍」字句颇有窜改，已失其真），其次为「冰槎集」、为「奇零草」、为「采薇吟」；而以原编「外编」一、二分附「采薇吟」、「冰槎集」之后。至其「乡荐经义」无关史实，即予割弃。附录部分，除「人物考略」（王慈著）系就苍水诗文所涉人物有所考证，经将逐则分附于每一人物初见之处以便阅读外，採有全祖望、赵之谦两「年谱」、「鄞县志」列传、阙名「兵部左侍郎张公传」、沉冰壶「张公苍水传」、黄宗羲「有明兵部左侍郎苍水张公墓志铭」及全氏另著「明故权兵部尚书兼翰林院学士鄞县张公神道碑铭」与「张督师画像记」等八篇，并作本书「附录一」。所有原序、原跋移作本书「附录二」。原有张寿镛序跋各一及张美翊氏（署名蹇叟，亦即让三）跋一仍分别列刊，书中凡属二张所附「案语」亦均保存，用示不没两氏搜考之勤。至原书「附录」未採诗文（若干篇已另见「文丛」各书），特为编录存目，附于书后备考。（惜余）







张序

昔欧阳公「五代史」不为韩通立传，君子病之。然天下后世，莫不知周有韩矘目。清修「明史」、号称详备；虽甬上四烈妇亦为之列传，而独于苍水先生遗之，史臣之不职也。然天下后世，莫不知明有张苍水。

苍水先生，书生也。当明亡时，不过一举子耳；乃胆薪弥厉、毡雪自甘，义帜纵横凡二十载。其言曰：『所争者天经地义，所图者国恤家仇，所期待者豪杰事功、圣贤学问』。呜呼！汉之武侯，足以拟之。顾其行谊虽不录于「明史」，而见诸私家箸述者美矣、备矣；独于世德之所自，犹付阙如。寿镛窃不自揆，既得先生遗集于其族裔张世伦所谓海滨遗老高允权本者，殆其侍卒史丙所藏者欤！爰依岁月，重为编次。更稽诸谱乘，得清池张氏「世德录」，复详考其世系。盖自宋文节公知白六世孙自然老人绍宗箸有「自然斋杂言」，以惩五戒、循五美垂训。又三传至伯祥，以「雍睦」名其堂；是为先生六世祖锡之从子。而先生之曾祖尹忠实作「世德录」者，又二传至两如，为人严毅正直。当先生绝裾去，自慰曰：『不负生平读书也』。张氏于有明三百年中，以自然老人开其始、以苍水先生保其终，岂偶然哉！因而叹夫官家之记载，不如谱牒之流传。今苍水后人虽无可考，而雍睦堂子孙实能宝其遗文、修其家乘；寿镛以疏族，犹得补阙拾遗，岂不重可贵欤！

抑闻之：先生好士，士多归之。有叶振名者，时所称「叶六腐气」也。先生欲作「陶潜论」以斥逍遥泉石者，振名曰：『人心胥溺，幸二、三遗民高尚其事，留此面目』。先生乃止。罗子木者，佐先生开屯南田。既被执，先生与赵廷臣语次往复，子木抗声曰：『先后死耳，何必与若辈絮语』！先生初欲绝食，子木笑曰：『大丈夫死忠，任其处置可也』。二人固奇士，然先生捨命从善亦可见矣。寿镛既编先生遗集，惜「明史」之无传，遂取其荦荦大者补之，更叙其得书之由来，先生之风与「雍睦」之泽并千古矣！

民国二十三年一月，后学张寿镛序。







北征得失纪略

明鄞县张煌言玄著撰

寿镛谨案；诸家藏本有作「北征录」，惟「高本」作「北征得失纪略」，或先生原题如此；今从之。

余自乙酉倡大义于甬东，距今己亥十有五载矣。其间栖山蹈海，艰险备尝；俱无足论。

犹忆丁亥岁，持节监定西侯军西征，遭飓风覆舟，陷虏中七日；得间，行归海上。嗣后三入长江，登金山，掠瓜、仪；而师徒单弱，迄鲜成功。至戊戌，追随赐姓延平藩北伐，抵羊山，复遇风碎舟，返旆。

踰年，岁在己亥。仲夏，延平藩全军北指，以余练习江上形势，推余前驱。抵崇明，余谓延平：『崇沙乃江海门户，且悬洲可守；不若先定之为老营』。不听。

既济江，议首取瓜步。时虏于金、焦间以铁索横江，夹岸置西洋大砲数百位，欲遏我舟师。延平属余领袖水军，先陆师入。余念国事，敢爱躯命，遂扬帆逆流而上。次砲口，风急流迅，舟不得前。诸艘鳞次且进且却，两岸砲声如雷、弹如雨，诸艘或折樯、或裂帆，水军之伤矢石者，且骨飞而肉舞也。余叱舟人鼓棹，逆入金山；同■〈舟宗〉数百艘得入者，仅十七舟，而本辖则十三。嘻！危哉。次早，藩师始薄瓜城；一鼓而歼满、汉诸虏殆尽，乘胜克其城。

延平即欲直取石头，余以润州实长江门户，若不先下，则虏舟出没，主客之势殊矣；力赞济师铁瓮，而延平犹虑留都援骑可朝髮而夕至也。余谓『何不遣舟师先捣观音门，则建业震动，将自守不暇，何能分援他郡』？延平意悟，即属余督水师往，且以直达芜湖为约。夫芜湖，固七省孔道，商贾毕集；居江、楚下流，为江介锁钥重地。况踰金陵、历采石，悬军深入，此不可居之功也。余一书生耳，兵复单弱，何能胜任！虽然，倡义之谓何？顾入中原而不图恢复耶，余何敢辞！于是江潮缩朒，水下如驶；海舟行迟，余易沙船牵挽而前。

未至仪真五十里，吏民赍版图迎王师。盖彼都人士知余姓名有素，故遮道来归。迄余抵仪真，先一夕延平已遣李将军单舸往抚；余辄欲引去，阖郡士民焚香长跪雨中，固邀余登岸。不获已登江滨公署，延见慰谕之。众以李将军无兵，恐虏骑突至，则无以捍牧圉，咸稽首留余保障；余迄不可，遂行。鷁首所向，遗民无不具瓣香相送者。而江滨小艇，载果蓏来贸易如织，若不知有兵者。余顾而乐之，以为俨然王师气象矣。

舟次六合，得报藩师已于六月二十四日复润州。余计润城已下，藩师由陆逐北，虽步兵皆铁铠难疾趋，日行三十里，五日亦当达石头城下；即作书致张茂之（即所号为五军者）谓：『兵贵神速；若从水道进师，巨舰逆流迟拙，非策』！余恐后期，因昼夜牵缆，士卒瑟瑟行芦荻中，兼程而进。

抵观音门，乃六月二十八日也。不意藩师竟从水道来，故金陵得严为之备。余舣棹观音门两宿，藩师战船无一至者。余乃髮轻舟数十，先上芜湖，而身为殿，泊浦口。

七月朔，虏侦我大■〈舟宗〉尚远，遂髮快船百余载劲虏，侵晨出上新河，顺流而下，击棹如飞。余左右不满十舟，且无风战不利，几困；忽一帆至，则余辖下犁艚也。余即乘之复战，后■〈舟宗〉续至，虏始遁去；而日已曛矣。诘朝，整师前进，虏匿不出。余部曲驰报江浦已破，盖方余与虏对垒也，先一哨越浦口旁掠，止七卒抵江城，城中虏骑百余开北门遁，七卒遂由南城入；亦一奇也。捷闻，延平止余毋往芜关，而且扼浦口以抚江邑。此七月初四日事也。

翌日，延平大军亦抵七里洲，正商量攻取建康；而余所遣先往芜湖诸将捷书至，芜城已降矣。尔时上游声灵丕振，而留都守御亦坚；延平谓余：『芜城又上游门户，倘留都不旦夕下，则江、楚之援日至；知非公不足办此』！余谦让至再，延平但促余旋髮。于是率本辖戈船以行，而幕府之谋自此不复与闻矣。

七日，抵芜城。传檄诸郡邑，江之南北相率来归；郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧水、溧阳、建平，州则广德、无为以及和阳。或招降、或克复，凡得府四、州三、县二十四焉。先是，余之按芜也，兵不满千、船不满百；惟以先声相号召、大义为感孚，腾书搢绅、驰檄守令。所过地方，秋毫不犯；有游兵闯入剽掠者，余擒治如法，以故远迩壶浆恐后。即江、楚、鲁、卫豪雄，多诣军门受约束，请归禡旗相应。余相度形势，一军出溧阳，以窥广德；一军镇池郡，以扼上游；一军拔和阳，以固采石；一军入宁国，以偪新安。而身往来姑熟间，名为驻节鸠兹，而其实席不暇暖也。

余日夜部署诸军，正思直取九江。然延平大军围石头城者已半月，初不闻髮一镞射城中；而镇守镇江将帅，亦未尝出兵取旁邑。如句容、丹阳，实南畿咽喉地，尚未扼塞；故苏、常援虏，得长驱入石头。余闻之，即上书延平，大略谓『顿兵坚城，师老易生他变；亟宜分遣诸帅，尽取畿辅诸郡。若留都出兵他援，我可以邀击歼之；否则，不过自守虏耳。俟四面克复，方可以全力注之，彼直槛羊、阱兽耳』。无何，石头师挫。缘士卒释戈而嬉，樵苏四出，营垒为空；虏谍知，用轻骑袭破前营，延平仓卒移帐。质明，军灶未就，虏倾城出战；军无斗志，竟大败。

时余在宁国府，受新都降。报至，遽返芜，已七月二十九日矣。初意石头师即偶挫，未必遽登舟；即登舟，未必遽扬帆；即扬帆，必且复守镇江。余故弹压上游，不少退。而虏酋郎廷佐、哈哈木、管效忠等遗书相招，余峻词答之。太平守将叛降于虏，余又遣兵复取太平，生擒叛将伏诛。然江中虏舟密佈，上下音信阻绝。余遣一僧赍帛书，由间道款延平行营；书云：『兵家胜负何常，今日所恃者民心耳！况上游诸郡俱为我守，若能益百艘相助，天下事尚可图也。倘遽舍之而去，如百万生灵何』！讵意延平不但舍石头城去，且弃铁瓮城行矣。

留都诸虏，始专意于余，百计截余归路；以为余不降，必就缚。各将士始稍稍色变，而刁斗犹肃然。余欲据城巴，与虏格斗，存亡共之；复念援绝势孤，终不能守，则虏必屠城。余名则成，于士民何辜？而辖下将士家属俱在舟，拟沉舟破釜，势难疾驰；欲冲突出江，则池州守兵又调未集。忽谍报：虏艘千余已渡安庆。余虑其与虏值，众寡不敌。因部勒全军，指上游，次繁昌旧县。池兵亦至，共议进退；咸言『石头师即挫，江、楚尚未闻也；我以艨艟竟趋鄱阳，号召义勇，何不可者？若江西略定，回旗再取四郡，髮蒙振落耳』。乃决计西上。〔八月〕初七日，次铜陵。海舟与江舟参错而行，未免先后失序。余一军将抵乌沙峡，而后队尚维三山所，与楚来虏舟果相值。余横流奋击，沉其四舟，溺死女真兵无算。以天暮，各停舟。夜半，虏舟遁往下流，砲声轰然。辖下官兵误为劫营，断帆解缆，一时惊散；或有转芜湖者，或有入焦湖者。西江之役，已成画饼矣。

余进退维谷，遂沉巨舰于江中；易沙船，由小港至无为州。拟走焦湖，聚散亡为再举计。适英、霍山义士来遮说：『焦湖入冬水涸，未可停舟；不若入英、霍山寨，可持久』。余然之。因尽焚舟，提师登岸。至桐城之黄金弸，有安庆虏兵驻守；此地乃入山隘口，余选锐骑驰击之，夺马数十匹，杀虏殆尽。遂由奇岭进山，一望皆危峰峭壁矣。余辖下将士素不山行，行数日，皆趼；且多携眷挈辎，日行三十里。余禁令焚弃辎重，而甲士涉远多疲。余虽知必有长坂之败，而赴义之众何忍弃置；亦按辔徐行。

八月十七日，已入霍山界，去县治七十里之遥；而所称阳山寨者，直咫尺间耳。寨在山巅，可容万人；饶水泉。向多义旅，近为虏招抚。有一褚良甫者，亦义师；受虏符，据寨中。余令将佐先以书往通，欲借寨屯众；而彼已闻石头师挫，有向背心，坚不纳。而寨居险，万夫莫能仰攻。余遂移札东溪岭，思走英山，入将军寨。但将士疲甚，偶语沙中，俱以途穷为忧。余强起按行，占一数，四应皆空陷。余大惊，因申令诘朝早髮。是日，余率骑兵前驱，但虑前有敌人，而岂意追骑之蹑其后哉！余方踰岭，后军忽报虏奄至。急回马，而旗靡辙乱，士卒皆惊窜山谷中，虏骑已当面矣。余顾左右止二十余骑，步卒不满百；因勒马高坡，以待后军稍集而击之。讵料后军已为截断，首尾不相顾矣。虏骑复合，余念斗死无名，单骑突围走，止一僮携印相随焉。嗟乎！余之入山，非避死也；尚图控联江、楚，收河南之大侠，云扰中原，天下事未可知也。奈何孤军无援，鼓声不振，卒以溃败；东溪不为控扼者，几希。天耶！人耶！

余去敌稍远，而土人利散兵财，皆手挟鸟铳游奕四山。余牙门将逃而复返，与余值，呼之偕行；纡回山冈间，迷失道。土人在山麓者觇知，即趋至山椒，阻去路。余出百金为寿，土人即送余山广，期以日暮导。余出山，三人始变服；而余将欲趋行下，惟恐土人之叵测也。余曰：『死固我分也。藉土人叵测，吾当明言姓氏，令舁至建康，从容就义耳。不然者，脱虎穴矣。是盖有命焉』！及酉，土人果来导余，复裹脱粟相饷。食毕，乘月而去。一夜行七十里，皆羊肠鸟道，崎岖特甚。初，余在马上著靴，后舍骑而徒。偶得双潟，纳之实不容足；中宵涉水，履益加窄。迨晓，十指血殷，踵尽裂，余尚竭蹶奔趋。而腹且馁，乃望门投止，谋朝炊。主人问所从来？导者答余为馆师，余将为贾客也；皆以兵难避去，而导为之往送。因具盘飧，余为之进一匕。复行，适余散兵十许遇诸涂，见余惊喜，欲相劳苦；而导者恐耳目，大骇疾走。余恐迷失道，亦蹑导疾走。而村中豪杰观者如堵，竟相遮问。盖村中惟闻余兵入山，风鹤甚惊。见蹶者、趋者，必谓兵之蹑其后也，故执途之人而问之。导者见村中遮余，疑必事露，计不返顾，并余袱被亦负之而趋。回顾余之将与僮，尚鹄立隔溪。余既失导，不得不反就余将与僮。步履仓皇，乡音复异；村中心疑余为虏卒败遁，益环拥，索金钱。余恐村中或有他变，亦姑妄应之；且倾囊分赠，诸人始稍稍解去。余视其中貌厚者，俾之导行，强而后可。

其人姓胡，昆季三；貌厚者，伯氏也。时余但欲导出山达康庄，他不遑计。

是日，又行三十里，託宿焉。逆旅主人，胡族属也。忽胡之季猝至，招其兄出，耳语；已而，主人咸出余意其识余行踪，必甘心于余；然已无可如何。胡却入语余曰：『君从海上来，非虏卒也』？余曰：『然！子何以知之？然则奈何』？胡曰：『君适在村中，不见有数人过我门乎？避予旁舍。予季问之，知君亦海上人也。恐吾等导不力，是以来耳』。然胡终不知余为何许人也。胡之老人重具鸡黍，为余言：『此村中豪杰，向年亦举义旗，卒不成，受虏残虐；故今莫有敢窥左右而动者。不料石头师挫，君辈又败绩，吾侪不复睹汉官威仪矣』！嗟泣久之。复前要盟，余易姓氏、里居相告，兼谋所向。佥曰：『当从安庆渡江』。当余之离芜关而趋江上也，余旧时宾从歙人朱君来谒；叩其近状，云变姓名卖药于安庆之高河埠市中，仍欲从余戎行。余谓『事已裂矣，此行利钝未卜』。赠以金，麾之使去。至是，余忆前语，遂令胡导至高河埠。而胡亦云：『导至高河埠，能事毕矣』。余益不得不访朱君而问道焉。

信宿，达高河埠，已薄暮。余令导与童子先之，问朱君药室所在？讵知朱君别余后他往，尚未返。高河市人见童子之问朱君也，觉有异，咸踪迹之。市中豪杰徐某、金某皆歙产，与朱善。偶从桥上闻童子之问朱君、市人之踪迹童子，亦觉有异；竟以数语解散市人，故余得无恙。然朱君未返，无居停主，转投逆旅。逆旅妪亦歙人，闻余为朱君来，故止余宿。而胡之导余者，将于次早别；余伥伥无所问津，益无聊。晨兴，忽忆安庆向有卖稻舟往来江南、北，必取道枞阳湖；而高河之枞阳，一水可通。遂令胡代余觅便帆，将渡江出池州，登九华山，徐图归计。买舟既定，舟人期亭午鼓棹，余故暂止逆旅。而徐某、金某自外入，与余联榻坐；问余何来？余告以馆谷归江南，便道访朱君。逆旅中无赖子遂诘余，访朱君胡为者？余亦谬为应对。而金与徐素昧平生，语言时，阴左右余；顷之，金目余起，引入空仓中，问余曰：『君得毋姓张乎』？余诡曰：『吴姓』。金曰：『不然。日者吾与朱某来江上，从邻舟窥见君丰采，君固司马公也。业提师入山矣，何以至是？将何之』？盖金同朱至江上，余方作焚舟计事。旁午，金无从晋谒，而朱别去；金亦踉跄而归，以故朱君与余交谊，金稔知之。而金与朱君行踪，徐固熟闻也。先一夕余过市，金固疑之；与徐谋曰：『兹二客之访朱君，得非山中使者乎？盍往物色焉』！故是晚之解市人及是晨之过逆旅，殆有天幸。及见余，徐不识也，金识之；余亦不讳，告以故。金转告徐，徐曰：『江上未解严，谁能为芦中丈人者？倘疏虞，可若何』！固要余至其家，匿之。始通姓名，备道夜来与朝来事如此；二君其诚有心人哉！

适安庆虏兵经高河，士民畏虏如虎，尽室避村野。余不得已，亦相随避兵至一何姓家，亦金、徐密友也。翌曰虏去，金、徐二人另买卖稻舟载余，藏舟次；令何某伴余，由枞阳出江。渡黄湓，抵张家滩登岸；而金与徐别从安庆来，相会于张家滩。滩属池之东流，徐之兄卖药于村中，故问津焉。

于是由建德、祁门两山中，走休宁；羊肠鸟道，较霍山尤甚。余复病疟，扶疾而行。头涔涔，汗下如雨；形容枯藁，几作沟中瘠矣。东、建延袤高山，多小寇出没，或乘夜剽掠；土人相率持兵守岭头。凡遇客，皆榷金，名为寇，而实为寇也。余冒险奔驰，道路以目。将次祁门，江右义旅陈九思屯朱桥，村舍逋逃、商旅裹足，而独余行行不止，人多怪之。顾导皆歙人，得无他。计程两日，可抵休邑；买棹溪行，即可达严陵。

未至休宁三舍，辄闻有兵阻；抵郊外，果峰屯蚁聚，闉闍昼闭。盖虏之叛将新复归伪，长吏虑有变，登陴。余缘是不得入，止郊外招提；戢耳潜鳞，虽子胥吹篪不是过也。而耳目渐集，乘间抵城中，寓徐之诸父家。其诸父善岐黄，有隐君子风。余至，盛为治具；然亦谓余馆师，与其犹子善，不知为余也。兵退，买棹严陵。过新安亭，亭长呵止之；索篙师金，始放行。达街口，有巡司廨，逻卒登舟讥察；见余将北音、魁梧，疑为亡虏，持之急。徐起而与逻卒鬨，而巡司适之郡不在廨，是以事得解。遂解维过淳安，已入浙矣。会省有文符插民艇载虏兵绝浮梁，余船藏他港不获进，卒为所司插去。行路难，一至是哉！余乃纡道走遂安，凡两买棹，始达严郡。

余既入浙，晦迹益难；计惟山行，可无恐。乃自婺之东、义出天台，以赴海壖。然羊肠鸟道，较徽更甚。时余将已令取道于杭，而金、徐诸人皆不谙浙道里；向者导导余，而兹则余导导；然余实茫然问途。已经得至海滨，居民咸来问讯，远近鬨然，知余得生还矣。

回思霍山奔走以来，之安庆、之池、之徽、之严、之婺、之浦江、之义乌、之天台、之宁海，计程二千余里；间关百折，何其穷也！复追思向者崇明进师，而瓜步、而润江、而太平、而宁国、而徽、而池、而庐之诸邑州；乘胜长驱，又何其壮也！然而转瞬成败异势、荣瘁殊形，是又戏耶、梦耶？余自丁亥迄己亥，前后入江；岂岁在双鱼而一再踬，疑若有数焉。然以十五载之简练揣摩，既得之而复失之；人寿几何？河清难俟！不亦重可慨也夫？

永曆十三年己亥岁，嘉平月书。







冰槎集

明鄞张煌言玄著撰

引

于戏！此予槎上作也。昔之乘槎者，或为客星而直犯牛斗，或入女宿而得支机；故至今羡为胜事。予独不然。浮踪浪迹，当凄霰严霜，不得已而栖託灵槎；笔墨所及，都成冰声。则是槎也，非贯月也、亦非挂星也。而兹集所存，又皆晚节所依；于是以「冰槎」名。嗟呼！水泽腹坚矣、天根尽见矣，乃从凌云千丈间而欲论列古今、辨正华夏，不失君臣、父子、朋友之义，不其难矣哉！异日者，东风解冻，尚有相见此槎中人而兴叹者否？

岁在壬寅菊月朔，张煌言自识。

寿镛谨案海滨遗老高先生允权跋，以「奇零草」乃公所自定；而「採薇集」乃释兵后作，公自注『起甲辰六月』，而七月被执矣，独未及「冰槎集」。顾先生自作「引言」既在壬寅菊月朔，则凡以后之文，皆非先生作「引言」时所编之文也。今通行各本，类皆羼杂；则仍宜依据最初之本。寿镛得先生文集于其后人张世纶者，即与「奇零草」同一笔墨录副者也；盖亦「高本」也。今依之编年，略参黄氏本（即章刻本），始辛卯、终壬寅九月；然仍非真面目也，得其似而已。



·祭海神文（禁林代敕）（辛卯）

予大明高皇帝之九世孙也。自高皇帝驱逐胡元、奠宁方夏，怀柔百神，凡江河、川渎之神，无不崇祀。而神于水中最尊且大，春秋命所在有司致祭惟谨，盖三百年于兹矣；神岂忘之耶？近者丑虏肆行，凭踞都邑；未知其曾致祭如故与否？若陈牲列俎而罗拜于下者，皆髡髮左衽之人；知神之必愤然而起，吐弃而不享。予起义于浙东，与薪胆俱者七载，而两载泊于此；风不扬波、雨能润土，珍错品物，毕出给鲜。又知神之不忘明德，予实受其福也。今义旅如林，中原响应；且当率文武将吏誓师扬帆，共图大事。洁诚备物，致告行期。启行之后，日月朗涤，星辰烂陈；风雨靡薄，水波不惊；黄龙蜿蜒，紫气氤氲；櫂楫协力，左右同心。功成事定，崇封表灵。是神且食我大明之馨香于万世也，今日为伊始哉！其显承之！

·复伪提督田雄、伪镇张杰、伪道王尔禄书（辛卯）

窃闻两间自有正气、万古自有纲常；忠臣义士，惟独行其是而已。不孝一介书生，遭逢国难；初学季真避世，久同去病忘家。忠孝已难两全，华夷岂堪杂处！区区此志，百折弥坚。不过以恪守人伦，即是深明天道。缅维执事，或为本朝专阃、或为昭代巍科；今虽逢场作戏，而河山之感，谅彼此同之！

近窥象纬，知胡运业穷于阳九，必有起而驱除者。为执事计，拔赵帜、立汉帜，蔡人即我人；微但大树勳名不得专美于前，而梁公夹日行当再见。尚有何嫌、何疑，而以不入耳之言来相告耶！夫新莽纂位，河北群盗皆以兴复汉室为名。今日山中义师，大率类此；故执事得以折柬招之。不孝本来面目何如？亦欲以此术相笼络，误矣！昔王景略告苻坚曰：『江南正朔相仍，愿勿以为意』！是真识时之语。淝水之役，坚不能从而果败，秦亦随之以亡；是可为明盐。今日之域中，存亡正未可必。抑未闻「秦未始亡、楚未始存」之说乎？况水陆自有长技、战守早有定谋；纵执事以全力举，胜败亦未可知也。

总之，大明无不中兴之理，非晋元、宋高可比。我辈相晤，正自有期；不孝未便以文文山自况，执事正不必以留梦炎辈自居耳！

〔人物考略〕

田雄：字明宇；宣府左卫人。本靖南侯黄得功左协部将；南京陷，负宏光降附。国朝官提督（见「明季南略」）。

张杰：字鸿勳，辽东人；明季降附旧臣。国朝康熙元年，任浙江提督。以擒张公有功，别无善政；后入名宦祠。全谢山先生（案「四明谈助」但云一乡先生；从全氏「年谱」考得之）始游庠，谒学宫，见之愤甚；取其主捶碎之，掷诸泮池（见「四明谈助」）。

王尔禄：字天锡，号念尼；保定人（「海东逸史」「沉崇抡传」称『黄陂王尔禄』云云）。明季旧臣（据「鄞志」「周志畏传」注：『崇祯癸未进士』）。国朝顺治六年，任海道副使。迄癸巳数载间，除害赈饥、礼士卹民、立仓置田。仕终刑部左侍郎，崇祀名宦祠。著有「麻姑洞主人诗文集」、「怀社同声集」、「不二真诠」、「明州赈饥纪事」、「救荒卹贫录」；又辑刻「保阳张氏殉难录」、「闻子鑑湖七观」（见「四明谈助」）。

·祭建国公郑羽长文（丁酉）

于乎我兄！飞熊上将、汗马元公；楼船海外，钲鼓江中。屏藩帝室，带砺侯封；会逢丧乱，益懋勳庸。谋云猛雨，击水搏风；西江射虎，南服从龙。登坛受钺，锡鬯铭钟；岂繄心膂，允矣股肱。

浙事既坏，闽疆旋覆；再展霓旌，重扶日毂。不惜破家，以襄监国；九伯咸征，六师是督。功在衣冠，威行牙纛；伪吏角崩，名酉面缚。底绩扶桑，扬声贵竹；爰拜泥金，遂膺璜玉。

惜昔在翁，同盟联翩；珠盘玉敦，实惟九贤。定西昆季，肃虏姻联；安福差长，相国比肩。中丞司礼，雁行周旋；媿余下乘，亦竞先鞭。或没王事，或终天年；惟兄与余，灵光岿然。

兄既解兵，余尚誓旅；渺渺参辰，盈盈带水。千里片鸿，经年尺鲤。北顾旌旗，南询杖履；奏凯相期，加餐足喜。悬拟壮猷，东山复起；夫何讣闻，遽骑箕尾！感切同仇，痛深后死。

呜呼哀哉！山阳哀逝，士衡辨亡；交此百忧，云胡弗伤！兄所未瞑，野马黄羊；余所为恸，封豕天狼。庶凭灵爽，默赞一匡；些词不文，聊以荐觞。鹭江滚滚，鹭岛苍苍；忠精义烈，山高水长！

〔人物考略〕

郑羽长：「夏校本」云：名彩。考「海东逸史」「监国纪」：鲁王二年（丁亥）正月，晋彩建国公（考唐王尝封为永胜伯，故此曰晋也）。与本题所纪封爵合。羽长，「陈本」作羽祥。案彩与羽义相近，夏说是也。

·贺延平王启（戊戌）

伏以秉钺仗旄，苍姬崇吕、周之典；分茅锡土，皇唐重郭、李之勳。况绩茂中兴，则礼优同姓；当兹王封之肇启，允为仕籍之感懽。恭惟殿下三台捧日，一柱擎天。运掌上之奇谋，星飞电绕；倡寰中之大义，海沸山奔。系属籍而衍天潢，不数李勣之在唐、娄敬之在汉；收版图而还帝室，何殊岐阳之征北、黔宁之征南！

比者，北极远念旧勳，东藩新膺殊礼。金符银册，等迈公侯；玈矢彤弓，寄专征伐。在耿弇略定北道，不过典畀屏藩；即窦融保据西州，未闻荣超蒲谷。是惟树不世之勳猷，所以受非常之名位。际斯盛事，洵足夸扬！某一介书生，十年义旅。会稽甲盾，已愧种、蠡之徒栖；江左衣冠，每託桓、庾之后乘。敢言助筹帷幄，实望受荫帡幪。伏愿威扬四裔，烈炳千秋。赐履增璜，远表东海之碣；建邦启宇，先消南国之氛！庶几挽日月以重明，而某亦得依风云而益显矣！

〔人物考略〕

延平王：郑森字大木，福建南安人。生有异表。父芝龙，携之谒唐王；唐王奇其貌，赐国姓，改名成功。命典禁旅，以驸马都尉体制尊宠之。丙戌春，封忠孝伯。福州破，芝龙议降，持裾泣谏，不纳。及北去，因与其客及所部乘巨舰入海，踞南澳居焉；并攻闽之沿海属邑，下之。己丑，桂王封为广平公；戊戌，晋封延平郡王。尝偕张公大举以入江南，即张公所纪「北征录」中事也。庚子，攻荷兰于台湾；及克台，以安平镇名之，遂自立为国。壬寅五月卒，年三十九（事详「赐姓本末」、「东南纪事」、「南疆绎史」）。

·海师恢复镇江一路檄（代延平王）（己亥）

昔五胡乱华，仅一再传而灭；今东虏应谶，适二八秋之期。诚哉！天道好还；况也，人心思汉。慨自李贼猖叛，神京陆沉。建酋本我属夷，屡生反侧；为乘多难，窃据中原。衣冠变为犬羊，江山沦于戎狄。凡有血气，未有不拊心切齿于奴酋者也。

本藩奉天倡义，罚罪弔民；卧薪尝胆，法古用兵。生聚教训，已踰十年；正朔虽仍，仅存一线。兹者亲统大师，首取金陵；出生民于水火，复汉官之威仪。尔伪署文武将吏，皆系大明赤子，谁非中国绅衿？时穷势屈，委质虏廷；察其本怀，宁无隐忍！天经地义，华夷之辨甚明；木本水源，忠孝之良自在。至如辽人，受我明三百年之豢养、遭逆虏三十载之摧残，祖父既罹其骈戮，母妻尽被其宣淫。尔二、三孤儿，尚为旗下之奴；百千弱女，竟作胡中之媍！报仇雪耻，岂待异时；归正反邪，端在今日。则张良报韩，先挥博浪之椎；朱序归晋，遂成淮淝之捷。诚先机革面、或临敌改图，以全省、全部来归者，不惜分茅裂土；以一镇一邑来归者，定与度地纪勳。或率兵而至，则论其多寡而计功抡升；或洁身而来，则就其职掌而量才超擢。若蒙古、女真人等，世受国家抚赏之恩，原非一类；共在天地覆载之内，亦有同仇。无怀二心，视之一体。不特休屠归汉，名高日磾；且如回纥扶唐，烈光叶护矣。本藩仁义素著，赏罚久明；先机者有不次之赏，后至者有不测之诛。一身祸福，介在毫芒；千古勳名，争之顷刻。师不再举，时不再来。

布告遐迩，咸使闻知。敬哉！特谕。

永曆十三年七月二十日给。

〔人物考略〕

永曆皇帝：桂藩永明王名由桹（「南疆绎史」桹作榔），神宗孙、桂恭王常瀛子。乙酉冬，恭王薨，请诸唐王，以王袭爵。丙戌九月唐王陷于汀州，两广闻报，总督丁魁楚、巡抚瞿式耜等大会肇庆，请王监国。是年十一月，即皇帝位；以明年为永曆元年。壬寅四月，卒于滇都（张美翊曰：为吴三桂所杀。见「西南纪事」及「南疆绎史」）。

·复伪总督郎廷佐书（己亥）

某复书于辽阳世冑郎使君执事前：夫揣摩利钝、指画兴衰，庸夫听之，或为色变；而忠贞之士，则不然。其所持者天经地义，其所图者国恨家仇，其所期待者豪杰事功、圣贤学问；故每毡雪自甘、胆薪弥励而卒以成功者，古今以来何可胜数？如僕者，将略原非所长；祇以读书知大义，痛忿胡氛。左袒一呼，甲盾山立。区区此志，以济则赖君之灵，不济则全臣之节。故尔凭陵风涛之中、纵横锋镝之下，迄今踰一纪矣。同仇渐广，晚节弥坚。练兵海宇，正为乘时。今何时乎？两粤天声、三楚露布以及八闽军书，何啻雷霆飞翰！而清人则岛夷外侮、西虏内侵，左支右吾，将见其立消灭也。僕方当起而匡扶帝室，克复神州；此正忠臣义士得志之秋也。即不然，谢良平竹帛、抗黄绮衣冠，亦之死靡他，岂复烦词、曲说足以动其志哉！乃执事俨然以书通，是以僕亦庸庸者流，可以利钝、兴衰动者。虎伥戒途、雁奴视夜，既受其役，竟忘其哀！在执事固无足怪，而僕闻之，髮且衝冠矣！

夫执事固我朝勳旧之裔，而辽左死事之孤也。念祖宗之恩泽，宜何如悲伤；思父母之深仇，宜何如报雪！稍转一关，不失为中兴人物；顾以陵律自居、华夷莫辨，窃为执事不取也！且即来书「恩仇」之说言之，自辽事起，而征调日繁、催课益急；以故溃卒散而为盗贼，穷民亦聚而弄干戈，是酿成寇祸者，清人也。乃乘京华失守，属国兴师；诚能挈旧物而还之天朝，则是吐蕃、回纥不足专美于前。奈何拒虎进狼，既收渔人之利于河北；长蛇封豕，复肆蜂虿之毒于江南？则果恩乎？果仇乎？执事亦可憬然自悟矣！

以来函温润，谅执事非愦愦者比；遂附数行以复。若斩使焚书，适足以见不广，僕亦不为也。

〔人物考略〕

郎廷佐：汉军镶黄旂人；先世居广宁。父熙载，以生员归国朝。廷佐由官学生，授内院笔帖式。顺治二年，擢侍读，寻迁祕书院学士。已而出为江西巡抚，晋江南、江西总督。尝以事革职，继复原官。后以福建总督卒于任，祀江西名宦祠（「国史」有传）。

·山头重筑海塘碑记（庚子）

台之缑城，枕山负海；其东鄙，即尾闾也。有乡名长亭，吞吐潮汐，居民日与鱼鳖为邻。而地脉涌出，赘附一沙，与龙山相峙对，地号山头；实沮洳场也。后以冯、袁诸姓来，卜筑于此；为浍以潴山泉、为塘以捍海潮，而其族始盛。其俗，树艺之外，皆鱼盐为业；久之，亦遂殷阜。当我国家盛时，海波不扬，邑多贤长吏；滨海丸封，又鲜戎马驿骚：故上农亦以力田举科，蜑户亦各以网罟盆牢著姓氏。且家礼乐而户诗书，或冠进贤、或补博士弟子员，盖彬彬乎盛哉！但邑介山海间，田阻山则多硗，恆苦暵；田阻海则多盐，恆苦潮。于是乡之人聚族而谋，伐木畚土隆其堤、复其障，微但沧海一变而为桑田，即泻滷胥化而为膏腴矣。

迨国变频仍，鳞介易我冠裳；十余年来，义旌遍海外，戎服繁兴。海滨遗黎朝秦暮楚，供亿竭于两国，民力用是益殚。而保据兹邑者，文则猴冠、武则虎翼，民尚室家不保，遑问封洫哉！由是沉潦内溃、洪涛外啮，外之膏腴者仍归泻滷，桑田亦几变为沧海矣。余自乙酉倡仪，飘泊海曲有年；近复鞠旅于缑城外岛，闻之怅然曰：『国事固沧桑矣，而民事宁可缓乎！且山头地势污下，洪涛喷薄；无论阡陌巨浸，即庐舍亦荡漾波涛中。倘不急为修缮，民其不为鱼乎』？乃出金五十为倡，鸠工经始；而义士冯某等为之醵金钱、聚土木，以虔其事。大抵富者输财、贫者输力，靡不奔走恐后。因就其故址，增以新防：凡埤者崇之、圯者累之、阙者修之、薄者丰之。自冬徂春，盖三阅月而工始告竣。犹虑人情之易媮也，申约：以今时捐财之多寡，为他日授田之广狭；亦可谓计及久远者矣。

义士冯某等以功由余始，思勒诸石；且徵文于余。余曰：『天下事变，孰有甚于沧桑者乎！今乾坤陆沉，余既不能尘沧海而挽皇舆，而独能使一方之桑田不波乎？况尔之自今得以践土食毛者，皆父老子弟力耳，余何知』！遂铨次颠末，以应其求。若夫董其役者，则有参军某、执金吾某，例得并书。

·徐允岩诗集序（庚子）

自战国封君以盛宾客、高名誉相夸尚，而从衡之士，莫不奔走侯门，取一时富贵。然其间亦有奇策秘计，为诸公子排难解纷，是足称矣。汉、晋以来，公卿俱得辟除僚属，幕府弘开，名流之飘缨、曳裾者，亦复不乏；一代之人才，往往由之而出。迨至宋室，则不复有参军、记室之制矣。而文丞相开府南剑，乃广罗英俊置之幕中。及润江从亡，尚有杜架阁周旋患难间。至于国亡身殒，而王炎午、谢皋羽之徒，或操文以祭、或登台而哭，斯以见文山之知人、能得士矣。夫士之穷达，亦何常之有。幸则短铗长裾，傲视王侯，如侯嬴、鲁仲连之流是已；次之飞书走檄，如陈琳、阮瑀、袁宏之流是已。不幸而生逢离乱，蹙蹙靡骋，因人成事；而山河破碎，蹉跌随之，如杜浒、邹■〈氵凤〉其人，岂不大可慨也哉！

我明选举既行，荐辟遂废；一命必由铨衡，三事莫敢幕置。士之磊磊落落者，不得志而遨游公卿间，仅堪媲于西园之宾，而不敢跻于东阁之吏；亦功令然也。然三百年来，卒未闻有揖客而能急国仇、振物耻者。迩者，蛮夷猾夏，六飞越在天末；牙门铃阁，始多曳裾、弹铗之士。余谬膺节钺，思士如渴，宾从亦不乏人；惟徐子允岩相从最久。余高其节，犹侯生、鲁仲连先生，不欲烦以吏事；而徐子故曾请缨、挂组，居然逋臣也。己亥秋，从余入江；余下名城数十，徐子多所赞襄。迄延平王兵衄于金陵城下，余提孤军走英、霍山，徐子担簦蹑屩仓皇山泽中，几欲与余共尝秦军，格斗以死；回视杜架阁辈，古今若出一辙。而重趼不前，余遂劝其祝髮，伏匿山中。土人疑为亡将多金，搒掠备至；较杜架阁之身冒白刃，其相去几何！既而我师竟溃，余以间道还海上；徐子复间关来归，出其新製，皆酸楚不可读。是为幸乎？为不幸乎？

夫以徐子之才，岂不能草露布如袁宏作「燕歌」，如琳、瑀辈而孤吟以当恸哭？且将与田横宾客为伍，彼所为奇计秘策，足以排难解纷者安在？岂所从非其人耶？抑时为之耶？余自愧不逮文山远甚，倘河清难俟，则徐子虽不得为邹、杜诸人，吾知其必为王、谢两贤矣。因书而授之，以冠其诗。

·上监国鲁王启（庚子）

右臣某启：窃臣万里孤踪，一军特立；睽违潜邸，屡易星霜。虽倾日有心，而瞻云无路；又恐旁疑他妒，未敢轻达封章。己亥夏，于东瓯晤锦衣指挥陈贵，曾附疏转达；岂意陈贵随■〈舟宗〉北上，后因南师挫衄，流落江上，闻今已往山东矣！

若臣自入长江，先驱直夺镇江砲口，即复孤提本辖船兵深入上游，传檄而下，徽、宁、池、太四郡、和州、无为二州及招降溧水、溧阳、高淳、建平、庐江、巢县、舒城、含山诸邑；通计得江南、北府州县三十余城，遂驻札芜湖，且抚且恢，水陆兵至万余。岂意延平藩师溃于金陵，仓猝南还；臣之孤军，竟陷重地。虏酋百计阻截归路，贻书招诱；臣遂焚舟登陆，入英、霍山寨，以图震荡中原。提三千余众，转战千里、相持二十七日，屡有斩获；楚、豫之间，蠢蠢欲动。终以势孤援绝，士卒疲劳而败。臣单骑突阵，遁伏山谷中，由间道，徒步二千余里，赖义士扶卫，始得生还海上；皆赖主上福荫也。然志犹未已，力图收烬，以冀桑榆之效。幸而散亡渐集，正在整槊，俟时而动。奈囊空釜罄，力不如心。兹藉延平藩同仇谊笃，分地给兵；或可厉秣，俟时而动耳。其如虏警频仍，窥伺日迫；倘浙海决不可支，亦当南帆一觐睿颜也。

昨差官至自思明州归，始知主上移跸金门之信。当此汉厄未回，即遵养时晦，尚无其地；是臣所为日夕彷徨者也。臣垂翅之余，百事艰难；芹曝之献，容俟后期。窃有锦衣张士魁、杨澄亦经患难，俱得生还；现在臣营。合併具报。

兹因便帆，具启上候睿安。臣曷胜悚惶瞻依之至！

〔人物考略〕

监国鲁王：名以海，太祖第十子荒王檀九世孙也。父肃王寿镛，以崇祯丙子袭封；己卯薨。子以派嗣；壬午兖州破，自缢死。甲申二月，王嗣立。寻京师陷，南奔。乙酉四月，福王命徙江广，暂驻台州。南京亡，潞王居杭州亦出降；浙东起义，迎鲁王居绍兴，诸军画江而守。丙戌六月，江上师溃，张定西以舟师扈王出海，投舟山，黄斌卿不纳；郑彩奉之如厦门，改次长垣。既或次闽安、次沙埕；及诸将杀斌卿，乃居舟山，时定西为政。舟山陷，定西扈王至厦门。厥后，郑成功奉王居金门，又次南澳、澎湖诸地。壬寅冬，薨于台；葬金门城东鼓冈湖西（见「海东逸史」、「东南纪事」、「南疆绎史」诸书）。

·与伪镇张维善书（庚子）

窃慕英名也，久矣。南北相隔，未遑识荆，使人夙夜依依。昔年使者至舟山，备道足下忠义；即欲奉迎。复以乔迁，致失良会；至今怅怏！不佞闻之：智者识兴亡于未形，仁者怀君亲于既往，勇者决去就于先机。若世俗之常见，以虏今有全盛之势，必能图磐石于永久。然不知内实虚弱，髮号施令，全无开国规模；贵满贱汉、吏杂官贪、兵疲粮乏、民困财空，人心莫不思乱：岂久安长治之徵哉！英雄之士，明华夷之辨，莫不以被髮为辱，雪耻为怀；所恨力不从心，是以待时而动。惟海上群雄声大义于天下，十有七载矣。去岁长江之役，佹得复失，皆因人事不齐，岂曰天意有待！如今者，胡阿达里从浙而出，不知费几许民膏、伤几许民命？兵未一举，而名酋、番部病疫过半，遂不及接战而遁：此足见天意之亡胡矣。达素自闽而出，不知费几许民膏、伤几许民命？矢纔髮，而水陆三路同时覆没；胡甲满酋虏所恃为衝锋陷阵者，为我歼馘殆尽：此又足见人事之亡胡矣。况虏捨鞍马而仗舟楫与我争胜于风涛间，何不量之甚耶！如足下忠谋义概，诚识时俊杰；不于此时改图，更何待耶？且虏贪暴无常，有贿者超迁、有功者罢黜；近复重文轻武，掣肘倍常。足下当世贤豪，岂能俯首听命，受文墨吏之侮弄哉？若马、李、高三公舍逆取顺，声名赫赫，脍炙人口。但李、高二公直至兵临城下，然后来归；方之马公以无事之秋奋然反正，不无轩轾。故物望因之，亦有重轻。若足下原为国家宿将，更当先著祖鞭；且明春大军必至，铁骑金戈如云而下、黄龙青雀盖地而来，以此攻摧，何所不克？正可共建奇功，首膺茅土。此足下之素志，亦不佞所翘望者也！

古人有言；当断不断，反受其乱。今足下反正之形未著，谣传已喧于远近；而嵩门失事，镇防宁能免咎！第恐虏中疑忌横生，典守见责，寸符片檄，便足以解兵柄而从吏议；虽欲飞腾，不可复得矣！如吴淞马维善，殷盐不远。不佞窃为足下惜之，亦为足下危之！大丈夫见机，贵于明决；既有良谋，义无反顾。倘不以鄙言为弃，幸密遣信使，确定师期。如欲据台以取宁，则不佞当统水师入定关相应；如欲据台以取温，则不佞当檄陈、阮二镇进黄岩相应。倘以浙东四战之地，易取而难守；不若会师海道，共图金陵：亦祈明示！或从陆地而髮，则拱迎于桃渚；或从水道而行，即遣舟海门以候。

敬佈腹心，惟祈台照不宣！

·罗子木诗集序（辛丑）

曩岁义师北指，濑水罗生谒余于江上；年虽少，指陈山川、形势甚悉，余业以清河客拟之。然竟引去；曰：『亲在，身未敢许人也』。余遂亦扬帆西上，收复姑熟、宛陵；闻罗生已应延平王招，从其叔父将军往徇吴会。而延平师溃，踉跄挂帆；又闻罗生涕泣遮说，不克留。于是奉其父，随大军道江浮于海。夫海，固今日忠义渊薮也，中多古峤；逋臣处士，率抗节其间。而越峤与闽峤蜿蜒错落，相距数千里；云岫微茫、风潮喷薄，鳌柱之离奇、蜃楼之变怪，真足洞心骇目；罗生将纵览焉，因奉其父而南。未几，罗生愀然有所思，怳然若有所失；则又奉其父而北。舟次闽之三山，猝与虏遇；罗生促其舟人鏖战，思以死卫乃父。格斗踰时，矢集铠如蝟，坠水得生；而乃父竟被执以去。罗生流离沧溟、宛转岛屿间，欲出奇计以救父，卒不得乃父生死音耗，然后税驾于余行营焉。悲凉酸楚，至于呕血。故其所为诗篇，清峭苍寒，一如夜猿、秋鹤，可闻而不可听；斯足悲矣！

余闻之：濑水，实伍子胥投金处也。方子胥躬丁家祸，违命而奔，鬚髮为白；彼非不知父死之当殉也，而惧夫父仇之不得复。濒死者屡矣，赖芦中丈人、濑上女子危其身以相援，仅仅得达吴市；然终不免吹篪乞食，而后乃稍稍见用也，始能入郢以报家仇。及檇李之役，师败君亡，又能相其嗣君，入越以报国仇。此其人为何如者哉！今罗生所遭国难、家难兼之矣，是诚不共戴天之仇也。而困顿颠踬，亦无以异乎芦中人，岂天将老其才以报复君父之深仇耶？抑生不逢辰，坎壈终身，移其孝以成忠耶？固不与清河客同年而语矣。然则罗生始以亲在，未敢以身许人；而终不免以身许者，许国也。以身许国，而因不能全其亲；究之亲不获全，而身将焉许？是诚古今之所深悲也。欲知罗生，盍读罗生之诗！

〔人物考略〕

罗子木（钮氏「觚賸」作自牧）：名纶，以字行；应天溧阳人（或作丹徒人、或作句容人）。家贫，授徒苏州。性尚义，年少有奇气。张公一见器之，留之；不可。既而以父为大兵执去，誓欲为父报仇，遂诣张公行营，相依不去以死（见全撰「张公碑文」、「东南纪事」诸书）。别有传附集中（寿镛补）。

·上延平王书（辛丑）

窃谓举大事者，先在人和；立大业者，尤在地利。故晋武以独断而平吴，苻坚又以独断而败于晋；尉陀以僻处而据粤，刘禅又以僻处而亡于魏：则人和、地利，审之不可不精也。即如殿下东宁之役，岂诚谓外岛可以创业开基，不过欲安插文武将吏家室，使无内顾忧，庶得专意征剿。但自古未闻以辎重、眷属置之外夷，而后经营中原者；所以识者危之！或者谓女真亦起于沙漠，我何不可起于岛屿。不知虏原生长穷荒，入我中国如适乐郊，悦以犯难，人忘其死。若以中国师徒，委之波涛浩渺之中、拘之风土狉獉之地，真乃入于幽谷。其间感离、恨别、思归、苦穷种种情怀，皆足以压士气而顿军威；况欲其用命于矢石、改业于耰锄，胡可得也！故当兴师之始，兵情将意先多疑畏。兹历暑徂寒，弹丸之地攻围未下；是无他，人和乖而地利失宜也。语云：『与众同欲者罔不兴，与众异欲者罔不败』；诚哉！是言也。

今顺酋短折、胡雏继立；所云「主少国疑」者，此其时矣。满党分权，离畔叠告？所云「将骄兵懦」者，又其时矣。且灾异非常、徵科繁急；所云「人怨天怒」者，又其时矣。兼之虏势已居强弩之末，畏海如虎；不得已而迁徙沿海为坚壁清野之计，致万姓弃田园、焚庐舍，宵啼露处，蠢蠢思动，望我师何异饥渴！我若稍为激髮，此并起亡秦之候也。惜乎！殿下东征，各汛守兵力绵难恃；然且东避西移，不从伪令：则民情亦大可见矣。殿下诚能因将士之思归、乘士民之思乱，回旗北指，百万雄师可得、百十名城可收矣；又何必与红夷较雌雄于海外哉！况大明之倚重于殿下者，以殿下之能雪耻复仇也；区区台湾，何与于赤县神州！而暴师半载，使壮士涂肝脑于火轮、宿将碎肢体于沙碛；生既非智、死亦非忠，亦大可惜矣！矧普天之下，止思明州一块乾淨土；四海所属望、万代所瞻仰者，何啻桐江一丝系汉九鼎？故虏之虎视匪朝伊夕，而今守御单弱，兼闻红夷构虏乞师，万一乘虚窥伺，胜负未可知也。夫思明者，根柢也；台湾者，枝叶也。无思明，是无根柢矣，能有枝叶乎？此时进退失据，噬脐何及！古人云：『宁进一寸死，毋退一尺生』。使殿下奄有台湾，亦不免为退步；孰若早返思明，别图所以进步哉！

昔年长江之役，虽败犹荣，已足流芳百世。若捲土重来，岂直汾阳、临淮不足专美，即钱鏐、窦融亦不足并驾矣。倘寻徐福之行踪、思卢敖之故迹，纵偷安一时，必贻讥千古；即观史载陈宜中、张世杰两人褒贬，可为明鑑。九仞一篑，殿下宁不自爱乎！夫虯髯一剧，只是传奇滥说；岂有扶余足王乎！若箕子之君朝鲜，又非可语于今日也！

某倡义破家以来，恨才力谫薄，不能灭虏恢明。所仗殿下髮愤为雄，俾日月幽而复明、山河毁而复完；某得全髮归里，于愿足矣。乃殿下挟有为之资、值可为之势，而所为若此，则某将何所依倚！故不敢缄口结舌，坐观胜败。然词多激切，冒触威严；罔知忌讳，罪实难逭。愿殿下俯垂盐察，有利于国，虽死亦无所恨！谨启。

·上行在陈南北机宜疏（辛丑）

奏为胡运已终，王师宜奋；谨陈南北机宜，伏望刻期亲征，以伸国威、以鼓士气事。

窃臣本书生，遭逢多难；自经倡义，十有六年。虽栖山横海，备尝艰苦；而恢兴未奏，但觉有罪之当诛、实无功之足录。蒙主上纶綍频颁，节钺谬寄；臣感极生惭，愤极思奋。故于己亥五月，追随延平王臣成功直擣长江；仰仗威灵，瓜镇克捷。臣分道疾趋，孤军深入；半月之内，遂荡定徽、宁、池、太四郡，兼下和阳，渐收庐、凤属邑。窃谓迎銮有期，奠鼎匪远。不意延平王金陵挫衄，仓猝班师；臣之孤军，竟陷重地。臣念上游父老夹道遮留，奋不顾身，沉舟破釜，与虏转战两旬；终以援绝势孤，遂至溃败。臣突围间行，始得完节而返。复蒙主上，遣监臣刘之清赍到耑敕一道。时臣方收烬于浙，而使臣又停棹于闽，未获具疏陈谢，至今悚仄。

嗣闻虏氛流突行京，不审六飞今驻何地？但稽之天意、参以民心，汉厄当兴，势过时可。顺酋天折、孤雏蒙位，足知中兴有象。臣日夕图维，自恨力绵，不能长驱迅扫；幸而旧部尽归、新军渐集，山东、河南以及两淮、三吴义勇，无不远通期约，摩厉以需。在延平王亦更加选练，谋定而战；则桑榆之收，当亦未晚。第兵有掎角，则敌势始分；使敌若溃痈，则兵威始振。况数年之间，远迩听闻，久不知天南确信；恐报韩之念倏衰、思汉之情旋冷，则事机得失，关係非轻。伏乞主上亲统六师，出临滇、蜀；仍敕诸王公分道大举。先遣信使星驰宣谕直省，俾天下晓然知报仇雪耻之义；将见忠臣义士，必且云合景从矣。臣虽驽钝，亦当枕戈以待、捲甲而趋；断不敢逡巡却顾，以负国恩。

兹以职方郎中臣吴鉏不惮万里间关，愿得陛陈恢复大计。特具疏附奏，曷胜翘企感泣！

·祭定西侯张侯服文（辛丑）

于乎我兄，墓草已宿矣、墓木已拱矣！回念乙未之冬弃捐宾客，距今仅七载耳；其间废兴存亡之感，月异而岁不同。如我兄既归三尺土而尚不能保百年坟，致有髮冢开棺之变。余闻之，痛何可言哉！幸我师入定，毁逆民之庐、屠逆民之族，英魂其亦可稍慰。独余以飘零患难之身，入闽入吴、浮江浮海，数年间屡蹶屡奋；徒深挂剑之怀，每阻炙鸡之愿！空山寂寥，知兄当慨然而悲矣。兹凭仗灵爽，驻师林门；苦以军滞，未遑瞻扫高茔。特备椒浆，遣员代侑。于乎！翁洲孤岛，今存荒壤；丁鹤归来，徒有华表耳。能不痛哉！

〔人物考略〕

张侯服：名名振；山西人，南京锦衣卫籍（「鲒埼亭集」作南直隶江宁人）。崇祯末，以副将任台州石浦游击，封富平将军。乙酉，杭州失守，潞王降；浙东起义，以兵赴之。鲁王监国，封富平伯。江上师溃，弃石浦，扈王出海；投黄斌卿于舟山不纳，遂飘泊海外。及王居厦门，晋爵定西侯，讨斌卿。后王驻舟山，加太传，当国政。舟山陷，居南田；屡经提师北髮。乙未冬，卒；遗言以兵归张公。张公为葬于芦花岙（「海东逸史」、「东南纪事」及「南疆绎史」均有传。据朱氏「读书志」称：『张父曰少溪，其弟曰名甲、名扬、名远，继荣则为名衣；见帝里人文略一篇』）。

·答曹云霖监军书（壬寅）

徐兄来，接有手教；想徐兄挂帆时，敝差官尚未到台城，故社翁不审北方消息耳。然敝差官去后，浙事又一变。及徐兄至，弟已移师寄寓沙关矣。种种虏情，已具在前日报文内，不必更赘。独是伪令迁徙沿海居民，百万生灵尽入汤火中，汹汹思动；惜无一劲旅为之号召，以致颠连莫告。我辈坐视其荼毒而不能救，真愧杀也！

弟栖迟沙关几三月矣，金尽粟空，谁能为景升、仲谋者？只得仍图北返。两番鼓棹，又以石尤留滞。今春风至矣，决计回浙，亦旦晚间事。弟非不知兵力单极，况二阮、一陈俱徘徊闽境，则弟声势更孤。然弟之区区，以为宁进寸、毋退尺，宁玉碎、毋瓦全，其素志然也；但不知果能自存否？近有小咏云：『虯髯空拟浮家去，雁足虚传属国还』；又云：『平原一旅真孤掌，可有天戈灵武间』？感慨系之矣。弟中夜自念一片孤忠，是天地间一男子；而时势交迫，终不克一昂首伸眉，夫亦命也已！窃意延平王为千古第一流人、欲为千古第一等事，又何忍使同仇阽危而不策应耶！闽海迁徙十已八九，将来南北鱼雁必愈阔疏；握手之期，杳未可料！幸社翁努力、努力！倘张生或以斗死、或饥饿而死，社翁能不一为表扬否耶？

徐兄适会弟于阮涂，勿克稍为分润；何梁伯鸾偏遇范莱芜乎！一笑。

〔人物考略〕

曹云霖：曹从龙字。「鲒埼亭集」「张公碑文」，有『遗曹监军从龙书』云云。而「云霖诗序」称其膺帝眷，秩中丞；佐雄师，陪名藩。复曹监军书，一本作「答曹云霖书」。从龙字云霖，义相合也。

·曹云霖诗集序（壬寅）

甚矣哉！懽愉之词难工而愁苦之音易好也。盖诗言志，懽愉则其情散越，散越则思致不能深入；愁苦则其情沉著，沉著则舒籁髮声，动与天会。故曰「诗以穷而益工」，夫亦其境然也。

余自丙戌夏，浮海抵昌国；未几，曹子云霖从云间来，葛衣芒屩，不问而知其为晋处士、宋逋臣也。盖云霖先从本彻荆先生倡义来海上，荆先生死于兵，云霖遂还吴；及由吴复入越，黄侯虎痴以国士遇之，遂尽护诸军。尔时张侯侯服与黄侯同据守昌国，余亦奉命持节护。张侯军与云霖旌旄相项背，然未深知云霖也。顾余性剧钝，于军中一切不问，而云霖筹兵策饷无宁晷。间尝进三泖号召，事蹶始还；坐是，竟未暇索云霖所为诗歌而读之。计云霖军需旁午，当未遑制作；即有所作，亦不过如建安从军诸什，虽懽愉、未必工也。戊子之秋，余入山寨，踪迹与云霖稍疏。踰年，黄侯以部曲生乱，赍志僵死；余在山中闻之，惊惋累月。云霖此时将为臧洪乎？抑为豫让乎？潜鳞戢羽，幸舟逢鄂君而实车同广柳，遵海而南；偶陷虏穴，至幽囚忧思，万死而得一生：其愁苦可知矣。岁在壬辰，余避地鹭、左，云霖俨然在焉，欢然道故。余时栾栾棘人耳，故不轻有赠答。而云霖囊中草多感时叹逝，亦不肯轻以示人；工不工，余何由知之。迄癸巳春，余附楼船北归，云霖留闽，踪迹又相远。既而闻其自闽次楚，图入觐行在；道梗不得前，复自吴至闽：风尘萧瑟，孤身愁苦，云霖固备尝之矣。适昌国再陷，余舟过三山，复与云霖相劳苦；而张侯墓草已宿矣。云霖与余论国事之废兴、悲人风之存没，感动心脾，稍稍出旧什、新篇相示。余既歎其工，而未始不哀其节苦而神悲也。年来云霖膺帝眷，秩中丞；或佐雄师入江、或从名藩泛海，山河之感切中、湖海之胜娱外，累牍连篇，无非骚雅。余方聚旅北道，与云霖踪迹，离合恆相半。云霖每以新制见寄，辄作十日喜、复作十日愁，是何其思深入、其情沉著也！工固至此哉，观止矣！然后知愁苦之音果胜于欢愉之词也。

兹云霖将削稿以付剞劂氏，贻书问序于余。余谓：余非知诗者，即云霖亦宁待以诗传。惟是云霖之境遇、余与云霖之交游，不可不借诗以序次其大概耳。若夫太白之诗而仙、小陵之诗而圣，以及沉、宋沉鬱，王、孟悲凉，拟之云霖或同或异，则余同年徐闇公必有定论矣。

·祭山神文（壬寅）

窃闻盛德在御，而四灵可畜；至诚所格，则百兽皆驯。余自倡义以来，思挈山河而还帝室、揭日月而返重明；神之听之，亦既有年。迨从闽峤回师，驻节兹土；神所凭依，将在是矣。乃畴昔之夜，忽有猛兽伤我畜牧，是胡为乎来哉？昔者，空山寂寥，狰狞之辈张牙舞爪，得借此为逋逃薮；余今茇舍于此，计当灭迹潜踪矣。而犹然不戢，是亡等也。闻毛虫之长，制命山灵；神职在弹压，而使若辈暮夜纵横，将典守之谓何？或以余老在岛上，未及荐馨，聊遣山君以儆匮祀；则神亦饕餮者流，又何正直之足云！夫五岳视三公；等而下之，封内名山各有分限。余奉天子之命，开府东南；论阶辨秩，山神应受节制。用是遣官传饬，神其速显威灵：非我族类，即遣之境外；或其恶贯满盈，不妨自毙山中。尚挟彼负嵎之技，仍肆伏莽之奸；余当焚其林、扫其穴，恶兽斯尽，神亦震惊！令在必行，神其毋忽！

·奇零草序（壬寅五月）

余自舞象，辄好为诗歌。先大夫虑废经史，每以为戒，遂辍笔不谈；然犹时时窃为之。及登第后，与四方贤豪交益广；往来赠答，岁久成箧。会国难频仍，余倡大义于江东，敹甲敽干，凡从前雕虫之技，散亡略尽矣。于是出筹军旅、入典制诰，尚得于余閒吟咏性情。及胡马渡江，而长篇短什与疏草代言，一切皆付之兵燹中；是诚笔墨之不幸也！余于丙戌始浮海，经今十有七年矣。其间忧国思家、悲穷悯乱，无时无事不足以响动心脾。或提槊北伐，慷慨长歌；或避虏南征，寂寥低唱。即当风雨飘摇、波涛震盪，愈能令孤臣恋主、游子怀亲！岂曰亡国之音，庶几哀世之意。乃丁亥春，舟覆于江，而丙戌所作亡矣；戊子秋，移节于山，而丁亥所作亡矣；庚寅夏，率旅复入于海，而戊子、己丑所作又亡矣。然残编断简，什存三、四。迨辛卯昌国陷，而笥中草竟靡有孑遗；何笔墨不幸一至于此哉！嗣是缀辑新旧篇章，稍稍成帙。丙申昌国再陷，而亡什之三；戊戌又覆舟于羊山，而亡什之七。己亥长江之役，同仇兵熸，余以间行得归；凡留供覆瓿者，尽同石头书邮：始知文字亦有阳九之厄也！

年来歎天步之未夷、虑河清之难俟。思借声诗，以代年谱；遂索友朋所录、宾从所钞次第之。而余性颇强记，又忆其可忆者，载诸楮端，共得若干首；不过如全鼎一脔耳。独从前乐府歌行不可复考，故所订几若广陵散。嗟乎！国破家亡，余谬膺节钺；既不能讨贼复仇，岂欲以有韵之词求知于后世哉！但少陵当天宝之乱，流离蜀道，不废风骚，后世至名为诗史；陶靖节躬丁晋乱，解组归来，著书必题义熙；宋室既亡，郑所南尚以铁匣投史眢井中，至三百年而后出：夫亦其志可哀、其精诚可念也已！然则何以名「奇零草」？是帙零落凋亡，已非全豹；譬犹兵家握奇之余，亦云余行间之作也。

永曆十六年（岁在壬寅）端阳后五日，张煌言自识。

·祭四叔父文（壬寅）

于乎叔父！其死狱中矣。其得疾而陨耶？抑感愤引决耶？姪自丁国难，倡义辞家，迄今十有七载。吾父见背，路隔华夷，奔丧无所；至今抱恨终天！嗣是门衰祚薄，犹幸叔父支持；岁时伏腊，祖宗血食不绝如线。今则已矣！

春仲，侄提师北还，始知叔父于正月下澣被虏拘执，业赴省狱矣；姪闻之，痛心疾首。计叔父笃老，南冠泥首，形影龙锺，其能久乎！未几而讣果闻矣。吾弟昌言以虏网四张，幸而得脱；潜鳞戢羽，将母芦中。既不敢橐饘相救，亦不敢含敛躬亲；故叔父易箦之期竟不可闻，而讣音亦得之友朋之书。及六月三日弟来，始知叔父以四月十三日捐馆；方敢为位而哭。叔父年已垂老，因姪抗节，遂以瘐死；是叔父因姪而亡，姪宁不痛心乎！古来教子弟者，动以忠义为训；岂意忠义可为而不可为耶！自古何代无废兴，其间必有忠臣义士仗节抗旌，思扶王室。因以倾家者，往往有之；若尊行受祸，亦不少概见。今逆虏弃天经、斁人伦，株连波累，致叔父毕命圜扉；姪独何人，宁不肝肠寸裂耶！姪自倡义以来，屡蹶屡奋，几于嚼雪吞毡、卧薪尝胆；虏招之不应，购之不克，始逮及妻孥。故新妇与祺儿，锢狱已经十载，姪义不返顾；自分为刘琨、为卞壶矣，何其复贻祸叔父耶！前此叔父之得免者，虏视姪无甚轻重也。及己亥姪入长江，连下名城数十，虏遂畏姪、恨姪且忌姪，而诛求不遗余力；即吾姊与姊丈暨二、三故交亦在不免，而况叔父耶！于乎，痛哉！

叔父雁行有四，吾父居长，止生姪一人；二叔父早亡，无嗣；三叔父以寿终，生从兄弟三人，长嘉言，次昌言，又次德言；叔父无所出，昌言遂为承祧。然初无家人产，今叔父已逝，侄与嘉言俱在军次，归里无期；季弟德言尚徲弱，恐不任箕裘。则高、曾之不祀忽诸，是姪未能报国、先已亡家矣。于乎，痛哉！

近者闻共主蒙尘，而姪且重遘家难；天道其果有知耶，其果无知耶？岂「春秋」大义，徒虚语耶？侄不能为复楚申胥，必须为奔鬲臣靡矣。但既无秦庭可哭，又鲜有鬲可奔，恐终当为伏柱豫生耳！于乎！归榇何时？拊棺莫望！徒有泣血而已。于乎，痛哉！

·上监国鲁王启（壬寅七月）

右臣某启：为国难已极，天命宜还；伏乞早定大计，以存正统、以图中兴事。

春末，阅虏邸钞，知去年十一月缅夷内变，道虏入缅，致我永曆皇帝蒙尘，一时扈从宗室、官员无一得免；惟吉王自缢以殉，而晋藩李定国入海，巩昌王白文选亦遁深山。臣闻变之日，肝肠寸裂；犹谓狡虏诈传，疑信参半。及四月中旬，闻宫眷竟从镇江北辕矣！思惟我太祖高皇帝圣德神功，岂意后王祸等徽、钦，辱同怀、愍！或者剥极而复，天意有归；故虏亦厚其毒而速之亡也！但中华正统，岂可久虚？只今虏亦以诸夏无君，遍张伪檄，荧惑视听；四顾敷天，止海上尚留左袒。臣以为延平藩必当速定大计以伸大义，亟誓大师以报大仇；而至今寂寂。道路谣传，又有「子弄父兵」难信之事！臣中夜彷徨，窃恐孤岛孤军，难以持久；况复加以他故，辟尫羸之夫，胸胃转增杂疾，其能久乎！只今虏遣伪招抚于浙、闽、广每省二人，以解散海上；若不及早经营，则报韩之士气渐衰、思汉之人情将辍。臣惟有致命遂志，以了生平。独所惓惓者，主上羇旅岛屿，不独与闽人休戚相关，亦且与闽海存亡相倚；万一变生肘腋，进无所依、退无所往，有不忍言者矣！既恨臣力太绵，不敢轻为迎驾；复顾臣心独苦，又不敢辄行趋扈。计惟在闽勳镇正在危疑之际，不若急用收罗之术，以为拥卫之资；然后速正大号，俾天下晓然知本朝尚有真主、中国自有正统。在屯之称建侯、在涣之言享帝，正此义也。于是传檄省直，刻期出师，虽强弱悬殊、利钝莫必，而声灵宣布，响应可期。倘皇天未忘明德，则兴灭继绝端在主上。此非欲邀福也，免祸亦宜然；即未暇雪耻也，图存亦宜然。臣今拟上诏书一道，伏乞主上密与宁靖王及诸搢绅谋之，髮愤为雄，以慰遐迩；臣曷胜激切翘望之至！

·上监国鲁王启（壬寅八月）

右臣某启：八月初八日，御史臣陈修奉纶音至臣营；臣焚香开读，知主上薪胆忧危，较昔倍甚。臣南望仓皇，罔知所措！

独念臣违颜以来，忽经十载；百折千磨，壮心未已。原非动念勳名，特以越国义旅、鲁邸侍从，止臣一人尚在军次；虽乖哭庭之志，尚图扫境之功。苟良会可乘，则迎銮岂远；大命克集，则奠祚非难。向以皇上当阳，故讴歌有缺；且以主上养晦，则潜跃宜权。臣何敢妄思推戴，以启猜疑。区区之情，盟之幽腑。何期行阙洊染胡氛，攀髯莫逮；而延平藩忽捐宾客，秉钺无人！论国势，疑兴汉益艰；察人心，幸奠周转切。近来虏中，亦喧传主上亲征北髮；故臣于七月中，具有密启，专官驰奏。兹奉巽命涣颁，倍增感奋。但臣以孤军孑处荒壤，虏艘星列十倍于臣，而臣又无蚁子之援；臣日夜枕戈，与死为邻，亦以死自誓。若轻为移跸，则风鹤频惊，臣罪难诿；倘仍栖浯岛，窃恐号召稍远，复与臣呼应不灵。伏乞主上与诸搢绅、勳镇熟筹妙策，或扬帆海上、或保据沙关，结纳忠义、联合勳爵；俟羽翼既成，然后旌旗四出。仍乞敛锷韬光，以绝敌人窥伺；臣亦得趋觐睿颜，稍将芹曝也。犹有虑者，倘魏绦之策得行，则华戎错杂，尤宜戒备不虞；主上必得劲旅数千、巨舰近百常相拥卫，方为万全。鹭门牙纛纍纍相望，就中岂无耿弇其人！伏乞主上并览前疏，深思臣言臣愚，幸甚！

为此具启附奏，不胜踊跃翘企之至。

·上监国鲁王启（壬寅）

右臣某启；八月十五日，御史臣陈修返命，曾具疏附奏。以去冬缅甸之变，君亡臣死，天下已无复有明室矣；止海上犹存一线。而主上尚在潜龙，真乃天留硕果；自当誓师讨贼，以维繫人心，以嗣续正统。昔莽移汉鼎，光武兴师；丕废山阳，昭烈践祚；怀、愍北狩，晋元称制；徽、钦蒙尘，宋高继立：以视今日，谁曰不然！顾岛上勳贵，罔识「春秋」大义；而臣实兵微将寡、金乏粮穷，孤掌难鸣。既见宗国之亡而不能救，犹幸旧主之存而不能扶；所以中夜椎心，泪尽而继以血也。尚望诸搢绅或能旋乾转坤，臣已在秣厉以候。但得南国首为推戴，臣敢弗协力扈从！伏惟主上潜算雄图，以凝量命。兹恭进膳银，特具本差官赍献；臣不胜激切悚惶之至！







外編（遺文）

寿镛案：先生之文既入「冰槎集」矣；曰「外编」者，「冰槎集」外之编也。


·自用研铭

投鼠支床，几经磨劫；坚贞不渝，何嫌破裂！託我知音，长此昕夕。

寿镛谨案：定海曹义屺（伟皆）得先生遗研于长安寺。左有铭二十四字，隶书；旁「苍水」二字，正书。

·李陵论（刺叛臣洪承畴）

世以「李陵报苏子卿书」出自史迁之笔，盖迁欲掩其保举之失；而所云「欲得当以报汉」者，陵则无有也。余谓不然。余观其河梁诸什，未始不叹其风波之失所；而浏漓感慨，无一怼汉之辞。是亦岂迁所伪制耶？

就陵当日之事言之：方陵之出塞也，初非疆场不靖而亭障不守也；汉武特欲示威四夷，故穷黩其兵，千里而趋利。陵不过偏裨，提不满五千步卒，深入荒漠，杀伤相当，而又鲜佽飞、贰师为之后劲，其势固已危矣。迨矢尽力折而后降，其志亦可哀矣！夫陵之罪，在不能死耳；与弃师辱国者稍有间，与事仇噬主者更有间矣。而汉连坐之不少贷，则安望陵之能为朱序哉！设令汉武闻陵之败，临轩而叹、侧席而思，为之卹其母、抚其孥；或误传陵已死事，更为招魂以祭、貤典以赠之。陵虽犬豕，当亦愧悔自裁矣；敢忘汉恩德哉！夫何功罪不明，陵卒以族？无怪乎，论者之谓汉少恩也。倘陵而心怀逆节，气结重诛，或教匈奴以盗边、或引华人以助虐；不特子卿故节难留雪窖，而匈奴控弦十万，直可长驱中土，岂仅仅烽达甘泉而已哉！然陵于子卿之归国，缠绵反覆，赠之以诗；而曰『陵之罪上通于天』。其亦可哀也已！夫陵当汉时，起偏裨，提孤军、出远塞，战败而降，族属辄蒙显戮；当时士大夫无一言为之辩解，惟司马迁稍稍言之而亦下蚕室，此足以见国宪之有常而军律之不可逭也。向使陵荷节钺之重，会匈奴鸱张、玉门沦陷，汉家扫境内甲兵以託陵，不幸而被围，遂倒戈解甲，屈膝伪庭；则其罪何等也！又使陵受賙恤之殊恩、冒祭赙之异数，而乘潢池弄兵，反戈相向，覆汉之宗社、毁汉之衣冠，甚至牵犬羊以芟薙汉之子孙黎民；则其罪更居何等也！由此观之，陵之罪不当末减而平反之也哉？

虽然，刑者鉶也，成而不变；故君子用心焉。「春秋」之义，美召陵城濮者，深内夏外夷之防也；恕仲遂季友者，甚乱臣贼子之罪也。明乎此，则知余之所以论李陵矣。

·张子房报韩论（刺叛臣吴三桂）

自古称子房始终为韩，先儒论之详矣。今世事伪庭者，多借此为口实；以建酋固尝驱贼，遂以沛公亡奏、子房事汉为拟。噫！何其不犹之甚也！

夫子房在韩，未尝通籍也；特以五世相韩，散金结客。于时六国已无余烬矣，博浪一椎，不过抒其愤鬱无聊之气；岂谓其必能碎祖龙之车哉！藉令偶中，而扶苏尚在，蒙恬辈皆宿将，咸阳之火固未可觊觎也。迨副车误击，下邳潜游，子房智勇亦几交困。然而镐池璧返，群雄共起亡秦。子房更出，而将兵略地，与沛公遇于留，以兵属焉。韩尚未有王也，迨沛公至薛，与项梁共立楚怀王。子房求得韩诸公子，而曰「横阳君成贤」，说梁立之；子房遂以梁司徒徇韩地。其从汉入关，怀王命也。夫亡韩者，秦也；亡秦者，楚与汉也。子房仇秦则欲亡秦，欲亡秦则必德亡秦者；若是乎，子房德楚则宜事楚、德汉则宜事汉，何必韩公子，又何必韩司徒乎！且韩之成，不过诸公子，非真当立者；而子房卒相之，欲偕之国。嗟乎！斯其所以报韩也。且羽留韩王彭城勿遣，而韩司徒不得不徘徊以观其变。观史载汉王归国，子房送南郑辞归，劝以烧截栈道；此时虽为画策，尚未委贽也。未几，楚竟废杀韩王，子房间行归汉。于是不得不以仇秦者仇楚；既仇楚，不得不借汉以灭楚。然子房终不欲用于汉，乃择留以自谢、辟榖以自谢诡焉。然则楚不留韩王，子房固不为楚用；楚不杀韩王，子房安肯为汉用耶！或者曰：子房尝阻汉立六国后矣，为韩者固如是耶？抑知汉王还定三秦，已无公子成矣。使郦生计行，而汉益弱；汉弱，而楚终不得灭。怀王孙信，又龌龊不足辅；而韩仇终不可报。子房之为汉，盖有大不得已，于是而间归焉。至于我明，则大异于是。当闯贼之犯阙也，烈皇帝身殉社稷，所陷没者不过秦、晋、燕、冀耳；非若三韩之尽折入于秦也。有子房者必倡大义于天下，较沙中狙击之功相万也。况天潢之在东南者，何止一公子成；金陵拥立，以至闽、粤推戴，中华正统方与日月为昭。彼中原士大夫者，即不为太真归阙，而四皓可攀；即不为仲连蹈海，而两生可趾。独奈何以衣冠之族，为左衽驱策哉？夫建酋，固我明属夷也；一举而踞北都，再举而窃南纪。共主蒙尘，宁藩化碧，而乱臣贼子顾曰：『彼沛公也，亡秦者也；我子房也，报韩者也』。则是闯贼得比始皇，而沛公实杀韩公子也；则是子房当事楚霸王，而建酋可称汉高帝也！

呜呼！诬子房矣。

·陈文生未焚草序

祖龙一炬，六籍烟飞；然博士掌故，犹未焚也。迨咸阳三月火，而经史无余烬矣。乃后世不罪羽而罪政，何哉？殊不知枢不朽、流不腐；文章一道，倘陈陈相因，毋宁付之祝融氏之为快也。究之秦皇焚书而书存，汉儒穷经而经亡。呜呼！是岂焚之罪也哉？况乎风雅之林，日趋于新；而动辄刻画开宝、步趋庆曆，譬之寒灰，其能复然乎？夫焦尾之桐出爨，而宫徵始髮；火浣之布经燄，而色泽弥新：物固有待焚而成其贵者矣。胡陈子文生，则又以「未焚」名篇乎？嘻！吾知之矣。年来烽举燧燔，奚啻秦、楚之际；几疑此日乾坤劫火洞烧，而文生夷犹其间，每遇名胜，辄欲焚鱼；凡经倡和，都令焚砚。一吟一咏，簇簇生新；若鑽燧榆槐，递相迁代，非未焚也，盖有不可焚者在焉。余因谓文生：『法言有之，火灭修容戒之哉！火攻固出下策矣』。

〔人物考略〕

陈文生：名修；福建榕城人。官侍御（并见「张公年谱」）。

·梅岑山居诗引

从来儒、墨分席，然诗律可通于禅、禅锋每寄于诗；是何以故？盖诗家格律甚精，不逊虚空三昧；而禅家机锋相触，原具风雅三摩。故禅有魔而诗亦有魔，而诗称圣、禅亦称圣；超悟者，本无殊趋也。芥舟上人以远公宿根，得生公妙解；振锡名山，玄风晻暧。禅悦之余，遂成「梅岑新咏」；骚耶？偈耶？读之如坐光明藏矣。是使骚人雕风镂月，总似拈花；释子说乘参宗，无非梦草。提起法幢、掀翻骚甓，直疑大士现身，岂仅老僧饶舌；则满恆河沙皆诗也，满恆河沙皆禅也。有声有闻者，当作如是观；无色无相者，亦当作如是观。

·答毛参谋书

盖闻赤骥骋衢蹶弛故难御，青蝇玷璧磨濯则重晶。日者，贵督主楼船襄义，知雨谋云；不佞缟紵交欢，昆金友玉。岂惟左提右挈，方将北伐南征。睠此先鞭，自愧同舟碌碌；瞻彼后乘，每怀记室翩翩。爰闻留后之司，遂达师中之吉。老谋壮士，讵意星陨前营；重地孤军，亦几珠沉沧海！迨苏武生还之日，正邹阳见收之期。祸及池鱼，知欲甘心于往事；疑成市虎，恨莫缓颊于当涂！幸而照起覆盆，愈觉悲深挂剑；乃琅玕远贲，绮縠遥抒。吟华屋之篇，益信羊昙于今日；拜景升之墓，难忘伊籍于当年。但丛薄靡芜，岂託抟风之翼；而行潦涓滴，何烦兴雨之鳞！若仅油幕从容，仍恐盐车困厄。伏希台照，曷胜神驰！

·与林用圭书

弟自奉简书还越，虽投閒冷署，亦每以驰驱往来矢石间。否则，代庖制敕。坐是失疏候问，弟之罪也。

弟忧时冷眼、济世热肠，苟有利于国家、有益于桑梓，无弗竭蹶以告当事。纵未必尽为吾乡所知，总求无愧此衷足矣。每想盟翁具大学问、大经济，尚尔稳卧东山焉；得不令艰难困斗！所以区区说项者，不过仰藉老盟翁一起支拄南天耳。接手教，慰诲之情，泉涌飙髮；谬及揄扬，弟何克承此！若夫盟翁鹤举鸡群，弟所素谂；而复且抱膝长吟，惟占风于白水真人，更足羞投关抵璧一流！

昨见象老题疏，首列尊衔，殊增封事之色；但胪叙太繁，昼老殊费平章，再四与弟踌踟。如盟翁业拟覆于谒铨时优授京秩，此弟推毂前私，盖未纠合之先，遂有是议。然疏列百位，覆亦不上十人；惟卣一、勷朋两兄同预此例，他不及也。郡曹之谕，容再图之。

髮羽匆次，率勒上报；不文之诮，统恃盐在！弟名正具左裕。

·祭平夷侯周九苞文

于乎！天荒地老，达人每等视于电光；琴亡剑化，哲士或寄慨于星芒。然而菀枯者旦暮、修短者阴阳，委形顺命，夫何用其悲凉！独废兴存亡之感交切于中而不能自解者，其在公之丧！盖公之勳名，如横海下濑，则英威不可谓不张；公之寿考，几营平新息，则景福不可谓不康；公之胤嗣，如璚林玉树，则承家不可谓不昌；公之部曲，皆铁肝石肠，则报国不可谓不庄。惟是鲸鲵虽盛，而中原之豺虎尚狂；带砺虽盟，而中兴之旄钺谁勷？奚不憖遗一老以九合一匡，而遽骑箕尾以上翔！然则慰公者，以高节稀龄，全名完节；而所以惜公者，未及抟风细柳，捧日扶桑。即公之当自惜而不能自慰者，犹有逊于铜柱之平蛮、金城之平羌！鹿鹿如余，列公之盟坛，亦谬称夫雁行；冀公之义旗，或庶几乎鹰扬！忽闻舟壑之移，不禁悽恻而涕滂；愧行营之羁阻，弗克执绋以趋跄！敬遣一介陈词而告奠兮，聊写余心之衋伤；倘炎轮之匪远兮，尚来格乎椒浆！

〔人物考略〕

周九苞：当是周瑞字。考「鲒埼亭集」「钱忠介公碑」有闽安伯周瑞，与「海东逸史」「监国纪」同。今观「奇零草」本题作「侯」虽微有违异，然考「逸史」瑞为平夷侯，周寉芝弟；寉芝之字为九元（「小腆纪年」「元」作「京」），是九苞当为瑞字。盖兄弟均用「九」字作字。至「冰槎集」「祭平西侯周九苞文」，一本「平西」作「平夷」，恐是「闽安」之讹。

寿镛谨案：「自用研铭」至「祭平夷侯周九苞文」八篇，无年月可稽，因列入「外编」。

·答延平王世子经书（壬寅）

寿镛谨案：延平虽卒于五月，而此答书「高本」原注为癸卯、「改本」为壬寅，然均九月以后无疑也（以下文六篇，虽为壬寅作，均入「外编」）。

不肖某以王人之微，荷先王殿下客卿之礼，图报未遑。昨知肇基东土，正拟躬执鞭弭，稍效驰驱；差役南返，捧执讣音，震动魂魄！无论国耻家仇尚稽报雪，而五侯九伯，谁为指挥？在不肖空瞻帷帐，似失帡幪；更不禁泪之霪霪下也！

幸而老世台丕承前业，壁垒维新。昔禽父在丧，专征誓众；伯符英锐，遂霸江东。以视今日，岂异人任！不肖託在同仇，待罪军旅。夙仰仲谋之器，今闻亚子之风；自当竭此孤忠，报兹旧谊。但荒汛孤军，当上游劲敌；伏望提携，庶联声援！倘虏情叵测，尚图溯洄南下，求一支于万厦，安插兵众；则奉令承教，谅亦匪遥。

恭闻缵绪抚军，不胜雀跃；缘在大故，未敢称贺。统希崇照，可任瞻依！

·答闽南缙绅公书（壬寅）

候牍久虚，疏节殊甚。不肖以孤军扼上游，日望天南好音，以为声援。昨差员至自思明，惊传延平王殿下遽捐宾客，私衷忉怛！幸闻伯符英锐，已出临戎；元勳旧德，同心夹辅。不但鹭门有磐石之固，而长驱迅扫，直旦暮间事；又不觉悲喜交集。

日来浙、直老稚喧传鹭、左勳镇绅衿复奉鲁王监国，正在疑信间。及捧老先生公函，谆谆以鲁国主玉食为商。犹忆壬辰之春，不肖同定西侯张公扈从南下，蒙延平王谊笃瓜瓞，慨然安置；则不肖辈之担已卸矣。今不幸延平王薨逝，大丧未毕，费繁难支；即军储尚恐不给，何暇言及宗禄。旁观者，岂不谅当事苦心！若不肖梁园旧从，敢爱方物之献；但南北相距，动辄数千里，近来贼哨出没，孤艇难行，安得时时供亿？再四踌躇，倘国主能韬光敛迹，移寓海山或沙关之间，则不肖尚可稍将芹曝，而浯岛亦免窥伺之虞；否则，鞭长莫及，虽智者亦难为计矣。然我辈所为何事，而致亲藩流离琐尾，饥饿于我土地；非特诸勳公之责，亦诸老先生之羞也。若新府肯敬承先志、敦厚天潢，哀王孙而进食，又何烦不肖之片芹寸曝哉。惟老先生裁察之！

·复卢牧舟司马若腾书（壬寅）

十余年来南鳞北羽，往来如织；每于老祖台旷焉闻问，岂其疏节！知老祖台闭门却扫，寻常寒喧不足以尘典，籤也。

近闻苍梧不返，炎鼎几烬；而飞熊星陨，适与辐凑。国瘁人亡，何能无泪！今虏实遍布楚歌，荧惑观听；正恐成纪茂陵，今亦不可复得。自非乃心王室以申大义，即号召必且不灵；未审尚有窦周公在否？某才非锁钥，势单援绝，孤危特甚；倘老祖台肯执耳齐盟，则元老临戎，军势克振。况并州士女，谁不感切棠阴；若纠一旅溯洄流而北，百里之内牛酒日至，天下事尚可为也。祈早商同志，勿使祖鞭先著，幸甚！幸甚！

〔人物考略〕

卢牧舟（「福建志」：「舟」作「洲」）：名若腾，字閒之；福建同安人。崇祯庚辰进士。召对称旨，即授宁绍台道佥事。京师陷，南都命以都御史，抚凤阳；未行，而南都亡。闽中拜兵部尚书，抚军永嘉。甫至而事势已瓦解，遂航海至舟山，间行入大兰山寨。后依郑氏以终（「海东逸史」及「福建通志」有传）。

·答伪部院赵廷臣书（壬寅）

台翰俨颁，实深内讼；岂僕一片愚忠，犹未足以取信于天下也？执事为新朝佐命，僕为明室孤臣；时地不同，志趋亦异。功名富贵既付之浮云，成败利钝亦听之天命。宁为文文山，决不为许仲平；若为刘处士，何不为陆丞相乎！设云桑梓涂炭，实为僕未解兵，则僕何难敛师而去；但未审执事果能保障否耶？

区区之诚，言尽于此。间使说辞，请从兹绝。冒复不庄。

〔人物考略〕

赵督台：名廷臣，字君邻（一作时邻）；汉军镶黄旗人。国朝顺治二年，由贡生知山阳县，迁江宁府同知。十年，洪承畴荐授下湖南兵备道。十五年，定贵州，遂授巡抚。明年，擢云贵总督。十七年，以剿平土酋功，加兵部尚书。康熙元年，调浙江总督。八年，卒官；谥曰「清献」（「国史」有传并见李氏「先正事略」）。

·答伪安抚书（壬寅）

不佞明室孤臣也，有死无。与执事非有同朝之雅，义无外交；何必复通竿牍！但天理民彝及不佞生平，不可不正告天下；故勒书附使者以报。

窃观古今来，何代无废兴。其兴也，天启其机；其废也，人惎之谋。或兴而复废，或废不复兴；然有志之士，尚谓人定可以胜天。彼汉厄十八年，而光武重昌；夏亡四十载，而少康复祀。盖不特覆楚、复楚事在俄顷间也，即使曆运推移、朝市迁改，兴王每每宾礼胜国君臣、录用前朝宗室。不但开基忠厚，即为享国长久之符；亦将使忠臣义士戴新朝之盛德、慰故国之悲思。且其当鼎革之际，轸念疮痍，莫不省刑薄赋、偃武修文，与天下更始；所以四海讴歌，群雄归命。其间虽有疾风劲草，不以盛衰改节、不以成败易心者，无非欲为万古留纲常、为两间存正气；英君察相，尚能略其迹而原其心、感其诚而哀其遇。故汉高以之封雍齿，蜀主以之礼刘巴；唐太宗有尧君素之旌，我太祖有余阙福寿之祠祭。其或不忠所事，纵归附独先，必摈斥恐后，如丁公可诛、危素可谪；前轨昭然，岂好为颠倒哉！

帝王大度，原欲扶名义以培风教故也。今则不然。夫昔日之北庭，非本朝之属国乎？建州之甲，已忘休屠之恩矣，辽左之烽胡为乎？北平之旗，似同回纥之义矣，南牧之马又胡为乎？旧都嗣服、正朔相承，冠盖方达乎蓟门，鼓鼙已震乎吴会。自是而蚕食东南，翦灭之不遗余力。凡我天潢，虽在遯荒，靡勿芟薙。夫以高皇帝骏德鸿功，而使其子孙祸酷徽、钦，祀荒杞、宋：宜人心之不服者，一也。从来更姓改物，皆因处置得宜，然后人心豫附。今不过宋室之逋臣，而称为伪命；无非晋家之遗老，而被以恶名。甚至一人抗节，而逮及一家；一姓守义，而株连他姓。遂使抱悫怀忠，不忍逃避；即欲埋名变姓，亦耻趋风。而丧师辱国者，率秩以三公；鬻主求荣者，反爵以五等：是以不忠、不义令也。开国规模，固如是乎？宜人心之不服者，二也。迩来清人初无招携怀远之诚，止有纳叛招亡之术；或使同辈操戈，或令下人弃甲。此岂足以训型天下！而奸诈之徒以为仕宦捷径，往往私铸印符、伪刊牌札，以觊垄断之功名；当事明知其然，亦阳为网罗、阴行羁縻，以冒招徕之功绩。殊不知黄绮衣冠，必不轻出商山；夷、齐薇蕨，岂肯顿易周粟：宜人心之不服者，三也。若以近事而论：滨海遗民，既苦朝秦而暮楚，乃安边胜算，惟闻竭泽而焚林。俾百万生灵，弃田园、毁庐舍、捐坟墓，而又不知所以安插之；蜚鸿满道，硕鼠兴嗟。将以为清野耶？而野未必清；将以为坚壁耶？而壁未必坚。岂我旌旄甲盾，果繇蜀道迁人耶？抑彼网罟盆牢，亦是新丰钜族乎？名为息黥补劓，实则救燎助薪：宜人心之不服者，四也。它若征求无艺，杀戮非辜。选将迁官，先论贿赂；登贤吁俊，亦藉苞苴。偾帅掩败以饰功，骄兵宣淫而肆虐。兼之毁裂冠裳，崩坏礼乐：盖不待智者而知胡运之不长矣。如谓此日域中，幅■〈巾员〉尽入版图、华夷庶几一统。独不见强秦方启霸图，何竟亡于二世？暴隋既成王业，亦遂失于再传。况赖宗庙社稷之灵，吾国已自有君；行当迎楚昭于云梦、奉齐襄于莒城，又何烦执事之恫疑虚喝哉！

至于不佞本末，固可得而言矣。不佞夙承先学，谬猎时名。自遭国难，辄弃家园；始声大义于江东，既抱孤忠于海曲。自分戴髮含齿之伦，幸南服尚同左袒；倘蒙践土食毛之谊，于北朝原等风牛。矧豫让漆身，其妻不识；张良破产，惟敌是求。而有司不察，籍我田宅矣；未几，囚我妻孥矣。用是依牆乞援，泪尽申胥；启冶铸兵，誓深祖逖。然志匡王室，岂恃兵威；念切神州，尤怆民瘼！如长江之役，樵苏不惊、市肆靡易；凡搢绅之家、韬钤之族，效力清人者概无诛求，以示宽厚：谅执事之所闻也。及同仇挫衄，不佞遂间道言还。彼时岂不能提数千劲卒以震荡中原，据数十名城以号召天下？正虑锋镝横及无辜，是以旌旗不妨左次。何意泰运将开、屯期尚笃，枕戈待旦，又历岁时。但三户亡秦，谶纬巳兆；一成祀夏，曆数可徵。不佞方以孤臣皁帽，待真主黄衣；安所事解甲投戈、俯首屈膝者哉！即或赤符未归，暂作隆中之卧；黄石已遇，犹为圯上之游：则为龙、为蛇，不佞进退固有余裕矣。虽然，不佞之所以百折不回者，上则欲匡扶宗社、下则欲保捍桑梓；因国事之靡宁，致民生之愈蹙。十余年来，浙、闽诸郡，刍茭糗粮之供、楼橹舟航之费，可谓百孔千疮、敲骨吸髓；而曾不得锋销燧息，波静潮平：执事亦可惕然矣！尚复重之迁徙，贻以流离；哀我人斯，汔可劳止！

今执事既衔命而来，以保境息民为意；莫若尽复海滨之民，即以海滨之赋畀我海上之师。在清人既能开诚布公，捐弃地以收人心；在海上亦何惜讲信修睦，且休兵以待天命！不佞与执事辈，从容羊、陆之交，往来侨肸之好；既省塾堡守望之戍，更免舟楫营缮之需，藉我外兵以备他盗。因而煎熬，则盐卤可行矣；因而采捕，则鱼鲜可给矣；因而贸迁，则商贾可通矣。匪直暂解兵争，抑且稍甦民困。是珠崖虽弃，休息宜然；朝鲜自存，艰贞斯在。特恐执事畏耳，畏则无成也；又恐执事疑耳，疑则亦无成也。不佞何心，必欲重困此一方民耶！则请与执事约：但使残黎朝还故里，则不佞即当夕挂高帆。十洲三岛，莫非生聚教训之区；尝胆卧薪，别有扶危定倾之计。恐臣靡尚在，天意未忘禹功；诸葛犹存，正统终归汉冑。惟执事实图之！

·答唐枚臣书（壬寅）

某生也晚，不及见盛明典型；始策名，而辄遭国难。故署名削牍之仪，益为阙焉。然自垂髫，遥企岱斗久矣。倡义以来，南北各天，遂弗获亲奉光尘。

兹捧云翰，惊与媿俱；孔北海亦知世间有刘备耶？独计某一书生耳，朽戈钝甲，与虏相持者十有七年；滥膺节钺之寄，尺土未恢。徒然倾家沉族，诚天地间罪人。而老先生顾以孤忠见许，得毋爱瘿嗜痂之癖乎！所幸垂翅之余，旧部复集；兼伪庭夺魄、胡雏蒙袭，正可乘时奋袂。奈兵单援寡，惟有枕戈泣血而已！

大刻诸体并臻钟吕，而乐府直追汉、魏以上。奉教之下，真足移情佩服。溯洄杖履，展谒难期；专员肃候，愧乏侑缄。不备不庄，统希盐在！

·送冯生归天台序（癸卯）

夫髮者血之余也，于人身宜若骈枝赘瘤然。然而无髮，吾未见其为完人也。所以羽毛鳞介，总成异类；而戴髮含齿，则独锺于倮灵。譬如百辰丽天、万卉附地，苍苍莽莽，振古如兹已。则夫髮者，亦人身之百辰、万卉也。是故古今来，元公以握髮称，名卿以濡髮著；高士以散髮为放达，逋臣以晞髮为艰贞。即使箕子佯狂，满头霜雪；左徒憔悴，双鬓风尘：未始不以髮短心长，睥睨千载。将人以髮重乎？髮以人重乎？以是知凡有血气者，有髮则形骸非幻、无髮则鬚眉不扬。盖有老而秃者矣，未闻有童而秃者也。惟魑魅之乡、龙蛇之族，始号穷髮之地。故断髮者，蛮俗也；祝髮者，胡教也；辫髮者，夷风也。华戎所分，莫不于髮取辨焉。

今则敷天魋结、率土髡钳，独山阿海湄，犹然栉风沐雨，与鳞介争此冠裳。乃赤城冯生，则谓『与其被髮而祭野，毋宁披髮而入山』；含华隐曜，殆将十九年。一日，渡海来谒余，衣冠甚伟，鬓髮如漆，俨然桃源中人也。且出旧製数篇相示；其採芝之曲欤？其採薇之歌欤？盖不待卒读而髮已上指矣。余因以冯生之髮、较苏卿之节，则十九年画粥断齑，固无愧于吞毡啮雪也。异日明天子出而询兹黄髮，冯生虽颠毛种种乎，而对镜弹冠，即一髮千钧矣。

·祭监国鲁王表文（癸卯）

伏以龙逝桥陵，璁珩结攀髯之痛；麟游阙里，桐珪含解绂之悲。况欲执羁靮而无从，祗觉纳管钥之莫逮！魂销闽峤，泪洒越台。钦惟我主上位膺乾四，德备咸三。青社云从，蔚矣东藩佳气；赤城霞起，巍然南纪灵光。属以国难频仍，遂尔义师首倡。栖秦侯之甲盾，岂仅虎贲三千；建粱孝之旌旗，共仰龙飞九五。而志枭逆虏，故功高让皇。月羽星鋋，射江潮而立四极；白旄黄钺，横海峤而总六师。迨浙、闽之疮痍，尚图收烬；适滇、黔之拥戴，是用归藩。风雨飘摇，悲五蛇之失散；波涛振撼，怅六鷁之退飞！虽潜邸依斟，胆薪弥厉；而许田易郑，髀肉渐生。方期再回灵武之銮，谁意遽返苍梧之驾！八音遏密，百里震惊。臣才愧邹、枚，任同种、蠡。十九年之旄节，属国不殊；廿四郡之鼓旗，平原无恙。恨哭庭而未效，嗟扫墓以何时！投璧还秦，早惭狐偃；扁舟去越，敢学鸱夷！徒蕴扛鼎之怀，逾抱号弓之恸！于乎！薇垣坠曜，枫陛垂霾。穆王驭骏以来归，已孤此愿；望帝化鹃而犹在，莫慰余思！

·祭延平王文（癸卯）

惟王金符启曜，玉牒分光；勳追武肃，忠贯汾阳。昔在草昧，翊我隆皇；宠承西第，谟建东厢。山河茅社，日月旂常；将坛专制，甥馆齐行。赤灵几断，丹腑弥彰；难回骏驭，益厉鹰扬。玄圭锡命，黄钺开疆。霓旌铁骑，锦缆牙樯；声驰沉木，威震扶桑。贯胸贡赆，剖腹增璜。始开朱邸，仍总碧幢。蛊思干父，谦撝让王。乃戒韎韐，爰整艅艎。肃将九伐，勤宣一匡。丑夷面缚，杂虏尸僵；陵迟展谒，城高受降。中原冠带，夹道壶浆；悲笳复动，鸣镝犹强。盟津雨洗，闽岛云翔；再挥水犀，以射天狼。温禺爨鼓，屠耆染斨；肇基东鄙，拓地南荒。乾坤独闢，夷夏咸康。伫班师旅，终仗尊攘；夫何月掩，忽焉星亡！九关翼折，百谷澜狂。吹台寂寞，疑冢凄凉。树还縻汉，系尚存唐。岂无双舄，载彼归航！应有三矢，捧兹遗囊。繄惟善继，厥后克昌！

某焦桐爨下，苦李蹊旁；万间庇厦，十载依牆。惊闻剑化，痛切舟藏；所愧匏系，徒结中肠。薤露在纸，絮酒在觞；匪敢告奠，聊志不忘。彷彿衮衣，翩然帝乡！

·僧履端诗集序（甲辰）

世之闢佛者，卒谓浮屠氏为外教。而瞿昙氏亦往往逃于枯空；谓不如是，则非禅也。然东林惠远、白社风高，未尝不陶情吟啸，则诡于禅之外非禅，而拘于禅之中者亦非禅也。夫善「易」者不言「易」，今使进禅而赋诗，字摹贝叶、句勒昙花，则亦偈而已；何名为诗？夫诗本性灵、禅亦本性灵，要自有活泼泼地者，此即禅机也。

普陀端公，吾未知其禅理何如；而微吟高咏，绝非枯空者可比。彼岂欲以诗名哉！毋亦禅机所触，不禁其洋洋洒洒矣。余偶得其数什而讽之，固无贝叶、昙花风味；以是知端公能超于禅，而不拘于禅者也。端公之师朗公，有「秋兴」数十首，清微婉澹，业剞劂传世；而端公复能继其宗风，真不愧传衣钵矣！

是为序。

·贻赵廷臣书（甲辰）

大明遗臣某，谨拜书于清朝开府赵老先生台前：

昔宋臣谢枋得有云：『大元制世，民物维新；宋室孤臣，只欠一死』！窃以叠山业经市隐卖卜，宜可以远害全身；而元参政魏天祐必欲招致之，乃叠山有死无陨。招之不来、餽之不受，却聘书尚在，可考而知也；卒触天祐之怒，执之北去，叠山遂不食而死。盖未尝不叹古人守义之坚、殉节之笃也！

况某今日南冠而絷，视叠山所处已自不同；而台下尚欲贷其余生，屡遣贵属存注有加，劝之加餐。嗟乎！此固台下褒忠录节之盛心，较之天祐真不啻霄壤。顾某自律，断不可因此而苟延旦夕也。所以每思慷慨引决，而为馆伴者防间严切，不克自裁；绝餐三日，迫于贵属劝勉，稍稍复食。他人闻之，宁不以某寡廉鲜耻，晚节可嗤哉！揣台下之意，不过欲生膏斧鑕，始足为忠义者戒；然大丈夫冰视鼎镬，慷慨从容，原无二义，故鬱鬱居此耳。犹记去岁华函，见及某之报书有「宁为文山」之语；非但前谶，盖斋心居念时，已早办此。至今日，敢有食言！夫自古废兴亦屡矣；废兴之际，何代无忠臣、义士？何代无逋臣、处士？义所当死，死贤于生；义所当生，生贤于死。盖有舍生以取义者焉，未闻求生以害仁者也。某之忧患已过乎文山、隐遯殆几于叠山矣，而被执以来，视死如归；非好死而恶生也，亦谓得从文山、叠山异代同游，于事毕矣。独惜台下之经纶仁厚，可称一代名贤；后世不察，猥云与张宏范、魏天祐比伦，不重可叹息乎哉！

谓某散兵在先、归隐恐后，可以觊觎赊死。殊不知散兵者，悯斯民之涂炭；归隐者，念先世之暴荒。谬思黄冠故里，负土成坟；然后一死，以明初志。原非隐忍偷生，自留赊死。何期拥兵，则岁月犹存；解甲，则旦夕莫保！箕山不有安瓢，而颍水弗能高枕；身为累囚，贻笑天下。是某之忠孝两亏，死难塞责者矣。临难苟免，非我本怀；偷存视息，更何所待！今羁留旅邸，被累宾从，并膺鏁鍊；以日为年，生不如死。伏冀台下立赐处决，俾某乘风驭气，翱翔碧落；或为明神，或为厉鬼：是诚台下大有造于某也。不则，某当追随首阳之后尘，必不俟炎午之生祭；毋以馆伴者不善调制而谴及之，幸甚！

寿镛谨案：此书为「高本」、「黄本」所无，本拟不录。盖先生一生未尝称「清朝」，今既在狱中，求死而已；岂复肯致书于开府哉！况开首即引谢叠山云云，语气亦复不合；意者赵廷臣必欲得先生书以为重，而先生姑妄应之乎？抑或赵廷臣左右冒先生名为之乎？未可知也。录之于「外编」之末，以俟后之君子评定焉。







奇零草（一）

明鄞张煌言玄著撰

自序（巳见「冰槎集」）

寿镛谨案：先生之诗，诗史也。一再散亡，仅存者此耳。顾「奇零草」为先生手订，时在壬寅端阳后五日；凡在是年是月是日以前始得入之，乃见真面目。而拾残賸于散亡之余，当以最初之本为依据；虽全谢山亦后定者也。今寿镛幸得海滨遗老高先生允权录本于先生后人，先生诗文略备。谨依其所注年岁，分年编定，不复分体；更参校张丈让三谓「得钞本于黄东井后人，徐闇公孚远各印硃色烂然、尚是永曆间旧帙、余杭章太炎据以付印者」为之互勘，次其后先。以丁亥「閒居」为始、壬寅「北回示将吏」为终，以复先生手编「奇零草」之旧。寿镛谫陋，譬诸画家力求神象之肖，而能肖与否，惟力是视；倘更得画工润色之，使褒鄂皆真，尤所望也！


·閒居（丁亥）

挥手归鸿望已乖，风尘依旧两芒鞋。人居閒处非佳境，事到难时且放怀。无限兴亡看越绝，何妨奇怪说「齐谐」。孤踪转觉支离甚，一任苍苔自上阶。

·九日，陪安昌王、黄肃虏虎痴、张定西侯服、张太傅鲵渊、朱太常闻玄、徐给谏闇公及沉公子昆季登锁山和韵（丁亥）

鳌背霜寒菊自开，欣看萸佩宴吹台。尚书履近东山驻，大将旗联西府回。香冷金华双使至，秋明玉树二难来。追陪谁复题糕字，媿向銮坡问笔才！

〔人物考略〕

安昌王：名恭■〈木枭〉（■〈木枭〉或作榥）；为周藩安昌王长子。浮海朝唐王，封安昌王。张公肯堂议行日本乞师之说，尝请王偕行。张定西、王朝先辈讨黄斌卿，又尝与张公肯堂上章待罪，且为之议和于诸营（见「张公年谱」及「海东逸史」、「东南纪事」）。

黄虎痴：名斌卿，字明辅；福建莆田人（「海东逸史」作兴化卫人）。其先以御倭功，授千户；父奢，死崇明之难，又晋世袭。崇祯末，为翁洲参军。福王时，陞九江总兵；改广西征蛮将军，未赴。唐王立，擢水陆官义兵马招讨总兵官，封肃卤伯、太子太师，赐尚方剑印，屯舟山；后晋爵威卤侯。性沉毅，好聚书。夜读史，鸡鸣治军；日以为常。著有「来威堂存稿」、「东南纪略」、「骈丽疏钞」、「闽浙杂咏」凡数十卷。己丑九月（全撰「张公年谱」作庚寅年），为诸将所讨，沉于水死。国朝赐谥「节愍」（「海东逸史」、「东南纪事」及「福建通志」均有传）。

张鲵渊（「南疆绎史」、「小腆纪年」鲵均作鲲）：名肯堂，字载宁；华亭人。天启乙丑进士。崇祯末，以佥都御史巡抚福建。乙酉南都亡，郑氏拥唐王入闽；以劝进功，擢兵部尚书，改掌都察院事。寻复加少师、少保兼户、工、吏三部尚书。丙戌八月闽陷，飘泊海外，尝出私财募兵。己丑十月，至舟山，鲁王拜为东阁大学士，加太傅。张定西奉鲁王捣吴淞，以为留守。舟山破，衣蟒玉南向坐，从容赋诗自缢死。国朝赐谥「忠穆」（「明史」有传）。

朱闻玄：名永祐，字爰启；南直隶上海人。崇祯甲戌进士。授刑部主事，改吏部文选司；罢归。南都亡，豫于松江陈、夏之事。唐王立，以郎中召，改户、兵二科都给事中，迁太常寺卿兼原官；张公肯堂荐为北征监军。闽中破，鲁王擢拜刑部侍郎，监军如故；寻转吏部左侍郎。舟山建国，晋工部尚书，仍兼吏部事。辛卯城破，执之；令跪，挺立不屈，大骂而死。国朝赐谥「烈愍」（「海东逸史」及「南疆绎史」有传）。

徐闇公：名孚远，号复斋；直隶华亭人，南京刑部侍郎涉曾孙。崇祯壬午举人。两京陷，与夏允彝、陈子龙谋勤王，不克；遂间道入闽。唐王时，由司李加兵科给事中。闽、浙继陷，王航海，从之；至舟山，擢祭酒。从至厦门，拜左副都御史。滇中遣使通问，随使入觐，至交趾而返；有「交行诗稿」。松江破，死岛中（徐公死所，其说非一，详杨本「海东逸史」注中；兹从「明史」。「明史」有传。张美翊案曰：『全谢山「外编」有「徐都御史传」。黄东井「文钞」有「书鲒埼亭集徐闇公墓志后」，以传为墓志，殆误记也』）。著有「钓璜集」行世（寿镛补）。

沉公子昆季：疑是慈谿沉公彤庵子。若崇明沉公五梅子，据「海东逸史」称：丁亥松江之役，有「嗣子元泰同就戮」一语；夫曰嗣子，似崇明无子，而以从子为嗣者。则即称「嗣子」为「公子」，恐无昆季之说。未知是否？

·丁亥留节翁城，同诸公行长至礼

几年卧节梦金銮，绵蕞犹班旧握兰。葭管初开周甲子，葱珩重见汉衣冠。嵩呼恍觉炉香近，海曙还疑扇影寒。惟有臣心冰雪淨，誓将綵线续双丸。

·戊子元旦，步张鲵渊太傅韵

椒花几度颂千春，惆怅瞻云祗远臣！海国尚留桑版旧，山家又见柳条新。三年啮雪双蓬鬓，万里乘风七尺身。赖有老成迟剑履，相看端笏对枫宸。

·怀古二首（戊子）

我怀申大夫，哭秦卒复郢；人定能胜天，一言重九鼎。亦有张长史，唐室赖藩屏；当其语江中，筹画先井井。古人秉忠贞，谋国无徼倖。操此左券言，勳名终彪炳。如何逋播臣，智勇不得骋？废兴宁有运，吾欲讼青冥。

云本依龙翔，风亦附虎烈。古来王佐才，往往待圣哲。白水产真人，乃能显高密。先生自枭雄，隆中愿荡涤。卓哉一臣靡，赤手挽禹曆。浇浞既迭生，鄩灌且并灭。君方娠有仍，臣也奔有鬲；国亡四十年，兴灭复继绝。祀夏伊谁功，万古冠臣节！

·和肃虏侯黄虎痴承制颁曆韵（戊子）

骏驭遥巡断赭鞭，孤臣频岁纪星躔。晓筹冷落鸡人唱，寒管惊回龙子眠。旧放梅花知汉腊，新添蓂叶是尧年。义熙何用陶潜载，日月中天正朗悬。

寿镛案：「高本」系戊子，「全谱」非。

·送黄金吾、冯侍御乞师日本（戊子）

中原何地足依牆，惆怅徵师日出方。龙节卧持豸斧客，鱼书泣捧豹衣郎。黄河北去浮青雀，沧海东回献白狼。伫听无衣万里客，绣弧应复挂扶桑。

寿镛案：「高本」与「赵谱」合，「全谱」非也。

〔人物考略〕

黄金吾：疑是黄斌卿弟孝卿。考「海东逸史」「监国纪」：『己丑三月，黄斌卿遣其弟孝卿偕佥都御史冯京第乞师日本』。今观题与冯侍御并列，则金吾为孝卿，盖可知矣。故全撰「诗话」，亦举以为说。孝卿官金吾无明文，可据以补他书之阙。

冯侍御：名京第，字跻仲，号簟谿；浙江慈谿人。福王立，以礼部主事召，未赴。南都亡，与浙东诸公起义。鲁王擢御史，寻晋佥都。江上师溃，从王航海入闽；已而结寨四明山中。山寨破，为其叛将所缚，致之宁波；谕降不从，死之（「海东逸史」及鄞县「寓贤志」有传）。冯贞群辑其遗著，曰「冯侍郎遗书」（寿镛补）。

·輓杨玄石侍御（戊子）

避莽争夸汉两龚，逋臣浩气正如虹。何期士雅鞭先著，转觉宾王檄未工。华表应归千载鹤，夜台谁避五花骢！独怜江左风流尽，禾黍依然满故宫！

〔人物考略〕

杨玄石（「鲒埼亭集」玄作圆）：名文瓒，字赞玉；瑶仲季弟也。崇祯己卯举人。父秉鼐，监纪推官。画江之役，尝率诸子从军；鲁王授玄石监察御史。闽中颁诏，力言宜合、不宜分。入闽，命掌贵州道；又力言当联络以为同仇。闽、浙继亡，乃返故里。戊子豫于翻城之役，事洩被执，不屈死。鲁王还舟山，赠右佥都御史。国朝赐谥「烈愍」（「海东逸史」、「南疆绎史」及「鄞县志」均有传）。夫人张氏，名玉如；杭人。工翰墨。侍御死，负尸归；以纫联其身首，恸哭尽哀。已衣其故时衣服，题绝命词一首，拜谢太公前，遂解所佩带自缢（「宁波府志」有传。「海东逸史」、「南疆绎史」事载「玄石传」中）。

·侍御室人从容就义（戊子）

何人重上望夫山，血影糢糊不可攀！漆室有忧曾曳缟，崩城无计竟投缳！沉来婺彩光犹映，挥到湘筠泪自斑。多少鬚眉巾帼态，却留彤管叹红颜。

·追輓屠天生兵部（己丑）

雉坛曾记探阴符，共挽天戈指羯胡。我似鲁连还抗节，君为翟义竟捐躯！旄头应避祁连冢，匕首空藏督亢图。归去延陵须挂剑，只愁零落是楷模！

寿镛案：以下系年悉依「高本」，凡「全谱」误者均更正。

〔人物考略〕

屠天生：名献宸，一名宸（本「张公年谱」），初名懿忠（本屠氏「见闻录」）；鄞县人（「小腆纪年」作定海人），兵部侍郎大山曾孙。以诸生从军，鲁王授兵部车驾司主事。江上师溃，失守而归。戊子豫于翻城之役，事洩被执，不屈死。鲁王还舟山，赠大理寺丞。国朝赐谥「烈愍」（「海东逸史」、「南疆绎史」及「鄞县志」均有传）。夫人朱氏，贤而有文。天生死，姥恐其殉也，守之。夫人好言如平日，潜赋绝命词；俟姥归，自缢死（「鄞县志」有传）。族孙屠用锡辑「六经堂遗事」；六经堂者，公所居也（寿镛补）。

·天生元配投缳殉夫，临终有诗（己丑）

碧血流乾沧海尘，深闺谁是未亡人！曾闻脱珥都忘纬，岂惜磨笄并化燐！荀女尚惭珠未碎，明妃莫怨玉难春！临危犹作离鸿调，字字遗丹在缟巾。

·輓杨瑶仲广文（己丑）

泽国繇来已坠天，敢云补缺有青毡。欲逃东海波难挽，纵饿西山蕨亦羶。屋上几时曾集鵩，堂前从此不升鱣。相遭犹记言珍重，岂意归吟「薤露」篇！

〔人物考略〕

杨瑶仲：名文琦，号楚石；鄞县人，镜川文懿公之后。唐王立，以贡生召对，授惠安训导。寻加监纪推官，视惠安诸军。闽亡，返浙。豫于翻城之役，事洩被执，不屈死。鲁王还舟山，赠兵科给事中（「海东逸史」、「南疆绎史」、「鄞县志」均有传）。

·挽华吉甫明经（己丑）

鱼檄才传身已危，英魂烈骨任披离！「华夷」两字书生辨，节义千秋史氏知。逝去玉楼堪作赋，投来铁匣尚留诗。更闻锻鍊神偏壮，慷慨如歌「易水」辞。

〔人物考略〕

华吉甫：名夏，一字过宜，号默农。世为浙江定海人（即今镇海），后迁鄞。以恩贡入太学，尝与王石雁同受业于倪公元璐、黄公道周，又并参刘公蕺山讲席。乙酉，与钱忠介起义；盖时所称六狂生之一也。鲁王授兵部司务，晋职方，皆不受；请以布衣从军。江上师溃，恸哭归。戊子复谋翻城之举，事洩被执。当事诘同谋者，慷慨独承之。在狱中，鼓琴赋诗如平日。绝命时，有白光一缕衝天而去。鲁王还舟山，赠简讨。门人私谥曰「毅烈」（「海东逸史」、「南疆绎史」及「鄞县志」均有传）。所著「存过宜言」八卷（寿镛补）。

·挽董若思明经（己丑）

昨夜贪狼照越军，早嗟玉折与兰焚。孤臣错拟清河客，力士空求沧海君！函谷丸泥封未得，丰城剑气杳难分。悲歌不独为姻娅，雁影遥天奈失群！

〔人物考略〕

董若思：名德钦，鄞县人（「小腆纪年」作定海人）；兵部侍郎光宏孙。南都亡，纳衣巾于文庙，恸哭。及浙东起义，以诸生从军海上；鲁王授监纪推官，不受。师溃，乃归。戊子豫于翻城之役，事洩被执，不屈死。鲁王还舟山，赠兵部郎中（「海东逸史」及「鄞县志」有传）。

·答古虞伪令（乃祖官尚书）（己丑）

汉帜年来半壁标，何期贤令赋同袍。睢阳自昔犹瞠目，彭泽于今暂折腰。好为家声看魏笏，还将国耻问苏旄！龙荒多少江南客，老皱胡颜说北朝！

〔人物考略〕

古虞伪令：疑是施凤翼；字子翔。考「上虞县志」「职官表」载：国朝知县顺治朝，首朱应鲲，江南崑山人。次刘方至，山东人。次即施，江南上元人；顺治丙戌进士。表虽未详年分，而张公诗作于己丑，时丙戌进士自可为令矣。诗旁注有『乃祖官尚书』五字；「明史」表：宣德十年，有施礼任刑部尚书。或礼为凤翼先世。又「鲒埼亭集」诸书载王公翊事，称戌子三月破上虞，杀其署县事者。据「县志」「兵事」称：是年三月破上虞，视篆刘方至遇害；然则继之者，即施凤翼。虽诸书有『再破上虞，走其知县』云云，亦在己丑春。意者张公贻诗后，施仍居是官；故再破而走之耳。案「上虞志」「兵事」所杀者既为刘方至，走者为施凤翼无疑。

·余自丙戌蹈海，奉违家君定省已四载矣。兹待罪军次，每一念至，为之黯然（己丑）

猎火年年急羽书，飘零子舍竟何如！不因阃外惊投袂，那见庭前叹绝裾！燕语空梁泥自落，鹃啼细柳血应枯。遥知今夜关山月，独照龙锺人倚闾。

铁衣何事换斑衣，朔雪炎风归未归。莫慰兕觥娱昼锦，聊凭龙盾报春晖。停云转悔辞家易，夹日还惭报国微！记得青箱多旧训，丹心玄髮敢相违！

·劝农遇雨，时余屯兵山寨（己丑）

浓云似墨滞行旌，点染春郊最有情。话到桑麻风自古，灾余草木雨还生。土龙不用胡僧咒，竹马偏喧徲子迎。烟火几家寥落尽，空山布穀一声声。

·暑夜独坐（己丑）

炎熇如酷吏，入夜气犹蒸。晞髮凉初透，捻鬚兴欲乘。风斜穿密牖，月午漏疏藤。四壁虫声咽，谁堪一语冰！

·鹿走勿逐自复，戏成（己丑）

失鹿何曾得鹿期，重来岂献牡丹枝；隍中蕉叶原非梦，为待仙人夹毂随。

·卜天种昼寝，戏成（己丑）

新秋萧飒北窗凉，一枕羲皇梦亦长；试问漆园蝴蝶影，可曾逆旅闹黄粱？

·建夷宫词十首（己丑）

平明供奉入彤闱，亦舞霓裳唱羽衣；千骑骖驔知侍猎，挥鞭驰道拥明妃。

毳殿春寒乳酪香，近臣偏得赐新尝；老璫不解驼酥味，犹道天厨旧蔗浆。

盘龙小袖称身裁，马上雕弓抱月开；太液池边金弹落，疑从紫塞射雕来。

弓靴椎髻俨天魔，胡女宫妆新样多；醉捧官家还笑问，燕支山色近如何？

朝罢瞿昙次第迎，内庭深处说无生。不知鹦鹉能胡语，偷向金龙诵佛名。

十部梨园奏尚方，穹庐天子亦登场；缠头岂惜千金赏，学得吴歈进一觞。

上寿觞为合卺尊，慈宁宫里烂盈门；春官昨进新仪注，大礼躬逢太后婚。

掖庭又说册阏氏，妙选孀闺足母仪。椒寝梦回云雨散，错将虾子作龙儿。

六曹章奏委如云，持敕新书翻译闻；笑杀锺王空妙笔，而今鸟迹是同文。

玉几凭来顾命新，负扆闻道有家臣；从今赌却鑽刀咒，不信华人信满人！

·闰元宵（辛卯）

斗柄春来又几旋，昨宵今夕倍堪怜。一年那得灯重满，五夜何曾月再圆！星汉依稀火树里，风光次第杏花前。上元别是佳游节，选胜还疑小有天。

·赋赠翁永年中翰燕尔之喜（辛卯）

豔阳玉树正堪攀，一捻柔枝翠幙间。赋就「梅魂」谁竞爽，赓来「柳絮」自幽閒。鸾回欲写轻蛾样，燕婉偏谐小凤班。最是流苏春煖夜，余香宜傍御炉还。

·寿鲵渊张相国（辛卯）

扶桑之国蓬莱乡，日月所胎生气长；遥与九峰三泖接，神仙窟宅天地房。乃有格人降箕宿，兵甲胸罗肠篆籀；凫舄先从阙下飞，廌冠独向殿中骤。天佑肤公为洗兵，朱旗玄钺仗南征；日毂朝扶辰极正，星鋋夜扫彗躔平。乾坤有待铜马帝，制阃旌旄横海济；蚩尤欲殄梦吹尘，胥靡爰登歌作砺。丹心洞达八荒开，黄髮温恭万厦恢；谢棋墅上时时赌，狄李蹊边处处栽。先生花甲今复始，考拟中书二十四；鼎内和羹手自调，焉用金盐与玉豉！况对仙山咫尺间，徐市曾寻大药还；避莽子真丹井在，安期醉墨桃花斑。卓哉先生能寿国，鳌柱孤撑挽百六；虞渊倒景浴咸池，上台含曜融寒谷。君不见吾家三戟世风流，杖履从容燕子楼；自是纶扉同噉蔗，何须海屋复添筹！又不见汉兴正赖子房策，封留高蹈求黄石；世间更无却老方，不朽功名绵史册。宗风千载先生存，转轴旋枢裕后昆；婆娑弥觉朱颜驻，园绮衣冠安定论！

·春暮，张鲵渊相国招赏玉楼春，向晚更酌，漫赋（辛卯）

曲江花事已阑珊，春富名园色可餐；香韵乍经羞后见，风流恰向醉中看。不妨豔质偏丛绿，却羡芳心自渥丹。小雨疏窗遥望断，轻绡低护绦云团。

看花相对数花筹，绮谷偏宜清夜游；欲比酒容来叶底，频疑灯影上枝头。妆残莲粉精神别，梦入梨云颜色浮。暮霭迷离浑一片，湘帘挂处隐朱楼。

·端阳喜雨，呈张相国鲵渊（辛卯）

海国悬符为辟兵，驱来雷檄又纵横。中天雨露天中节，半夜风云夜半晴。繁露何须灾异对，商霖原为相公生。忧民幸慰祈年意，笑把菖蒲泛酒觥。

寿镛案：「高本」系辛卯，「赵谱」非。

·游芥瓶庵，赠希闻上人（辛卯）

斫入云根便卧云，禅师真可鹤为群。数竿渐觉龙孙长，一径斜从鸟道分。山似骨余原太古，僧无肉相即斯文。胆瓶印处应如许，我亦来参未得闻。

·輓张鲵渊相公（辛卯）

一身真可系危安，垂死威仪尚汉官；魂返黄垆应化碧，颜留青史即还丹。千秋共惜遗金鑑，十载何惭戴铁冠。也识公归箕尾上，定依日月倍芒寒。

纱笼姓氏迥无瑕，晚节何如五柳家。欲报君恩余白髮，祗留相业在黄麻。楼空燕子从风坠，门冷龙孙带两斜（先生诸姬尽殉，一孙被囚；故云）。一自墨胎歌断后，华亭鹤唳更堪嗟！

·輓大宗伯吴峦徲先生（辛卯）

冰稜玉尺倚容台，一片孤忠天地哀。俨尔鬚眉留四皓，黯然慧孛入三台。引年难遂悬车去，逐日徒悲化杖回！深负先生归骨望，吴江枫冷鹤还来（先生吴江人）。

一掌河山亦践蹂，老臣霜雪正盈头。掀髯犹抱沧桑恨，扼吭甘从孤竹游？自是泽宫堪荐俎（先生毕命于学宫），岂无夜壑可藏舟！趋朝当日称先达，惆怅生刍何处投！

〔人物考略〕

吴峦徲：名锺峦，一字峻伯，别字徲山，学者称为霞舟先生；南直隶武进人。少为诸生，海内推为名宿。晚以明经教谕光州，从河南乡举。崇祯甲戌成进士，年已五十八矣；授长兴知县。辛巳，谪绍兴府照磨。踰年，移桂林推官。福王立，授礼部主事（「南疆绎史」作吏部）；未至而南都亡，转赴闽中。唐王以原官召，转员外郎。痛陈国事，王不能用；出为广东副使，而闽又亡。鲁王监国，入朝，拜通政使；寻晋礼部尚书，原官如故，兼督学政。辛卯舟山破，赋绝命词，至文庙右庑奉先师神位，举火自焚死。年七十有五。国朝赐谥「忠烈」（「海东逸史」及「南疆绎史」有传）。

·輓朱闻玄少宰（辛卯）

风流名节总相兼，冰鑑高从北斗瞻。老去汉臣犹避莽，归来陶令本名潜。一官直与夔龙并，七尺甘随豺虎歼！试向星辰还听履，炎轮应为返西崦。

极目烽烟点鬓毛，间关已识两难逃；黍离社稷无薪胆，草昧朝廷有节旄。自许孤忠遗海岸，人悲启事失山涛！临风不尽招魂赋，那忍重看旧佩刀！

·輓安洋将军刘胤之（辛卯）

羽声落日泣兵残，斗大孤城独据难；虎体拚随朝露尽，龙精空向暮云寒。数奇偏少封侯骨，力竭惟余报主肝。岁岁芳洲腥草绿，飞燐犹绕旧登坛。

〔人物考略〕

刘胤之：名世勳，南直隶上元人。好儒雅，能诗。崇祯末，以武进士历官都督佥事，助防舟山。鲁王时，晋安洋（「海东逸史」安作平）将军。辛卯，张定西奉王出海，而使为城守。城陷，朝服北面望海拜谢，自刎死。国朝赐谥「忠烈」（「海东逸史」及「南疆绎史」有传）。

·輓王完勳侍御（辛卯）

忆君被褐草间来，慷慨论兵未易才。薄海谁堪师昼邑，下江应许画云台。星沉汉垒贪狼耀，风竞胡营战马哀。伏剑犹闻歌「正气」，心悬陵母亦悲哉！

〔人物考略〕

王完勳：名翊，号笃庵；慈谿人（「越殉义录」作上虞人，「南疆绎史」作余姚人）。少孤，为诸生，有智略。鲁王监国，因与王公江同起兵海滨，为江上诸师声援；授兵部职方主事。浙东失守，航海至舟山。已入四明山，结寨于大兰居之，号大兰洞主。设五营、五司，己主五营之军；而五司主饷，俾江任之。鲁王次健跳，擢河南道御史。及朝见行在，拜右佥都御史。鲁王驻舟山，再入朝，陞兵部侍郎，兼官如故；寻晋尚书。大兵恶山寨积年倔强，遂分道进伐，乃为团练兵所执。在狱中，赋绝命词；从容束帻，谓守卒曰：『使汝曹见汉官威仪也』。及诸帅会讯，不屈死。国朝赐谥「烈愍」（「海东逸史」、「东南纪事」及「南疆绎史」均有传）冯贞群辑其遗书（寿镛补）。

·輓冯跻仲侍御（辛卯）

一夜烽烟五丈原，文星早共将星昏。埋肝尚拟扶宗社，洒血何辞溅庙门！同穴先悲梁上燕，覆巢早泣峡中猿。只今大树还零落，异域谁招冯母魂（跻仲妻缢，子穇随母被没入；故云）。

·弔肃虏侯黄虎痴（辛卯）

百年心事总休论，堕泪凭看石上痕。竹帛早应传魏胜，河山终不负刘琨。当时杖履知何在，此日衣冠赖孰存？一自将台星殒后，胡尘天地尚黄昏！

·吊沉五梅中丞（辛卯）

香台咫尺渺人琴，万里寒潮送夕阴。报国千年藏碧血，毁家十载散黄金。名山难瘗孤臣骨，瀚海空磨战士镡。留得荒祠姓氏古，春归唯有杜鹃吟。

〔人物考略〕

沉五梅：名廷扬，字季明；南直隶崇明人。少为诸生。崇祯中，由国子生为武英殿中书舍人。以海运功，擢郎中。寻加光禄少卿，仍督运，驻札登州。京师陷，福王立，命以海舟防江；寻命兼理饷务。南都失守，航海入浙，鲁王加以户部侍郎兼右佥都御史，总督浙、直。未几，为时相所忌，乃至舟山。闽中亦授以总督（「海东逸史」云：『唐王在福建，授以兵部右侍郎，总督水师』）。丁亥，以应松江吴胜兆之师，被执不屈，死之；年五十三。后赠户部尚书。国朝赐谥「忠节」（「明史」有传）。

·秦吉了（辛卯）

秦吉了，生为汉禽死汉鸟。塞南、塞北越禽飞，怅望故山令人老。载鸣鸣华音，载飞飞华土；翮折翅垂，夷敢我侮！

生当为凤友，死不作雁奴；我自名禽不可辱，莫待燕婉生胡雏！

鸢犹吓，鹊徒唶，仓庚空格磔。哀哉不能飞，起视来禽尝叹息。

·翁洲行（壬辰）

自从钱塘怒涛竭，会稽之栖多铩翮。甬东百户古翁洲，居然天堑高碣石。青雀黄龙似列屏，蛟螭不敢波间鸣；虎韔争如秦妇女，鱼旐半是汉公卿。五、六年间风云变，帝子南巡开宫殿；繇来泽国仗楼船，乌鬼渔人都不贱。堂怡穴斗几经秋，胡来饮马沧海流；共言沧海难飞越，况乃北马非南舟！东风偏与胡儿便，一夜轻帆落奔电；南军鼓死将军擒，从此两军罢水战。孤城闻警蚤登陴，万骑压城城欲夷；砲声如雷矢如雨，城头甲士皆疮痍。云梯百道凌霄起，四顾援师无蝼蚁；裹疮奋呼外宅儿，誓死痛苦良家子。斯时弟子在行间，吴淞渡口凯歌还；谁知胜败无常势，明朝闻已破岩关。又闻巷战戈旋倒，阖城草草涂肝脑；忠臣尽葬伯夷山，义士悉刭田横岛。亦有人自重围来，向余细语令人哀；椒涂玉叶填眢井，甲第珠璫掩劫灰。而今人民已非况城郭，髑髅跳号宁复肉。土花新蚀遗镞黄，石苔早绣缺斨绿。呜呼！问谁横驱铁裲裆，翻令汉土剪龙荒？安得一剑扫天狼，重酹椒浆慰国殇！

·赠骆亦至二首（壬辰）

客自浯州至，萧然野鹤姿；青云犹冉冉，白雪故离离。混俗原无我，廉顽更有谁？蒲轮指日下，莫漫採江蓠！

唐室当中叶，君家有右丞；雄文堪讨贼，苦节亦为僧。踪迹今相似，遭逢古未曾。会须负日月，沧海见鱣升！

〔人物考略〕

骆亦至：尝从桂王于梧州，又尝为僧。

·登湄洲（壬辰）

不尽沧浪兴，孤洲眺晚晖。海翁称地主，野父说天妃。舴艋风前出，镰锄雨后归。侏禽虽未解，一笑亦忘机。

·步韵答徐闇公（壬辰）

穷途长日更难消，賸有图书伴寂寥；伯业徒看秦望气，客愁似潟广陵潮。共歌丛桂山中髮，谁识焦桐爨下烧？潦倒未应犹倔强，文人久已学承蜩。

·舟中听雨分得「长」字（壬辰）

小雨江天倍渺茫，翩然有客度鸣榔。坐来知己忘觞薄，话到英雄看剑长。残角分明悲渤海，孤篷辗转忆潇湘。相怜身世真飘泊，岂为春风欲断肠！

·同姚兴公、万美功过访陈齐莫小酌（壬辰）

回首乡关北海滨，南来犹见故乡人。君因久客翻为主，我亦同仇况比邻。八载沧桑愁欲老，一樽清酒话相亲。共悲吴楚烽烟急，太史占星正聚闽（姚吴人、万楚人，故云）。

〔人物考略〕

姚兴公：「夏校本」云：『法号耀公，名翼明』。「鲒埼亭集」「钱忠介公碑文」称：『叶尚宝谋葬公海宁，故职方姚翼明披缁海上，尤力助之』。又云：『姚为僧，即所称独耀上人也』。

万美功：「鲒埼亭集」「外编」「李杲堂先生轶事状」云：『癸巳，黄冈佥事允康来吾乡。及别去，先生饯之；座客为筮「易」得「睽」之三，皆大駴。先生因固请佥事潜身甬上，佥事不可。行至吴中，杨崑之变作；先生终身痛之』。观诗为壬辰所作，又「过访陈齐莫诗」注：『万，楚人』；与「李状」黄冈合；「美功」或「允康」之字，义亦相近。据「南疆绎史」：『允康，名曰吉。崇祯庚辰进士，知崑山县，罢去。乙酉，起为佥事，分巡建宁。事败，遂游江左。杨昆以滇中敕存问旧臣七人，曰吉与焉。已而巡按获崑，曰吉为人所告，故死之』。观此，则允康非美功名也。然曰吉或一字美功。

陈齐莫：名士京，号佛庄。先世为浙江奉化朱氏；明初迁鄞，改姓陈。崇祯末，京师陷，浙东画江之役，荐授职方主事（「海东逸史」作郎中）。戊子，鲁王在闽安，擢兵科给事中，迁光禄寺卿。奉表粤中，桂王加都察御史（一作「重授职方主事」），固辞不受而归。己亥，郑成功入长江，参豫岛上留守事；触疾卒，年六十有五。国朝赐谥「节愍」（「海东逸史」及「鄞县志」有传。张美翊案曰：「南雷余集」有「陈齐莫传」。「莫」，刻本误作「英」）。

·送万美功还越，时其弟静斋将赴行在（壬辰）

今弟将南迈，元方又北征；炎荒万里节，越绝一归旌。欲聚非麋鹿，难分是鶺鴒。祗应山鬼语，但见送人行。

〔人物考略〕

万静斋：美功弟。

·沉彤庵阁学舣舟南日山，遭风失维，不知所之；虽存亡未卜，余犹望其来归也（壬辰）

昨夜惊涛势转雄，孤帆何处御长风？沃焦不信胶舟解，博望初疑银汉通。欲问冯夷愁莫应，倘成精卫恨何穷！袖归当有支机石，岂遂骑鲸向碧空？

〔人物考略〕

沉彤庵：名宸荃，字友荪（「东南纪事」「钱公肃乐传」附载作「字葵中」）；慈谿人。崇祯庚辰进士，授行人；奉命旋里。福王立，复命南都，擢山西道御史。时马、阮乱政，上疏论之。出为苏松兵备佥事，未赴而南都亡。与浙东诸公起义鲁授以右佥都御史。及江上师溃，从王入闽，累官至兵部尚书（「南疆绎史」作工部）、东阁大学士。复从至舟山，加太子太传。舟山破，又从王泛海，抵中左所及金门。后遭风没于海。国朝谥赐「忠节」（「明史」有传）。

·书怀（壬辰）

一剑横磨近十霜，端然搔首看天狼。勳名几误乘槎客，意气全轻执戟郎。圯上书传失绦灌，隆中策定起高光。山河纵破人犹在，试把兴亡细较量。

·同诸子步月（壬辰）

醉余散步兴遄飞，挈伴耽看素月辉；濠濮自然成独往，关山几处照人归。横襟坐啸风微至，曳履行吟星渐稀。清影自怜同鹤瘦，可能肥遯遂初衣？

·饮酒（壬辰）

世事惊心强自娱，萧条旅馆日提壶。尝言诸葛真名士，犹作高阳一酒徒。座上何须分雅俗，杯中原不入荣枯。且须杖策舂陵去，王粲登楼赋有无？

·送万静斋复命行在（壬辰）

闻君揽辔向苍梧，三月椰花媚客途。星汉初回英簜节，风流未减绣蝥弧。岭梅见使欢相接，岸柳怀人强自扶。莫怨胡尘连瘴雨，王师传说下荆湖。

·步答万静斋留别韵，兼以劝驾（壬辰）

经旬客邸正相寻，君去应嗟径草深。帝子偏安犹半壁，王孙尽报只千金。梁鸿自是难分手，范蠡何堪有隐心！好向属车勤献策，楚材莫作楚骚吟！

·赠徐闇公年丈三首（壬辰）

王、谢风流谁更传，雄文廿载国门悬。胡床高踞谈经日，汉室初徵射策年。每拟珊瑚为架笔，雅闻缨组并当筵。岂知把臂蓬壶外，江左衣冠傲昔贤！

竹箭东南横得名，飞来龙剑却争鸣。谁云四海同科第，自是中原一社盟。悬榻君应称快事，乘槎我亦歎劳生！他年若遂蒪鲈兴，拟共山阴道上行。

吾道沧洲任所遭，岂因标榜益名高！重逢尚握苏卿节，久别谁弹锺子操？明月开尊皆胜侣，春风入座似醇醪。伟长未便从军老，已羡文章晚更豪。

·舟次清明，拈得「青」字（壬辰）

春光客路转飘零，拟踏平芜探小青；自觉草生偏入梦，可怜花醉未曾醒。松楸云隔千峰断，杨柳烟迷两岸瞑。欲隐尚违惭介子，年年寒食卧江汀！

·赠马尔毓职方奉表行在，后不果行（壬辰）

频年北极未回銮，万里朝宗行路难。孝直终当扶蜀鼎，太真时亦奉刘丸。垂风共听尚书履，近日应随御史冠。此去君家铜柱在，长缨好请系楼兰。

〔人物考略〕

马尔毓：官职方，改署幕府骑兵参军（诗注：『向受知于熊相国、张定西』）。

·拟别义阳王（壬辰）

紫橐玄戈事几秋，伤心忠孝竟何酬！投閒肯寄通侯庑，招隐空登学士舟。沧海拂来惟两袖，赤霄携去有双钩。月明倘下缑山鹤，准拟追陪伊洛游。

〔人物考略〕

义阳王：名朝墠，戊戌溺于羊山（见鄞汪光复「海上记」及「张公年谱」。「海上纪」，慈得诸「夏校本」；而「小腆纪年」引有汪光复「航海遗闻」。是否一书，俟再考）。

·四月八日过仙洞访石田和尚（壬辰）

炎乡白昼苦难眠，也逐孤云学问禅。行到精庐知浴佛，坐来古洞亿飞仙。远公暂向名山住，管子初从辽海还。不是宰官能说法，疏泉品石总随缘。

〔人物考略〕

石田和尚：当是黄宗会；字泽望。老「南疆绎史」「黄宗炎传」末附载泽望事，有『石田先生，性更狷介。国变后，尝髡髮作头陀状』云云。故张公以和尚称之。

·游龙教寺（壬辰）

云林次第望中收，碧涧清泉曲曲流。山势有情留古寺，海潮无意到孤洲。素冠却许黄冠伍，芳草浑同衰草愁。自觉行踪犹廓落，五湖烟雨钓鱼舟。

·我师围漳郡，余过觇之，赋以志慨（壬辰）

溟南见说筑金台，长揖诸侯壁上来。地险分明形似米，天骄窃据势如嵬。愁登广武论刘项，倦向梁园逐马枚。却听雄风归楚望，聊当饮至一衔盃。

·闽南行（壬辰）

闽南自古龙蛇孽，犬羊阑入为窟宅。亢公仗钺起海东，剑跃蜿蜒弓霹雳。一战筑京观，再战解椎结；三战合围漳州城，万灶星罗尽树栅。弹丸小丑尚陆梁，登陴不畏河鱼疾。回看百雉蚤悬灯，照耀闉闍光为赤。城头刁斗寂不闻，惟闻死声动筚篥。我军鼾睡声如雷，战马高嘶待横击；平明两军仍相持，似借人命膏锋镝。嗟嗟！狡虏何其愚，何不肉袒辕门行自绝！忆昔秋深胡马肥，烧荒猎火天成血。橐驼九陌换铜驼，指顾中原鲜坚壁。不数年间杀运回，汉人复炽胡人灭。区区阱兽与釜鱼，天戈所指应无敌。应无敌，多卤获；或献俘，或献馘。此时龙战血玄黄，功成谁念沟中瘠！兵家奇正鲜常形，顿军坚城岂善策。试筹遁甲探阴符，大武何尝穷矢石！

·绝炊（壬辰）

炎凉虽世态，不信在同舟。自去梁间燕，真同水上鸥。婢原无赤脚，僕已鲜苍头。亭午炊烟绝，何能免百忧！

·读史（壬辰）

故人即非寒，使者殊不薄；交满天地间，绨袍何落莫！

·同陈文生坐雨步韵（壬辰）

经春作客傍龙门，春去犹怜蛱蝶魂。花醉可曾浇白堕？草成尽道胜玄言。江河满地愁偏入，湖海频年病尚存。正为陆沉惭石隐，那堪风雨更烦喧！

·端阳客鹭门（壬辰）

偶逢南海菖蒲节，转忆西山薇蕨生。风俗不殊乡国异，年华一去梦魂惊。何须系缕为长命，安得悬符尽辟兵！客况凄其聊对酒，莫辜好景是朱明！

·感怀二首（壬辰）

沧江一卧已心灰，避地何人赋「七哀」？欲遣新愁悟后去，翻抬往恨醉中来。六桥归梦催衰柳，五月寒岩听「落梅」。拟学冥鸿差强意，回看玄髮又徘徊。

浮名世上长蓬心，我自商歌独抱琴；流水非因锺子调，阳春只合郢人吟。乾坤大抵分王霸，治乱繇来半古今。转悔十年尘事拙，不如经济在山林。

·寿安福伯邓如盘（壬辰）

鹊石文垂早建牙，归来长啸饵丹砂；漫言赤社千秋恨，且种青门五色瓜。匣内芙蓉堪捧日，杯中薏苡当流霞。兴朝若复论人物，自是云台第一家！

·弔熊雨殷相公（壬辰）

怒飞夹日势排空，蛮触何云又伏戎！半壁雄才终抱石，三台杀气已成虹。高名未许容周顗，正色繇来忌孔融。犹忆钱塘留战血，至今春草带残红。

〔人物考略〕

熊雨殷：名汝霖，浙江余姚人。崇祯辛未，授同安知县；擢户科给事中，以谏谪福建按察司照磨。福王立，以原官给事中起用转吏科。南部亡，起义浙东，鲁王擢右佥都御史，防江。尝由海宁渡江，与浙西义军相应；加兵部右侍郎兼左副都御史，总督义师。闽中颁诏，出檄拒之。江上师溃，扈王出海，晋东阁大学士（「海东逸史」作丙戌五月事，在江防未失以前；且云『晋兵部尚书兼大学士』。兹从「南雷文约」「行状」及「东南纪事」诸书）。戊子，次琅琦，为郑彩所害，投之海中而死。国朝赐谥「忠节」（「明史」有传）。

·弔义兴侯郑履公（壬辰）

五陵豪客彻侯封，翼折天门第几重！陈胜亡秦先髮难，刘琨为晋竟罹凶！稽山甲盾从今散，横海楼船不自容。一似鸱夷乘浪去，我来何处吊遗踪！

〔人物考略〕

郑履公（「南疆绎史」、「绍兴府志」，「公」均作「恭」）：名遵谦，余姚人。父之尹，进士；官山西提学佥事，徙家会稽。履公少为诸生，跅弛任侠。南都亡，浙东起义，为集其徒，号义兴军以从；鲁王诏为义兴将军。已而拜中军都督府左都督，封义兴伯。江上师溃，从王入海；次琅琦，晋爵为侯。熊公为郑彩所害，心不平；彩亦使部将擒之，遂跃入海死（「南疆绎史」传附「熊传」后）。国朝赐谥「节愍」（「海东逸史」、「东南纪事」及「绍兴府志」均有传）。

·赠金门蔡元戎（壬辰）

炎风吹客到穷途，慷慨逢君意气孤。此日高才追大树，多年长剑枕阴符。金城不独留天险，铜柱还应入地图。最羡祭遵饶雅度，时时缓带一投壶。

·马尔毓有从军之叹，戏成二律诒之（壬辰）

一剑南来说曳裾，铗声早怨出无舆。粉曹回忆冯唐节，油幕閒夸阮瑀书。应悔鹤翎先自翦，翻怜鸡肘转成虚。烟霞清供难分寄，恐尔蓬心尚未除。

北山奈何又移文，投笔雄情谁似君？掉舌尚能高揖客，掀髯谁许薄参军！尝秦白璧归何处？间楚黄金费几觔？始信卧龙明出处，草庐先已定三分。

·将朝王，阻飓不果（壬辰）

拟向平台一问津，惊涛无奈拍江滨！去留转觉随龙子，来往何能逐雁臣！似放沅湘犹恋主，非关河朔肯迎宾？缘知歧路风波恶，决计寻山学隐沦。

·暑雨同诸子限韵，仍禁「江窗」二字（壬辰）

火云蒸雨势难降，斜倚绳床听石淙。愁满风尘侵鄂被，梦回烟树绕吴艭。萧条莫怪壶堪碎，鏽涩历怜剑自双。客路幸逢好友在，且须乘兴倒春缸。

几年辛苦拥油幢，留得閒身鼎漫扛。风雨似为驱热至，衣冠终不受魔降。沽来浊酒卮如斗，赋就新诗笔若杠。最忆鑑湖晚霁后，採莲人尽唱吴腔。

·夏日过鼓浪屿，饮程璵嘉将军署中（壬辰）

入林偏爱晚凉生，灌木疏疏坠月明。鹤梦到山原独醒，蝉声绕树有余清。不堪归兴逢人急，真觉炎趋较世轻。相对素心聊一醉，盘飧何用五侯鲭！

〔人物考略）

程璵嘉：官将军。岁乙未，由浙还闽南（公赠诗有：『十年许国悬旄节』语）。

·新秋鼓浪屿纳凉，分得「簪」字（壬辰）

孤屿苍凉沁客心，偏宜散髮坐长林。山川战后形容改，草木秋来情性深。影乱鞦韆知坠叶，声飘络纬似鸣琴。披襟已在芳洲上，尘俗何能解盍簪！

·饮吴山人（壬辰）

柴门巷口硕人宽，尽日相寻河朔欢。说剑不妨烦脱辖，悬壶何必学投竿！主贤高拥乌皮几，客醉同弹紫箨冠。佳兴迩来真半减，为君一笑谱幽兰。

·立秋同诸子限韵，分得「盐咸」二字（壬辰）

客拟巢居为避炎，晓来秋气忽窥帘：山因寥寂容偏肃，水到澄清意自廉。荷盖初低看坠粉，蒪丝乍忆下晶盐。沧江物色撩人甚，刷羽丹霄莫久淹！

肺病朝来谢酒监，迎秋偏爱试单衫；楼中岂独愁王粲，林下何曾醉阮咸！清露微微沾薜荔，凉风澹澹拂松杉。故乡消息浑无据，满望鸿来寄一函！

·七夕微雨（壬辰）

碧汉生波荡素秋，良宵又向客中流；银钓暗处虚穿巧，玉玺分来总织愁。天上何尝须驾鹊，人间那得似牵牛！故乡风物空回首，谁买罗■〈日侯〉戏綵楼？

·与蔡无能论兴复（壬辰）

尘缨濯罢便投纶，忍道风云起孟津。岂有龙文成五色，犹然鹿走在三秦？赤符奉去应非谬，黄石传来自是真。安得此身生羽翰，高搏横击待攀鳞！

·感遇三首（壬辰）

自怜错节尚千盘，信是人间行路难！落拓何曾夸马骨，淹留岂为恋猪肝？交游乱后知谁在，故老閒来旁若看。多少雄心空对酒，能无清泪滴琅玕？

相传霸越有神山，国破空留匹马还！赤堇纯钓难复铸，黄间劲弩似堪弯。此时始识通侯贵，何事翻令傲客閒？总是是非千古定，好将腐史手重删。

片石谁能砥乱流！冠裳无计且依刘。未须名附青云显，祗觉心同白日留。避地幸存周甲子，论人漫著「晋春秋」！微躯虑向风尘老，后死终惭清惠侯！

·别陈齐莫（壬辰）

偶乘越榜向南飞，客梦惊回起拂衣。瀛海屡经龙战后，沧江渐见雁来稀。杜陵入蜀悲难去，枚叟游梁笑未归。今夜刀头明月满，临歧那得竟忘机！

·舟次中秋（壬辰）

淡荡秋光客路长，兰桡桂棹泛天香。月明圆峤人千里，风急轻帆雁一行。此夜啣杯惭庾亮，几年持斧笑吴刚！观涛岂必钱塘上，碧海银潢自渺茫。

·梦内（壬辰）

到处青山足住家，无端归梦绕天涯。中宵细语苹蘩节，满地离愁芦荻花。约略刀环窥月影，分明砧杵唤霜华。蘧然一枕成何事，乱逐秋风向若耶？

·步韵答沉东生（壬辰）

木落江皋阊阖风，翩然尺鲤下娄东。已知种菊惟陶令，谁复围棋似谢公！三泖霜深丹叶老，双锋星散紫霓同。书邮却问逃虚客，诗律何如在剡中！

〔人物考略〕

沉东生：据本诗有「娄东」及「三泖」云云，当是吴人。

·师次湄岛，诸勳镇行长至礼；余以服制不预，志感（壬辰）

棘人经岁解朝簪，忧国江湖一片心。太史徒然吹凤律，诸侯空自哕鸾音！风尘飘泊随南北，云物凄凉变古今。慰藉新阳来六管，朝霜朔雪不须侵！

阳回曙鼓动楼船，遥忆千官上寿年。汉殿彻侯原裂地，周庐亚相尽朝天。香炉重傍疑难望，綵线初添喜复怜。犹恨身违冠带会，心随日影到虞渊。

·至夜，传王师出东粤志喜（壬辰）

土圭才见景初长，忽报天声出五羊。始信玄阴消北陆，悬知赤伏耀南荒。金鱼尚自唐分锡，铜马翻为汉辟疆。此日孤臣淹涨海，衣冠拂拭待从王。

·壬辰除夕，寓湄洲禅院（壬辰）

浪迹天涯又岁寒，强将枯影对辛盘。乡思暗逐鲸波写，世事明随渔火看。柏叶尊前催律吕，莲花漏上换支干。江山百战浑非旧，留得磻溪把钓竿。

·癸巳元日和友人韵（癸巳）

灵槎容易度流年，海角春云思黯然！地近虹津堪浴日，潮生蜃市欲黏天。东来已识阳当震，北望谁云岁在燕！先甲后庚应有象，抽毫预拟「中兴篇」。

·人日立春客湄岛二首（癸巳）

劳生了不解宜春，梅笑重惊物候新。俗入秦余疑近古，时从夏正识生寅。土风薄似村醪恶，海错鲜兼寒具陈。野草年年依旧髮，王孙何许一沾巾！

海外行藏不计春，起看天地亦维新；鼓鼙往岁闻呼癸，斗柄今年说指寅。读「礼」每思笺「大戴」，授「书」尚拟续「君陈」。东风似为羁人至，煖气偏吹白■〈曡毛〉巾。

·春到（癸巳）

春到何关乡国情，无言芳草自分明。一经作客流离久，几度逢人妩媚生。雄剑携来空顾影，祥琴弹罢不成声。閒身总绝浮云意，特为鬚眉未放行。

·忆余在翁岛与张鲵渊、吴峦徲、朱闻玄诸先辈从游，一时情文宛然在目

今三君皆以国难殉，而余在行间，犹偷视息。然蹙蹙靡骋，盖不胜兴废存亡之感矣（癸巳）

年来洒泪看桑田，陶、谢风流已尽捐！

伊昔几人陪后乘，我今何处竞先鞭！

未消肝胆堪许託，无恙鬚眉祗自怜！

转觉诸君真羽化，夜台杖履亦珊然。


·追往八首（癸巳）

弃繻犹及到燕关，惨淡风云十载还。狼鬣自从当日舞，龙髯能得几人攀！汉陵弓剑存亡后，晋室衣冠兴废间。转眼书生成故老，惭无娲石补江山！

六朝遗蹟雨花台，旧识先皇草昧开。南渡尚留龙种在，东迁祗避犬戎来。却悲羯鼓荒原动，不见羊车複道回！国破何人犹抱膝，当年应有管、萧才。

长驱胡骑几曾经，草木江南半带腥。肝脑总拚涂旧阙，鬚眉谁复叹新亭！椎飞博浪沙皆走，弩注钱塘潮亦停。回首河山空血战，只留风雨响青萍。

王业分明记昔年，乾坤日月尚双悬。虹霓初亘牵牛际，雨露遥承附凤偏。握节可曾干斗象，持籤时亦傍炉烟。繇来国脉难调久，自省原惭士雅鞭！

浮生踪迹笑劳薪，倒挽天河又几春！细柳屯中称汉使，扶桑洲上避秦人。曾尝虎口身仍在，为历羊肠性已驯。窥镜每怜形影瘦，谁从百折饱风尘！

几投珥笔几琱戈，屈指沧桑意若何！金狄岂愁王气尽，铜焦谁说死声多？五千甲盾收余烬，百二山河挽逝波。天梦到今疑未醒，沉吟转忆「採薇歌」。

曾挂星槎沧海东，冠裳涕泪捧重瞳。禹余风物成离黍，越绝功名类转蓬。早岁频书惟羽檄，经年徒读是「檀弓」！无家况复鹃啼急，肠断江花烂漫红。

危峰斜日照疏墩，往事苍凉那可论！司马名因方外贵，卧龙才合世间尊。一时市道看梁苑，千古交情问翟门。高踞绳床还睥睨，几回海沸与山奔！

·登湄洲谒天妃宫（癸巳）

苍茫一曲带烟霞，闻说飞仙此驻家。石髓沁香流乳酪，云根滃雾想铅华。楼前缥缈凌波袜，槛外参差贯月槎。湘女雒妃多往蹟，曾无精爽遍天涯？

·赋赠琴师（癸巳）

入夏园林长新绿，小庭疏雨黄梅熟。主宾杂坐觞数巡，清言玄论驱烦燠。座中有客伯牙俦，起抚瑶琴弄寒玉。初弹秋意满潇湘，再弹忽唱阳关曲；挥絃捩轸转繁音，往鹤来云节更促。我闻三湘烟景自苍凉，泪痕斑斑犹在竹；得君谱入龙门桐，无数离情纷相触。况复骊歌纤指间，羁人听之泪盈掬。愿君翻作洞庭声，莫怨孤鸿与寡鹄！君不见少文动操响众山，又不见中散绝唱广陵寒？寥寥同调千载难，今遇知音为一弹！

·过仙洞访石田和尚，出荔枝为供（癸巳）

丹囊朱缬乱垂垂，壁上莲生总不奇；君自瞿昙我自客，相逢疑是岭南时！

·赋赠东山子祷雨端阳有应三首（癸巳）

真觉星辰可换移，端阳宁复亢阳时！「豳风」画出田家乐，续命何须臂上丝。

霹雳车中咒孽龙，炎灵直欲捲靊霳；马鬃一滴浓云黑，失却榴花一树红。

「繁露」春秋说大雩，谁怜五日欲无襦！杯中似有栾巴酒，洒作千家摄水符。

·寿忠靖伯陈灿珠兼统师北伐（癸巳）

曲逆勳名盖代才，却从祖帐献霞杯。威弧自昔悬仙峤，宝剑新经挂将台。桃实偏随榴火焰，星精正向阵云开。归来燕喜歌铙日，席上还应张仲陪。

〔人物考略〕

陈灿珠：疑当是陈辉字。「海东逸史」「朱之瑜传」缺，「杨刻本」据「朱氏家传」补之。据传中称：『张名振死，以兵属郑成功与忠靖伯陈辉』云云；当即一人。

·送姚兴公北还（癸巳）

客中送客复何言，门外骊歌酒一尊。芒屩故应寻帝子，藜床岂必恋公孙！只愁白社高风散，况看沧州落日昏。吴越交游如见问，鸡声竟夜舞刘琨。

三山几度费逢迎，今日重辞万里行。短髮虽凋犹晋士，长裾不系是侯生。苍茫挂席供图画，萧涩空囊賸墨兵。此去莫愁无遇合，姚崇原有救时名。

·送徐闇公监军北上二首（癸巳）

鱼檄朝来幕府传，夕携龙节上楼船；元卿未许先开径，士雅还期共著鞭。始识山中留宰相，非关海外觅神仙。伫看露布横飞处，不是凉州倚柱年。

几年独立金华省，此日重登青翰舟。准拟真人开北极，岂容高士卧南州！锦帆直指天声壮，羽扇轻挥王气浮。匏系如余甘瓠落，秋风倘许脱鹰鞲！

·送谢仲彝元戎（癸巳）

叠皷鸣笳出佽飞，将军此日挂征衣。千屯夜失欃枪耀，万壑朝阳组练威。共喜龙骧临溟渤，已知鹤唳动淮淝。捷书好向潜夫寄，拟趁轻帆便北归。

·寿闽安侯周九苞（癸巳）

倚天秋锷老芙蓉，鼎内神丹碧色同。露浥沧洲饶爽气，烟飞赤壁想雄风。大椿不独传蒙叟，细柳还应拜上公。此日辕门群献寿，铙歌取次奏平戎。

·郭圣竑见访，出诗相示；依韵酬之（癸巳）

谁云仲蔚长蒿莱，白板双扉随意开。扫石我饶笼翠兴，磨岚君擅草玄才。杖头时挂千峰月，箧里争鸣万壑雷。自是主人能慰客，顿忘鸿雁已南回。

·重经南日，弔沉彤庵相国（癸巳）

木落天空肃气森，重来海岸怅人琴！从秦狐偃空投璧，去越鸱夷枉铸金。渭曲璜随双鲤逝，延津剑化一龙吟。只今桑下谁相语，独倚孤篷泪不禁！

·舟次琅琦，谒钱希声相国殡宫（癸巳）

琅江东去水如油，拜墓停桡古渡头。赤手曾扶板荡运，黄肠犹带黍离愁。波涛腥壑蛟龙蜕，风雨荒茔麋鹿游！悬拟■〈车慧〉车归兆日，同天应已靖旃裘。

勾余霸气已成灰，转忆当年汉帜开。王、谢声名原伯仲，温、刘事业总追陪。自从化剑分丰狱，谁复调琴到夜台！戎马南方犹未息，故人空负炙鸡来！

〔人物考略〕

钱希声：名肃乐，一字虞孙，号止亭；鄞县人。崇祯丁丑进士，授太仓知州；迁刑部员外郎，丁忧归。乙酉南京亡，与时所称六狂生者起义画江而守。奉鲁王监国，擢为右佥都御史；寻晋右副都御史，复加兵部右侍郎。江上师溃，航海至舟山。唐王召之，甫入境而延平陷。丁亥，鲁王入长垣，召为兵部尚书。戊子，王次闽安，拜东阁大学士。时郑氏专权，遂忧愤作疾，卒于海外琅琦山。赠太保，谥「忠介」。后六年，叶尚宝葬之福清黄檗山。国朝改谥「忠节」（「明史」有传）。全祖望编「忠介公遗集」二十卷（寿镛补）。

·北还入浙偶成（癸巳）

南浮北泛几经春，死别生还总此身！湖海尚容奔鬲客，山川应识报韩人。国从去后占兴废，家近归时问假真？一寸丹心三尺剑，更无余物答君亲。

·赠庐牧舟大司马（癸巳）

自昔公为兵使者，于时我作上书人。鑑湖一曲皆棠树，碧海重逢并葛巾。剑气终当开日月，履声早已傍星辰。并州正有来苏望，忍说桃源可避秦！

·舴艋行（癸巳）

乘舴艋、载艅艎，槌钲挝鼓走风樯。满船儿郎抹额黄，人言若辈真鹰扬，饥则攫人饱则颺。江村鸡犬绝鸣吠，老徲吞声泣道旁：罄我瓶中粟，使我朝无粮；断我机上苎，使我暮无裳。我亦遗民事耕织，当身不幸见沧桑。入海畏蛟龙，登山多虎狼；官军信威武，何不恢城邑，愿输夏税贡秋粮！

·杨芳生以徐闇公高弟浮海来晤于东瓯，爰赠一章（癸已）

杨生美髯白接■〈罒上离下〉，来自云间映少微。自言年少曾问奇，南州高士则我师。南州迢迢不可极，且去杖藜看山色。永嘉山水称妙绝，君独掉头嗔耳食！既疑雁宕搆虹桥，复怪龙湫翦鲛绡。著屐扶笻何太苦，丹崖翠嶂枉相招！古人相马惟相骨，君今看山但看笏。想君胸中自有五城十二楼，安用崿舞峦飞之突兀！杨生能酒复能棋，酒亦不辨贤圣、棋亦不辨雄雌；左手一枰、右手一卮，掀髯大噱夸兵机。兵机无过古遁甲，君已稍稍知涉猎；愿君持此觅封侯，男儿岂肯长弹铗！君家子云太糊涂，那晓舂陵赤伏符；今君不向玄亭老，差胜当年莽大夫。

·寄纪石青年丈（癸巳）

归帆一挂鹭江涛，紫气南回望转高；关塞羽书偏间隔，乾坤蓬鬓正萧骚。山中到处巢玄鹤，海外何人钓大鳌！极目寒云空在抱，不知鸿雁为谁劳？

〔人物考略〕

纪石青：名许国。考「福建通志」「选举志」：崇祯壬午举人，有泉州同安人纪许国。今观诗中云云，石青为壬午同年（七律中又明有「年丈」之称）；且曰：『闽南纪生』。而「通志」是年举于乡者，纪氏祗此一人。又「鲒埼亭集」「钱忠介公碑文」中称『故仪部纪许国』。据此，则其职官为礼部主事或郎中也。后卒于岛（见「张公年谱」）。

·入吴（癸巳）

万里寒江一棹过，连天野烧奈愁何！风云矫首怜毛羽，霜雪攅眉羡薜萝。闽峤骏归骨自好，滇池龙起瘴犹多。年来出处浑无据，见说苍生倍轗轲！

·入吴见雪，忽忆车驾南巡（癸巳）

往岁南中不见雪，今年吴地雪偏浓。繁华转逐冰心冷，瑞色还疑锁甲同。湖海看来元复旦，江山战后渐成翁。穆王此际犹巡狩，黄竹歌词总漫工。

·癸巳除夕

八载他乡腊鼓催，乡心撩乱鼓声哀。无情天地犹擐甲，有意山川独画灰。儿女藏钓离别后，君臣投璧播迁来。年华如许人将老，辜负春风又几回！







奇零草（二）

明鄞张煌言玄著撰


缺  戊戌元旦（戊戌）



·立春日大雨雪，时驻师吴淞（甲午）

春信惊催玄腊残，江梅犹带六花蟠。屠苏饮出冰余冷，组练光浮木末寒。吹垢岂期风入梦，洗兵自合雨成漙。征人感荷东皇意，且逐年光奋羽翰。

·楼船灯火（甲午）

澄江春色夜犹明，云汉微茫星斗横。银蒜万条垂甲帐，火珠千结挂霓旌。烛龙敕水张鬐出，彩鷁凝烟啣尾行。何处香尘空杂遝，却教灯市满蓬瀛。

·上巳舟中（甲午）

不解芳菲节，人传上巳时；何须修禊事，蚤是弄涛儿！

·舟次圌山（甲午）

长江如练绕南垂，古树平沙天堑奇。六代山川愁锁钥，十年父老见旌旗。阵寒虎落黄云淨，帆映虹梁赤日移。夹岸壶浆相笑语，将毋徯后怨王师！

·和定西侯张侯服留题金山原韵六首（甲午）

汉坛左钺授宗臣，飞翰传来消息真。壁垒象横开北极，艅艎流断接南闽。双悬日月旄幢耀，百战河山带砺新。从此天声扬绝漠，还应吴会是临津。

朝宗百谷识君臣，江汉依然拱赤真。烽靖三湘先得蜀，瘴消五岭复通闽。水犀飞渡扶桑远，燧象横驱贵竹新。指顾楼兰堪立马，肯令胡骑饮江津！

锺阜铜驼泣从臣，孝陵弓剑自藏真。犹闻雄雉能兴汉，岂似乾鱼仅祭闽！天入金、焦锁钥旧，地过丰、镐鼓钟新。何人独受耑征诏，赐履繇来首渭津。

自古匈奴属外臣，降王毳殿敢称真？千屯烽燧联吴、楚，万轴波涛下浙、闽。北固云移龙节近，西陵潮涌虎符新。焚庭绝漠寻常事，铜柱先标若木津。

白草黄沙笑雁臣，衣裳鳞介已非真。岂知捧翟犹宾粤，未必分茅可擅闽！南国羽书氛欲淨，西京露布墨应新。上游谁拥龙骧节，日毂亲扶出汉津？

飞椎十载误逋臣，喋血凭谁破女真！霸就鸱夷原去越，兵联牛女正当闽。投鞭不觉江流隘，传檄兼闻铙吹新。正为君恩留一剑，莫教龙气渡延津！

·同定西侯登金山，以上游师未至，遂左次崇明二首（甲午）

割云半壁倚中流，天劈东南形胜收。铁瓮潮函飞鹫岭，牙樯影撼浴龙洲。画江何代空鼍鼓，横海今来驻虎斿。咫尺金陵王气在，可能瞻扫问松楸？

相闻赤伏启重离，一诏敷天并誓师。万里鲸波趋锦缆，两山鳌柱拥金羁。已呼苍兕临流蚤，未审玄骖下濑迟。瓜步月明刁斗寂，行人犹指汉官仪。

·哀闽（甲午）

闻说西邮还带甲，愁看南纪尚横戈。朱门久已辞翁仲，黄屋胡然擅尉佗！空际蜂衙谁北里，隙中蚁阵总南柯。试将班管论王命，汉鼎于今火德多。

·再入长江（甲午）

江声万古似闻鼙，天际依然渡水犀。涿鹿亦曾经再战，卢龙应复待三犁。琱弓挽处驱玄武，锁甲擐来失白题。兵气至今犹未洗，自惭无计慰云霓！

·和于湛之海上原韵六首（甲午）

黄埃胡骑猎桑乾，长狄笳声九塞寒。金雁俄从别殿识，铜驼几向故宫看！星槎飘泊留旄节，云树依栖拂羽翰。不是孤臣甘浪迹，曾将独茧著渔竿。

贪狼夜指絮云高，鷿鹈痕腥淬宝刀。鳌极人传曾补石，龙荒天限莫投醪！翠华迢递干星汉，青翰浮沉捲雪涛。泽国自来冠盖好，鬚眉谁不共仙舠！

海门潮咽越王城，霸业萧条风雨惊。独少囊金堪结客，犹留袖铁足鏖兵。驯来龙性峥嵘在，狎罢鸥心汗漫行。若论两河毫杰客，登坛岂必让齐盟！

飞流江左半凋残，孤鹤横空转自叹。瀚海不妨逃汉尉，神山未必误秦官。琱戈北嚮惭推毂，铜柱东游忆据鞍。留得完身真百折，河清人寿古来难！

芥舟天地竟何如！赋就三闾未卜居。泪比鲛人长泣蚌，官轻狗监拟焚鱼。绣弧空指燕然石，雕管将成越绝书。忽听哀吟清夜髮，旅魂长绕墓门庐。

长因缟带重论交，把视吴钓未忍抛。惨淡中原谁牧马？苍茫绝壑尚潜蛟。才名似尔依刘表，诗律何人压孟郊！青眼樽前倍感慨，春风旅燕且南巢。

·崇沙宋子犹，端士也；为闽帅所窘。既出厄，诗以慰之（甲午）

兵声谁遣向江滨，狼籍樵苏及隐沦。可是风尘迷物色？到来天地失阳春。凿坏乱后无全计，飘瓦伤余亦怆神！转觉桃源非世外，渔郎犹见觅秦人。

〔人物考略〕

宋子犹：名龙，号菊斋；崇明人。诸生，留心救世之学。钱忠介公一见奇之，置诸门下上座。未几大乱，尝泛海至舟山。祝髮归，为闽帅所窘。出厄后，迁居太仓，以医术自给。寓鄞时，居陆氏湖楼。盖明室遗老云（鄞县「寓贤志」有传）。

·马尔毓职方改署幕府骑兵参军，未免牢落；戏赠

国破兰香已半消，侯门谁复赠虔刀？颇怜宦拙同牛皁，正觉官閒似马曹。濩落籝金应易散，陆沉囊粟恐难叨！相携赖有红颜在，枚叔游梁兴尚豪。

·即事，柬定西侯张侯服二首（甲午）

谁提玄钺向燕云，姓氏江南草木闻。已指黄龙麾战士，何劳青雀拥回军！两河父老犹挥涕，六诏乾坤正策勳。纵有鱼符耑亦得，只今岂少信陵君！

十载冰霜誓枕戈，岂应歧路转风波？和戎魏绦终当谬，结客燕丹恐亦讹！剖竹已非秦郡县，分茅可是汉山河？孤臣独有干将在，紫气青雯自不磨。

·师次燕子矶（甲午）

横江楼橹自雄飞，霜伏云麾尽国威。夹岸火轮排叠阵，中流铁锁斗重围。战余落日鲛人窟，春到长风燕子矶。指点兴亡倍感慨，当年此地是王畿！

·寄怀徐闇公二首（甲午）

蹇予信姱修，始服遘天步；扰扰风云驰，念之徒心怖。四海选交游，椒兰渐非故。会合总泥涂，乖违渐衢路。所贵胆与肝，在远弥相附。寒江已腹坚，鸿雁莽南骛。太息物候迁，含情託毫素！

黄鹄翔汉表，厉气何峥嵘！朝餐方壶实，暮掇圆峤英；网罗不得挂，稻粱安所馨？俯视沧溟流，骄语鵾与鹏；万里毋迺隘，千仞奚足惊！岂意弥天罝，碍尔莫长征。明时重羽仪，云路讵冥冥！

·晚泊漫成回文（甲午）

寒潮晚落半江空，烧带群山乱映红；残角霜声愁雁断，难将送挂一帆风。

·追慕二首（甲午）

国难驱人出，家倾待子归；可能磨墨盾，其奈冷斑衣！金革三年泪，冰霜寸草晖。髮肤虽不毁，犹恨故园非。

廿载嗟何时，长衔杯捲愁！节旄看尽落，斧鬣悔迟谋。燕去巢应改，乌号屋仅留。在堂有委蜕，无计翦青楸！

·鬓有丝（甲午）

晓起看双鬓，衰容变二毛；鬚眉长自照，筋骨总徒劳！物态离情换，年华苦节销。自怜蒲柳质，秋意蚤萧骚！

·得友人书，道内子艰难状（甲午）

尺牍胡然至，寒温不自通；殷勤报阃外，辛苦叹闺中。铛釜原兼绝，机梭亦屡空。鹿车谁共挽，羞杀是梁鸿！

家计深行恻，朱颜亦固穷；渐来应化石，遮莫但飞蓬！寄託诚交道，支持仗女工。可怜织箔手，不得到从戎！

·朱伯迁将避地小溪索诗，口佔授之（甲午）

贺监抽簪去，君恩赐鑑湖。至今高尚宅，犹在四明无？此地能真隐，斯人亦不孤。所愁溪鸟笑，閒杀辋川图。

·寿英义伯阮季友（甲午）

蟠桃坞上小阳春，饮至筵开介寿频；共识天台前度阮，还知灵岳又生申。王恩玄髮承三锡，将略丹心动八闽。笑我尚为笼鸽客，相期何日捧龙鳞？

〔人物考略〕

阮季友：当是阮骏字。考「海东逸史」：『骏初官英义将军，既加封英义伯。舟山破，与张定西扈鲁王出海，屯厦门。乙未，与总制陈雪之共复舟山。丙申又陷，与雪之并赴海死』。今观本题「伯」作「侯」，虽微有违异，当即一人。

·寿诚意伯刘复阳（甲午）

燕喜初成介寿诗，捧觞细论国恩时。侯封雨露留年表，祖武风云蔚帝师。旧佩金鱼分陝出，新横铁马谒陵迟。元臣自古多难老，带砺行看叠紫泥。

〔人物考略〕

刘复阳（「东南纪事」「复」作「伏」）：名孔昭，浙江青田人。袭诚意伯，官操江。祖尚忠殁，世父莱臣以年幼，为孔昭父盖臣袭其爵。盖臣殁，孔昭又冒袭之。崇祯时，与诸宵小相比。及南都立，复与马、阮乱政（说见「明季南略」。「明史」名附「刘基传」）。

·妒妇津（乙未）

妒妇死津头，津亦名「妒妇」；少女相经过，风雨不得渡。或为蓬垢颜，窃恐逢彼怒。古云粥仓庚，可以疗此痼；惜哉彼妇愚，虽死犹弗悟！

·孤桐吟（乙未）

孤桐产峄阳，百尺巢风雨；时作白龙吟，天然髮宫羽。斫为爨下材，遂与枣栗伍；中郎秉玄鑑，勿因积薪阻。饰以琬琰姿，摩娑一再鼓；清声动天地，神物焕今古。士诚贵知音，此道已如土。

·寄纪石青年丈（乙未）

忆昔公车岁在午，太乙飞精挂河鼓。闽南纪生岂其俦，抟风遂夺吴刚斧。余亦持锋起越中，谬于文章称跋扈；乾坤排荡会有人，日月沉沦忽无主。言也左袒一奋呼，五千甲盾色如土。此时属县望汉官，君独躬耕吟「梁父」。终繻不弃意何深，贾组长擐节殊苦！迨余收烬赤堇山，锡涸铜乾抑何补！低眉始作下邳游，屈指谁向中宵舞！短衣皁帽乍相逢，浊酒素筝安足数！玄理能令万象开，鸿文直并「三坟」吐。别来国步尚沧桑，藉甚襟期在「干蛊」。闻君曳履近夔龙，笑余衩衣逐罴虎。寂寂温、刘竟属谁，悠悠绦灌徒为伍！瓯越玄云自卷舒，勾吴落月空分剖。何时功成归去来，重与尊前说破虏！

·客有谈故园花事者，感而有赋（乙未）

故园春意满，花枝解照人。驮笙还出郭，烧笋或呼邻。此事真无价，吾行未有津。繁华岂不爱，天步属艰辛！

·自嘲（乙未）

一掷年华三十余，鬚眉对镜复何如！邓禹殊有封侯骨，虞卿空留解相书。不贪鸡肋犹尔尔，徒羡骥尾亦区区。若待功成始归去，溪山主人笑我愚。

·清明感怀（乙未）

江天小雨恰清明，杜宇声中故国情。传蜡祗成前代事，藏烟何意异时名！蓬蒿三径荒应废，松柏千年黯自惊。狸首只今伤暴露，一杯空拟醉佳城。

·朝议以诸勳镇积苦行间，宣敕慰劳；余益不胜疏逖之感（乙未）

中朝新复下追锋，为问神州息战烽。汉将自骄黄石法，胡人尚畏紫泥封。但留大义垂千古，敢望虚名到九重！稍待銮回扫境后，五湖烟雨儘从容。

·病中遣怀（乙未）

潘鬓萧疏已自惊，何当二竖复纵横！渐安药灶同舟鼎，早废诗瓢共酒铛。侠骨风中添肮髒，雄心云外失峥嵘。明朝把镜还相看，华髮星星又几茎？

·步韵别朱子成（乙未）

如烟芳草色还飞，有客乘槎欲赋归。拂袖曾经罢醴未？鸣桡偏为弄涛非。苍茫越剑龙文暗，惨淡燕台骏价稀。若到会稽应大笑，朱君那得老凫矶！

〔人物考略〕

朱子成：赵子谦撰「年谱」：『按子成，疑即高河卖药朱君字也』。

·暑雨舟中遣闷，分得「柴」字（乙未）

扁舟蒸暑闷难排，况复霉霖气欲埋。岂意薰风能解愠，乍来好雨足开怀。炎云向晚多于岫，病骨兼愁渐似柴。忽忆採莲人已去，荷香十里趁芒鞋。

·七夕同诸子限韵（乙未）

七夕明河带露痕，惊秋长自问天孙；斗间槎到应非误，壁上梭腾且莫论！兴至正须浮玉斝，愁多何必弄银樽！年年此夜伤离别，独有西风识故园。

·秋怀三首（乙未）

秋色来何许，沧江对晚潮。宜人偏淡荡，似我总萧条。隼翮凭谁健？狼心尚尔骄。也知云意薄，聊自拟丹霄。

屈指金行半，流光不我予！鲈腮味信美，雁足耗全疏。客散黄金尽，兵饥白粲虚。只愁绵力弱，何以慰皇舆！

天方尊肃气，人已苦兵声。高枕真无事，扁舟似有情。静同仁者寿，隘得圣之清。遣放应如此，毋劳造物争！

·大安沙坐风雨，复叠前韵三首（乙未）

风雨添新涨，荒洲几尺潮；场禾悲滞穗，渚荻响丛条。茅舍炊烟淡，蓬窗暝色骄。秋飙毋迺妒，未敢说摩霄。

不解因人热，新凉忽起予。单衫轻自好，双鬓落应疏。冷暖秋中节，升沉觉后虚。九州多怪事，无复问堪舆。

寻常悲旅况，可复杂秋声？砧杵千家梦，蓴菰八月情。寒螿啼露重，健鹘喜霜清。始识乘除理，玄心了不争。

·答纪石青年丈二首（乙未）

秋云一片自苍凉，千里鸿心对夕阳。兰蕙年来宛似雪，蒹葭露下正为霜。惊闻尺素干戈泪，赋得联珠襟袖香。解道安危关出处，可能无意扫天狼？

十年心事半江湖，浮泊真同五石瓠。多难交游浑陌路，至尊警跸尚泥涂。已知世态供谈虎，岂为微名重忆鲈！蚤晚封题通动定，报余旌旆指勾吴！

·寄怀徐闇公年丈（乙未）

洛下仙舟不可寻，长因秋水忆横襟。云翔闽峤谁高枕？枫冷吴江独抱琴。歧路行藏空扼腕，乱流闻见倍关心。蓴丝千里犹无恙，那得君来共醉吟！

·送程璵嘉将军还闽南（乙未）

闻说君庐傍若耶，却从闽峤问归槎。十年许国悬旄节，千里徵师点鬓华。过越新霜怜客冷，留吴旧雨恨人遐。兴朝还有抡侯赏，莫羡东陵五色瓜！

·舟行阻风，口号二首（丙申）

十载曾经犯斗槎，天门昨夜特宣麻；乘流只恐排阊阖，故遣长鲸斗浪花。

敕水鞭潮势自雄，此身原不畏蛟龙；明朝鷁首还东指，禁得谁传万里风！

·登菩萨顶（丙申）

绝磴凌虚嵌佛龛，扪天拄笏恣豪探；苍茫远水横空碧，曆乱群峰倒蔚蓝。双屐俄从银汉落，一卷几与石梁参。如来肉髻原非幻，最上何须驾鹤骖！

·赠傅惕庵二首（丙申）

多君姓字动芳邮，一揖高踪岂浪投！经济东山殊未起，文章北海岂无俦！风尘把手沾衣袂，霄汉论心睨璧钓。更向樽前问乡土，几时扶醉六桥游？

孤剑苍茫十载余，扁舟东过重踌躇；黄金客散韩何在？白璧人归赵自如。大泽鱼龙聊混迹，中原豺虎正端居。莫嫌介子勳名晚，麟阁而今席尚虚。

〔人物考略〕

傅惕庵：据本诗有「乡土六桥」云云，当是杭人。

·哭定西侯墓（丙申）

牙琴碎后不胜愁，絮酒新浇土一抔。冢上麒麟那入画，江前鸿雁已分俦！知君遗恨犹瞠目，似我孤忠敢掉头！来岁东风寒食节，可能重到翦青楸？

·送陈立之还闽（丙申）

鹭江一别榻空悬，滃水槎来意惘然！君较虎头原独步，我甘龙尾尚高眠。天声到处凭挥羽，国耻谈间欲置铅。若问归帆何所载？祗应图得越山川。

〔人物考略〕

陈立之：据本题「送还闽」，或为闽人。

·一纪（丙申）

一纪戎衣有寸尘，到来江汉只孤臣。龙编未达刘琨表，蛟岛空存豫让身。甑堕妻孥宁复惜，剑悬朋友更谁亲！频年惭负苍生望，敢向桃源别问津！

·马尔毓不应幕府辟召（尔毓向受知于熊相国、张定西）（丙申）

何劳帷帐借前筹，司马于今已倦游；但傲自知无媚骨，得閒还许且科头；双扉斜日眠黄犊，一榜兼云伴白鸥。只恐存亡犹有恨，莫教沉醉过西洲！

·即事有感（丙申）

久矣浮萍寄此身，倦游何意转风尘？即看蓬鬓难逢世，况到灰心懒应人。一旅尚堪扶共主，百年谁肯盐孤臣？也拚海岸投簪去，自有桐江足钓缗。

·扶风（丙申）

长为扶风惜羽翰，年来八翼梦中看。呼牛翻觉人情媚，歌凤深疑物论宽。末路勳名难自料，他乡亲故强为欢。祗应一曲高荆筑，唱彻「萧萧易水寒」。

·梦中得句云：『集候秋虫偏解语，失途老骥亦长鸣』；似有感，起而成之（丙申）

一枕新凉梦自成，诗魔偏向睡魔生；从来物态蜉蝣似，未必人情蝴蝶轻。集候秋虫偏解语，失途老骥亦长鸣。世间何限荣枯迹，底事通人眼剧明？

·重经羊山，忆旧与定西侯维舟于此（丙申）

海国天空一柱撑，重过画鷁似逢迎。双牙旧忆联翩驻，八翼新看跳盪行。化去鸾旂难入梦，分来龙剑尚孤鸣。羊山亦有羊公泪，片石应同岘首情！

·中秋与宾从小饮，步朱夏夫韵二首（丙申）

海若秋高赋壮游，开尊此夜景全收。坐来爽气原萧散，醉后清光可拍浮？拾桂不妨同著屐，传柑何惜且擎瓯。年来戎马真尘梦，坐啸输君已一筹。

盘空鵰鹗恣天游，极目云霄泪未收。幕下风流名自擅，楼中月满兴谁浮！行厨玉糁无兼味，促席金茎更一瓯。佳客莫须嫌草具，欲将樽俎问前筹。

〔人物考略〕

朱夏夫：名兆殷，曾受知于于公颖者。甲申后，为于公募船领水一师有功（见「东南纪事」

「张公传」后附录「逸事」）。

·归思寓郡望姓氏（丙申）

兵甲破天来，丘樊亦改气；中田一挥手，十年悲捐弃（四）。晞髮扶桑津，希踪渺无俪；胡为岁寒心，古今迥自异（明）？弦月挂霜空，玄禽没云际；伥伥叹余行，人生竟安寄（张）！交游渐已乖，父书将终废；幼徲俨成行，刀环徒萦系（玄）！等身五岳间，寸土焉留滞？睹物起离情，目断归鸿去（箸）。

·舟次三山（丙申）

每拥麾幢欲泪潸，萍踪无奈又三山！才非命世空沉族，事尚因人亦强颜。猿鹤秋深悲别岫，鱼龙夜舞泣间关。途穷未尽行藏计，华髮年来已半斑！

·壶江即事二首（丙申）

倦飞无路且投閒，沧海人来第几湾！真觉壶中留日月，犹疑画里对江山。飘流蜑户还相笑，偃蹇柴门长自关。闽越波涛千里阔，那能有梦寄刀环！

壶天乍可一枝安，歧路危机转自叹。骇浪扁舟轻似叶，重围匹马跳如丸。创深已信伤弓数，痛定应愁捲土难。但使胡尘终隔断，余生犹足老衣冠。

·重登秦港天妃宫（丙申）

郡山依旧枕翁洲，风雨萧然杂暮愁。海蕊经寒香更远，松枝带烧节还留。荒祠古瓦兴亡殿，绝壁回潮曲折流。身世已经飘泊甚，如何海外有浮鸥！

·寄远（丙申）

寒烧荒原映夕烽，海槎犹阻石尤风；故园梅信今何似，可有鸿书云外通？

·丙申徐夕

乱后年光似客邮，每逢腊日更生愁。伤心绕树犹三匝，屈指浮槎又一週。国事存亡关正闰，人情冷暖逐春秋。衔杯却问东皇信，应为催花出岭头。

·丁酉元旦，余驻师秦川（丁酉）

闽国旌旗越国船，春风奚倖到江天！未能捧日真虚岁，且复占云似往年。辛苦椒盘一纪后，衰凉菱镜二毛先。夜来见说旄头暗，拂拭吴钩竞祖鞭。

·旅愁（丁酉）

故园花候已辛夷，梦自惺忪涕自洟；雁去燕来相笑语，何年客子是归期？

·弔旅墓（丁酉）

荒坟三尺土，宿草几经秋！鬼亦离乡贱，人胡渡海游？鹿场残炤淡，蚁垤野花幽。不用山阳笛，凄然泪自流。

·愁思（丁酉）

枫落红残秋渐横，楚臣芰製正寒生。晚香爱插黄金菊，倚醉思调白玉笙。风急鼋鼍吹浪走，云高鵰鹗负空行。欲知我独淹留意，露掌西京无限情！

·枯鱼过河泣（丁酉）

枯鱼过河泣，道上阳侯揖；此方介族难与立。


·舟山感旧四首（戊戌）

孤云两角委渔矶，极目沧桑事已非。隔浦青燐相掩映，傍蹊红雨自霏微。樯乌转逐危舟宿，社燕空寻旧垒飞。独有采芝人尚在，天荒地老不知归。

十洲三岛忆登攀，烟火仙源半闠闤。岂意晋阳仍祸水，枉传越国有神山。荒城睥睨眠还立，虚殿罘罳废莫关。谁与海翁争地主，到来却让白鸥閒！

江皋烽尽烬犹红，猎火岿然满故宫。楼阁总随蜃气散，鼓鼙迸入角声空。田横岛上凄凉月，杜若洲前零落风。翘首灵光何处是，五云应复捧南中？

岛屿微茫兵甲残，十年碧血恨漫漫。空村人迹疑毛女，野寺僧閒说汉官。独喜亡秦三户在，翻怜兴夏一成难。只今涨海胡尘里，莫作当时天堑看！

·闻行在所遣使至营宣慰，有感二首（戊戌）

传闻使节下牂牁，天语衔来识圣波。南国衣冠犹似昔，北门锁钥竟如何？时危还说依铜马，道阻徒劳想玉珂。料得枫宸能烛远，黄麻紫綍不须多。

频年东国赋无衣，百粤犹然狩六飞。彤管几曾参讲幄，玄戈空复仗戎帏（时余官少司马兼学士）！徵师已审皇情重，扫境犹惭臣力微。从此群公须努力，星轺到处即天威。

·徐闇公入觐行在，取道安南；闻而壮之二首（戊戌）

益部星文紫气缠，遥知双舄入朝天。孤臣白髮还投阙，真主黄衣尚备边。五岭新衝春瘴疠，九溪旧闢汉山川。旌旗只在昆明里，好说中原望凯旋！

万里行朝古夜郎，从龙敢复惮梯航！使车合浦愁风黑，贾舶交州怯日黄。白马侯王今异姓，青牛令尹久炎荒。多君不负温刘约，玉珮先归铜柱旁。

·得家信有感二首（戊戌）

漫向空闺问别离，年来翟茀已难期。失林应惜飞蓬早，出狱仍悲曳缟迟！岂为留宾还断髮，聊因佞佛故低眉。天涯亦有刀头梦，恰是巫山化石时。

浪迹何如五岳游，尚平累在转生愁。佳儿天幸犹完卵，弱女人憎似宿瘤。敢望童乌能接武，祗令老蚌自含羞。故园尚有归来候，最好沙头趁野鸥。

·春江花月夜，值微雨（限韵）（戊戌）

春光何处不迷离，江月江花带雨时。玉晕浮波千万里，檀痕浸水两三枝。人行濠濮清辉湿，天入沧浪翠霭奇。若使扁舟乘夜去，暗香疏影更相宜。

·春雨望茅舍炊烟（限「六鱼」韵）（戊戌）

江村烟雨复何如，埜外人家云外居。松爨苍寒春杜曲，茅檐清迥古秦余。水云半入渔樵宅，烟火堪传风俗书。最爱阴晴刚社日，衔泥小燕傍精庐。

·白燕，次友人韵（戊戌）

燕燕何来素质稀，寒光晓幕正熹微。衔泥自合栖银蒜，掠水分明曳缟衣。月满空梁偏失影，云封旧垒倍增辉。羽毛自爱天然种，不傍寻常王、谢飞。

·春暮有怀（戊戌）

嗟予初衣，柔翰勃窣，国难驱人，衽金袖铁。日月如驶，蹐地跼天？汎汎沧海，盘桓小年。薄暮酒歌，怆焉彼美；安得九还，以庆灵纪。山川窈窕，爰奏素琴；琴言维何，写此春心。

·岁在戊戌，余行年已三十九矣。抚时感事，遂以名篇（戊戌）

人生百岁安得有，我今草草三十九。犹忆中原荡赤风，结束辞家岁在酉；银鱼尝挂铁裲裆，金马长悬玉匕首。江东霸气倏萧条，纯钓鏽涩沉枪朽；纵横露布浪飞书，突兀星槎莽犯斗。风云缩朒帝应嗔，日月膏肓鬼亦吼。丈夫意气岂勳名，何况文章等刍狗！头颅如许可奈何？慷慨悲歌还自诟。太史公，牛马走；鲸涎蛟沫日攒眉，虎符龙节凭谁手！揶揄龌龊里中儿，纍纍黄金窃佩肘。带砺山河安在哉？五侯空绾龟文纽！自昔英雄多妙年，隆中、圯上相先后。如彼南阳邓仲华，丹青独画云台右；其人鬚眉尚宛然，咄咄微躯真敝帚。古来何代无废兴，雌伏雄飞更某某；上不为富春泽畔羊裘翁，下即为山中宰相天子友。不见故侯原上瓜，请看徵士门前柳；谁能出处两无凭，踯躅千秋笑鸡口。莫论兵，且饮酒；今人争羡古人贤，后人亦羡今人否？

·吴佩远游雁宕山归，备述名胜；因为诗纪略，亦志余企望之怀也（戊戌）

名山繄慧业，遐览情亦怡。恭闻永嘉胜，拱揖乃失之！吴子骨森秀，独往良所私；白袷被苍烟，短笻横指挥。归来气色骄，岚光生鬚眉；磬折前问讯，抵掌登眺奇。云根插万笏，一一攀青霓；梯霞转磴道，众妙来参差。灵岩割元气，阴洞碍朝曦；岩中何所妙？万象迸崴蕤：林立丈人峰，高冠肃羽仪；危岑古形容，箕踞各随宜。洞中何所妙？复道夹轩墀；宛转石窦间，仿佛阴风吹。居然天地房，日月安敢窥！更复扪浮屠，寂观豁天机；老僧相候门，为告山灵疑。飞柯攒石栈，丛棘闷天池；所以回双屐，恆惧鬼神诒。但见饮长虹，蜿蜒挂翠微；时或展湘帘，散作千珠玑。闻言殊嚄唶，两腋出寒颸；岂无济胜具，而为尘鞅羁！拍手问愚公，兹山讵可移！

〔人物考略〕

吴佩远：名祖锡，号稽田；晚年亡命，更名鉏。浙江嘉兴人；吏部文选郎昌时子，为世父贵州按察使昌期后。资地鼎盛，才且轶群，尤喜结纳豪俊。见中原大乱，思有以自见；与剑客豪士讲求出奇应变之学。在滇中，任职方郎中。辛丑，郧阳十三营尚保残局，尝赴劝其出师挠楚以救滇也（详见全撰「诗话」。「鲒埼亭集」「外编」有传）。

·赠别陈文生还三山（戊戌）

平生重意气，定交在班荆；忽忽经乱离，风雨晦鸡鸣。得友剡洲上，倾盖襟已横；一奏兰薰曲，相辞戒北征。青峰千万仞，家枕古榕城；将归省松菊，宁为猿鹤惊！琼琚鲜杂佩，何以赠君行？屋梁一片月，三山两处明。珍重陈孺子，善刀俟汉兴！

·王师北髮，草檄有感二首（戊戌）

似闻天地悔疮痍，片羽居然十万师。走檄故嫌阮瑀拙，射书正觉鲁连迟。丸中但说明三表，麾下宁忘试六奇！要说遗民垂涕处，当年司隶有威仪。

期门取次出貔貅，首路军声胡骑愁。何独止戈非庙算，还应聚米是边筹。吓蛮事往疑虚语，谕蜀才穷媿老谋！自古殊勳归跃马，几人谈笑得封侯！

·五月既望，行营恭祝监国鲁王千秋有感（戊戌）

寥落吹台望紫宸，上觞此日正千春。乾坤缥缈灵光殿？江汉潆洄黯黮津。一自玉舆蒙雾露，遂令金鑑转风尘。可怜节下遥称庆，独有瑶池旧从臣。

·苦雨吟（戊戌）

商声八月何勃窣，破雨兼旬复泥滑？鱼肠寂寞生紫鳞，鷁首依稀长绿髮。榜人停棹且卧蓑，天公倘或倒银河；万里阴霾犹未扫，霄汉飞腾奈我何！

·述怀二首（戊戌）

王室方板荡，万里飒飘风；南纪亦滔滔，岛屿有群雄。群雄苦不成，岁月坐冰融；五侯并九伯，化为蒿与蓬！楼船出闽越，军声正及锋。金符剖异数，玉牒缀强宗；非云优晋锡，所以厉康功。孤臣怀共主，仿佛五云封。九关踞虎豹，阊阖不得通；回槎天汉际，踯躅倚王公。顾念命卿微，一旅甘附庸；蒙耻期匡济，敢言蹇匪躬！但虑踪迹异，复虑踪迹同；悠悠千载下，谁更想孤忠！

弱龄尚遐异，辟榖慕青鸾；骨肉相惊涕，时复劝加餐。因缘误烟火，尘鞅日以攒；上书献天子，索米走长安。羲和忽云匿，烽燧起楼兰；万古有纲常，肯为废兴宽！横戈希雪耻，屹柱誓回澜。原鲜富贵气，终鲜妻孥欢；萧然世外味，曾无九还丹？仙灵重名教，忠义固其端；所恶精已摇，何以生物翰！神理或不灭，毋劳白玉棺！

·冬怀八首（戊戌）

故国玄阴沍未开，萧条景物总堪哀！龙蛇蛰后天方屈，草本凋残地亦灾。秃节谁留苏武窖，名流几上李陵台？宾鸿独解朝宗义，依旧随阳渡海来。

九边锁钥断胡烽，醪纩先朝费岁供；猾夏已无秦塞险，防秋岂复汉家封！黄河冻解应回马，碧海波扬欲起龙。寄语金微多旧戍，草枯蓬折为谁从？

锺山紫气隔黄尘，石马金凫倍怆神！缩酒不闻供楚子，藏冰空忆典凌人。云寒辇道横毡帐，火照台城卧铁轮。賸有孤臣依汉腊，海天何处答明禋？

滇池洱海拱行畿，玉辂遥巡正式微。薏苡林间屯组练，桄榔花底度旌旗。中朝梦远难归节，大泽寒深少赐衣。矫首岭头春信好，南枝争似北枝稀。

清角悲笳思黯然，长因沧海问桑田。越王台榭风云暗，禹会冠裳日月鲜。黄屋建时曾割据，朱弓受罢亦依迁。只今冷落蛟螭窟，雪夜徒吟「兔苑篇」。

楼船兵甲自群雄，指顾扶桑可挂弓。岂意空填精卫水，频年犹御石尤风。田横避去偏多客，徐市归来恐似翁。见说斗杓回北陆，敢将消息问苍穹！

何须南国更招魂，瓯脱江山几处存！豫让有身还未漆，要离无族已先燔。最怜燕子来孤岛，独负梅花到故园。总使鬚眉仍健在，严风朔雪不堪言！

朝暾惨淡夕颷寒，痛饮豪吟且自宽。万里高槎真汗漫，十年长剑总蹒跚。先鞭未许终输祖，前箸何妨借报韩！安得三涂还带砺，却令百粤尽衣冠。

·寄金二如兼讯朱建武（戊戌）

越绝衣冠已入胡，年来故老尽瞻乌；吹箫江上虹谁变，栖甲山中月自孤。似我鬚眉还戴汉，多君姓字欲逃吴！群豪独有朱家在，犹向西京结客无？

〔人物考略〕

金二如、朱建武：初拟即「北征录」中所称『旧时宾从歙人朱君』也。金二如，或即逆旅中所遇金某，亦歙人。故张公作诗并为寄讯欤？则诗当属己亥以后。今列之戊戌年，观诗中语意，所拟殊亦近似。

·赠客还里门（戊戌）

鑑湖挥手十年余，里社谁寻旧草庐？今日相逢皆后乘，高风端不为长裾。皋比暂向龙门设，尘尾聊从虎帐舒。惆怅君归当雨雪，故园梅信复何如？

·喜从弟至，兼寄中表（戊戌）

玄云萧瑟望乡台，雪影霜声雁自哀！消息鴒原家难后，行藏蜃市国仇来。孤踪横被黄金笑，晚节争禁白髮猜。回首故园花萼冷，谁知三径总蒿莱！

·张书绅与范予瞻论余十余年来戎马，颇为劳苦孤危，有诗见赠。读之怆然，因成二首（戊戌）

屈指劳生四十强，惊魂歧路总堪伤！河山萧瑟平原帜，江海苍茫下濑航。国破龙蛇都失穴，时危狼狈每依牆。盟坛今日谁雄长？敢说邢茅亦雁行！

相业侯封非我望，霸图王命向谁论？颇怜节在旄全落，独恨交亡剑尚存！上客摄衣空有铗，孤军裹甲已无褌。也知戈巧难回日，誓死何妨绝影奔！

〔人物考略〕

张书绅：据本题「赠还钱塘」，或为杭人。

·薤露吟（戊戌）

赤风荡海宇，弱水群飞扬。日月长丽天，中有蓬莱乡。桓桓国虎臣，据图画封疆。火生本必焚，害金自相戕。屏藩既已撤，干戈及寝皇；白日窜野马，黄昏号国殇！贵贱同一骨，谁为送北邙！

·蒿里曲（戊戌）

猛兽在深山，藜藿亦寿考。况也济乱流，干城国之宝！一朝捐宾客，三军哭孤岛；李代桃亦僵，蒯易丝逾扰。吁嗟周遗民，去作流离鸟；路逢故鬼语，死生何草草！野死媚乌鸢，水死蛟龙饱；哀哉失所天，人命不自保！

·鸿门歌（戊戌）

项王怒、汉王畏，鸿门宴罢鸿沟溃；汉人喜、楚人恚，玉玦谋空玉斗碎。重瞳、隆准两英雄，天意有兴必有废；成岂哙也一彘肩，败或亚父疽在背。不杀沛公岂云误，此事却有霸王度。当时长者号汉王，俎上老翁不相顾；既无父子况君臣，三军缟素为何人！







奇零草（三）

明鄞张煌言玄著撰


缺  送吴佩远职方南访行在，兼会师郧阳（辛丑）


·己亥元旦（己亥）

海云冉冉曙光催，百榖新□旭日开。筮得革来原遇己，春从腊至似方孩。声灵共识尊中夏，气象初惊动上台。自笑封侯安有骨，为言强仕更徘徊！

·海上观灯，限「十五删」、「十五咸」二韵（己亥）

岛屿微茫午夜閒，鱼龙漫衍出尘寰。兰缸射水翻星汉，莲幕传烽破玉山。香拥虹桥千里外，芒寒蜃市九霄间。遥怜歌舞长安地，银钥今霄自不关。

极目沧波明镜函，火珠独见烛龙啣。鲛人夜贡珊瑚树，云母春开锦绣帆。金谷未须夸富贵，瑶池应不隔仙凡。自来三五传柑胜，莫惜霞觞付酒监！

·闰元宵（限「十四盐」）（己亥）

每惜春宵未可淹，天留倒景上元添。灯毬前度何时再？箫鼓平分此夜兼。灵雨故迟桃李候，春风仍入柳梅占。不愁晓箭相催急，只恐金吾令已严。

·闰元宵排律十四韵（己亥）

献岁杓频指，良宵箭独稠；东皇添玉曆，南陌驻银钓。蓂荚应双吐，椒花已两浮；小年灯市永，午夜漏声悠。月令初中节，风光第几筹？蟾辉看倍皎，莺语听全流。复拟传柑会，偏宜秉烛游；流黄连夕怨，拾翠隔旬愁。柳弱先披拂，梅寒故逗遛；乾坤分正闰，夷夏辨春秋。只此尊天统，因之念帝忧；耗磨何足论，伏腊岂相谋！金钥方重闢，银缸可再篝？香尘还冉冉，歌吹几时收！

·泊马蹄岙戏成（己亥）

问马蹄，春风陌上走铜鞮；误被秦皇驱入海，玉勒金鞍不敢嘶。龙媒自是波间种，何用天闲锦障泥！

笑马蹄，骨亦千金志千里；追风逐电何处来，却与鲸鲵斗江水。安得飞腾去渥洼，依然负图献天子！

·泉穴鱼（己亥）

南有鲋鱼，实生泉穴；臣于鼋君，鳖行仰沫。水族失欢，暴腮勿活；岂其撄鳞，贪饵故绝。

·代内人狱中有寄（己亥）

国破已饮泣，家破复间关；自君之出矣，妾嫠君亦鳏。儿女虽有情，不在别离间；上堂洁脯脡，下堂代斑襴。知君驱汗马，岂敢怨红颜！夷官张罗网，忠义委草菅；奄忽大椿谢，君滞沧海湾。兀然生死魂，并作鲛珠潸。君行宝肤髮，奔跣安所还；妾自感百罹，飞蓬任双鬟。衰门既零落，空闺谁贞艰？哀哉井臼妇，终年困狴犴。非不轻微生，将雏实且孱；圜扉滋味恶，燐青碧血殷。古称东海妇，严霜暑路班。胡天尝梦梦，莫辨罹与环；如何贯索星，独照望夫山！视彼磨笄峰，高名良可攀；难将妾巾帼，往佐君羽纶。报君还祝君，旂常树人寰！

·拟答内人狱中有寄（己亥）

盛年不惜别，客久始怀惭。我非蓬蒿人，江湖遂屡淹；况复避豺虎，谁能解征衫！孤雁自西来，仿佛堕书函；书中寄珍重，书外泪重缄。恍中秀，吞声写素缣；卿今陷虎穴，双鱼何从探！珊珊魂魄来，关河谅非谙。棘林魑，骨肉各生嫌；徲子亦囊头，狼狈形影兼。忆我初行役，兵戈未戒严；驱驰悲九折，辗转岁华添。白云空缭绕，长此伤乌衔；水鸥虽忘机，安得比鹣鹣！名教自束躬，柔情非所耽；怜卿持门户，鼎俎心已甘！丰狱有埋剑，紫气若烟炎。莫邪独掩抑，干将惨不銛。神物庶终合，造化焉能歼！生当挽鹿车，死当驾云骖。

·闻贵阳失守（己亥）

百粤河山已自愁，播迁此日更堪忧！方传檮杌从南窜岂意欃枪自北流！险阻莫能关象郡，炎荒何处割鸿沟！一成赖有滇云在，捲土谁为借！

·得徐闇公信，以「交行诗刻」见寄二首（己亥）

天南消息近成虚，一卷新诗当尺书。谁看坠鸢偏击櫂，似闻鸣犊竟回车。蛮夷总在天威外，越嶲应非王会初！读罢瑶篇还涕泪，行吟何独有三闾！

瘴海谁堪汗漫行，知君五月在舟程。鯷人鼓鬣惊涛暗，乌鬼含沙宿雾生。温峤已乖归阙望，张骞徒负泛槎名！武陵溪畔桃源客，故节依然苏子卿。

·会师东瓯漫成（已亥）

瓯越江声动鼓鼙，霸图南北似鸡栖；谁为揖客称司马，独将游兵是水犀。箸借自来非为汉，瑟操犹恐未工齐。十年种、蠡成何事，敢向人前说会稽！

·江上闻笛（己亥）

江涛日夜堆云屋，有酒难向江濑漉。忽闻笛韵横江来，金山数峰爱青簇。笛声不似水声幽，声惨潮生响飞瀑；月痕淡洗天为空，一曲潇湘醒倦目。亦有羁人青雀舫，稳载客愁二千斛；起舞鸜鹆江影底，四顾茫苍复恸哭。独汲江心水一盂，活火烹来涤烦燠；余情嫋嫋笛转清，拍手长吟和孤竹。歌者有意吹无心，嘈然那分竹与肉。嗟嗟江上听笛人，独抱琵琶就人宿。知音若我世所稀，邻舟逋客眠初熟。

·师次观音门（己亥）

楼船十万石头城，锺阜依然拱旧京。弓剑秋藏云五色，旌旗夜度月三更。中原父老还扶杖，绝塞河山自寝兵。不信封侯皆上将，前茅独让弃繻生。

·师次芜湖，时余所遣前军已受降（己亥）

元戎小队压江关，面缚长鲸敢逆颜。吴楚衣冠左衽后，萧梁城郭暮笳间。王师未必皆无战，胡马相传已不还。寄语壶浆休怨望，悬军端欲慰民艰。

·师入太平府（己亥）

天骄取次奉冠裳，畿辅长驱铁裲裆。王业昔谁开采石，霸图古亦起丹阳。百年礼乐还丰、镐，一路云霓载酒浆。此去神京原咫尺，龙蟠虎踞待重光！

·姑孰既下，和州、无为州及高淳、溧水、溧阳、建平、庐江、舒城、含山、巢县诸邑相继来归（己亥）

干将一试已芒寒，赤县神州次第安；建业山川吴帝阙，皖城戈甲魏军坛。东来玉帛空胡虏，北望铜符尽汉官。犹忆高皇初定鼎，和阳草昧正艰难。

·驿书至，偏师已复池州府（己亥）

赤羽飞驰露布譁，铜陵西去断胡笳。横流锦缆空三楚，出峡霓旌接九华。歌吹已知来泽国，樵苏莫遣向田家！前驱要识王师意，剑跃弓鸣亦漫夸。

·师入宁国，时徽郡来降，留都尚未克复（己亥）

千骑东方出上游，天声今喜到宣州。威仪此日惊司隶，勳业何人愧彻侯！旧阙烽烟须早靖，新都版籍已全收。遗民莫道来苏好，讲恐疮痍未可瘳！

·间行杂感二首（己亥）

铁幢纔解又芒鞋，姓氏逢人且自埋。夜踏巉岩惊伏虎，朝披雾露避群豺。乾坤苍莽投金濑，径路萧凉阻玉阶。赢得风衣兼雨帽，相看不是旧形骸！

一椎可奈误秦车，萧瑟秋风圯上书。伏匿那能忘铁马，潜游犹觉负银鱼。荒村云扰难攲枕，单袷霜深已敝裾。总是姓名随地变，任呼牛马亦何如！

·经乌江二首（己亥）

楚歌声里霸图空，匹马归来势自雄；四百年余炎火断，谁知隆准一重瞳！

旌旗垓下亦堪翻，战士其如忆故园；纵向江东收烬去，应无子弟到中原。

·枞阳谣二首（己亥）

八尺风帆百丈牵，枞阳湖里去如烟；江南米价秋来长，喜杀桐艚卖稻船。

沿湖下网荡湖船，网内纤鳞锦样鲜；灯火湖边儿女笑，鱼秧种得不须田。

·黄湓谣二首（己亥）

妾家生小住黄湓，乱挽乌云铲著褌；九月鱼腥湖上熟，自摇兰桨过前村。

黄湓贾客百金装，湓口长年醉索郎；闻说江干烽火急，停桡一曲「古襄阳」。

·新安溪行（己亥）

曲曲溪流面面山，青峰千折水千湾；山亭拥雾遥疑塔，水碓舂云巧作关。越榜下滩双桨疾，吴盐到界一帆閒。却看两岸枫林晚，似送离愁照客颜！

·寄宿石塘庵，与居人道定西侯往事（己亥）

汉腊谁留十五年，琴亡岛屿尚苍然；野人偏爱甘棠树，义士犹吟「华屋篇」。海有浮鸥怜后死，村无眠犊忆前贤。请看缑岭今宵月，可得将军勒马还！

·生还四首（己亥）

落魄鬚眉在，招魂部曲稀。生还非众望，死战有谁归！蹈险身谋拙，包羞心事违。江东父老见，一一问重围。

痛定悲畴昔，江皋望阵云。飞熊先失律，骑虎竟孤军。卤莽焚舟计，虺隤汗马勳。至今频扼腕，野哭不堪闻！

本以扬旌去，胡为弃甲旋！名城空绣错，故老尽株连。百折终何补，千秋倘复怜！亦知收烬易，萧索愧金钱。

奔北谁能殿，图南我亦迷；翻令百步笑，未得一枝栖。孤岛摇烽燧，登坛恃鼓鼙。风云蹉跌后，无计展霜蹄！

·海滨居民闻予生还，咸为手额；且以壶浆相饷。余自惭无似，何以得此于舆情也（己亥）

虚名浪说逐群雄，垂翅何心得楚弓。每把金鱼羞父老，岂应竹马笑儿童！衣冠不改秦时俗，鸡黍相遗晋代风。正觉渔樵多厚道，不将白眼看途穷。

·僕还（己亥）

僕贞良不易，旅琐更为难。已任辞鞲去，还同恋栈看。敝帷原有待，堕履未应拚；自是无银鹿，犹胜形影单。

·月夜，同陈文生过黄粹伯留酌（己亥）

为妒秋容爱晚行，明河如练月初更。当关忽报双笻过，入座先惊一榻横。此夜冰壶堪濯魄，谁家纨扇独关情！风流笑杀黄山谷，厨传居然阮步兵。

·赠陈文生侍御返命闽峤（己亥）

益部今何似，孤悬一使星。满思匡汉室，虚拟乞秦庭。鹤立孤臣泪，龙潜旧主灵。倡予还和汝，天梦倘然醒。

恨别还如昔，忧危较独多。孤槎偏跼蹐，故节已蹉跎。羽翼犹吾否？鬚眉奈尔何！南阳雄虽在，努力向滹沱！

·苦饥（己亥）

登彼三神山，慨焉思遐举。芦荻风萧萧，白石不可煮。绝粒固所宜，踌躇伤徒侣。骧首视乌鸢，青天吓腐鼠。不念山中人，缾罄亦罍耻，岂乏稻粱谋，卑栖因铩羽。安得有蕨薇，疗饥待明主！

·庖焚（己亥）

已自伤余烬，何劳厨传灾！早应防厝火，空复冀燃灰。鼎俎浑轻掷，盘盂且尽隤。明朝添菜色，那得爨烟开！

·萍踪同邱含山感赋（己亥）

萧瑟干戈事，浮踪已似萍。半床留破席，一室欠疏櫺。霜月窥人白，渔灯入夜青。天涯知己在，犹自叹零丁！

〔人物考略〕

邱含山：名子章，一字梅仙；浙江鄞县人。九岁，即援笔成文。寻为诸生，而卒不得一第。及鲁王监国，以荐，授中书舍人。江上师溃，从亡入舟山，复从至厦门。已而转辗迁徙，难一二记。最后，教授东洞庭山中。归则年已七十矣，未几卒于家（「鄞县志」有传）。

·送邱含山还长亭山房（己亥）

投老犹垂橐，忘归未拂衣。江山双泪迸，家国寸心违。作客悲王粲，为郎忆紫薇。入林还怅望，吾道已全非（邱旧任中书舍人）！

·得姚兴公书，以「舫音集」见寄（法号独耀公）（己亥）

何处纤鳞至，琼云落满函？虎溪闻卓锡，鹭岛忆归帆。诗律随人老，禅锋已不凡；惭予尘梦在，兀兀趁征衫。

救世嗟无具，为僧亦自嘉。只愁新旧雨，总属暮朝霞。枫落江烟淡，梅横溪月斜。何时双舄下，相对饭胡麻！

·卜居（己亥）

荒洲小筑笑焚余，结构新茆再卜居。性僻故贪鸥鹭侣，地偏犹偪虎狼墟。寒芦瑟瑟秋张乐，宿火荧荧夜读书。正忆普天方左衽，此身那得混樵渔！

·溪行二首（己亥）

扶笻到处见山晴，峰色溪光次第迎；满径莓苔人语静，画眉宛转两三声。

小立寒林意独醒，清泉石窦自泠泠；拨云更望前溪去，树底飞来一片青。

·岛居八首（己亥）

天地劳何甚，空山足息机；玄黄悲鼎沸，苍莽看帆飞。误世芙蓉剑，撩人薜荔衣；迷途知未远，还复卧凫矶？

岛事几沧桑，何劳更辨亡！人能扶日毂，我且挟云囊。傲骨甘鸥鹭，雄心怯虎狼。诛茅还闢土，海外有封疆。

古贤多大隐，岂必尽攀龙！所惜辜三辅，其如碍两雄。计疏凭铸错，道废漫书空！仰止羊裘客，千秋一冥鸿。

山中仍逐鹿，却喜小雄雌。蜑户供新错，蜃楼献秘嬉。凿坏聊偃蹇，拜石故支离。试问门前雀，何如翟尉时？

阊阖不可极，投荒「小有天」。行藏疑橘叟，变化媿梅仙。野火渔镫外，樵风雁字前。到来生百感，太息理诗篇。

浮槎非我好，恋恋为衣冠。豫让桥应近，田横岛正宽。芦中长磬折，圯上独盘桓。虽未成嘉遁，人呼管幼安。

十洲曾卜筑，师过化为薪；荆棘任公宅，蓬蒿夸父津。老麖避客去，旧犬逐人亲。不忍乖初服，茅簷又日新。

鸠工严部勒，治屋亦犹兵；据水轩辕法，依山壁垒横。短垣缭却月，中溜贯长庚。只此扶桑国，居然细柳营。

·索居岛上，童子折梅来献，喜而有赋；限「十三元」二首（己亥）

芳信天涯谁过存？一枝瞥见慰离魂。寄来庾岭应无驿，疑到罗浮别有村。仙史轻华宜淡墨，故人萧散足清尊。巡簷为弄阳春曲，羌笛何须恼故园！

绝岛凝寒气未温，忽传春信到蓬门。苍寒犹带烟霞韵，素魄时留冰雪痕。欲探陇头愁远树，却看牆角喜孤根。疏枝冷蕊仍堪把，何逊扬州且莫论！

·赋得「相逢俱是岁寒人」（己亥）

相逢俱是岁寒人，迟暮偏惊摇落辰。鸿雁接天关塞影，渔樵满地雪霜身。论交四海惭兄弟，抗迹千秋泣鬼神。此日炎趋应不少，道旁裘马正纷纶。

·立春用杜韵（己亥）

腊残海峤悬桃日，正是山家爆竹时。寂寞两京寒玉琯，萧疏双鬓点银丝。干戈回首成都梦，杖履随身那免悲！不饮也应春酒笑，强邀石冻助新诗。

·己亥除夕

湖海椒觞十五星，故园咫尺却扬舲。流年与日相将去，归梦兼愁总未醒。腊鼓何如鼙鼓急，闽船犹并越船停。春来消息茫无据，起把菱花仔细听。

·庚子元旦驻师林门（庚子）

中华正朔古相传，永曆于今十四年。玉几南荒新日月（闻乘舆播迁缅甸），金戈北道旧山川。春来水逐桃花长，老去人憎柏叶先。犹幸此身仍健在，拟随斗柄独回天。

·庚子新正二日，坐雨岛上（庚子）

纔望晴云布岁朝，渐来仙峤雨潇潇。山烟缭绕苍堪滴，海气糢糊白欲飘。拨闷屠苏随意醉，滞寒榾柮逐时烧。故人天际谁相问，总为春风尚寂寥。

·游小岙草庵（庚子）

春郊弥望尽苍烟，选胜还探「小有天」。笋乱新篁饶玉版，花迷野菜似金钿。客来渐与山麋狎，僧去惟留海鹤眠。堪笑阮生几两屐，桃源总在万峰前。

·得朱子成书（庚子）

书来惜分手，正忆皖城秋。入海仍精卫，还山尚蒯缑；参差非恨事，仓卒少良谋。异日传「心史」，孤忠冀见收！

·寒山（庚子）

寒山一息影，岐路总忘机。敢望充藜藿，其如断蕨薇！徘徊贪有髮，惆怅赋无衣。此地兼烽火，孤踪何所依！

·闻监国鲁王以盗警奔金门所（庚子）

挥泪东南信，初闻群盗狂；扁舟哀望帝，匹马类康王。流彘终何限，依斟倘不妨！只今谋税驾，天地已沧桑。

·赠张书绅还钱塘（庚子）

归棹萧然入虎林，论兵十载怆知音！千金散尽仍弹铗，四海交空且碎琴。户牖阴谋天地忌，夷门奇计古今深。风尘何处躬耕好，垂老还为梁父吟！

·上巳书怀（庚子）

九月春光强半空，今朝禊事媚东风。乱红过雨应千点，新绿含烟自一丛。曲水无觞娱岛上，远山似笏拱帘中。子规岁岁啼成血，不道劳人太转蓬。

·春晚（庚子）

芳洲春晚遍蘼芜，一抹烟光挂绿图。好乌弄晴声剧腻，野花吹暖气流苏。中年豪举还多少，来日往游定有无！可惜豔阳閒谢却，祇应吾道在江湖。

·重过桃渚（在台州临海县）（庚子）

一棹天台依旧迷，重来秋爽足攀跻；苔衣糁糁髯偏美，石磴鳞鳞齿未齐。梦到赤城霞气近，感深沧海水声低。临流空作桃花想，愧杀仙源是武溪。

·复屯林门（庚子）

十年兵甲满沧洲，此日回戈又上游。人去鹿场仍旧迹，秋高蟹脯足晨羞。空山饿犬声如豹，失路穷黎状似鸠。自笑经营何太拙，误将岛屿作并州！

·中秋有怀（庚子）

去年拾桂英山里，今夕浮槎涨海东；关塞每怜鸿雁影，江湖应怅鲤鱼风。金飙玉露原无异，跃马乘舟已不同。明月当前人在侧，持螯把醆莫辞从！

·步韵和曹云霖「浯岛秋怀」二首（庚子）

荒烟残烧越王台，忆昔雄图今倍哀。丹叶三秋何事老，翠华六诏几时回？纔从鹭岛怀人远，忽得鱼书对客开。诗律迩来知渐细，高吟低唱且徘徊。

天长地阔总伤秋，闽峤寒云路更悠。戴汉节旄空自脱，沼吴薪胆向谁谋！百年形胜留天堑，一望风烟达帝沟。堪笑鱼龙还寂寂，祗应陵树锁江流。

·秋夜舟中听雨（庚子）

不尽萧萧意，还从子夜生；草枯沙碛气，木落洞庭声。攲枕闻疏密，敲篷辨浊清。浑疑刁斗静，铁骑暗纵横。

·新河口雨泊二首（庚子）

一水真衣带，金行报几籤。回飙何震盪，飞沫更廉纤。啮岸潮声壮，胶舟风势严。丛祠堪蔽雨，分旅向山尖。

四时冬不用，况乃问舟程。自与泅人伍，还令飓母轻。枯槎粘水骨，虚枕挂鱼睛。珍重阳侯意，毋劳费送迎！

·愁泊（庚子）

萧风苦雨逐潮来，惨淡危舟倍足哀。身比伛偻长似曲，心疑混沌不知开。海翁蜃蛤还相饷，山鬼揶揄且莫猜！往事分明堪击筑，浮生那得数衔杯！

·长鲸行（庚子）

南海长鲸何横绝，吞吐波涛喷日月；鼓鬣俄成赤羽旗，披鳞都变黄金穴。初依海市现楼台，旋上天关守宫阙。天狼忽从西北来，旌为蚩尤鞭为孛。长鲸稽首称波臣，玉皇香案皆羶羯；希恩岂望凤凰池，论功敢乞蛟螭窟。那识狼心最不仁，组系长鲸离溟渤；跳梁宁复昔睚眦，涸辙应怜旧饕餮。长鲸有子类龙种，起代灵鼍震列缺；银河朝犯织女机，珠浦夜泣鲛人血。天狼跋疐还叱吒，佥谓鲸鲵本遗孽；疏属山头贰负尸，锺离村内专车骨。残魂几处听蒲牢，遗醢何年化彭越！嗟嗟长鲸尔何愚，如彼异类终屈节；神龙不臣臣贪狼，抉自涂肠坐自灭。昨夜星躔弧矢明，欲喜欃枪影欲没；天狼、天狼莫漫骄！海宇会有真龙出。

·次韵酬林荔堂（庚子）

日日天南望五云，家亡国破友朋分！廿年血泪枯崖岛，三度孤师哭宋文。力竭臣靡难复夏，声哀望帝痛思君。西台幸有同心侣，愧杀投繻终子军！

〔人物考略〕

林荔堂：名时跃，字霞举；鄞县人。特进保之后私谥「孝介」、名文燮子。生而颖异，于书无所不读。与华、王辈为讲社，所称鹤山七子者也。乙酉入太学，钱忠介荐为大理左评事，直制诰。晋御史，未上而江上师溃，遯入桓溪山中，犹恆豫时事。晚年，辑甲申以来死事诸公各为小传，而取其平生著述之有系于名节者附之，曰「正气录」。及卒，同志私谥曰「端节」（「鄞县志」有传）。著有「朋鹤草堂集」十二卷（寿镛补）。

·岁暮得蒋驭鸿信，兼见其新製「寄赠」二首（蒋旧授御史，今入道）（庚子）

海峤玄云入岁除，远从苕水下双鱼。少微惨淡愁无奈，中散萧疏调有余。仙舄不妨神武外，法冠何似惠文初！鑑湖珠树今何在？黄鹤摩天未卜居。

梅花一寄起相思，闻向江湖学采芝。吴市尚留仙尉迹，青门何限故侯悲！鸿冥岂为飞扬倦，骢瘦还应行步奇。独怪槎来十二载，只传柱下五千辞。

〔人物考略〕

蒋驭鸿：当是渐逵字，或一字渐逵。考徐公「交行诗稿」有赠蒋渐逵诗云：『我入交州何所得，君来相访若有觌；不巾不屦神貌殊，自言混迹无人识。一从去国几何年，往日冠簪今渺然。姓氏直同梅尉隐，方书多自葛洪传。知君夙昔有兼才，笔墨纷纭入手裁。且莫佯狂长避世，遥闻天厩选龙媒』。张公二律，语意与此相似。

·岛上祀灶（庚子）

绝岛寒宵亦荐阴，聊从越俗祀非淫。曾闻五祭尊盆盎，却忆西归赋釜鬵。老妇倘能来绦节，少君空说致黄金。只怜汉腊无多地，柏叶梅花自古今！

·辛丑元旦，伪虏僭号已十八年矣（辛丑）

春回岛屿海天波，紫闰其如赤伏何！晋室新书题甲子，周家旧曆纪共和。金沙日暖朝回辇，玉垒云开夜止戈（闻王师出滇克蜀）。闻说今年莽腊尽，椒花颂里杂铙歌。

·见友人「咏怀」诗有感，遂依韵和之二首（辛丑）

黎花春雨半含秋，太息当年桑下谋！国事几番真似弈，人情到处尽如钓。金鸡云树空瞻阙，石马风榛自满邱。未必策勳先上赏，绵山一过汗应流！

漫从季野定阳秋，霸业谁堪孙仲谋！末路行藏关汉鼎，中朝兴废仗吴钩。杜鹃影重迷荒径，谢豹声多恨故邱。此日河山犹破碎，敢言江左有名流？

·春岛雾雨，次壁间旧韵（辛丑）

轻寒三月恰春阴，苍雾青岚苦滞淫。客至梅花初满瓮，官贫柏子尚充鬵。樱桃红晕枝枝玉，杨柳黄疏树树金。笑语东风何恶薄，独迟芳信到于今？

·雨中寒甚，再叠前韵（辛丑）

浮云何意结层阴，海气朝来越浸淫。谁解催花能节鼓，岂逢寒食欲悬鬵！春衣褦襶还如铁，岛树槎枒转似金。可是大荒犹杀运，难将燮理佐当今？

·送黎大行，濒行以途穷为恨，赋诗见示；仍用前韵答之（辛丑）

柳色河桥弄晚阴，临歧攀折思偏淫。乍来紫气原干斗，此去皇华为溉鬵。殿上未归和氏璧，橐中谁赐陆生金？飘零莫漫愁书剑，六传平驱正在今！

〔人物考略〕

黎大行：濒行，以途穷为恨。南访行在。

·维扬姜、张二友浮海来晤，赋赠（辛丑）

广陵春拥雪涛来，万里江声亦壮哉！忽讶龙文临越峤，何须骏价起燕台！阴符欲捲沧溟阔，借箸能令瘴疠开！帝室至今还卜猎，飞熊好待后车回。

·伪庭小汗夭亡，复以六岁余孽僭号擅位（辛丑）

频年长狄扫黄图，此日狼星敛角无？石矢未曾宾肃慎，金人犹自祭休屠。虽然下殿当天象，可复穹庐满帝都！独笑中华皆妇孺，几回膜拜捧胡雏！

·春暮，怅然有作（辛丑）

萧条春事又今年，岛树江蓠最可怜！悲至泪因孤燕下，閒来魂在杜鹃前。雄图谁复能窥足，雌节何如且息肩！记得古人曾化杖，邓林孤影亦参天。

·三月十九，有感甲申之变三首（辛丑）

燕山春老泣啼鹃，屈指号弓十八年。阙里麟游书莫载，桥陵龙逝鼎仍迁。玉衣晨举黄尘染，铜狄秋眠碧血捐。欲赋「黍离」无限恨，依稀风雨故宫前。

当年群盗满长安，仓猝宫车弃百官。旗散黄龙争解甲，桁虚朱雀罢鸣銮。攀髯犹惜鬚眉少，压纽空悲羽翼单！独使至尊殉社稷，千秋青史未曾宽。

汉家天仗肃仙班，一掷金椎不复还。苜蓿祗肥秦塞外，樱桃谁荐晋陵间！魂招蜀望花同碧，泪染姚华竹尽斑。何处旌旗皆缟素，好传露布到阴山？

·得徐闇公书，为之喟然（辛丑）

长看北极望南阳，倾日依风总渺茫。愁过魏牟还恋阙，病同庄舄肯投荒。应怜牛酒迟江左，莫道鱼盐擅海王！倘去三山须问讯，君家大药在何方？

·促织（辛丑）

促织促织，微吟闺夕。纬妇惊秋，停机太息：织缣苦短，织纩苦密；万缕千丝，织不成疋。

·寄张书绅，时闻在越（辛丑）

雁到寒沙一片秋，闻君犹作下邳游。江山雄视浑绵蕞，湖海轻装只蒯缑。醉后谏书多逐客，愁中诗史尽离忧。赤城霞气今依旧，何必衣冠禹穴求！

·送黎大行南访行在（辛丑）

谁登仙峤问皇舆，十载惊传典象胥。英簜难归万里节，輶轩徒积百蛮书。越人翡翠应无恙，汉使葡萄总不如！惆怅五云横■〈棘上火下〉道，看君却上指南车。

·秋日传蜀郡克复、琼海反正，喜而有赋（辛丑）

商声八月愁，万木尽凋秋；空谷音初到，同袍赋足酬。珠崖仍复汉，玉垒亦宗周。从此投天隙，群雄好兆谋。

·感事四首（辛丑）

箕子明夷后，还从徼外居；端然殊宋恪，终莫挽殷墟！青海浮天阔，黄山裂地虚。岂应千载下，摹拟到扶余！

闻说扶桑国，依稀弱水东；人皆传燕语，地亦闢蚕丛。荜路曾无异，桃源恐不同。鲸波万里外，倘是大王风！

田横尝避汉，徐福亦逃秦；试问三千女，何如五百人！槎归应有恨，剑在岂无嗔！惭愧荆蛮长，空文採药身。

古曾称白狄，今乃纪红夷；蛮触谁相斗，雌雄未可知！鸠居粗得计，蜃市转生疑。独惜炎洲路，春来断子规。

·三过沙关（辛丑）

五载真如梦，秦川恨旧游。地分山闽越，天阔水沉浮。鸿鹄难羁绁，蛟龙空负舟！包胥洵国士，复郢便辞侯。

·沙关感怀（辛丑）

瓢泊终何济，萧然一抚襟。呼童删白髮，结客鍊黄金。击水垂天翅，依风缩地心。得閒聊把卷，非敢学书淫！

·送罗子木往台湾二首（辛丑）

中原方逐鹿，何暇问虹梁！欲揽南溟胜，聊随北雁翔。鲎帆天外落，虾岛水中央。应笑青河客，输君是望洋！

羽书经岁杳，犹说衮衣东。此莫非王土，胡为用远攻？围师原将略，墨守亦夷风。别有刍荛见，回戈定犬戎！

·愁心（辛丑）

一片秋明遶万山，愁心似水转相关；虯髯空拟浮家去，雁足虚传属国还。声入鼓鼙龙自斗，梦回砧杵鹤难攀。平原一旅真孤掌，可有天戈灵武间？

·莫指（辛丑）

莫指招摇望泰阶，小戎同泽已难谐；三山波浪卢敖迹，半壁烽烟祖逖怀。纪事可能无铁匣？班师岂复有金牌！皇天倘识匡扶义，万古臣靡独我侪。

·南国（辛丑）

云肥大泽正高秋，南国旌旄何处留！良会偶逢偏易失，好音频致恐终浮！海中似有金银阙，域外曾无麟凤洲。祗惜汉家悬异数，每将白马誓王侯！

·杂感三首（辛丑）

越国年年教习流，朱旗玄甲总沉浮；岁星不识今何在，依旧欃枪挂斗牛！

即看江鸟尽流离，精卫何从借一枝；最恨蹛林秋祭后，天骄犹自灼羊脾。

平陵畴昔富梧桐，闻说樵苏树已童；华表亦含千载恨，空传鹤梦到江东。

·挽董天鑑孝廉（辛丑）

三策天人罢董山，谁怜日驭已西倾！游从麋鹿身将隐，谶应龙蛇意未平。晋代犹留靖节谥，汉家原重孝廉名。即看墓石封题处，尚有贤书是「大明」。

入洛衣冠江左余，逋臣肯复待公车！风云早冷三鱣兆，日月长悬五马居。结客黄金良不易，修文白玉竟何如！茂陵今日皆禾黍，遗草空留封禅书。

〔人物考略〕

董天鑑：名德偁，字平之（「鄞志」引「墓表」之作子），一字铭存；鄞县人，同知应圭子，诸生。少负气节，与族兄守谕齐名；世称守谕曰「北董」，称天鑑曰「南董」。乙酉画江之役，破家输饷，鲁王授以户部主事；时适居忧，故不受官。事败后，而山寨、海槎时通消息。晚年目疾，犹终日手钞书不倦。为诗感慨身世，原本忠孝云（「宁波府志」有传）。

·梅花，和中峰大师韵四首（辛丑）

间从寂寞露精神，绝世风流换玉真；梦入梨花浑一色，看来松雪成三人。等閒标格成凡种，多少芳菲步后尘。最是枝头元腊破，莺声还报上林春。

自是天工巧入神，不将醋醋混真真。开从岭外谁为主，折与江南第几人？铁骨珊珊疑有韵，玉鳞寂寂迥无尘。醉余好弄柯亭竹，吹彻扬州万树春。

野鹤仙恣别有神，僊昭端的礼群真。已开香国堪称圣，若贮瑶台便可人。淡月糢糊檀作晕，清霜窈窕玉生尘。相探莫漫轻攀折，元赏应浇竹叶春。

一泓秋水翦瞳神，绀髮纁须看逼真；冰雪聪明林下客，烟霞色相画中人。骚魂取次宜呵冻，道貌由来欲辟尘。却笑化工难免俗，半留绮语到阳春。

〔人物考略〕

中峰大师：元时钱塘人（或作朱氏子、或作孙氏子、或作李氏子），释名明本（一作本惠）。年十五，祝髮于天目山。尝至鄞之海会寺开法，仁宗赐号「广慧」。至治三年，殁；英宗赐谥「智觉」（「鄞县志」「仙释」有传。顾嗣立「元诗选」二集有「明本中峰广录梅花百咏」）。

·辛丑长至，舟次祝圣二首

朔气行将尽，今来复一阳。书云存珥笔，挽日仗冠裳。社稷千帆影，乾坤一剑芒。微臣无限恨，稽首俨天王！

岁华方剥极，何意泰重来！国脉真如线，天心亦似灰。山呼愁节脱，海宴待槎回！赖有黄钟动，梅花雪自开。

·辛丑除夕，行营沙关

十年三度到闽关，风急星回客未还。汉腊总来殊越俗，屠苏那得破愁颜！春符竞贴黄龙榜，新曆虚衔丹凤班。怅望故山云物改，归心不断岁时间。

·壬寅元旦，军次仍行祝圣礼（壬寅）

苍辂青旗不可望，海隅犹得奉冠裳。吹尘梦逐条风远，思汉情随旭日长。万里越人迷贡朔（时滇、黔陷已二年），百年真主阙当阳。也知报国心无补，愿续「春王正月」章。

·元夕金乡道中（壬寅）

海若波俱恶，春阴意倍寒。征帆浑出没，窥镜尽阑珊。镫谜凭谁赌，棋声让客弹。劳生兼浪迹，节物肯为欢！

最是蹉跎恨，都从此夕来。几年春烂熳，共月影徘徊。每拟银钓满，当看玉曆开。逢时还寂寂，辜负夜光杯。

·元宵舟次，步宾从韵「鱼」字（壬寅）

春涛拥舰俨宸居，雪舞风回寒满裾。箫鼓浮空停晓箭，楼台幻境隐仙舆。帐中绝小盘龙戏，幕下偏能倚马书。共道六鳌来海上，如何照夜只鲸鱼！

·辛丑秋，虏迁闽浙沿海居民；壬寅春，余舣棹海滨，春燕来巢于舟，有感而作（壬寅）

去年新燕至，新巢在大厦；今年旧燕来，旧垒多败瓦。燕语问主人，呢喃语盈把。画梁不可望，画舰聊相傍；肃羽恨依栖，衔泥叹飘颺。自言昨辞秋社归，比来春社添恶况；一片蘼芜兵燹红，朱门那得还无恙。最怜寻常百姓家，荒烟总似乌衣巷。君不见晋室中叶乱五胡，烟火萧条千里孤；春燕巢林木，空山啼鹧鸪。只今胡马复南牧，江村古木窜鼪鼯；万户千门空四壁，燕来亦随樯上乌。海翁顾燕三太息，风帘雨幙胡为乎？

·春心（壬寅）

沧江岁月深，老去惜春心。花到辛夷候，人归杜宇音。閒眠迟独醒，繁恨寄孤吟。天骨原萧散，能消许事侵！

·北回示将吏（壬寅）

利钝宁能料，孤军又北回。同仇计左矣，遗老思深哉！破斧烝徒义，持筹参佐才。古来忠孝事，天地每相哀！







采薇吟

明鄞张煌言玄著撰

寿镛谨案：公自注『起甲辰六月』，而七月被执。读「入定关」诗『此去清风笑蕨薇』，可以见公志。


·入山（甲辰）

大隐从兹始，悠然见古心。地非关胜览，天不碍幽寻。石髮溪头长，云衣谷口深。此中有佳趣，好作「採薇吟」。

·清音

倚杖绿天中，清音自不穷：莺枝传古调，蝉叶散玄风；谷响丁丁髮，溪声曲曲通。由来尘梦断，遮莫是心空。

·林中漫兴

幽栖得名理，双屐转从容。渴涧扪龙乳，荒蹊采鹿茸。振衣空翠袭，拥树蔚蓝封。不识鸿濛外，苍岚更几重？

选胜非吾意，长林一送穷。天供青玉案，人坐碧纱笼。道貌癯人似，机心海鹤空。独嫌遗世晚，所以逊庞公。

·小猿畜之久矣，以病抱树而死；为之恻然

升木何须教，奔林岂为惊！胡然婴一疾，不复听三声？肠断巫山暗，魂归楚水明。争如孙供奉，能报主人情！

·山中初度，用子木韵

曾向洪崖乞大还，朅来烟火混人间。几回掷剑横青海，一笑携瓢挂碧山。煮石似应消壮气，斫苓尚欲壮颓颜。峰头紫气朝如盖，为问犹龙可渡关？

赋罢初衣往复还，伊人宛在翠微间。幸无白璧枌榆价，可有丹名桐柏山？种似麒麟徒掩泪，舞同鸜鹆且开颜。尊前草论浮云态，回首风烟满汉关。

日辔崦嵫去不还，客星惨淡五云间。自非和、扁难医国，谁似巢、由易买山。百谷烟霞怜马齿，二陵风雨识龙颜。桑弧半老成何事，只合壶天独掩关。

倦飞玄鹤亦知还，白石苍苔咫尺间。车马自然多易水，衣冠原只在商山。云浆夜酌金人掌，黛色朝披玉女颜。已觉閒身堪羽化，何须八翼梦天关！

·清秋忆从弟嘉言

秋声萧瑟到空山，怅望惊鸿去不还！离别紫荆生死际，平安黄犬有无间。寒蚩织月思千缕，孤鹤巢云影半关。多少长林摇落态，独怜愁绪未能删！

〔人物考略〕

从弟嘉言；字未详。案「冰槎集」文称为三叔长子。又据「国史」「吴万福传」载：『嘉言为闽岛总镇林国梁所斩』。今观诗意，似未审存亡者；疑当时被擒而死，海岛隔绝，故不知确耗耳（「大云山房集」「恽逊庵先生家传」称：『张公与郑成功围江宁败走，讹传其弟鸿翼为先生门人，从师匿』云云。附注备考）。

·山中七夕，限韵得「廉」字

青山诗思入秋添，愁对双星韵漫拈。纨扇自来惊少昊，云軿何处御飞廉？七襄枉乞天孙巧，五纬虚传汉使占。要识太清尘秽淨，莫将河鼓拟香奁！

清秋一晕挂凉蟾，渺渺银潢天汉淹。乌鹊桥成谁问渡？嫦娥宫近倘生嫌。冰机争似云情薄，金掌依然露气廉。却笑儿童偏解事，排瓜掷果向钩帘。

·又叠前韵

斜风斜月正纤纤，买得秋光价亦廉。绣幕何人愁远别，采车今夕喜重瞻。星前锦似千纯丽，云外香来百和兼。明日内家应看巧，蛛丝金盒共谁觇！

·怀古

伊昔东陵侯，浮沉在青门。种瓜皆五色，不肯负亡秦。故侯何足道，羞与世间群；及为文终客，教以报功勳。似得黄老术，知亡亦知存。存亡会有时，出处要有期；借问五色瓜，何如三秀芝？

·山居即景四首

结茅在山椒，面面皆丛薄；独坐微凉生，高情慾採绿。

平楚殊苍莽，众峰亦窈窕；清辉来扑人，引我髮长啸。

空青不可极，俯视但云光；众妙含其中，疑为天地房。

朝光来窥床，树影缀罗帐；推枕一摩挲，天然淡墨障。

·山中屡空，泊如也。偶读渊明「饥驱」句，犹觉其未介；遂作反乞食诗，仍用陶韵

悲风变陵谷，余行将安之？浩然怀黄绮，烨烨紫芝辞。清声在金石，孤情独往来；彭泽何人斯，东篱恋酒杯？微禄已不耽，沾沾「乞食诗」。乞固自有意，可以观其才。吾则爱吾鼎，白云尚分贻。

西山有饿夫，褰裳欲从之！或言举世腴，君癯宁有辞？流水淡须眉，天真所繇来。况也朝市改，志士寡深杯。疗饥托薇藿，宁识招隐诗！今古多肉食，谁为天下才？珍重墨胎氏，灵龟幸见贻！

三旬九遇食，我闻古有之。不贪以为宝，无受故无辞。奈何饕餮者，朵颐鼎鼎来。乞哀在暮夜，余羹仅一杯。斟酌既饱满，犹吟和陶诗。缅维珠树鹤，高清未易才。芝田谅足耕，嘉榖聊自贻。

·拟古三首

萧萧岩畔竹，亭亭涧底松。植根非不高，孤峭虑难容。骨肉缘枝叶，分飞类转蓬。非关恩义薄，根株良不同。越鸟栖南技，代马立朔风；藐焉长怆恻，道阻谁适从！

晦明本如毂，日日相推移。寒暄亦如环，岁岁迭乘除。白云自西来，告我商秋期；林皋色惨淡，蛩声哀似思。昔也苦炎威，今含摇落悲；天气始肃杀，草木讵能违！百卉欻披靡，宁复豔阳时！岂识持晚节，独有凌霜枝；寄言桃李子，慎勿恃芳菲！

百虫恆吟秋，百鸟恆吟夏；人生百岁间，炎凉倏代谢。常忧时命乖，荣名不相借；时命亦何尝，经纶贵权藉。所志岂显荣，担负容可卸；感此结中肠，揽衣起视夜。高天明月辉，烂熳繁星舍；愿言披微襟，幽怀得暂泻。

·怀王愧两少司马、徐暗公、沉复斋中丞（寿镛案：「墨蹟」作「忆友」）

昔我曾上嘉禾岛，岛上衣冠多四皓；方瞳绿髮映朱颜，紫芝一曲何缥缈！年来沧海欲生尘，烽烟乱矗商山道；杖履流落似晨星，天长地阔令人老。南望铜陵又一山，风帆千尺鲸波间；不然疑乘黄鹤去，去去麟洲第几湾？

〔人物考略〕

王媿两：名忠孝；与徐公孚远辈以从亡入台，为郑氏国老。其后，并卒于岛（见「张公年谱」）。

沉复斋：名佺期；亦为郑氏国老（见「张公年谱」）。

·闻孤鸟而有作

孤鸟、孤鸟声愊忆，风雨中宵我心恻；似闻鸟言生不辰，空山寥落无颜色。在昔雄飞向九霄，金眸玉爪行胸臆；巢云曾傍万年枝，击水宁需六月息！风云蹉跌几星霜，宛转枋榆困枳棘；东门旗鼓为谁觞？北海木石徒尔塞。杜宇漫语不如归，鹧鸪疾呼行不得；予心卒瘏予尾焦，却来山阿欲避弋。一饮一啄孰将雏，双飞双宿谁比翼？寒枝独抱月黄昏，岛树苍茫林影黑。横绝四海会有时，敢告羁栖还努力！嗟乎此鸟亦非凡，鸾歌凤舞谁能识！但将孤鸟伴孤臣，悠悠苍天曷有极！

·入定关（在悬岙。七月十七丑时被执作也）

何事孤臣竟息机，鲁戈不复挽斜晖！到来晚节惭松柏，此去清风笑蕨薇。双鬓难容五岳住，一帆仍自十洲归。叠山迟死、文山早，青史他年任是非！

·羁恨二首

莫道轻生易，应怜速死难！联床皆候卒，倾座只奚官。鱼睨严宵柝，拘挛异燕衎。欧刀安得借，虎穴正漫漫！

孤竹羞周粟，余怀胡不然。暂将吞炭恨，并作茹荼怜！一匕分毡雪，三杯酌乳泉。终当从辟谷，岂羡赤松仙！

·被执归故里

苏卿仗汉节，十九岁华迁；管宁客辽东，亦阅十九年。还朝千古事，归国一身全。予独生不辰，家国两荒烟；飘零近廿载，仰止愧前贤！岂意避秦人，翻作楚囚怜！蒙头来故里，城郭尚依然；彷彿丁令威，魂归华表巅。有腼此面目，难为父老言；智者哀我辱，愚者笑我顽。或有贤达士，谓此胜锦旋。人生七尺躯，百岁宁复延！所贵一寸丹，可与金石坚。求仁而得仁，抑又何怨焉！

·将入武陵二首

义帜纵横二十年，岂知闰位在于阗！桐江空系严光钓，震泽难回范蠡船。生比鸿毛犹负国，死留碧血欲支天！忠贞自是孤臣事，敢望千秋青史传！

国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，敢为丹心借一枝！他日素车东浙路，怒涛岂必属鸱夷！

·宿官亭（甲辰八月）

漫道诗书债未偿，满身枷锁梦魂香；可怜今夜官亭月，无数清光委路傍！

·放歌（时甲辰八月七日，书于杭之狱壁）

吁嗟乎！沧海扬尘兮日月盲，神州陆沉兮陵谷崩！藐孤军之屹立兮，呼癸呼庚；予悯此孑遗兮，遂息机而寝兵。方壶圆峤兮，聊税驾以埋名；岂神龙鱼服兮，罹彼豫且之罾！予生则中华兮，死则大明；寸丹为重兮，七尺为轻。维彼文山兮，亦羁绁于燕京；黄冠故乡兮，非予心之所欣。欲慷慨以自裁兮，既束缚而严更；学谢公以绝粒兮，奈群诼之相併！等鸿毛于一掷兮，何难谈笑而委形！忆唐臣之嚼齿兮，视鼎镬其犹冰！念先人之浅土兮，忠孝无成；翳嗣子于牢笼兮，痛宗祀之云倾！已矣乎！荀琼、谢玉亦有时而凋零，予之浩气兮化为风霆，余之精魂兮化为日星。尚足留纲常于万祀兮，垂节义于千龄，夫何分孰为国祚兮孰为家声！歌以言志兮，肯浮慕乎箕子之贞；若以拟夫「正气」兮，或无愧乎先生！

·忆西湖

梦里相逢西子湖，谁知梦醒却糢糊；高坟武穆连忠肃，添得新坟一座无？

·牆角红梅，九月髮花一朵，偶成四绝；时羁狱舍，用「盐」字

秋严霜气薄于盐，谁道官梅早放尖；一点寿阳丹的笑，不须□额卧春檐。

奇葩香韵自廉纤，不压冰霜瘦转添；只恐枝头滋味贵，他年调得许多盐。

何用高吟昔昔盐，也应索笑到巡檐；独惊梅菊争先吐，东阁东篱韵两拈。

寒枝堆尽水精盐，欲捲孤山雪一帘；何事西风能点缀，先吹霞片到花尖！

·武林狱中作三首

洒血今何地，红殷罟汉冠。云台图画杳，雪窖梦魂宽。岂望黄羊乳，无劳白鹿餐。广陵有绝操，琴碎不堪弹！

曾闻古侠士，相送白衣冠。生死关原重，兴亡案肯宽！空思供橐膳，谁识报壶餐！羞杀无鱼铗，从今莫浪弹！

文山不柴市，故里一黄冠；此意谁非屈，何人可自宽？羽微谁石饮，舌在任刀餐。今古纲常事，因吾好细弹。

寿镛案：「高本」作「洒血四首」，兹依「墨蹟」改正。

·又一首

乾坤竟如此，刺眼尽猴冠。射昴天方醉，骑箕地较宽。难中惭馆榖，梦里忆堂餐。一笑甘兵解，何曾有泪弹！

寿镛案：「墨蹟」无末一首；今别录之。

·甲辰九月感怀（在狱中作）

口碑载道是还非，谁识蹉跎心事违！既熟熊蹯宁复待，纵生马角竟安归。纶巾原当苏卿节，葛帔犹然晋代衣。得与墨胎相把臂，九原应不恨知希！

羁縻斗室尚何为？慷慨从容我亦疑。岂是殷顽能革面，虽然汉阨肯低眉！鞲鹰踯躅堪谁语，铩凤踌躇只自知。莫道故人多玉碎，盖棺论定未嫌迟！

棘林宛转尽针毡，便拟寒灰岂易然！空有沉湘魂黯黯，幸无入洛影翩翩。鸾刀欲下何须挽，雁帛当前不用传。惆怅寸阴真是岁，小楼争禁坐三年。

一曲铜鞮自绕梁，主宾相对不寻常。莫言箫管空悲墨，岂信囹圄是福堂！唱罢秦青谁避席，悲深凝碧且停觞。请君休讶河清啸，司马于今正断肠（寿镛案：「高本」题「坐次闻乐有感」；今依「墨蹟」）！

·绝命诗

我年适五九，复逢九月七；大厦已不支，成仁万事毕。

·屯悬岙，猿啼有感

黄叶秋风落木繁，云峰日落忆寒山。横流绝渡凭班马，削壁枯藤乱叫猿。桂树千秋怀故国，铜驼卧处泣中原。鳌江南望岂为远，吾欲乘槎赴楚门！

寿镛于癸亥冬，在杭垣得先生「墨蹟」题「屯悬岙猿啼有感」诗一首，以索价太昂未购，因将原诗录出。今遍查旧钞各本无此诗，爰附于「采薇吟」。

·（附）诗余

寿镛谨案：谢山编先生集不别立「诗余」一目，以「诗余」皆狱中作也。今附「采薇吟」。

柳梢青

长相思（中夜闻筝）

前调

前调（秋）

满江红（示同难宾从罗子慕于武陵狱邸）

前调（步岳忠武王韵）

·柳梢青

无数江山，何人断送，雨暗烟蛮；故国莺花、旧家燕子，一样阑珊。此身原是天顽，梦魂到处也间关。白髮镜中、青萍匣里，和泪相看。

张美翊曰：「墨蹟」作「调蝶恋花」，自系冰槎误记。又云：当作「柳梢青」。

寿镛案：「墨蹟」：『雨暗云烟』。兹依「高本」，「云烟」改作「烟蛮」；余依「墨蹟」。

·长相思（中夜闻筝）

炙凤笙、弹鹅筝，弄入阳关第几情，铜壶滴漏明。一更更、一星星，都是商声与羽声，离人不忍听！

·前调

品瑶笙、按银筝，换羽移宫无限情，秋天不肯明。几更更、几星星，半是商声与徵声，羁人和梦听。

·前调（秋）

秋山青、秋水明，午梦惊秋醒未醒？乾坤一草亭。故国盟、故国情，夜阑斜月透疏櫺，孤鸿三两声。

·满江红（示同难宾从罗子慕于武陵狱邸）

萧瑟风云，埋没尽，英雄本色。最髮指，酡酥羊酪，故宫旧阙。青山未筑祁连冢，沧海犹衔精卫石。又谁知，铁马也郎当，琱弓折。谁讨贼？颜卿檄；谁抗虏？苏武节。拚三台坠紫、九京藏碧。燕语呢喃新旧雨，雁声嘹呖兴亡月。怕他年，西台恸哭，人泪成血！

·前调（步岳忠武王韵）

屈指兴亡，恨南北，皇图销歇！更几个，孤忠大义，冰清玉烈？赵信城边羌笛雨，李陵台畔胡笳月；惨糢糊，吹出玉关情，声凄切。汉苑露，梁园雪；双龙游，一鸿灭。賸逋臣怒击，唾壶皆缺。豪气欲吞白凤髓，高怀肯饮黄羊血！试排云，待把捧日心，诉金阙！

寿镛谨案：狱中诸作，公之手稿为多。今均入「采薇吟」，以见公之志。盖「采薇吟」，固公未竟之稿也。







外编（遗诗）

寿镛案：先生之诗既入「奇零草」、「采薇呤」矣，曰「外编」者，二集外之编也。


·招赵友饮禅院

清酒今朝买百壶，拟邀佳客醉屠苏；玉山倒处人争看，可有连城一璧无？

·七夕前十日，赠少年合卺二首

玉涡檀晕自生妍，绿帻青鞲正少年；恰是双星银汉渡，风流却占一旬前。

兰汤浴罢不胜衣，一曲菱歌百两归；自是合欢怜子夜，玉山对倚照罗帏。

·寄纪侍御衷文二首

忆昔同堂勉圣贤，正当国难慨沧田；桃源有路君知避，博浪无椎我欲颠。卧雪山中坚晚节，扬波海上怒衝天。赤松游在安刘后，郭、李功名史并传。

识得深山可避秦，岂容高蹈乐天真！夏兴犹赖臣靡力，楚复还凭包胥身。应念同仇多死友，休言有母不售人。陆沉谁向中流砥，天阙招寻鍊石神？

?〔人物考略〕

纪衷文；名五昌，号九峰；鄞县人。年十六，补诸生。乙酉，举乡贡。画江之役，入钱忠介幕府，多所赞画；题授行人司行人，升监察御史。忠介航海，以亲老不行，遂奉父母入太白山。卒年六十二（「宁波府志」有传）。

·海上二首

仗剑浮身几度秋，关河遍誓客孤舟。一尊酒尽千山晓，七字诗成华谷讴。浩气填胸星月冷，壮怀裂髮鬼神愁。龙池一日风云会，汉代衣冠旧是刘。

屈指蒙尘近十秋，每怀若作济川舟。公卿宁忆朝元暮，士庶空余思汉讴。报越有君谁共难，椎秦无力独胜愁。螭龙岂是池中物，文叔当年自谓刘。

·阙题

青山叠叠晚烟迷，几点疏磷断涧西；夜雨寂寥山鬼泣，春风无主鹧鸪啼。酒鑪如故生荆棘，画栋凄凉落燕泥。开谢桃花谁过问，萋萋芳草牧群归。

·感怀步扇头韵

谁复高楼醉月笳，到来天半落青霞？葡萄宛马风尘暗，芦荻惊鸿雪影斜。山寺磬中吟桂子，江城笛里赋梅花。可怜燕赵多游侠，不及投金一浣纱。

·湖心亭书壁

风吹野火火不灭，老鴞夜啼山鬼泣；菰蒲秋晚闇汀洲，断树残枝不堪折。苏公隄上衰草黄，愁云惨淡锁垂杨；家家夜雨鸣砧杵，处处秋声欲断肠。空有好花簪不得，万条弱柳垂金色；红尘埋杀合欢枝，春风自解同心结。翡翠堂前明玉璫，佳人云散泣莲芳；至今惟有湖心月，犹自娟娟上粉牆。

·显甥奔至（壬寅）

初闻购孺子，何幸脱芦中！执手哀吾姊，囊头并若翁。死生尽一别，忠孝已双穷！凄绝青山外，鹃啼血倍红。

寿镛案：据「高本」注：『柳堂曰：显甥，即傅蓉镜小字』。

〔人物考略〕

显甥：傅攀龙也。字蓉镜，一字容敬（据「鄞志」注：『案「奇零草」小字「阿显」，故知即此）；鄞县人。有隽才，诸生。随父从军，洊历患难。乱定，遨游诸幕府；后设教盐官以自晦（「鄞县志」见其父「奇遇传」。赵氏「年谱」谓『购公首者，公甥朱相玉』；或为一人）。

·闻家难有恸四首（壬寅）

仇国言终验，衰门祚亦危。痛心惟骨肉，耄及受参夷。白首青枫暗，黄肠广柳迟。百端交集处，能不碎心脾！

家破原因我，何堪玉并焚；亢宗空有子，函夏已无君。左衽兴亡决，南冠生死分。拊棺犹未得，挥泪结玄云。

孤竹行吟后，家无四壁存。更闻宗欲坠，不但族先燔。蹭蹬孤臣节，踉跄孝子魂。愿为双白鹤，飞去叩天阍。

淫威何太甚，原外鶺鴒鸣。空拟班昭疏，甘成聂政名！肝埋有处士，肠断是零丁。遥识江胥路，霜飞独满城。

·得故人书至自台湾二首（壬寅）

炎州东望伏波船，海燕衔来五色笺；闻有象耘芝朮地，愁无雁渡荻芦天。息机可是逋臣意？弃杖谁应夸父怜！只恐幼安肥遯老，藜床皁帽亦徒然！

杞忧天坠属谁支，九鼎如何系一丝？鳌柱断来新气象，蜃楼留得汉威仪。故人尚感褰裳梦，老我难忘伏枥诗。寄语避秦岛上客，衣冠黄绮总堪疑！

·惊闻行在之变，正值虏庭逮余亲属；痛念家国，心何能已（壬寅）

自分孤臣九死应，国仇家难转相仍；埋名恨不同梅尉，誓旅知非拟骆丞。芳草王孙归莫望，苍梧帝子去无凭。枕戈此日将何待，仰视浮云一抚膺！

·悲愤二首（壬寅）

越裳行阙复为烽，痛哭敷天左袒空；结约更无燕太子，匡扶那得窦周公！祚移云梦谁收烬！势屈微卢亦伏戎。岂是十旬还帝醉，故教三日借神丛？

汉家磐石重天宗，奕叶金枝并翦桐；入塞乌孙骄射日，开基赤帝冷歌风。虚传马渡江皋外，尚忆龙潜海峤中。却望绦衣愁不见，舂陵夜夜气成虹。

·传闻闽岛近事（壬寅）

南荒烟嶂百蛮天，别有山川纪汉年；仗钺每劳纡锁钥，降旛何事闪楼船！似闻徐偃军皆散，岂忆田横客未捐！四海总凭孤剑在，紫霓应傍斗牛躔。

·感怀兼悼延平王（壬寅）

拟将威斗却居延，捧罢珠盘事渺然！龙斗几人开贝阙，鹤归何处问芝田！引弓候月争相贺，挂剑寒云转自怜。想到赤符重耀日，九原还起听钧天。

·海月（壬寅）

海峤看明月，苍茫练影多；不知乡国夜，皓魄复如何？

·夜泛（壬寅）

秋云何淡淡，影入夜波清；倒作银河看，依然星斗横。

·重阳偶成（壬寅）

九日素秋晴，霜容淡倍明。香孤知菊傲，寒逼觉衣轻。萧瑟茱萸佩，踌躇鸿雁声！不愁吹帽落，华髮故多情。

·瓯行志慨三首（壬寅）

瓯水秋堪掬，频来五两轻。岂知魏胜垒，欲化李陵城。苦口吾同泽，甘心彼丧名。张陈千古恨，谁更负今盟！

不信炎灵断，还留七尺身；吹笳悲自壮，击筑和谁亲？故主呼迎莒，遗民泣避秦。所愁惟甲脆，徙倚倍沾巾！

行矣何梁别，翻为送陇西。胡天应误雁，汉地孰亡羝？冰雪危孤胆，风云怯四蹄。玉关虽咫尺，敢复望芝泥！

·野人饷菊有感四首（壬寅）

战罢秋风笑物华，野人偏自献黄花；已看铁骨经霜老，莫遣金心带雨斜！

柴桑杯酒寄东篱，种菊书成在义熙；今日风光如昨否？殷勤且自把花枝。

尝言爱菊耐霜威，晚节都甘与世违；只恐秋来容鬓改，几人插得满头归！

天寒万木尽悲秋，谁殿群芳斗未休？寄与黄花应努力，须知摇落有黄州。

·舟行立冬（壬寅）

寒暄原物候，忽忽且扬舲；岁月偏如鹘，乾坤总似萍。江声浮碧落，海气混玄冥。笑问银河上，曾无犯客星？

·舟行望野烧（壬寅）

朔气偏萧瑟，千山落木声；征帆残烧外，隐隐见孤城。

·读史三首（壬寅）

秦鹿横飞六国残，狐鸣篝火亦登坛；留侯若也归强楚，更有何人解「报韩」？

清秋萧瑟井梧寒，在莒齐襄泪未乾；七十二城犹在望，却无举火是田单。

·和秦淮难女宋蕙湘「旅壁」韵（壬寅）

猎火横江铁骑催，六朝锁钥一时开；玉颜空作琵琶怨，谁教明妃出塞来！

〔人物考略〕

宋蕙湘：金陵人，宏光宫女也。年十五，南京既破，为兵掠去；题诗古汲县前潞王城东旅壁云：『风动江空羯鼓催，降旂飘颭凤城开。将军战死君王系，薄命红颜马上来』（一）。『广陌黄尘暗鬓鸦，北风吹面落铅华；可怜夜月箜篌引，几度穹庐伴暮笳』（二）。『春花如绣柳如烟，良夜知心画阁眠；今日相思浑是梦，算来可恨是苍天』（三）。『盈盈十五及笄初，已作明妃别故庐；谁散千金同孟德，镶黄旗下赎文姬』（四）？

·有所思二首（癸卯）

尧封禹贡几沧桑，海外何当有大荒！衔烛地惟留野鹿，採香人亦类文狼。空将汉法颁司隶，独少周原纪职方。寄语居夷诸将帅，秋风万里待归航！

天星岁岁在余皇，一去延津剑渺茫；最误文皮包甲冑，漫夸卉服奉冠裳！望乡台上分羹冷，建业城边遗镞黄。闽峤祗今皆蔓草，不知三矢有谁囊！

·忆菊限「屏」字

秋酣寒骨自亭亭，借问东篱夜醉醒？不为严威怜晚节，正因雨色忆孤馨。全开丹面娇堪摘，半吐金心淡欲零。想像高人清影瘦，黄鞋道服倚围屏。

·复赵督台二首（癸卯）

不堪百折弔孤臣，四望苍茫九死身；难挽龙髯空问鼎，独留螳臂强当轮。谋同曹社非无鬼，哭罢秦庭那有人！可是天方从闰位，黄云白草未生春？

揶揄一旅尚图存，吞炭、吞毡可共论！敢望臣靡兴夏祀，祗凭帝盐答商孙。衣冠犹带云霞色，旌旆长悬日月痕。赢得孤军同硕果，也留正气在乾坤。

寿镛谨案：复赵督台一作，答赵廷臣。廷臣降北者，先生何以有此诗，意者冀其感悟乎？

·甲辰元旦

江花岛树影参差，海日晴开万象时；正朔应非尧甲子，孤军犹是汉威仪。真人白水何年事，故老青山几处诗！云物禨祥谁定得？且凭玉曆辨华夷。

·虏庭以余倡义既久，屡复名城，遂逮及族属；旦开告密之门，波及亲朋，搒掠备至，闻之泫然（甲辰）

宗国既飘摇，家门遂颠覆；感此多难心，欲泣不成哭。我生实数奇，乾坤方百六；猰貐满中原，赤灵社已屋。逋臣骨可糜，岂敢惜孥戮！所悲诸父行，班白撄三木。女兄与所天，株连遭拲梏；幸或作流人，否恐登鬼籙。徲子竟何辜？十载尚淹狱。仳离有寡妻，墨幪兼缁帼。国亡家亦亡，我固甘湛族；迩闻告密风，旧游复被录。白虹惨欲垂，黄金贫莫赎！天地岂不宽，谁念忠之属！唯应千秋名，芬芳追王蠋；洒涕慰亲朋，安知此非福！

·月夜重登普陀山二首（甲辰）

孤情深一往，初夜扪云峰；古色空山树，玄音暮海钟。衣痕盛月淡，香迹踏花重。渐觉浮生冗，何劳来去踪！

海岸真孤绝，青青三两峰；月圆清梵塔，潮上翠微钟。鹤梦来何处？龙吟隔几重！迎门有镫火，僧话旧时踪。







附录一


·张煌言列传（光绪鄞县志）

张煌言，字玄箸，号苍水；圭章之子。母赵，感异梦，生煌言（案全祖望撰「张忠烈年谱」：『母祷汉寿亭侯祠，得异梦，生公；故小字「阿云」』）。神骨清挺，豪迈不羁。能文章，善骑射。思宗以天下多故，令诸生于试「经义」后，试射；煌言三髮三中。

崇祯十五年，举于乡。常感愤国事，愿请缨。及钱肃乐起师，煌言先至；即遣之天台迎鲁王，授行人。王监国绍兴，赐进士，加翰林院编修；入典制诰，出筹军旅。闽中颁诏之役，自请为使，释二国嫌。既归，晋侍讲兼兵科左给事中；累有建白。

丙戌师溃，泛海将之舟山，道逢富平将军张名振，扈王入闽；从之行。招讨郑成功不奉命，乃劝名振还石浦，与威虏侯黄斌卿为犄角；加右佥都御史。明年，松江提督吴兆胜请以所部来归，斌卿不乐从。张煌言说名振应之，鲁王给印二百道，命煌言监其军。至崇明，飓风覆舟，煌言脱身走，间道归海上。

己丑，复集义旅驻上虞之平冈。诸山寨咸事钞掠，煌言独履亩劝税，相安无扰。

庚寅，王居舟山，名振当国；召煌言入卫，加兵部右侍郎。辛卯秋，舟山破，扈王再入闽，次鹭门。时成功纵横海上，奉隆武年号；于鲁王，则修寓公之敬而已。惟煌言以名振军为卫，成功因之加礼。煌言极推其忠，尝曰：『招讨始终为唐，真纯臣也』。成功亦曰：『侍郎始终为鲁，与吾岂异趋哉』！

癸巳冬，返浙，招军于天台。明年，复会名振之师入长江；登金山，遥祭孝陵，三军恸哭失声，烽火达江宁。以上游师失期，左次崇明。四年，再入长江；掠瓜洲、仪徵，抵燕子矶。而所期终不至，遂乘流东下，联营浙海。是年，名振卒，遗言尽以部下归煌言；于是军容始盛。

丁酉，王去监国号，通表滇中。戊戌，桂王在云南，遣使间道赴海，封郑成功延平郡王，命煌言为东阁大学士兼兵部尚书（案「桂藩纪年」以为官兵部侍郎兼翰林院学士；「绎史」从之，非也）。七月，监成功军北行。抵羊山，孽龙为虐，海舶碎者百余，义阳王溺焉；乃回舟山修葺。

己亥，成功全师犯江宁，煌言以所部数千人併髮；谓成功曰：『公不如先取崇明；崇沙，江海门户，悬洲可守。脱有疏虞，进退有据』。不听。以煌言为前军，同提督罗蕴章充长江乡导使。官兵已于金、焦间以铁锁横江，所谓「滚江龙」者；谭家洲岸，皆西洋大砲。煌言出入其间，令善泅者截断滚江龙，将夺上流木城；而舟多为砲所击，不得前。乃登舵楼焚香祝天，以十七舟翦江渡；木城俱溃，直抵瓜洲。明日，成功至；官兵出御，死者千余，乘胜克其城。先是，议师所向；成功欲先江宁，煌言欲先镇江。成功曰：『吾顿兵镇江，金陵援骑朝髮夕至，为之奈何』？煌言曰：『吾以偏师由水道薄观音门，金陵将自守不暇，岂能分援他郡』！成功然之，即请煌言往。未至仪徵五十里，吏民迎降。六月二十八日，抵观音门；成功已下镇江，水师毕至。七月朔，哨卒七人掠江浦，取之。五日，煌言所遣别将以芜湖降书至。成功虞江、楚援师且至也，请煌言控扼芜湖，以制上游。乃至芜湖，相度形势，一军出溧阳，以窥广德；一军镇池州，以截上流；一军拔和阳，以固采石；一军入宁国，以逼徽州。传檄郡邑，江之南北相率来附：郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、石埭、青阳、泾县、巢县、含山、舒城、庐江、高淳、溧水、溧阳、建平，州则广德、无为、和阳，凡得四府、三州、二十四县。煌言令甚严，诸军肃然，秋毫无犯。所至城邑，考察黜陟长吏，如州牧行部事；江、楚、鲁、卫人士多诣军门受约束，归许起兵相应。亡何，而江宁之败闻；煌言方受徽州降，乃返芜湖。初，煌言语成功曰：『师老易生他变，宜遣诸帅分徇郡邑。金陵出援，我则首尾邀击；如其自守，我则坚壁以待。倘四向克复，收兵鳞集，金陵如在掌中矣』。成功不听。自以为江宁旦夕且下，士卒释戈而嬉，纵饮奏乐。官兵谍知之，以精骑袭破前屯，成功仓卒移帐。质明，军灶未就，官兵倾城出战；众无斗志，成功亦遂乘流出海，并撤镇江之师而去。于是横江之艘，皆属官兵。煌言归路已梗，乃引舟鄱阳。八月七日，与楚师遇而兵溃。焚舟登陆，军士尚数百人；历霍山、英山，登东溪岭。追师奄至，士皆窜，止一僮、一卒。迷失道路，赂土人为导，变服夜行。天明，而踪迹者众，导者亦去；茫然不知所嚮。念有故人卖药于安庆之高河埠，求一人导至其所；至则，故人他往。而故人之友识为煌言，怜其忠义，教之由枞阳湖出江。渡黄湓，抵东流之张家滩；潜走建德、祁门两山中。煌言方病疟，力疾趋休宁，买棹入严州；恐浙人熟其面，改而山行。自东阳、义乌出天台，以达海壖；树纛鸣角，散亡复集。成功闻之，遣兵来助。煌言巡视海上，有长亭乡者，多田而苦潮；乃募义民筑塘捍之，至今犹蒙其利。寻遣使告败于滇，且引咎；桂王专敕慰问（案此事误，姑依「碑书」之语）。

庚子，移师林门；旋军于桃渚。辛丑，入闽，次沙关。成功将谋台湾，已抵澎湖；煌言遣幕客罗子木以书挽成功，谓『军有寸进、无尺退；今一入台，则将来两岛恐不可守：是孤天下之望也』。不听。时成功虽东下，而官兵尚惧其招煽沿海之民，遂有迁界之役；民多不愿，以威胁之，犹迟延不髮。煌言顿足叹曰：『弃此十万生灵而争红夷乎』！已而滇中事急，成功方得台，不得行。煌言乃遣职方郎中吴鉏挟帛书入郧阳山中，说十三家使之挠楚救滇；而十三家已衰敝，不敢出。壬寅，滇中陷，成功亦卒；煌言大哭，还军林门。适闽南诸遗臣复谋奉鲁王监国，贻书来商。煌言喜甚，则以书约故尚书卢若腾等劝以大举，并约成功子经勉以「亚子锦囊三矢」之业；复厉兵束装以待。

是年，浙督与中朝所遣安抚使，各以书招煌言。煌言复安抚书略曰：『不佞所以百折不回者，上则欲匡扶宗社、下则欲保捍桑梓。乃因国事之靡宁，而致民生之愈慼。十余年来海上刍茭糗糒之供、楼橹舟航之费，敲骨吸髓，可为惕然。况复重之以迁徙，诒以流离；哀我人斯，亦已劳止！今执事既以保兵息民为言，莫若尽复滨海之民，即以滨海之赋畀我。在新朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆；不重困此一方也』。又复督府书曰：『执事新朝佐命，僕明室孤臣；……区区之忱，言尽于此』。是冬十一月，鲁王薨于台（案年谱：甲辰公在舟山，监国卒于海上；年分互异）。煌言哭曰：『孤臣之栖栖有待，徒苦部下相依不去者，以吾主上也；今更何所待乎』！

癸卯，遣使祭王。会故将阮春雷据闽之东蚶、长腰各岛，窥福宁；煌言率五十余船往，与之合。适总镇林国梁谋降大清机洩，煌言围之。国梁以砲碎其船，斩煌言之弟嘉言（案煌言有「忆从弟嘉言」诗，在甲辰散军以后。玩其诗意，似未审存亡者。盖嘉言必被擒而死；当时海岛隔绝，故不知殉节确耗也）；复乞援于福宁总兵吴万福，万福遣游击李应先、刘成海等毁东蚶、长腰寨。甲辰三月，煌言与春雷复集百余艘，泊三都、三山等岛。万福约水师总兵夹击，追至大洋，阵斩及溺死者甚众；春雷赴泉州，煌言回浙。

六月，乃散军居南田之悬岙。悬岙在海中，荒瘠无人烟；山南有■〈氵义〉港，可通舟楫。煌言结茅以居，从者祗罗子木、门生王居敬、侍者杨冠玉（案钮玉樵「觚賸」作罗自牧、杨宝玉；均误）、将卒数人、舟子一人。是时，闽、粤俱靖；惟煌言独存。议者谓煌言不死，海寇且复逞也；朝旨急购之，系累其妻子、族属以待。总督赵廷臣乃遣骑将徐元等诈为僧人服（案「绎史」、「南天痕」：『煌言小校降，欲致煌言为功；走普陀，伪为行脚僧』。则小校，当即徐元也），率健丁潜伏普陀山、朱家尖、芦花岙，三路伺之。值煌言籴者至，急击之，获其将；使言煌言窜处，出刀胁之。其将赴水死，又杀数人。最后者，乃告之曰：『张公不可得也！公畜双猿觇动静，敌舟在十里外，猿辄鸣树杪，得为备矣』。乃即驾所获船，以夜半至悬岙；出山之背，攀藤上。煌言坐处置一剑，有警即欲自刎。是夜闻芦苇飒飒有声，急呼从者起；而官兵已入室，不及避。遂就缚，并执子木、冠玉、舟子三人：七月十七日也。比至杭州，廷臣劝之降；煌言正色，惟求速死。廷臣知其意不回，命寄狱中，供帐甚盛；许其旧时部曲得来慰问，官吏愿见者弗禁。杭人争赂守者求入见；或求书，煌言亦应之。九月七日，赴市；遥望凤凰山一带曰：『好山色』！赋绝命词，挺立受刑；年四十五。子木、冠玉、舟子，并从死（案「南天痕」作『子木、冠玉并二水手从死』）。子木名纶，以字行；溧阳人。冠玉，鄞县人（案无名氏撰「张公传」云：『冠玉临刑，当事见其幼，欲释之；冠玉曰：「司马公死于忠，某义不忍独生」！延颈就刃』）。子万祺，先三日死镇江。

煌言精于六壬，兵屯东溪岭时，占得四课空陷；方大惊，而追骑已及。籴舟未返，占课大凶；徘徊假寐，梦金甲神来招，与王居敬（案原作王采薇，当系居敬之字；今据「神道碑」改正）言之，言未既而罹难（案「神道碑」：『公被执，居敬以计得脱，后为僧』）。煌言既死，故御史纪五昌、杭人张文嘉、沉璜书等殓之；而鄞人万斯大与朱锡九、锡兰、锡旂、锡昌兄弟复葬之南屏之阴（案「清波小志」：『煌言遗骸及杨、罗二骨，俱为煌言同郡释问石暨武林好义之士所葬』。据是，朱氏兄弟当系杭人）。国朝乾隆四十一年，赐谥「忠烈」。

·兵部左侍郎张公传（阙名）

明之亡也，死义者连镳接衽；若播迁穷海而之死靡他、称一代硕果者，则有宋文丞相而后，推明之张司马煌言云。

煌言字玄箸，号苍水；鄞县人。远祖当元时逃入高丽，以家世仕宋故。至明初，始归籍甬东，称高丽张氏。高祖伯祥，起家孝廉为令，列「郡志」「孝友」传。父圭璋，号两如；甲子乙榜。母赵孺人，艰于嗣，虔祷关壮缪；生时父梦五色云现，故小字云。幼善病，病辄濒死。六岁就塾，书上口，即成诵。十二，丧母。父判河东鹾、署解州篆，为壮缪故里；煌言谒词下，撰文祭告，以忠义自矢。年十六，补邑弟子员；迅笔皆惊人语。性豪宕，喜声歌、六博，兼致谈兵挟策之徒。父庭训甚严，屡杖之勿改。年二十三，中壬午乡榜；即操选政，弁其集日「铭燕」，名大噪。

乙酉，宁绍兵起，蹑屩走台郡，迎鲁藩（讳以海，孝王第八子。癸未兖州破，孝王与世子咸殉；南渡袭封，侨居台州）；授检讨，司诰敕。时豪帅拥兵自卫，目无共主，士骄民困。虽有建白，势不得行。煌言感愤时事，恆声泪俱咽。

丙戌六月朔，钱塘师溃；仓卒驰归，拜其父曰：『儿将随主航海』。竟去。监国驻舟山为行在，虽有城郭、人民，而弹丸地孤峙海中，诸豪帅若王之仁、方国安辈或死、或降，余皆市侩、菜佣，惟老将张名振一军独全，且拥戴无二心。煌言依名振，与之协力，希为一成一旅计。张殁，代统其兵；晋少司马。王兵道尔禄以书招之，不应；俾亲属开谕百端，又不应。令其父谕之降，终不应；最后报曰：『儿不孝，宁为赵苞，不为徐庶；大人善自为计』！闻者痛之。

舟山破，监国往依闽帅郑成功。其父芝龙，故海中剧盗；崇祯初，受招安，倚海为窟。岁以番舶通日本、琉球、暹逻诸国，积金钱无算。阳奉唐藩，子冒赐姓，跋扈甚；性实恇怯，无大略。丙戌仙霞关不守，芝龙投款，倏而北去。弟郑彩、子成功，踞厦门海岛。以嫌，杀阁部熊汝霖；他若名搢绅之从亡者如钱肃乐、沉宸荃，皆悒怏死。煌言决其无成，不往；独以孤军留浙海。忠信所孚，郑亦敬而爱之，不敢犯也。

既闻父亡，一恸而绝；比甦，不再哭。念已破家殉国，父死不葬；又妻子颠连，无以存活：故终其身不畜一姬侍。盖刻厉如此。吏议拒命，久籍其家；家属髮京口养赡，冀其来归，而卒不动。初，煌言入海时，遇飓风，舟尽覆；登海岛，饥困待毙。梦神告曰：『饷君侯千年鹿，候十九年还我』！诘朝，果得一黑鹿，炙食之；人尝一脔，历旬不饥。遇他舟至，获免。

己亥，郑成功下镇江、犯金陵，煌言亦率其部下楼船，扬帆直抵安庆。未几，成功兵败宵遁。煌言闻报，势不能独留；而江路已截，舍舟从陆。入霍山县境，止一童子相随；纡回山谷间，迷失道。乃赂土人为导，日暮饭脱粟，弃足上靴，易双履，乘月而行。至黎明，走七十里，履不容足，中宵涉水，益加窄，足趾血殷，踵尽裂。腹且馁，望门谋朝餐。凡有问者，皆以「馆师避难」对；村中聚观如堵。导者尚隔水，远见村民之遮道而问也，必谓事露；遽逸去。既失道、复失导，主僕两人步履■〈彳仓〉徨，乡音又异；皆疑为逃卒，盘诘纷然，仍以「馆师」对，久方解。视其中貌厚者胡姓，复赂以金，使导行；强而后可。是日，又行三十里；宿旅店，亦胡族属也。忽胡之弟至，招兄出耳语；良久却入，而曰：『君从海上来，非馆师也』。问何以知之？曰：『顷有十数人过弟舍，予弟固问之，知君为海上人。吾兄弟意本无他，不须过虑也』！胡之老人闻之，亦具鸡黍焉。凌晨，谋所向；佥云：『应从安庆问渡』。当煌言之离芜关而趋江上也，有旧时宾从朱某来谒；叩其近状，云卖药于安庆之高河埠市中。因嘱胡导往其地，令童子先问朱某药室所在；市人见童子之问朱也，觉有异，群踪迹之。市豪徐某、金某皆歙产，夙与朱善；偶从桥上过，闻童子问朱君，市人又踪迹童子，亦觉有异。以数语解散，市人竟去。而朱适他往未返，无居停主，投宿逆旅；媪亦歙人，闻为朱君来，乃下榻。而胡姓导者将于次早别去，势不可留；益怅怅无聊。倏记安庆向有卖稻船往来江南北，必取道枞阳湖；高河之枞阳一水可通，令胡觅便帆渡江出池州，将登九华山，徐图归计。买舟既定，暂止客店。金与徐又自外至，引入空室；问曰：『君得毋姓张乎』？诡曰：『吴姓』。金曰：『不然。君固司马公也。日者与朱某同谒公江上，而军务旁午，余无从晋谒，窃于舟次窥见丰采耳』。遂不讳而告以故。金固要至其家，始通姓名。诘朝，令一何姓者为伴，由枞阳渡黄湓出江，抵张家滩；池州东流县所辖也。再历建德、祁门山中，走休宁；皆何姓所熟识，逐伴同行。惟鸟道羊肠，较霍山尤甚；又患疟，扶病走，头岑岑汗下如雨，蹒跚而前。东、建延袤高山，多小寇出没，或乘夜剽掠；土人相率持兵守岭头，凡过客，皆攫金为费，有戒心焉。将次祁门，江右有兵出屯朱桥；村舍逋逃，商旅裹足。赖同行多歙人，得无他。计程两日，抵休宁，即可买棹溪行，信宿达严陵矣。乃休邑有客兵过，闉闍昼闭；乘间得抵城中，寓徐之诸父善岐黄者家，治具相款。然实认为馆师与其犹子善，而不识其根柢也。兵过，买棹将趋严陵。过新安亭，亭长呵止之；索篙师金，始放行。达街口，有巡司廨逻卒登舟讥察，睥睨久之而去。解维过淳安，乃入浙省。会有文符捉民艇戴兵，纡道走遂安。凡两买棹，纔得严郡；而晦迹益难。乃自婺之东、义出天台，以赴海壖；鸟道羊肠，视徽州为更甚。而辛苦艰难，亦复倍之。溯自霍山奔走以来，之安庆、之池、之徽、之严、之婺、之浦江、之义乌、之天台、宁海，计程二千余里；间关百折，志不少挫。归而招集散亡，寄身孤屿；在南田、临亹间，飘泊数年。恆以一剑自随，誓死不贰。

甲辰秋，逻者获二卒为导，突往执之。被执登舟，所畜一小猴相向哀鸣，跃入水死。至郡城，提督张待以客礼；角巾葛衣，舆而入。张曰：『张先生何以屡邀而不至』？答曰：『父死不葬，不孝；国难无匡，不忠。不孝、不忠，羞见江东』！劝之降，不答。次日，送之赴省；前此投诚诸将卒送者几千人，齐声号恸。煌言神色自若，出西门，曰：『姑缓』！望北四拜，辞阙也；望郭门四拜，辞乡也。随与岸上送者拱手而别。登舟，左右翼而行，虑其赴水；笑曰：『无庸！此非我死地』！至武林，处于旧府。时总督赵劝之降甚力，始终不答。自被执，即不食；日赋诗自娱。守者叩头哀恳，煌言徐曰：『既办一死，何苦累若等』！乃复食，亦惟啖时果数枚而已。一日，督院赴馆，蹙额曰：『老先生部文到矣』！煌言即起。肩舆至官巷口，口占曰：『我年四十五，今朝九月七；含笑从文山，一死万事毕』。端坐于地而正命焉。会城义士朱亶生、张文嘉等葬其遗骸于西湖南屏山（杭人称为南屏先生）淨慈寺左邵皇亲坟翁仲后之左侧，遥与岳武穆、于忠肃两墓相望。煌言诗：『西子湖头有我师』；从初志也。夫人董，先死；子万祺，前三日亦被刑于京口。幕客句容罗纶、鄞人杨冠玉，与煌言同死；俱葬于左右，三冢巍然。杨冠玉者，大家后裔；与煌言比邻。父母死，从之海上。临刑，当事见其幼，欲释之；冠玉曰：『司马公死于忠，某义不忍独生』！延颈就刃。今寒食酒浆、春风纸蝶、岁时浇奠不绝；而部曲过其墓者，犹闻野哭云。

自丙戌至甲辰，盖十九年矣。煌言死而明亡。

林时对曰：公幕客王畏斋，黄岩诸生；今披缁，名超遯。语余云：『公被执前一日，梦金甲神持符，称奉上帝命召公。次早，告畏斋，詑其异。俄有白气一缕，直衝至所居茆厂；畏斋亲见之。夜半子时，即蒙难』。呜呼！公之生死，固非偶然也。

卢宜曰：苏子卿之使漠北也十九年，公之处海上也亦十九年。而公所历，有倍难者；其一生一死，固可勿论也。公少白晰，美丰姿；后乃高颧长髯，岳岳千仞。宜家去公宅仅三、四十武，幼时犹及亲公色笑。知之最详，亦最确当。执公时，得一箧满，中皆书札；提督张虑连染滋祸，取火焚之。适里中朱氏妇在署中为女红师，乞得公诗文名「奇零草」两帙；今与「北征记」、「祭张侯服（名振字）文」、「答王招抚、王兵道、赵督院书」并传于此。然则天地之正气，固鬼神所呵护也。公诚文山之后一人而已；尝考文文山小字云孙，而公降生之兆，适与文山同，是又一奇也（张美翊案曰：见「续表忠记」）。

·张公苍水传（沉冰壶）

张公煌言，字玄箸，号苍水；浙之鄞县人，宋相知白之裔也。父圭章，天启甲子举人，官至刑部郎。

公生而颀岸，秀眉削面。吐音如洪钟；目瞳炯炯有光，顾盼非常。轻财结客，喜陈法务。瑰玮大节，不修边幅细行，渔酒色。时时从博徒游，掷立尽，辄大噱称快为笑乐，数私斥卖其生产。刑部公恨之，不能禁也。然风骨棱棱，不可一世；识者早以国士许之。年十六，补邑诸生。庄烈帝以天下乱，欲诸生习武备；著令试文后，较射。一时诸生非素习，多仓卒应故事，观者皆匿笑不止；公引满，三髮皆中，一时惊服。膺壬午乡荐。

申、酉两都之变，旧臣奉鲁王监国于绍兴，郡人钱忠介公肃乐举兵应之；公与同事，受翰林院编修。丙戌，浙东师溃，鲁王航海，公依肃虏伯黄斌卿于翁洲。次年，我松江提督吴胜兆阴与吴中士绅定谋复归明；鲁王命定西侯张公名振往援，公以侍讲兵科给事中拜右佥都御史，持节监其军。至崇明，遇飓覆舟，几被获；匿于房师故诸暨令钱公世贵所，得免，间道归海上。戊子，移军上虞之平冈山，与四明山王少司马翊相犄角。焚上虞，破新昌，浙东列城为之昼闭。

庚寅，鲁王入居翁洲，公朝见。次年，翁洲破，扈王至闽海。时延平王郑成功遥奉永明正朔，王居金门为寓公而已。癸巳冬，返浙；复监定西侯军北。櫂入长江，登金山，遥祭孝陵，三军皆恸哭失声；定西侯题诗山寺，公属和。一时军声大振；以上游师未至，左次崇明。甲午，复入长江；掠瓜仪、抵燕子矶，金陵震动。终以孤军无应，迄无成功；乃乘流东下，联营浙海。

戊戌，永明王自滇中遣使授公为兵部左侍郎兼翰林院学士。我总督郎廷佐寓书招降，公答书曰：『夫揣摹利钝、指画兴衰，庸人听之或为色变；而忠贞之士则不然。其所争者天经地义，所图者国恤家雠，所期者豪杰事功、圣贤学问；以故毡雪自甘、胆薪弥厉，而卒以成功，古今来不可胜计。如僕者，将略原非所长，祗以读书知大义，痛忿虏氛；左袒一呼，甲盾山立。区区之心，以济则赖君之灵，不济则全臣之节；岂繁词曲说足以动其心哉！乃执事俨然以书通，似僕亦庸庸者流，可以利钝、兴衰动者。譬之虎伥戒途、雁奴伺夜，既受其役，竟忘其哀；在执事固无足怪，而僕闻之，髮且衝冠矣。且执事固我朝勳旧之裔，而辽左死事之孤也。念祖宗之厚泽，宜何如悲伤；痛父母之深雠，宜如何报雪！稍转一关，不失中兴人物。甚为执事不取也』云云。是年七月，从成功北伐。抵羊山，复遇飓覆舟，返櫂。

踰年夏五月，成功以公练习江上形势，令率所部数千人为前驱。次崇明，公谓成功曰：『崇沙，江海门户也，且悬洲可守。盍先定之，进退可以有据』？成功不听；后卒为守将梁化凤所袭，始悔不用公策云。将取瓜步，时金、焦间铁索横江，夹岸置西洋大砲；公扬帆逆流而上，风息行迟，砲声雷鍧，洪波为沸，水军伤者甚众，且进且却。公叱舟人冒险径进，同■〈舟宗〉继之；时得入者仅十七舟，而十三舟皆公辖也。于是直薄瓜洲城下。次日，成功师始至会战，斩获我满、汉兵无算；乘胜入其城。成功即欲取金陵，公请先京口；成功曰：『奈金陵援师朝髮夕至何』？公曰：『吾以偏师先擣观音门，则金陵夺魄，将谋自救不暇，岂能分援他郡』！成功然之，且以直达芜湖为约。未至仪徵，吏民赍版图迎降五十里外。公纪律甚严，濒江小艇载果蓏贸易如织，若不知有兵者。六月二十八日，抵观音门；而成功于二十四日下京口矣。七月朔，公哨卒仅七人掠江浦，取之。初五日，公所遣先往芜湖别将以降书至。成功谓公曰：『芜关居江、楚下流，为江介锁钥重地；倘金陵不旦夕下，则江、楚之援日至可虞也。非公遏之不可』！遂行。

传檄郡邑，江之南北皆归附恐后；府则太平、宁国、池州、徽州，州则广德、无为、和阳，县则当涂、芜湖、繁昌、宣城、宁国、南陵、太平、旌德、贵池、铜陵、东流、建德、青阳、石埭、泾、巢、含山、舒城、庐江、高淳、江浦、溧水、溧阳、建平，旬日间凡得四府、三州、二十四县。当是时，公所过兵不血刃，吏民争持牛酒以献；深山穷谷中遗老来见日数辈，竟莫测所自来。公皆款颜慰劳，莫不叹息泣下。每入城，必先谒先圣庙，坐明伦堂，招诸生，勉以忠孝大义，不宜忘三百年养士之报；莫不人人思奋。而江、楚、鲁、卫豪杰亦诣军门，愿受约束为响应。公亦自以为功在旦夕，相度形势，一军出溧阳，以窥广德；一军镇池州，以扼上流；一军据和州，以固采石；一军入宁国，以偪新安。无何，而金陵之败书闻矣。初，成功之既取京口也，公谓『兵贵神速；若从水道进师，巨舰逆流，迟拙非策，使敌得为备』。而成功竟从水道进。及围金陵，复上书成功，谓『屯兵坚城，师老易生它变。宜激励将士，一鼓下之；不能，则宜分遣诸帅，尽取畿辅旁郡。若城中出援，我师首尾邀击；如其自守，我则坚垒以待。俟四面克复，乃以全力注之，蔑不济矣』。而成功狃于屡胜，士皆释兵而戏。我师谍知之，出不意，髮轻骑掩击之；人不及甲，遂大败。公方在宁国受新安降，报至，乃返芜湖；时七月二十九日也。初意师即挫，未必遽登舟；即登舟，未必遽扬帆；即扬帆，必且复守京口。故弹压列城，无有变志。我帅郎廷佐、哈哈木、管效忠等以书相招，峻词拒之。遣人至成功所，请『立益百艘相助，天下事尚可图也』；而成功竟踉跄归海矣。北艘千余截于下流；归路既梗，公计江、楚败问未至，姑引舟趋鄱阳，以为后图。八月七日，次铜陵，与楚师遇，兵溃。有言英、霍山寨可投者，乃焚舟登陆。霍之阳山寨方就抚，拒不纳；将之英之将军寨。公精六壬，占数世应皆空，大惊；俄而追师突至，士卒皆窜去。公单骑脱走，止一僮、一卒相随。崎岖山谷迷失道，厚赂土人，得导以出。变姓易服，夜行晓伏。遇故人之友金生、徐生阴左右之，始得全。方病疟，力疾奔走，间道至安庆，之池，之徽，之严，之浦江、义乌，之婺，之天台、宁海，得达海壖，计程二千余里；足指血殷，踵尽裂。当是时，索公急；有诣军门自称曰：『我明朝张司马也，来就死』。谈笑受戮。一时啧啧，皆鬨传为公已死；而不知实阴为公规脱死者也。

公既归，树纛鸣角，散亡复集。庚子，驻师林门。辛丑，入闽海。上启鲁王，陈恢复大计；劝其亲征，使天下晓然知报雠雪耻之心。时成功方经营台湾，与红夷构难，不复措意中原；公遣客罗子木寓书谏之曰：『殿下东宁之役，岂诚谓外岛可以创业开基哉！不过借以栖息文武将吏家室，使免内顾忧。自古未闻以辎重、眷属置之外夷而后经营中原者，所以识者危之。况大明之倚重于殿下，以殿下之能雪耻复雠也。区区台湾，何与于赤县、神州？而暴师半载，使壮士涂肝脑于火轮、宿将碎肢体于沙碛；生既非知、死亦非忠，亦大可惜矣！且今日普天之下，止思明州一块乾淨土；何啻桐江一丝，系汉九鼎！故思明者，根柢也；台湾者，枝叶也。无思明是无根柢矣，能有枝叶乎？古人云：「宁进一寸死，毋退一尺生」。倘寻徐福之行踪、踵卢敖之故迹，纵偷安一时，必贻讥千古。即观史载陈宜中、张世杰两人褒贬，可为明鑑；殿下宁不自爱乎！夫虯髯一剧，祗是传奇滥说；宁有扶余足王乎？若箕子之君朝鲜，又非可语于今日也』。成功卒取台湾，复作「感时」诗四首以讽。

迁界令下，公痛万姓流离，予我安抚书云：『但使残黎朝返，则不佞夕挂高帆。十洲三岛，莫非生聚教训之区；尝胆卧薪，别有扶危定倾之计。何忍重困此一方民也』！

明年，永明王为吴三桂所害，宗室、勳戚皆死；惟吉王自缢以殉，太后、中宫送北为尼。公复上启鲁王，乞速正大号以存正统；不果。俄而成功即世，鲁王亦薨；公愤悒不得志，复归浙海，居悬岙。悬岙在海中，荒瘠无居人。山南有■〈舟宗〉港，可通舟；其阴则峭壁千寻，林木蓊翳。公结茅其中，人莫能窥；从者惟罗子木、杨冠玉，余惟舟子、役人而已。

甲辰，我圣祖仁皇帝即位之三年，是时海宇宁谧，郑经东匿不出，八闽安澜；独公风帆浪楫，傲岸于明、台之间。议者益忌公，于是索公愈甚，械系公之妻子、族属，悬重赏购之。公之校降于我朝者，欲致公以自效，与其徒数人伪为行脚僧，投普陀山寺。会公遣籴舟至，以其僧也昵之，竟为所缚；胁告公处，击杀过数人，而后肯言。曰：『虽然，公不可得也。公所居畜双猿，时缘木杪以候动静；船在十里之外，则猿见急号，公得为备矣』。乃从中宵绕山之背，暗中猿不及觉。遂执公，并及子木、冠玉、舟子三人；时七月十七日也。方籴舟未返，公占数，主有非常之变；裵■〈裵，回代非〉假寐，竟及于难，岂非命乎！十九日，公至宁波，方巾葛衣，乘肩舆而入；观者啧啧叹息，同于昼锦。入提督府顾盼，谓人曰：『此沉相国第也，我昔曾会文于此。今忽忽二十年后，不胜丁令威化鹤归来之恸耳』！张帅举酒属公，公曰：『父死不能葬、国亡不能救，死有余辜。今日之事，速死而已』！八月，送至会城；作诗辞故里曰：『义帜纵横二十年，岂知闰位属于阗！桐江空系严光钓，震泽难回范蠡船。生比鸿毛犹负国，死留碧血欲支天。忠贞自是孤臣事，敢望他年青史传』！其二曰：『国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，敢为丹心借一枝！他日素车东浙路，怒涛岂必属鸱夷』！既至，供帐如上宾，公南面坐。故时部曲降我朝者，虽参将、提镇，皆行庭谒礼。司道、郡县至者，公但拱手，不起；一时皆望公为天神。士民欲得睹公面为幸，赂守者络绎不绝；求翰墨者，积几案如山，公称情挥洒应之，无倦色。作歌书狱壁曰：『呜呼！沧海扬尘兮日月盲，神州陆沉兮陵谷崩。余生则中华兮死则大明，寸丹为重兮七尺为轻。惟彼文山兮亦羁绁乎燕京，黄冠故乡兮非余心之所馨！等鸿毛于一掷兮，何难谈笑而委形。念先人在浅土兮，忠与孝而无成；繄嗣子之牢笼兮，痛宗祀之云倾！已矣乎！荀琼谢玉兮亦有时而彫零，余之浩气兮化为风霆与日星。尚足留纲常于万祀兮，垂节义于千龄，何分孰为国祚、孰为家声！歌以言志兮，肯浮慕乎箕子之贞；若以拟夫「正气」兮，或无愧乎先生』。九月七月，公诣市；复赋绝命诗曰：『我年适五九，复逢九月七；大厦已不支，成仁万事毕』。遂死；年四十五。武林张文嘉、石门吕光轮、甬江万斯大与僧超直葬之南屏之阴，符公「三席」、「一枝」志也（公忆西湖诗亦云：『梦里相逢西子湖，谁知梦醒却糢糊；高愤武穆连忠肃，参得新祠一座无』？似非偶然。故「志铭」有『一时髮言，皆同谶语』云）。公娶董氏，陷狱中，久之得解。子万祺，先公三日戮于京口；以再从子鸿福为嗣。所著有「奇零草」、「冰槎集」。

子木、冠玉、舟子皆从死。子木名纶，溧阳人。己亥之役，谒公于江宁，陈山川形势甚悉。公异而欲留之；曰：『亲在，未敢以身许人也』。既而从成功招，将徇吴会；会成功兵败欲还，子木遮说，不肯留。于是奉其父，随军浮于海。未几，父苦风涛眩晕，奉之北归；次闽之三山，猝遇我兵，子木以死卫父，斗逾时，矢集铠如蝟，坠水得出，而父竟就缚以去。子木恸哭呕血，流离跋涉，百方求出奇计以救父，卒不得父音耗，乃复投公营。膂力绝人，能诗；与公相倡和，悲歌慷慨，有古烈士风。冠玉，鄞人，年少、美姿容，谐媚谨愿。公绝爱幸之，卧起、饮食必与共居。恆邑邑，得冠玉立解。及公被难，流连不忍去；旗人有豔而欲得之者，坚不可。乃同被害。

论曰：华亭徐孚远（闇公），公同年生也；叙公「奇零草」，引「梁史」：江陵沦陷，王子珩以一州之力声义抗旌，虽兵败身执，益以复雠为事，终不北面于陈。陈庆之以兵八千北伐，乘胜下元魏数十城，直据洛阳；及势失兵熸，间行得达江南。此二人者，其行事与公绝相似，而其志与日月争光。则徐公又拟之诸葛武侯、文信国矣。夫公之才远不及武侯，望亦逊于信国；而时之艰、境之奇，则更甚于武侯、信国。自丙戌航海、甲辰就执，三度闽关、四入长江，两遭覆溺，首尾十有九年；其经营为倍蹇矣。己亥之役，功在漏刻而复败之，天也！然而谈其事者，迄今犹懔懔有生气，何耶？

张美翊案曰：冰壶字清玉，号梅史；山阴岁贡生。性孤峭，于时寡合；熟于胜国诸老轶事。曾举乾隆鸿博，报罢（寿镛案：蹇叟校及沉传，託其友余霖检查「山阴县志」；余书云：『沉冰壶，见「县志」卷十五「乡贤」传云：「性孤峭，喜博览。家贫无书，恆借书披阅。有所著述，以一缸贮之，往往为人取去；最熟胜国诸老轶事。著有「古调自弹集」；今原书犹在』。可想见蹇叟旁搜之勤矣）。

·有明兵部左侍郎苍水张公墓志铭（黄宗羲）

语曰：『慷慨赴死易，从容就义难』。所谓慷慨、从容者，非以一身较迟速也。扶危定倾之心，吾身一日可以未死。吾力一丝有所未尽，但不容已；古今成败利钝有尽，而此不容已者，长留于天地之间。愚公移山、精卫填海，常人藐为说铃，贤圣指为血路也。是故知其不可而不为，即非从容矣。

武林张文嘉、甬水万斯大与僧超直葬苍水于南屏之阴。余友李文允谓：『文山属铭于邓元荐，以元荐同仕行朝也。今行朝之臣无在者，苍水之铭非子而谁』？余乃按公「奇零草」、「北征录」及公族祖汝翼世系，次第之以为铭。

公讳煌言，字玄箸，别号苍水；宋相张知白之裔也。曾孙集贤修撰袭，自沧州徙平江；集贤子吁，又自平江徙鄞。九传至景仁，避元末之乱，泛海至高丽；洪武初，始返乡里。又四传，而张氏以雍睦名。长伯祥，举成化癸卯贤书；次珽、次玠、次璟，里人以孝友名之。玠生锡，锡生淮，淮生尹忠，尹忠生应斗。应斗生圭章，字两如，天启甲子举人，仕至刑部员外郎；公之父也。妣赵氏，封宜人。公幼颇跅弛不羁，好与博徒游，无以偿博进，则私斥卖其生产；刑部恨之。然风骨高华，落落不可一世。年十六，为诸生。时天下多故，上欲重武，试文之后试射。诸生从事者新，射莫能中；公执弓抽矢，三髮连三中，暇豫如素习者。观者以为奇。崇祯壬午，举乡试。

东江建义，公与钱忠介同事，授翰林院编修；出筹军旅，入典制诰。丙戌，师溃，公泛海依肃鲁于翁洲。明年，松江吴胜兆反，公以右佥都御史持节监定西侯军以援之；至崇明，飓风覆舟，公匿于房师故诸暨令家以免，得间道归海上。又明年，移节上虞之平冈山寨，与王司马相犄角；焚上虞、破新昌，浙东列城为之昼闭。庚寅，翁洲为行在，公复从之。翁洲堕，扈跸至闽海。时闽事主于延平，遥奉桂朔，监国为寓公而已；公激髮藩镇，改鷁首而北之。癸巳冬，返浙。明年，复监定西侯军，入长江，登金山，遥祭孝陵，三军皆恸哭失声；爟火通于建业，题诗兰若中。以上游师未至，左次崇明。顷之，再入长江，掠瓜、仪，抵燕子矶，南都震动；而师徒单弱，中原豪杰无响应者，亦遂乘流东下，联营浙海。

戊戌，滇中遣使授兵部左侍郎兼翰林院学士。延平北伐，公监其军；碇羊山，孽龙为祸，海舶碎者百余，义阳王溺焉。羊山者，海中小岛，群羊乳其上，见人了不畏避，然不可杀；杀之，则风涛立至。军士不信，执而烹之，方熟而祸作。于是返旆。

明年五月，延平全师入江，公以所部义从数千人併髮。至崇明，公谓延平：『崇沙，江海门户，悬洲可守，不若先定之为老营；脱有疏虞，进退自依』。不听。将取瓜州，延平以公为前茅。时金、焦间铁索横江，夹岸皆西洋大砲。砲声雷鍧，波涛起立，公舟出其间。风定行迟，登舵楼，露香祝曰：『成败在此一举。天若祚国，从枕席上过师；否则，以余身为齑粉，亦始愿之所及也』！鼓棹前进，飞火夹船而堕，若有阴相之者。明日，延平始至，克其城。议师所向，延平先金陵，公先京口。延平曰：『吾顿兵京口，金陵援骑早髮夕至，为之奈何』？公曰：『吾以偏师水道薄观音门，金陵将自守不暇，岂能分援他郡』？延平然之，即请公往。未至仪真五十里，吏民迎降。六月二十八日，抵观音门。延平已下京口，水师毕至。七月朔，公哨卒七人掠江浦，取之。五日，公所遣别将以芜湖降书至。延平谓：『芜城上游门户，倘留都不旦夕下，则江、楚之援日至；控扼要害，非公不足办』！七日，至芜湖。相度形势，一军出溧阳以窥广德、一军镇池郡以截上流、一军拔和阳以固采石、一军入宁国以偪新安。传檄郡邑，江之南北相率来归：郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和阳，凡得府四、州三、县二十四。江、楚、鲁、卫豪杰，多诣军门受约束，归许禡牙相应。当是时，公师所过，吏人喜悦，争持牛酒迎劳。父老携杖炷香、挈壶浆以献者，终日不绝。见其衣冠，莫不垂涕。

亡何，而金陵之败闻。公方受新安之降，乃返芜湖。初，公语延平：『师老易生他变，宜遣诸帅分巡郡邑。留都出援，我则首尾邀击；如其自守，我则坚壁以待。四面克复，收兵麇至，金陵如在掌中矣』。延平不听；自以为功在刻漏，士卒释兵而嬉，樵苏四出，营垒为空。大兵谍知，以轻骑袭破前屯，延平仓卒移帐；质明，军灶未就，大兵倾城出战。兵无斗志，大败。延平亦遂乘流出海，并撤京口之师而去。公之闻败也，亦谓虽挫，未必遽登舟；即登舟，未必遽扬帆；即扬帆，必且退守镇江。故弹压列城，无有变志。遣人至延平，请『益百艘，天下事尚可为化』。已而知其不然。大兵千余艘截于下流，归路已梗；引兵趋鄱阳，以集散亡。八月七日，次铜陵，与楚师遇，兵溃。有言英、霍山寨可投者，乃焚舟登陆，士卒尚数百人。十七日，入霍山界。县有阳山寨，在山巅，可容万人，饶水泉，故义师所据，已受招抚。闻公至，拒之。英山有将军寨，转而至彼；渡东谿岭，追师奄至。士卒皆窜，公相依只一僮、一卒，迷失道；土人止之，公赂土人为导，变服夜行。天明而踪迹者众，导脱身去，踪迹者得赂乃解。然茫然不知去向，念有故人卖药于安庆之高河埠，求一人导至其所。至则故人他往；而故人之友识公为张司马，怜其忠义，导公由枞阳湖出江，渡黄湓，抵东流之张家滩。陆行建德、祁门两山中，公方病疟，力疾零丁；至休宁，买棹入严陵。浙人熟公面目，改而山行，自婺之东、义，出天台，以达海壖。树纛鸣角，散亡复集。

庚子，驻师林门。辛丑冬，入闽海，遣客罗子木至台湾，责延平出师。时延平方与红夷构难，殊无经略中原之志。公作诗诮之云：『中原方逐鹿，何暇问虹梁』？明年，滇事败，延平师既不出，公复归浙海。

甲辰，散兵居于悬岙。悬岙在海中，荒瘠无居人；山南多■〈氵义〉港通舟，其阴巉岩峭壁。公结茅其间，从者为罗子木、杨冠玉，余惟舟子、役人而已。于时海内承平，滇南统绝，八闽澜安；独公风帆浪迹，傲岸于明、台之间。议者急公愈甚，系累其妻子、族属以俟。公之小校降，欲致公以为功；与其徒数十人，走补陀，伪行脚僧。会公告籴之舟至，籴人谓其僧也，昵之。小校出刀以胁籴人，令言公处，击杀数人，而后肯言。曰：『虽然，公不可得也。公畜双猿以候动静，船在十里之外，则猿鸣木杪，公得为备矣』。小校乃以夜半出山之背，缘藤踰岭而入，暗中执公，并及子木、冠玉、舟子三人：七月十七日也。十九日，公至宁波。方巾葛衣，轿而入；观者如堵牆，皆叹息以为昼锦。张帅举酒属公曰：『迟公久矣』！公曰：『父死不能葬、国亡不能救，死有余罪；今日之事，速死而已』！后数日，送公至省，供帐如上宾。公南面坐，故时部曲皆来庭谒。司道郡县至者，公但拱手，不起；列坐于侧，皆视公为天神。省中人赂守者得睹公面为幸。翰墨流传，视为至宝；每日求书者，堆积几案，公亦称情落笔。九月七日，幕府请公诣市。公赋绝命诗：『我年适五九，复逢九月七；大厦已不支，成仁万事毕』。遂遇害。子木、冠玉、舟子三人，皆从死。子木名纶，溧阳人；冠玉，鄞人。公生于万曆庚申六月初九日，年四十五。娶董氏，子万祺，先公三日戮于镇江；今以再从子鸿福为后。

公精于六壬，兵屯东谿岭，占得四课空陷；方大惊，而追骑已及。籴舟未返，占课大凶，主有非常之变；徘徊假寝，卒遭束缚。间尝以公与文山并提而论，皆吹冷燄于灰烬之中，无尺地一民可据；止凭此一线未死之人心，以为鼓盪。然而形势昭然者也，人心莫测者也；其昭然者不足以制，其莫测则亦从而转矣。惟两公之心，匪石不可转；故百死之余，愈见光彩。文山之「指南录」、公之「北征录」，虽与日月争光可也。文山镇江遁后，驰驱不过三载；公丙戌航海、甲申就执，三度闽关、四入长江，两遭覆没，首尾十有九年。文山经营者，不过闽、广一隅；公提孤军，虚喝中原而下之：是公之所处为益难矣。

公父刑部尝教授余家，余诸父皆其门人；至余与公，则两世之交也。念昔周旋鲸背蛎滩之上，共此艰难；今公已为千载人物，比之文山，人皆信之。余屈身养母，戋戋自附于晋之处士，未知后之人其许我否也？

铭曰：庐陵之祠，四忠一节。文山自许，俎豆其列。谁冠貂蝉，增此像饰！曰惟信公，终焉是揭。西湖之阳，春香秋雾。北有岳坟，南有于墓；公亦有言，窀穸是附。同德比义，而相旦暮。前之庐陵，后之甬水；五百余年，三千有里。一时髮言，俱同谶语；天且勿违，成人之美。

·明故权兵部尚书兼翰林院学士鄞张公神道碑铭（全祖望）

世祖章皇帝之下江南也，浙东拒命，虽一岁遽定，而山海之间告警者尚累年。吾宁之首事者，为钱、沉二公；其间相继殉节者四十余人，而最后死者为尚书张公。

方钱忠介公之集师也，移檄会诸乡老，俱未到；独公先至。忠介相见，且喜且泣。既举事，即遣公迎监国鲁王于天台；王授公为行人。至会稽，赐进士，加翰林院编修，兼官如故；入典制诰，出筹军旅。公虽与忠介共事，而持议颇不尽同。闽中颁诏之使至，议开读礼；张公国维与熊公汝霖为一议，朱公大典与忠介为一议。公出揭，以为当如张公之言；因请自充报使入闽，以释二国之嫌。王从之。及自闽还，累有建白，不见用。

江干之破也，公泛海入舟山；道逢富平将军张名振扈王入闽，公从之。既至，招讨使郑成功以前颁诏之隙，修寓公之敬于王，而不为用。公劝名振还石浦招散亡，以谋再举；乃偕还，王加公右佥都御史。时威虏侯黄斌卿守舟山，名振以石浦之军与为犄角。明年，松江提督吴胜兆请以所部来归，斌卿心不欲往；而都御史沉公廷扬、御史冯公京第与公并劝名振应之，遂监其军。以行至崇明大风覆舟，沉公死之，公与名振等皆被执；有百夫长者识公，导之使走，乃得至公之故壬午房考知诸暨县钱氏。七日，间道复归舟山。

时忠介已奉王出师于闽，浙东之山寨亦群起遥应之；公乃集义从于上虞之平冈。山寨之起也，因粮于民；民始以其为故国也，共饷之。而其后遂行抄掠，民苦之。其不以横暴累民者，祗李公长祥东山寨、王公翊大兰山寨与公而三；履亩输赋，余无及焉。

庚寅，闽师溃，诸将以王保舟山，名振当国，召公以所部入卫；加公兵部右侍郎，兼官如故。辛卯，浙之提督田雄、总兵张杰、海道王尔禄并以书招公，公峻辞拒之。

是秋，大兵下舟山；名振奉王亲捣吴淞以牵制舟山之师，拉公同行。舟山陷，公扈王再入闽，次鹭门。时郑成功军甚盛，既不肯奉王；诸藩畏之，亦莫敢奉王。而公独以名振之军为王卫，时时激髮诸藩，使为王致贡。然公极推成功之忠，尝曰：『招讨始终为唐，真纯臣也』。成功闻之，亦曰：『侍郎始终为鲁，亦岂与吾异趋哉』！故成功与公所奉不同，而其交甚睦。

癸巳冬，复间行入吴淞。寻招军于天台，次于舟山。明年，军于吴淞，会名振之师入长江，趋丹阳，掠丹徒；登金山，望石头城，遥祭孝陵，三军恸哭失声，烽火逮江宁。时上游故有宿约而失期不至，左次崇明。顷之，再入长江；掠瓜洲，侵仪真，抵燕子矶。而所期终不至，复东下，驻舟山。是役也，诚意伯刘孔昭亦以军会；或曰：『孔昭，南都之乱臣也；公何以不绝之』？公曰：『孔昭罪与马、阮等；然马、阮再卖浙东，而孔昭以操江亲兵栖迟海上者盖累年矣，则其心尚有可原。倘疾之已甚，使为马、阮浙东之续，将何补乎』！闻者服之。

是年，名振卒；遗言以所部付公。自公平冈入卫之后，部下不满三百；至是始盛。乙未，成功贻书于公，谋大举。丙申，公军于天台；是冬，军于闽之秦川。丁酉，大兵迁舟山之民，公还军舟山。时王已去监国号，通表滇中。戊戌，滇中遣使加公兵部左侍郎兼翰林院学士。江督郎廷佐以书招公，公峻辞拒之。是年七月，成功以师会公北行，仍推公为监军；泊舟羊山。羊山多羊，见人驯扰不避，然不可杀；杀之，则风涛立至。至是，军士不信，杀而烹之；方熟而祸作，碎船百余，义阳王溺焉。复还军舟山治舟。

明年五月，成功会公于天台；悉师以行，游军至于鄞之东鄙。师次崇明，公曰：『崇沙，江海之门户也，且悬洲可守；不若先定之，以为老营。倘有疏虞，进退可依也』。不听；而请公以所部为前军，向瓜洲。时大兵于金、焦间，以铁索横江；所谓「滚江龙」者也。谭家洲岸，皆西洋大砲雷鍧。而公孤军出其间，成功遣水师提督罗蕴章以所部助；公又令善泅水者断滚江龙，而支军进夺谭家洲砲。相约滚江龙既断，则公即进踞上流，夺其木城以夹击之。滚江龙虽断，然舟多应砲而没，不得前。公登舵楼，焚香祝天，飞火夹船而堕，遂以十七舟竟渡。公渡，而谭家洲守砲者亦走，木城俱溃，操江都御史朱衣祚被擒。明日，成功始至。城中出战不利，提督管效忠走；攻城，克之。议师所向，成功欲直趋江宁；公请先取镇江。成功恐江宁之来援也，公曰：『吾但以偏师水道薄观音门，彼将自守不暇，何援之为』！成功即请公行。未至仪徵五十里，士民迎降。六月二十七日，成功来告镇江之捷，公兼程昼夜进。次日，抵观香门；而致书成功，请以步卒陆行赴白下。时江督郎廷佐惧甚；不意成功卒以水道来，大兵之征黔者凯旋闻信，倍道而至，入同守城，于是严备已具。七月朔，公哨卒七人乘虚入江浦。初四日，成功水师方至；次日，公所遣别将以芜湖降书至。成功谓『芜湖为江、楚所往来之道，请公往扼之』。公颇以成功年少恃勇为忧，欲留军中，与之共下江宁而后髮；辞之不得。乃至芜湖，相度形势，一军出溧阳，以窥广德；一军镇池州，以遏上流之援；一军拔和州，以固采石；一军入宁国，以逼东、道、休、歙诸城。大江南北相率来归，其已下者：徽州、宁国、太平、池州四府，广德、和、无为三州，当涂、芜湖、繁昌宣城、宁国、南宁、南陵、太平、旌德、贵池、铜陵、东流、建德、青阳、石埭、泾、巢、含山、舒城、庐江、高淳、溧水、溧阳、建平二十四县。初公之至芜也，军不满千、船不满百，但以大义感召人心。而公师所至，禁止抄掠。父老争出，持牛酒犒师；扶杖炷香，望见衣冠，涕泗交下，以为十五年来所未见。濒江小艇，载果菰来贸易者如织；公军入，以船板援之而上江滨，因呼为「船板张公之军」。公所至城邑，入谒先圣。遗臣、故老赴见者，角巾抗礼，抚慰恳至；守令则青衣待罪，考其政绩而去留之。远方豪杰，延问策画，勉以同仇；多有订师期而去者，日不暇给。于是徽州降使方上谒，而江宁之败问至。初，公贻成功书，以『师老易生他变；宜遣诸将，分取句容、丹阳诸城邑。如白下出援，则首尾夹击之；如其自守，则坚壁以待。倘四面克复，收兵日至，白下在掌中矣』。成功以累捷，又闻江北如破竹，谓城可旦夕下；虽有遣水师提督罗蕴章招抚吴会之命而未行，但命八十三营牵连立屯，安设云梯、地雷，并造木栅。而苏松总兵梁化凤等以马步兵相继至，浙之驻防兵亦来援；长驱入城，莫之遏者。前锋将余新锐而轻，士卒樵苏四出，营垒一空。化凤谍知之，以轻骑袭破前屯，擒新以去；成功仓卒移帐。质明，军灶未就，大兵倾城而出，诸营瓦解。成功之良将甘辉亦以马踬被擒，死之；军遂大溃。初，议取崇沙，甘辉之言与公合；及议遏苏、常援兵，辉言亦与公合。而成功皆不听，以致败。公之闻信也，以为虽败，未必遽登舟；虽登舟，未必遽扬帆；虽扬帆，亦必入镇江以图再举。故弹压列城，秘不使诸将知；而更贻成功书，以为『胜负兵家之常，乞益百艘以相助』！不知成功并撤镇江之师，竟入海。先是镇江之捷，漕督以师援江宁，中道溺死；松帅马逢知密以书请降，其自巡抚而下皆欲出走，故公劝成功持久以观变。既不得请，江督郎廷佐等复以书招公，公峻辞拒之；廷佐乃髮舟师，以扼公归路，期必得公而后已。公与诸将议，以下流已梗，而九江一带尚未知我之败；我麾下已万余，前此豪杰来见者又多成约，不如直趋鄱阳，招集故杨、万诸家子弟以号召江、楚。八月七日，次铜陵，与大兵之援白下者遇；公奋击败之，沉其四舟。是夕，大兵以不利，引而东下，砲声轰然；而公军误以为来劫营，遂溃。或劝公入焦湖，慈谿义士魏耕遮道说公，以为『焦湖入冬水涸，不可驻军；而英、霍山寨诸营尚多，耕皆识其魁，请入说之，使迎公』。乃焚舟登陆，士卒愿从者尚数百人。十七日，入霍山；寨已受抚，不纳。乃次英山；甫度东溪岭而追至，士卒纷窜。相依止一童、一卒，迷失道；赂土人为导，变服夜行。天明，而踪迹者多，导脱身去；又以赂，解散诸踪迹者。然而茫然不知所之；念有故人卖药于安庆之高河，复赂一土人导以往。至则故人适他出，而其友有识公者，盖亦以观变从江上来至安庆者也。遂导公由枞阳出江，渡黄湓，抵东流之张滩，陆行建德、祁门山中。公方病疟，力疾零丁。至休宁，买棹入严陵；又恐浙人之多识之也，改而山行，自东阳、义乌以出天台。公之在途中也，海上人未知所向；或曰抗节死安庆，或曰殒英、霍山寨中，或曰为浮屠矣，父老多北向泣下者。及闻公至，妇女皆加额，壶浆迎之。人谓是役也，以视文丞相空阬之逃，其险十倍过之；而其归，则郭令公之再至河中也。遂驻节天台，树纛鸣角，故部渐集。成功闻公还，亦喜；遣兵来助公。公巡视天台，海上有长亭乡者多田而苦潮，乃募诸义民筑塘以捍之；至今犹蒙其利。乃遣人告败于滇中，且引咎；滇中赐公专敕慰问，加官尚书，兼官如故。

明年，移师林门；寻军于桃渚。时大兵两道入海讨成功，皆失利；而成功以丧败之余，虽有桑榆之捷，不足自振，乃思取台湾以休士。公闻之，不喜。辛丑，引军入闽，次于沙关，成功已抵澎湖；公遣幕客罗子木以书挽成功，谓『军有进寸、无退尺；今入台，则将来两岛恐并不可守：是孤天下之望也』。成功不听。成功虽东下，而大兵尚忌之；惧其招煽沿海之民，于是有迁界之役。沿海之民不愿迁，大兵以威胁之，犹迟延不髮；公顿足叹曰：『弃此十万生灵而争红夷乎』？乃复以书招成功，谓『可乘此机，以取闽南』。成功卒不能用。公遗书侍郎王公忠孝、都御史沉公荃期、徐公孚远、监军曹公从龙，劝其力挽成功；而卒不克。公孤军徘徊两岛，要其刘琨、祖逖之志未尝一日忘也。而滇中事急，公复遣子木入台，苦口责成功以出师；成功方得台，不能行。公乃遣职方郎中吴鉏挟帛书，间道入郧阳山中，欲说十三家之军，使之挠楚以救滇。十三家已衰敝，不敢出师。

壬寅，滇中遂陷，成功亦卒于台；公哭曰：『已矣！吾无望矣』！复还军林门。会闽南诸遗老以成功卒，谋复奉鲁王监国，贻书来商；公又喜，即以书约尚书卢公若腾而下，劝以大举。又拟上诏书一道；又以书约成功子经，劝以「亚子锦囊三矢」之业。于是公厉兵束装，以待闽中之问。是年，浙督赵公廷臣与中朝所遣安抚使各以书招公；公复安抚书，大略言：『不佞所以百折不回者，上则欲匡扶社稷、下则欲保捍桑梓。乃因国事之靡宁，而至民生之愈蹙。十余年来，海上刍茭糗糒之供、楼橹舟航之费，敲骨吸髓，可为惕然。况复重之以迁徙，诒以流离；哀我人斯，汔可劳止！今执事既以保境息民为言，则莫若尽复滨海之民，即以滨海之赋畀我；在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆，不重困此一方也』。又复督府书：『执事新朝佐命，僕明室孤臣；……区区之诚，言尽于此』。闽南消息既杳，郑经偷安海外，公悒悒日甚。

壬寅冬十一月，鲁王薨于台；公哭曰：『孤臣之栖栖有待，徒苦部下相依不去者，以吾主上也；今更何所待乎』！癸卯，遣使祭告于王。甲辰六月，遂散军居南田之悬岙。悬岙在海中，荒瘠无人。山南有■〈氵义〉港，可通舟楫；而其北为峭壁，公诘茅焉。从者惟故参军罗子木、门生王居敬、侍者杨冠玉，将卒数人、舟子一人。

初，公之航海也，仓卒不得尽室以行；有司系累其家以入告。世祖以公有父，弗籍其家；即令公父以书谕公。公复书曰：『愿大人有儿如李通，弗为徐庶；儿他日不惮作赵苞以自赎』。公父亦潜寄语曰：『汝弗以我为虑也』！壬辰，公父以天年终；鄞人李邺嗣任其后事。大吏又强公之夫人及子以书招公，公不髮书，焚之。己亥，始籍公家；然犹令镇江将军善抚公夫人及子而弗囚也。呜呼！世祖之所以待公者如此，盖亦自来亡国大夫所未有；而公百死不移，不遂其志不已，其亦悲夫！于是浙之提督张杰惧公终为患，期必得公而后已。公之诸将孔元章、符瑞源等皆内附，已而募得公之故校，使居舟山之补陀为僧，以伺公。会公告籴之舟至，以其为校，且已为僧，不之忌也。故校出刀以胁之，其将赴水死；又击杀数人，最后者乃告之。曰：『虽然，公不可得也。公畜双猿以候动静，舟在十里之外，则猿鸣木杪，公得为备矣』。故校乃以夜半出山之背，攀藤而入。暗中执公，并子木、冠玉、舟子三人；七月十七日也。十九日，公至宁；杰以轿迎之，方巾葛衣而入。至公署，叹曰：『此沉文恭故第也，而今为马廐乎』？杰以客礼延之，举酒属曰：『迟公久矣』！公曰：『父死不能葬、国亡不能救，今日之举，速死而已』！数日，送公于杭；出宁城门，再拜叹曰：『某不肖，有孤故乡父老二十年来之望』！杰遣官护行。有防守卒史丙者，坐公船首，中夜忽唱苏子卿「牧羊曲」以相感动；公披衣起曰：『汝亦有心人哉！虽然，吾志已定，尔无虑也』。扣舷和之，声朗朗然。歌罢，酌酒慰劳之。而公之渡江也，得无名氏诗于船中；有云：『此行莫作黄冠想，静听先生「正气歌」』！公笑曰：『此王炎午之后身也』。浙督赵公寄公狱中，而供帐甚隆；许其故时部曲之内附者，皆得来慰问。有官吏愿见者，亦弗禁。公终日南面坐，拱手不起；见者以为天神。杭人争赂守者入见；或求书，公亦应之。呜呼！制府之贤良，在张宏范之上。然非圣祖如天之大度，则褒忠之礼亦莫敢施；非公之忠，亦无以邀圣祖之惓惓也。九月初七日，公赴市；遥望凤凰山一带曰：『好山色』！赋绝命词，挺立受刑；子木等三人殉焉。

公讳煌言，字玄箸，别号苍水；浙宁波府鄞县西北厢人也。父刑部员外郎圭章，祖应斗，曾祖尹忠。太夫人赵氏，感异梦而生公。公神骨清削劲挺，生而跅弛不羁。喜呼卢，无以偿博进，则私斥卖其生产；刑部怒。先宗伯公之中孙穆甫雅有藻盐，曰：『此异人也』！乃以己田售之，得金三百两为清其逋；而劝以折节读书。思陵以天下多故，令诸生于试「经义」后，试射。诸生从事者新，莫能中；公执弓抽矢，三髮三中。举崇祯壬午乡试。感愤国事，欲请缨者累矣；而卒以此死。公初以争颁诏事，与同里杨侍御文瓒忤；遂不复面。及戊子，侍御一门死节，公哭之恸；曰：『负吾良友』！所亲有失节者，公从海上贻之书曰：『汝善自卫，勿谓鞭长不及汝；吾当以飞剑斩汝』！公之初入海也，尝遭风失维，飘至荒岛，绝食。梦一金甲神告之曰：『赠君千年鹿，迟十九年还我』！次早，果得一鹿，苍色；人食一脔，积日不饿。及被执，又梦金甲神来招之；盖十九年矣。雅精壬遯之学。己亥之渡东溪也，占得四课空陷；方大惊，而兵至。籴舟未返，即以金甲之梦占之，大凶；方呼居敬告之，而兵至。生于万曆庚申六月初九日，得年四十有五。娶董氏，子万祺，并先公三日戮于镇江。女一，即归予族祖穆翁为子妇；予族母也。初，杭有举人朱璧者，抗词作保状，以百口保万祺母子；不得。今以再从子鸿福为公后。公之未死，尝赋诗欲葬湖上岳忠武王、于忠肃公二墓之间。于是鄞人故御史纪五昌捐金，令公甥朱相玉购公首，而杭人张文嘉、沉横书等敛之。有朱锡九、锡兰、锡旂、锡昌兄弟者豫为公买地经纪之，而鄞人万斯大等葬之南屏之阴，从公志也；姚江黄公宗羲为之铭。子木等三人附焉。至今十七余年，每逢春秋佳日，游人多以隻鸡絮酒酹公墓下者；而吾乡亦以公忌日祭之。罗子木者，名纶，以字行；溧阳人也。己亥，公在江上，子木挟策上谒。公以其少年而负奇气，有清河李萼之目，欲留之幕中；以父老辞。及公之芜关，子木之族父蕴章故在成功军中，引见成功。江宁之败也，子木涕泣顿首，固请成功无遽去；而不能得。成功因强子木奉父泛海；子木至海上，不欲参成功军事。旋奉父北行，将赴公营；卒与大兵遇，格斗。子木坠水得救起，而其父被缚去。子木展转闽南，思出奇计以救父；逾时不得音问，呕血几死。复赴公营，公勉以立功即为报仇；遂相依不去以死。冠玉，鄞人。制府以其年少，将脱之；固请从死。王居敬者，字畏斋，一字采薇；黄岩人也。公被执，居敬以计得脱。其后为僧，名超遁；颇能言公遗事，亦不负公者。而前此诱执公之故校，得以功授千户；奉大帅命巡海岛，猝遇公之旧将愤其害公，执而杀之。予尝谓公解军而后，已将以悬岙为首阳；向非张杰生事徼功，公似可以无死。然是时公犹未五十，非甘心黄冠以老者也。若留公至十年以往，三藩之祸，公决未肯晏然坐视者；而谓中土能忘情于公乎！此文山之所以不见保于梦炎也。且天下无惜死之忠臣，剖肝绝脰，正所以全归也。公丙戌以前文字，皆无存者。令所存者：「奇零草」，甲辰六月以前之作也；「冰槎集」，其杂文也；「北征录」，己亥纪事之编也；「采薇吟」，则散军以后之作，而蒙难诸诗附焉：共八卷。公既爱防守卒史丙之义，遂日呼与语，因得藏公之集。有宜兴人徐尧章者，从丙购之；曰：『公之真迹，吾日夕焚香拜之；不可以付君』！尧章乃钞以归。

呜呼！吾乡死事诸公，公为最后，而所成亦最伟。然世人但知夸公之忠诚，而予更服公之经略。故涉历山海之间，且耕且屯，而民乐输赋；招抚江北三十余城，而市不易肆；小住缑城，而陂塘之利传之无穷。惟其深仁以成遗爱，斯在古人中，诸葛孔明渭南之师不过尔尔。诸葛有荆、益之凭藉，所以得成三分之业；而公无所资，终于赍志以死，则天也！尝有盗公之衣者，部下擒而献之公；曰：『衣在我为我煖，在尔为尔暖；其煖一也』。即以其衣赐之。其大度如此。姚江黄公之志，其叙公北征稍详；而前后多所罣漏。至于公之官阶，终尚书；浙督赵公曾以其印上之。而高氏「雪交亭集」以为阁学、黄氏「墓志」以为侍郎，皆不合；「翁洲新志」则谓公于己丑已官尚书，亦不合。若杭人吴农祥所作公传，尤诞妄不足取信。予乃考公集中诸事蹟，合之野史所纪，并得之先族母之所传者，别为碑铭一篇。或曰：公子万祺在镇，故尝有侍婢举一子；守者怜其忠嗣，私为育之。然今无可考矣（张美翊案曰：苍水有后，详见「四月谈助」卷二十四第八叶）。嘉庆三年，浙江提督苍保，其嗣裔也。

其铭曰：天柱不可一木撑，地维不可一丝擎。岂不知不可，聊以抒丹诚；亦复支吾十九龄，啼鹃带血归南屏。他年补史者，其视我碑铭！

·张督师画像记（余祖望）

吾乡传张督师画像者颇多，其遗集卷首亦有之；而神气骨相各不同。先伯母自黄岩归，予以叩之；则曰：『无一肖者。尝闻先公于甲辰钱塘狱中，曾写一像，富有存者；汝盍访之』！予乃贻书访之万九沙先辈，而九沙曰：『有之』；因摹寄焉。先伯母曰：『是已』。予遂取姚江黄先生之志、杨徵士遴之记及吴农祥传读于旁，先伯母曰：『惟「吴传」舛戾无可信者。然吾所记轶事，虽耄忘十九，尚有足以补黄、杨之阙；汝其识之！先公生平不执宿见。画江之役，闽中以诏书至，张公国维、熊公汝霖谓不宜开读，以阻军气；朱公大典、钱公肃乐恐启争端，相持未下。当时庶僚疏论此事者，李侍郎长祥与先公右张，而杨侍御文瓒右朱；先公即出揭力排杨。由是，相为水火。及议遣大臣入闽，先公方以翰林兼行人请，得辅行；以折闽人之诘难。已而杨之兄弟娣姒一门死义，先公在海上贻书汝诸祖，以为媿良友；今其牍尚有存也。舟山之陷也，张名振初闻大兵三道并出，自以习熟形势，谓「蛟关天险，不可旦夕下」。乃悉其锐师，奉王扬声趋松江，以牵舟山之势。是时，先公亦为所拉，同在行间；不料荡胡失守，以火攻死。一夕昏雾，大兵毕渡。名振已抵上海，闻变遽还，则不及矣；谓其轻出则可，谓其奉王以逃则误也。是时名振老母、爱弟、妻子俱在城中，卒以一门殉；使其逃，则何不尽室而行乎！甲午，名振邀先公入长江，诚意伯刘孔昭亦同行。或言「孔昭先朝巨奸，岂可与共事」？先公曰：「孔昭之乱南都，擢髮不足罄其罪；然当赵之龙辈迎降恐后，独全军出海，则尚有可录者。今託同仇之义以来，疾之已甚，恐其为马士英之续也」！闻者韪焉。乙未，名振病卒，遗令以部卒来属，先公麾下始盛。郑氏遣人来通好，先公言：「监国乾侯之辱，郑氏修唐藩颁诏之隙也；然郑氏不肯负唐，吾又岂敢负鲁」！故虽与郑氏合从，而终为鲁；郑氏亦谅先公之诚也，以公谊相重焉。是时，郧阳山寨有所谓十三家军者；滇事之急，先公尝遣吴职方祖锡往说之，令出兵挠楚以救滇而不克。壬寅而后，先公贻书汝诸祖，以事不可为，欲散其军；然日复一日，以王在也。直至甲辰王薨，而后决计入山。故「采薇」之吟，自此而始。先公有从弟从军海上，入山以后不知所终。闻有冒其名至钱塘者，为诸遗民所诘而去』。先伯母之所传如此。是时年八十矣，牙齿俱脱。悬画像于房，喃喃然且泣且语；每语又于邑，闻者皆泣下。而督师之鬚眉，亦浮动纸上。予时年十八，据觚而听；听已记之，然其文草草未就也。未几，先伯母返黄岩，踰年而卒。

雍正己酉，始重为诠次，而记之画像之首。欧公记王彦章画像，多正「旧五代史」之谬者；予文虽劣，亦不为无补也。

·年谱（一）鄞县全祖望绍衣辑

公讳煌言，字玄箸，号苍水；为宋宰相张文节公知白裔孙。文节之后，自沧州徙平江，又自平江徙鄞；居鄞九世，避元季乱，泛海至于高丽。明初，始归故里；时号为高丽张氏。张氏兄弟孝友，世所称「雍睦堂」者也。又六世，生尹忠；尹忠生应斗。应斗生圭章，公之父也；登天启甲子科，官刑部郎。

明神宗万曆四十八年（庚申）六月十九日，公生（有作四日者讹）。

太夫人赵氏，中年艰于子，祷汉寿亭侯祠，得异梦，生公；故小字阿云（是年八月以后，称泰昌）。

熹宗天启元年（辛酉），公二岁。

是年，辽左失事。

思宗崇祯元年（戊辰），公九岁。

崇祯四年（辛未），公十二岁。

太夫人赵氏卒。

崇祯八年（乙亥），公十六岁。

补邑诸生。时天下多故，朝议欲重武略；命学使者于「经义」之后，试以骑射。诸生从事者新，莫能中；公挽强弓抽矢，连三髮，皆贯革，意气閒暇。学使者大奇之。

崇祯十三年（庚辰），公二十一岁。

公少好黄白之学，尝绝粒运气，困殆几毙。已而游于椎埋拳勇之徒，扛鼎击剑，日夜不息。忽又纵博，无以偿所负，则私斥卖其生产；刑部恨焉。

崇祯十五年（壬午），公二十三岁。

公举于乡。

大清顺治元年（甲申），公二十五岁。

国难报至。

顺治二年（乙酉），公二十六岁。

江南失守。六月，同钱公肃乐起兵邑中。时浙东义旗四出，姚江则孙公嘉绩、熊公汝霖，会稽则郑公遵谦，东阳则张公国维，金华则朱公大典，临海则陈公函辉，慈谿则沉公宸荃。公奉监国至越，诏以翰林院检讨（张美翊案曰：「黄梨洲墓志铭」作编修）；掌制诰，兼行人司事。

钱公肃乐，字希声；鄞人。崇祯丁丑进士。知太仓州事，以循吏称；迁刑部郎。乙酉，起兵郡中，拜都御史督师，晋兵侍。从亡入闽，与郑彩忤，呕血而卒。谥「忠介」。年四十二。

孙公嘉绩，字硕肤；余姚人。五世祖燧，谥「忠烈」。祖如游，大学士。登崇祯丁丑进士第，授工部主事；调职方司郎中，遭谗下狱。从徐忠襄，授「易」。踰年，起为九江道佥事。乙酉，大兵东渡；闰六月九日，东浙创为即墨之守。历官左佥都御史、东阁大学士。丙戌六月二十四日，卒于海外之翁洲。

熊公汝霖，字雨殷；余姚人。崇祯辛未进士。知福建同安县事，以考最，补户科。出督上江漕粮，敢言忤旨，谪福建按察司照磨。南渡，起原官，晋吏科；复与权要不合，因奉使归。乙酉，起兵邑中。是时江上方、王诸大将皆顿兵自守，缩朒不前；公身提孤旅，从小亹径髮，直抵海宁，分营别汛，浙西嚮应；而诸将无继之者，屯兵置守而还。公军最弱，每战多挫而气益锐，一时号为「熊兵」。累迁兵部尚书督师；扈从入福建，拜阁部。时郑建国彩专威权，与平夷侯周鹤芝交恶；公票拟恆右鹤芝，彩恨之。彩又与义兴侯郑遵谦相仇，彩之部将李茂守琅埼，与公奴子争口。盖从亡诸臣之室皆保琅埼，元夕公以休沐至琅埼，熊、郑两家同乡相餽；茂即以合谋告彩，公遂为所害，暨幼子俱投海中。

郑公遵谦，字履公；会稽人，佥事之尹之子。倜傥任侠，轻财嗜酒，与东阳许都为死友。大兵南下，奄人屈尚忠至绍；刘左都宗周曰：『凡逃官，皆可斩也』。于守道颖（字瀛长，金坛人；崇祯辛未进士）遂系尚忠以待，公即出而缚杀之。因谋起兵，尽缚降官斩之。召故所结少年三千人，与孙、熊两阁部应。杀招抚使于江上，迎监国至；挂义兴将军印，进伯。分守小亹，累捷有功。方、王争柄，公鬱鬱不得志。江上失守，福州遣使召之甫至。公扈监国于长垣，与郑彩争洋船交恶。熊阁部死，公不平；彩恐袭己，遂诱杀之，因赴海而死。

张公国维，字其四，号玉笥；东阳人。天启壬戌进士，官至大司马，相东浙。寻死国难。

朱公大典，字延之，一字未孩；浙之金华人也。万曆丙辰进士。知章邱县，治最。天启壬戌，入为兵科给事中；转工科，又转兵科。逆奄用事，出为福建副使；转参议，以病去官。崇祯三年，起山东参政，备兵天津。适有登莱之难，遂晋右佥都御史，巡抚山东；晋兵部侍郎兼副都御史。流贼焚中都，祸及陵寝；诏公以漕督兼淮抚，攻贼。以行军不持小节，于公私囊橐无所戒；谤大起。御史姜采等言之，下法司勘问。公以功过不相掩，请以家财募人剿寇。公之万化，募材武之士助之。而许都变作，公从京口驰归，则许都已破东阳、义乌、浦江三县，进围府城。时浙抚新任未至，巡按左光先在江上，推公主兵。知东阳县徐调挟旧郄，诬万化以交通有状。公以纵子通贼再被劾，有诏逮治；会国变而止。后江上师起，时则张公国维与公主金华，孙、熊两公主绍兴，钱公肃乐主宁波，浙东之兵首推三府。监国以张公辅政，而公以阁衔建行台督师。闽中诏至，张、熊二公议弗受；公与钱公谓：『宜受之』。两议各有所执，卒主张公议。隆武闻，亦授公阁衔；公表谢。张公与公分地治兵，公辖金华、兰溪、汤溪、浦江，张辖东阳、义乌、武康、永康。而方国安等以溃兵列江上，纵暴无状。国安卒溃，欲执监国以降；监国航海，遂引王师攻金华。公坚守三月，外无蚍蜉蚁子之援；于是国安以大砲攻城，城中亦以火药御之。大兵日夜济师，而城中人渐疲，纷投坑堑，城遂陷。公麾爱妾、幼女及万化妻章氏投井死，走与郡将吴邦璿、何武二人入火药库中环坐。公子万化尚巷战，力尽见执；有告者：『公子死矣』！公命从者举火，顷刻药大髮如地震，王师反走。火止索公，知在灰烬中矣。

陈公函辉，字木叔；临海人。崇祯甲戌进士。越中初立，公以少宗伯从事。其后死节。

沉宸荃字友荪，慈谿人。崇祯庚辰进士，考选山西道御史。马、阮乱政，公连上十余疏，论时政安危、得失，直纠士英十二大罪。出为苏州兵备道；后蹈海死。从兄其旋，亦崇祯进士；殉难台州。时号为「二忠」。

顺治三年（丙戌），公二十七岁。

浙东失守，富平将军张名振守石浦弃之，扈监国至舟山；威卤侯黄斌卿不纳，名振乃奉监国入闽。适永胜伯郑彩至，联■〈舟票〉而行。公留舟山。

顺治四年（丁亥），公二十八岁。

公在舟山。时定西侯张名振归，诏公以右佥都御史，监其军。

是年，松江提督吴胜兆乞师威卤侯，欲却之；右都御史沉公廷扬劝定西行。公与冯御史京第同往；至崇明，飓风大作，全军覆焉。公间行至海上。

公有「送黄金吾、冯侍御乞师日本」诗。按日本乞师之举，始于平彝侯周鹤芝。鹤芝者，号九玄；福清榕潭人也。少读书不成，去而为盗于海。其人饶机智，侪辈皆听其指挥。尝往来日本，以善射名；与撒斯玛王结为父子。日本三十六岛，岛各有王；其所谓东京者，乃国主也。国主拥虚位，政令皆听之大将军；其三十六国王，则如诸侯之礼。撒斯玛于诸岛为最强，与大将军相首尾。鹤芝寻受抚得官，乙酉闽中诏以水军都督，副黄斌卿守舟山。其冬，遣人至撒斯玛曰：『中国丧乱，愿假一旅以助军』！将军慨然许之，期以明年四月髮兵三万，一切军资、战舰、器械自备。其国之余财，足以供大兵中华数年之用。自长崎岛至东京三千余里，驰道、桥梁、驿递、公馆皆大修葺，以待中国使臣之至。鹤芝大喜，益以珠玑、玩好为赂；遣参谋林籥舞将命。而斌卿止之曰：『监国命余尚书煌来言：「此三桂之续也；且不见世宗之倭患乎」』？鹤芝怒而入闽。日本待鹤芝不至，其意渐衰。丁亥，郑芝龙降，督师张肯堂乃行鹤芝之说，请安昌王恭■〈木枭〉行；鹤芝遣其义子林皋从之，不得要领而还。于是冯侍御京第自松江归，言曰：『方北都借兵时，尚有东南可乘；今我无可失之地，比之前者不伦。况世宗朝，乃海盗耳；我乞师国王，其又何害』？斌卿乃遣其弟孝卿随京第往。至则适有欧罗巴之事。初，欧罗巴欲行其教于日本；其教务排释氏，所谓天主之学也。日本佞佛，乃尽杀之，埋于土中；焚其船，置铜板于通衢，刻天主像践踏之。囊橐有欧罗巴物搜得，即杀无赦。欧罗巴精火器，髮摧数十里；举国来攻日本，日本谢罪，乃退。京第至，长崎则方戒严，不得登陆；京第朝服哭于舟中。会东京遣官行部如巡方者见之，因收其书。撒斯玛王闻长崎之拒京第，谓大将军曰：『中国丧乱，我不遑卹；而使其臣哭于吾国，国之耻也』。乃议髮各岛罪人以往。令孝卿待命长崎，而遣京第先还，致洪武钱数十万以助军需。舟山之行洪武钱以此。日本故多妓，居大宅，无壁，以绫幔分为私室。尝日夜各悬琉璃灯，诸妓争赛琵琶；孝卿溺焉。日本以是轻之，出师之意中辍。己丑，有僧湛微自日本来，为荡湖伯阮进述请兵不允之故；且言『金帛不足以动之，诚得补陀山寺慈圣藏经为贽，则兵必髮』。进与定西侯张名振疏请，以澄波将军阮美为使，赍经以往。其王闻之，大喜；已知舟有湛微则恚。湛微故尝犯法于日本，日本法不杀中国僧，有犯则逐；再至，则戮及同舟。始知为其所卖，遂载经而还。

公有「和黄虎痴承制颁曆韵」诗。初，闽中班诏至越，江干诸臣会议。朱相国大典首奉诏，具表称谢；钱相国肃乐言：『今日事，宜合力，不宜遽示争端』。张相国国维恐淆人心，力持不可；熊相国汝霖亦以为然。遂罢开读之礼。由是颇生嫌隙，马士英又构之。已而相继失守，诸军皆至海上。郑招讨成功自以福州旧官，不欲推奉监国；用路相国振飞、曾相国樱计，援天祐、天复例，颁东武四元曆，以文渊阁印印之。时钱相国颁鲁大统曆，海上遂有二朔。

顺治五年（戊子），公二十九岁。

公在舟山。鄞故主事华夏等乞师威卤侯，请公偕行。至则事泄，谋内应者被执；不克而还。

华主事夏，别号默农；鄞人。为诸生时，即受知于倪文正公元璐、黄文忠公道周。乙酉，与董主事志宁、陆观察宇■〈纟鼎〉、张职方梦锡等同起兵于邑中，所谓六狂生者也；钱相国肃乐署为监军。降绅谢三宾恶之，谋败其事不克，遂与夏深仇。夏之在江上，不受官。丙戌，遯归里中，谋再举。时冯侍御京第密连慈谿义士聚众，夏与焉。复为三宾所告，遂拘狱中，以赂得免。已而复乞师于舟山，以屠主事家营弁为应，并联李侍御、王职方军。三宾闻之大惧，阴窜得帛书，告于巡方。夏被执庭鞫，询其同谋；对曰：『大行皇帝造谋，某见询难诸忠臣共焉』。在狱神色自若，遇害。时夏夫人闻变，绝粒；夏母尚在堂，夫人奉甘旨如故。既闻行刑，即密语夏诸友，託以遗孤。时议逮及妻子，林时跃诡出瘽子以闻，而匿其子于家。夫人手杵米数斗，■〈月卺〉进其姑。因从容投缳云。

公有「挽屠天生兵部」诗。屠主事献宸者，一名宸；鄞人。乙酉，弃诸生，走江上，从熊阁部汝霖、孙阁部嘉绩军；时宁波尚未起兵也。郡中师起，复归，倾家助饷。已而失守，匿于曾王父大司马之故居，与华主事等谋再举。时故居已半为营弁所踞。海道中军陈天宠、仲谟者，皆北产也；屡邀献宸过饮，醉后感慨故国事。叹曰：『勿谓吾辈异国，实皆故阁部史公旧将也。当维扬诀别时，阁部各属一印相誓曰：『异日无忘旧盟，此为左券』。即从衣领中出阁部印，以示献宸。且指天曰：『公若能招海上军以薄城，若吾辈不翻城应者，有如此日』！献宸大喜。会与华主事谋洩，为降臣谢三宾所告，而诸父相继被逮矣。已而海师入，海道孙枝秀曰：『海师不髮矢，第仰视城，必有内应』。令诸营严守。凡巷口、市隘皆以马兵纷驰，有妄出者者即射杀之；天宠等不敢动。师退，献宸遇害。方庭鞫时，献宸誓死不承，天宠等得无恙。然天宠等左右献宸之力亦多。

公有「挽杨仲瑶（张美翊案曰：「海东逸史」作瑶仲）广文」诗。杨推官文琦者，鄞人；诸生。乙酉，以流寓闽中，得与隆武从龙恩，充贡。旧例，以推官用；进补监纪推官。丙戌，与弟御史文瓒间道鄞。华主事之谋举兵也，文琦实为介绍联络李侍御长祥、王职方翊两军。其后谋洩，被逮；时文琦适出城不获，遂逮其父。有劝之遁者，曰：『俱亡无益』！文琦哭曰：『天下安有倡义而陷父于理不顾而去者』！亟赴之。抗辞不屈，同华主事遇害。文琦夫人沉氏，亦自缢。

公有「挽董若思明经」诗。董主事德钦者，鄞人；右都御史光宏之孙。大兵南下，德钦纳衣领于文庙，哭而焚之。钱阁部起兵邑中，以家财助饷。华主事慈谿之狱，德钦以千金脱之。方事之殷，德钦与屠主事皆谓华曰：『人心不可知，慎勿轻易託以肺腑』！华性坦直，卒用是致祸。其时同谋十人为首，惟董主事志宁得脱；辛卯，死于舟山之难。王评事家勤、杜秀才兆苮偕杜秀才懋俊、施秀才元炌，相继遇害。

顺治六年（己丑），公三十岁。

公募军结寨于平冈。时萧山、会稽、临海、天台、慈溪、奉化之间山师大起，惟公与李公长祥、王公翊军不事劫略，居民安之。连破新昌、上虞诸邑，浙东戒严。

公时屯兵山寨，有「劝农遇雨」诗。

顺治七年（庚寅），公三十一岁。

公年三十时，监国军溃于闽；定西侯以师迎扈，会诸勳镇讨威卤侯杀之，而夺其地，因屯师焉。公以所部入朝，晋兵左侍兼学士。

公有「弔黄虎痴」诗。黄肃卤斌卿，字明辅，别号虎痴；兴化卫人。甲申、乙酉间，累官镇南将军，总江北兵。福州改元，斌卿曾以向为舟山参将，上言舟山形势；即命以伯印，赐剑屯其地，便宜行事。时张定西名振驻南田，因结姻焉。请用平彝周鹤芝自引，斌卿猜忌；而平彝慷慨下士，士多归之。由是，见忌而归。尝出师窥崇明战败，以周闽安瑞救，得免。斌卿怯于大敌而勇于害其同类：荆监军本彻建义松江，以兵败至舟山，其将士皆骁雄；斌卿忌之，因乡民之怨率而攻之，监军遇害。江上失守，张定西名振护监国至，不纳。宁国公王之仁至，诱击，得并其众。宁国将张国柱因来争，斌卿倾师出御，势不能当；时阮荡湖进为定西将，精于水战，乃求援焉。国柱大败而去，斌卿并得其军，斌卿因说荡湖背定西。己而贺君尧等至，复击杀之。有两王子至，复杀之，而夺其赀。又劫义师将军来贡船。斌卿思仿南土司例，世有其土。令民年十五以上，即充乡兵；男子死，妻即嫁，其田入官；年六十无子者，则收田别给口食。时定西由崇明败归，斌卿颇侮之；定西积恨，复归驻南田。王平西朝先亦不得志于斌卿，别屯鹿颈。适荡湖以军饥乞籴舟山，斌卿不应；荡湖怒，遂与定西、平西连营。时监国失闽地，诸将因往迎之。张相国肯堂曰：『将军不奔同官乎，而与诸雄为仇；某窃危之』！不听。斌卿标将黄大振者，海盗也；以得罪奔平西，劝令攻之。遂奉监国来讨，斌卿大惧，求援于安昌王恭■〈木枭〉；张阁部肯堂皆为上章待罪，又议和于诸营。会部将叛，出洋；荡湖纵力劫之，沉尸水中（按陆宇■〈火鼎〉所作传，盛称斌卿之才略、忠孝，刻厉勤王，不迩声色，力以恢复为志；并辨定西、平西之事，皆以偶误之嫌，非其本心。自斌卿死，舟山遂不可守。与前所载不同。读公「弔虎痴诗」，亦甚惋惜。俟考）。

顺治八年（辛卯），公三十二岁。

八月闻有北师，定西侯以恃险失备；北兵悉抵城下。定西乃分军扈监国北行，直入吴淞，欲以牵舟山之势，而舟山已陷。时公从行。

公有「翁洲行」诗。大兵之下舟山也，使松江张天禄出漴关、金华马进宝出海门，而陈锦总督全师以出定海。张定西自恃习熟形势，谓诸将曰：『蛟门天险，谁能飞渡！吾坐而覆之，此易事耳』。八月，大兵试舟海口，舟山人以三舟突阵，获楼船一隻、战舰十余，馘十一人而纵之。踰日，天忽大雾，咫尺不辨，大兵轻帆直下。时阮荡湖先诣海门请和，欲以缓师；大兵将诱之。荡湖适归，邀击大兵于洋，以火毬投楼船；风转反焚其舟，荡湖面创甚，投水而死。遂往抵螺头门，城上方觉，定西以王踉跄而去。诸将背城力斗，大兵杀伤虽众，然众寡不敌，城遂陷。文臣则大学士张肯堂、礼部尚书吴钟峦、兵部尚书李向中、吏部侍郎朱永祐、通政使郑遵俭、兵科董志宁、兵部郎朱养时、吏曹杨思任、户曹江用楫、林英、礼曹董云、兵曹李开国、朱万年、王玺、顾铉、工曹顾宗尧、戴仲明、中书苏兆人，武臣则安洋将军刘胤之、左都督张名扬、杨锦、署卫指挥王朝、参将林志灿、守备叶大俊、定西参谋顾明楫，内臣则太监刘朝，诸生则林世英，俱死之。

公有「挽张相国肯堂」诗。华亭相国在舟山时，内司文诰、外调军机，鞠躬尽瘁，刻无宁晷，而吟咏之事不辍。亭台竹木，手目葺灌；又有「寓园秋色」诗。砺滩鲸背之间，诗筒唱和，可以观所养矣。其雪交亭者，植一梨、一梅；开时，花尝时相接，覆于亭上。有寓生居，绕屋皆种续断（续断，名寓木也）；并为文记其事。

公有「挽大宗伯吴峦徲」诗。宗伯晚年尝曰：『吾与马文忠世奇最善，而李忠毅升昇则吾弟子、钱忠介肃乐则吾门生，皆死国难；吾叔子福之，乙酉起兵，以殉难死。吾负吾君，是负吾友；吾负吾友，是负吾子』。时复告老居补陀，闻变曰：『吾从亡之臣，当死行在』。即入城中，与张相国分城而守。城陷，作绝命词曰：『只为同事催行急，故遣临行火浣衣』。遂自焚于学宫。宗伯所著有「雉幽集」。

公有「挽朱闻玄少宰」诗。朱少宰永佑，字爰启，号闻玄；华亭人（寿镛案：「海东逸史」作上海人）。崇祯甲戌进士；授刑部主事，晋吏部郎。闽中以太常寺卿出监平彝侯军，力劝郑芝龙无降；将遣力士刺之，已而不果。丁亥，偕张相国肯堂、徐给谏孚远至翁洲，晋侍郎，加尚书。城陷，病不能起。或谓之曰：『薙髮则生』。骂曰：『吾髮可薙，何待今日』！遂遇害。僕负其尸出郭，流血不止；僕号泣曰：『主生前好洁，今无知耶』？应声而绝。

公有「挽安洋将军刘胤之」诗。刘将军胤之，名世勳；江宁人也。丁丑进士。为人奇伟倜傥，精于战阵；复好儒雅，能诗。福邸命以副将安抚浙东，因隶肃卤麾下。累有功，监国进都督，挂安洋将军印。舟山围亟，世勳开门诈降，内伏大砲；大兵前队争入，砲髮，死者千人。力竭终陷，自刎而死。

公有「挽王完勳侍郎」诗。王完勳，名翊；余姚人。初，从军西兴，无所知名。西兴师溃，翊归余姚，私求壮士；家贫授经，以馆榖量赀分给，人感其意。鲁王在海上，遣人授翊御史，使举兵。榖结壮士十余人起下管，转相号召，浃旬得千余人。髮辩士至舟山，说黄斌卿同攻宁波，宁波诸生华夏以帛书来告内应。未几，夏等谋洩；斌卿至宁波后期，敛军退。翊遂入四明，与公同邵一梓、李长祥等分营互应。而翊军最强，以王江司饷。沉调伦、毛明山、孙悦领部卒两破上虞，杀摄令，得其县印；于是大师檄四明村落，结团练自为战守。大兵踰清贤岭、攻丁山，翊卒死者四百人；孙悦战殁。御史慈谿冯京第自湖州军败，间行入翊军，屯兵于杜岙，为团练所破，邵一梓亦战败于下管。翊乃自天台收兵，还击团练，破之；收散卒，随道招集，得万人。使京第乞师日本，将会兵由海道入长江；会斌卿弟孝卿败其谋，遂与斌卿绝。攻奉化不克，战于河泊所，还入四明。顺治六年，鲁王次健跳；翊往见，加佥都御史。次舟山，再见，加兵部左侍郎。时严我公为招抚使，湖州柏襄甫、会稽顾虎臣降之。大兵将渡海，髮使者入四明山，翊部将黄中道邀杀之。翊谓京第曰：『今与我掎角，惟舟山。我破，舟山无援；舟山破，我亦孤。事未可知，然岂可孤乘桴之望哉』！明年，破新昌、越余姚，拔浒山，绍、宁道梗。大兵将取舟山，恶翊反内地，乃分兵二道：金砺自奉化、田雄自余姚，会擣大岚。翊战败，京第被获于灌顶山。翊至北溪，为团练所执；过奉化，赋绝命词。军府廷鞫之，翊不屈。总兵刘进忠射之中肩、田雄中颊、金砺中胁，不动，贯植木；绝其吭，乃仆。毛明山暨鄞人陆宇■〈火鼎〉购其首，葬之。王江及调伦俱战死于四明山。翊执后一月，舟山破；鲁王奔厦门（按顺治十一年甲午，张阁部会定西军直抵金山，遥祭孝陵；偕王御史江等题诗兰若中。此王江，岂另一人耶？抑记载误耶）。

顺治九年（壬辰），公三十三岁。

公复扈监国入闽，延平不肯奉鲁，但以廪饩供之而已。时王去监国号，以海上诸臣皆受滇命也；惟公于王不改节。

是年，刑部公卒。

公有「读史」诗。初，延平以闽、越旧嫌，不欲臣于监国。然监国在长垣、在健跳、在翁洲皆有诸军护卫，时亦无藉于延平；辛卯之后，延平军势日盛，遂执牛耳。定西、平彝、闽安诸公皆称邾、莒，而监国为寓公矣；故不得已而去尊号。乾侯之辱，良可悼也！浙邸旧臣，惟公始终一节，不与延平附和。公有「读史」二首，盖情见乎词矣。公在海上，当事防守其家。刑部密遣人谓公曰：『吾宁为李通之父，不作姜维之母』！至是病卒，李徵君邺嗣葬之城南。

公有「闽南行」诗。是年，郑成功围漳，属邑俱下；独郡城以援至，不克。成功防镇门山以水之，堤坏不浸。城中食尽，人相食，枕藉死亡者七十余万。时又遭派垛索饷之惨，夜敲瘦骨如龙瓦声。千门万户莫不洞开，落落如游墟墓。馋鼠饥乌，白昼充斥。围解，百姓存者数而指沟中白骨，非其父兄、即其子弟，历数告人；然气息仅相属，言虽悲、不能下一泪也。时有一人素慷慨，率妻子闭户，一恸而绝；邻舍儿窃煮噉之，见腹中纍纍皆故纸，字画隐然，邻舍免亦废箸死。延平陆梁海上以来，沿海居民受荼毒亦至矣，然莫暴于漳州之师。总督陈锦实死于是役焉。

顺治十年（癸巳），公三十四岁。

公在厦门。时有言思文帝未死，在五指山为僧；寻以敕书通问。公疑其伪；已而卒无可考。还浙，次于东瓯；寻入吴淞。

壬辰八月，前刑部侍郎王虞石至岛，言来自五指山，思文帝实在彼为僧。初，思文帝蒙难，有告路相国振飞者云：『被执者，非帝也』。至是，皆信其言。继而敕使至厦门，故臣皆不能决。是年二月，复遣使存问；使言思文帝今离五指驻平远，不日起兵。诸臣乃具公疏请敕验观，卒不可得。

顺治十一年（甲午），公三十五岁。

公在吴淞，会定西侯军北行。时诸军直抵金山，遥祭孝陵，三军恸哭；偕王御史江等题诗兰若中，南都震恐。而上游人待接应者愆期不至，诸军不敢深入；左次崇明。

顺治十二年（乙未），公三十六岁。

公在吴淞，再合定西军入江；掠瓜州、仪真，抵燕子矶。卒以师徒单弱，中原豪杰无响应者，还军于浙。

是年，延平以去年出师未尽得志，乃以正月祭旗，大演陆师；六月祭海，大演水师。遂下福之安平镇、漳州及惠安、南安、同安三邑，堕其郭。因破广之揭阳、澄海、普宁，峻揭阳城，毁澄、普。又髮师下浙之舟山。国朝复遣使抚之，不听。是时延平专任闽事，朝议割漳、泉、潮、惠四郡并赐延平及其父芝龙、叔鸿逵等封爵，令岛上薙髮；延平不受。世祖初遣郑、贾两汉大臣，继遣叶、阿两满大臣抚之，延平乘机登岸措饷，纵横福、兴、漳、泉之地。世祖怒，安置芝龙于高俎；延平不顾。是冬，大髮水陆诸军于揭阳，应广东李定国军。十二月，攻降泉州，漳属县十降其九、泉属邑七降其六。延平遂置六官，分理庶事。

顺治十三年（丙申），公三十七岁。

公在东瓯，间至闽中。时定西侯以前年卒，其部落无主者公尽统之，军势渐振。复还秦川。

顺治十四年（丁酉），公三十八岁。

公在舟山。初，舟山既失守，延平以兵取之；丙申复陷。是年，中朝以舟山不可守，迁其民于内；公屯兵焉。

按舟山自辛卯后，国朝以巴臣兴守之。乙未，延平遣部将督诸军围舟山，巴臣兴降。丙申八月，国朝复取舟山；部将之守城者俱赴水死。丁酉，国朝以舟山不可守，乃迁其民过海，遂空其地。

顺治十五年（戊戌），公三十九岁。

公在舟山。滇中遣使慰劳，晋阁部。会延平师北行，已陷乐清等县；碇羊山，孽龙为祸，海舶碎者百余，义阳王溺焉。羊山者，海中小岛。群羊乳其上，见人了不畏避；然不可杀，杀则风涛立至。军士不信，执而烹之；方熟，而祸作。复还舟山。

是年五月，滇中分道出师：李定国下湖南，冯双礼副之；刘文秀下四川，王复臣副之。以楚事急，选兵俱隶定国。六月，定国驻军武冈、双礼驻宝庆，连战皆捷。恐孔有德在广西或蹑其后，于是定国出新宁、双礼出祁阳，分趋全州；别遣一军先趋桂林。双礼先之全州，克之；与定国合军而前。桂林方髮军救全州，南师毕集，遂闭城守；诸军攻入其陴，孔有德自焚死。踰时，定国军复趋湖南，蹶敬谨王于衡州，东南大震。会与孙可望构隙，遂不克终。刘文秀入川，以乘胜不备，为吴三桂所败，复臣死之：盖滇事大偾矣。

是年，永曆驻跸云南，依李定国以居；孙可望已降矣。前年已开缅甸为省，以沅江十一府为总督；不果。

是年，永曆遣漳平伯周金汤航海，晋成功延平郡王、甘辉崇明伯、万礼建安伯、黄廷永安伯、郝文兴庆都伯、王秀山祥符伯，余俱拜爵有差。

公有「闻行在所遣使至营宣谕有感」诗。自注：『时予官少司马兼学士』。乃自叙其故官，非谓是年始授也。是年乃晋阁部衔，故诗中有『黄麻紫綍不须多』之句（「墓志」及诸传俱讹）。

顺治十六年（己亥），公四十岁。

公在舟山。寻会延平师北行，以失利还海上（见「北征录」）。

公有「会师东瓯漫成」诗。戊戌七月，延平全军北指，甲士一十七万、习流五万、铁人八千、习马五千，号十万；戈船八千。相国亦以所部併髮，延平推相国为监军。至浙江，攻陷乐清县，次于羊山。是年五月，复由温州而上。

公有「次观音门」诗。是时阁部为前军，合延平师取瓜洲。诸将即欲直趋留都，阁部以镇江实大江门户，若不先下，则逻舟出没，主客之势异矣；力请先取镇江。延平犹虑留都来援，阁部谓『何不遣师先捣观音门，则留都自守不暇矣』。延平因即请阁部往，并以直达芜湖为约。已而，延平果克镇江。阁部次观音门业已两日，贻书劝乘破竹之势，疾趋留都。会延平以水道进，巨舰逆流，留都遂得严为之备。

公有「师次芜湖时，予所遣前军已受降」诗。阁部待延平不至，乃髮前军，先上芜湖，而以戈船继之。遣部曲七人掠江浦，大兵以不备，开门走；阁部乃扼浦口。会捷书至，前军已受芜湖降矣；阁部乃亲按之，传檄郡邑，大江南北多响应者。

公有「师入太平府」诗。太平，即古丹阳郡。

公有「姑孰既下，和州、无为州及高淳、溧水、溧阳、建平、庐江、舒城、含山、巢县相继来归」诗。时阁部师所过，吏民喜悦，争持牛酒进劳；父老扶杖炷香挈壶浆以献者，终日不绝。见其衣冠，莫不垂涕；阁部抚慰恳恻。入谒先圣，坐明伦堂，长吏故官或青衣待罪、或角巾抗礼；考察黜陟，如州牧行部故事。阁部之趋芜也，军不满千、船不满百；至是声势颇盛。相度形势，一军下溧阳，以窥广德；一军镇池郡，以绝上游；一军拔和阳，以固采石；一军入宁国，以通徽州。江、楚豪杰多诣军门，请归，禡旗以应。大帅而身往来芜湖间，实席不暇煖也。

公有「驿书至，偏军已复池州府」诗。阁部驻军海上，最与居民相安。师行所过，野人、童子或折名花以献、或携浊酒以迎。至是，益严军士之禁，秋毫无犯。有游兵阑入剽掠者，即擒治如法，远近翕然；故有『歌吹已知来泽国，樵苏莫遣过田家』之句。阁部整军将取九江，以留都尚未下，乃贻书延平，谓『事久易变，气竭则衰。守镇江诸师宜分兵取旁邑，如句容、丹阳皆畿辅咽喉地，必加扼塞，勿使援兵得入；而大军围留都者日挑战以困之，勿使援兵得出。俟吾四面克复，收兵鳞集，留都直阱中物矣』。延平不能用。「北征录」曰：『初意石头师即偶挫，未必遽登舟；即登舟，未必遽扬帆；即扬帆，亦未必遽出海。乃遣人间道致延平书，劝其再战；并欲令益百艘，以为上游之助。不意延平竟弃镇江以去』。其时休宁方有兵阻，阁部方有戒心；赖导行皆歙人，故得无恐。既入淳安，已是浙境；遂由海上达海壖。

顺治十七年（庚子），公四十一岁。

公在林门。旧时部曲渐复来归，间至桃渚。

顺治十八年（辛丑），公四十二岁。

公在林门。

是年，滇中尽丧所有之地，旁皇徼外。公与海上诸臣谋结郧东郝、李之兵，一道出蜀、一道出黔，以牵其势，使无急进；乃推吴职方鉏南行，然滇中已不可守矣。

延平渡海取台湾，公力阻之；不听。会沿海民居有令内徙恋坟墓者，或不愿往；公谋以军挠之。因再贻延平书，欲令回军相应；延平终不能用（张美翊案曰：是年十二月红夷食尽，延平始得台湾）。

公有「送幕客罗子木往台湾」诗。罗参军子木者，名纶；溧阳人也，海上水师提督蕴章之姪。己亥，阁部师入长江，参军谒于江上，指陈形势；阁部大奇之，曰：『李清河之客也』！将留用之，以父老固辞去。既而以告延平；延平使水师强起焉，署为参谋军事，即令从营，将东下，徇吴会。会江师溃，参军请再战不听，至于涕泣。乃奉其父浮海而南。时阁部自芜湖收散亡，屯林门；参军将往从之。舟次三山，忽遇大兵；参军率家丁力斗，矢集铠如蝟，坠水得生，而其父竟被缚去。参军大恸，徬皇沧溟；思出奇计，以救其父，卒不可得。拔刀自杀，为人所救；送之阁部行营。阁部以伍胥之事慰之；尝为诗序。然参军每思其父，辄椎胸哭，至于呕血。其后奉阁部命入台湾，致书延平；不听。甲辰，同殉难；葬于阁部墓旁。

公有「送吴佩远职方南访行在兼会师郧阳」诗。吴职方鉏，嘉兴人也；东林复社名士。乙酉谋起兵，应太湖；不克，逃去，遍走山寨、海岛之间。尝南觐滇中、北依鲁邸，谒韩王于巫峡、朝益藩于江西，以至通城、瑞昌诸营无不毕到，濒于死亡者屡焉；家亦以是落。晚年，江上烟沉、海中潮落，遯迹柴桑间；与阎孝廉尔梅、徐孝廉枋等为汐社游，不媿谢皋父一辈。初，桂王以己亥入缅；至是三年，李定国连战不利。公集中送吴职方、黎大行，皆海上所使以探消息者。其冬，缅人献王；明年至滇，遇害。然是时定国诸军皆在徼外，安得有会师郧阳之举！按流贼将郝永忠等反正，北保湖南、巴东之间，驻军屯田，自为号令。时有李来亨、刘体仁等十三家分据兴山、巫山、房山、施州、均州、涪州诸寨，声势相倚；所谓郧阳之师者也。后都御史洪中丞育鳌总督湖南诸军，当桂王驻安隆时，疏言『十三家抗险据衝，观衅而动。方今楚、蜀虽失，诸军未有贰志；若有征行，可以兵应』。时盖海上诸公之计，谋结郧师，以抒滇患。忠臣区区悃忱，出于无可奈何；事虽不成，亦可悯也。诸野史皆失记，赖阁部诗得以考见。郧阳诸师虽与桂王连和，然别奉韩王本铉为主，改元「定武」，移书序长幼而不称臣。滇事既平，陝西总督李国英等以七将军出湖南，分道讨诸寨；诸寨据险拒守。癸卯，来亨以疾困甚，合诸寨军力斗四昼夜；国英大挫。甲辰，巫山不能守，育鳌死之；诸寨继破，韩不终。

公有「长鲸行」诗，为郑芝龙而作。是年十月，有告郑芝龙在高俎密谋不轨；前此长江之役，与其子通。有诏：弃市（张美翊案曰：「南天痕」「郑芝龙传」：『是年，芝龙为家人尹大器所首；十月，磔于市）。林太常时对曰：『芝龙为海盗之首，令行岛上；既就抚后，海船不得郑氏令旂，罔敢往来。每舶例入二千金，岁入亿万；以此，故富敌国』。其拥立隆武也，非有恢复大略，不过以权势自雄而已。诸大臣颇不悦，隆武亦渐忌之，堂廉遂积相忤。又畏天兵之盛，知力不能抗，潜思归款；而两招抚洪承畴、黄熙胤故皆福人，因与芝龙通问，许以「闽广总督」之官。芝龙喜于顺命而兼得自莅其土也，遂尽撤守御；是即诗中所谓『不望凤凰之池，但乞蛟龙之穴』者也。及贝勒至，缓兵杀掠；负约，挟之而北，芝龙亦大悔矣。成功少为隆武所奇，既有知己之感；素薄其父之有贰志，遂不顾去。芝龙入京，授精奇尼哈番。甲午，招抚闽岛，以海澄公封成功，并赐芝龙同安侯爵；成功不受，芝龙遂入高俎。辛丑，被人所告，终不免焉。

康熙元年（壬寅），公四十三岁。

滇中赴至（张美翊案曰：永曆帝以辛丑十二月被执，是年四月望日蒙难，年三十八），公在东瓯哭临三日，军中缟素。乃定策复奉鲁王监国；然闽中自延平卒（张美翊案曰：是年五月初八日，延平卒于台湾，年三十九），诸将多暮气；虽曰推奉，具文而已。

公有「赠陈文生侍御返闽峤」诗。是时滇中报至，相国哭临三日，军中缟素。适延平亦卒，相国叹曰：『所谓人之云亡者矣』！因贻闽南诸将书，议其奉鲁王称尊号；复告延平世子以推戴之事。遂具启上诏书一道；王遣陈侍御修报之。侍御返命，相国复上书。于是诸将复奉王监国，然不过虚名而已。

公有「传闽岛近事」诗。延平之未卒也，忠匡伯张进守铜山，为部将郭义、蔡禄所挟以叛；进自焚死。忠勇伯陈霸守南澳，延平忽得蜚语，遣将讨之；遂入广降。世子嗣位，既杀其世父泰，泰弟鸣骏、子缵绪降；忠靖伯陈辉及蔡鸣雷、蔡协吉、蔡原、杨富、何义、杜辉等相继归命。故阁部有「船闪军散」之语。暨于甲辰，周全斌、黄廷、林顺等降，台湾之势遂衰。

公有「得故人书至自台湾」诗。是年，延平入台湾（张美翊曰：当在辛丑十二月）。国朝适有迁徙之令，相国使罗参军纶贻书，以『台湾远在海外，得之不足为重；而以内地兵远出，是无经略中原之志。况红夷欲乞师，万一内外夹攻，思明寸土亦未可保』。又以『沿海居民惮于迁徙，东逃西窜，鲜从命者。若乘其机而图之，此良会也』。然延平以长江之败丧气，自度无若国朝何，以得台湾为休息之计；故不听相国之言。是时，卢司马若腾、王司马忠孝、徐中丞孚远、沉中丞佺期皆在延平军中，相国望其激髮延平，使之回军西指；故有『只恐幼安肥遯老，藜床皁帽亦徒然。寄语避秦岛上客，衣冠黄绮总堪疑』之句。

公有「北回示将吏」诗。按辛丑冬，阁部有复曹监军书曰：『弟栖迟沙关几三月矣。金尽粟空，谁能为景升、仲谋者？只得仍图北返。两番鼓棹，又以石尤留滞；今春风至矣，决计回浙，亦旦晚间事』。是阁部之北回，在是年春也。书中又曰：『沿海迁徙居民，百万生灵尽入汤火，汹汹思动；惜无劲旅为之号召，以致颠连莫告。我辈坐视其荼毒而不能救，真媿杀也』！时阁部欲止延平台湾军，专略海上，而延平不能用；是以有「同仇计左」之语。

公有「瓯行志慨」诗。温州自戊戌为延平所克，次年江师败归，守温州将刘猷与官军战，败绩，死之。是后已归国朝。今阁部诗有曰：『岂知魏胜垒，已化李陵城』；又曰：『行矣河梁别，翻为送陇西』。似前此为海军所有；而是时有以温州降者。是诗（？）为延平世子而作。岛事自延平没后，世子无意西出，亲族、兵将大都望风投款以取封爵。于是朝议锐意南征，合红毛夷夹攻，郑人退守铜山。官军入岛，堕中左、金门两郭，收其妇女、宝货而北，两岛之民烂焉。世子入台郡，分诸将地，颇有菟裘之志；度曲徵歌，偷安岁月。军不满千、船不满百，兵甲戈矛一切顿阙。相国两诗，深有慨乎言之矣！

康熙二年（癸卯），公四十四岁。

公在东瓯。前年，有台州镇将张承恩者潜谋通海，公以书招之；至是，将窥浙东，不克。

是年，招抚王、总督赵皆以书招阁部。阁部答招抚书曰：『执事既衔命而来，以保境息民为念；莫如尽复海滨之民，即以海滨之赋畀我海滨之师。在执事既能捐弃地以收人心，在海上何难息蛮争以待天命。使残黎朝归故里，则不佞夕挂高帆矣』。其答总督书曰：『不佞功名富贵既等之浮云，成败利钝亦委之天命。宁为文文山，决不为许平仲；若为刘处士，何不为陆丞相』！国朝知不可屈，遂收帛书。

康熙三年（甲辰），公四十五岁。

公在舟山，监国卒于海上（张美翊案曰：据「神道碑铭」：监国卒于壬寅十一月；「赵谱」：卒于壬寅九月。此作甲辰，非是。癸卯，公有「祭监国表文」，则非卒于甲辰明甚）。

六月，公遂散军。七月，降校欲致公以为功，从逻者暗中执公，并及罗子木、杨冠玉、舟子三人。公至宁波，方巾葛衣，轿而入；观者如堵牆。至省，供帐如上宾。每日求书堆积，亦称情落笔。九月七日，公赋绝命词云：『我年适五九，复逢九月七；大厦已不支，成仁万事毕』。遂遇害；子木、冠玉、舟子三人从死。子万祺，先公三日戮于镇江。夫人董氏，先时被系狱中，削髮为尼，以例当徙燕；因尼得免。今以再从子鸿福为后。武林张文嘉、甬东万斯大与僧超直，葬公于杭州西湖南屏之阴。

公有「入山」诗。是时海上诸军，零落散亡殆尽；郑氏既入东宁，祇存阁部一旅。然阁部以监国尚存，誓死不替。是年监国薨于东宁，阁部哭曰：『已矣！吾其谁与事者』？遂以六月散军入山。世皆言阁部以援绝势穷，不复自持；而不知使监国一日不亡，则阁部一日不能罢。监国以是年亡，阁部之命随之，可谓「君亡与亡」者也。读阁部之诗者，尚其知阁部之心焉。监国之死，诸书失记。以阁部之祭表定之，有云「十九年之旄节」；则甲辰矣。近有造为诬史谓郑延平弑王于甲午；是因延平不肯臣王而构之者。壬寅，滇中蒙尘，阁部三疏请王即真；今具在可考也。漫无证据，信手捏造，翻天覆地，谁其是之！

公有「怀王媿两少司马、徐闇公、沉复斋中丞」诗。按王侍郎忠孝，字媿两，沉都御史佺期，字复斋：皆以从亡入东宁，与卢尚书若腾、辜都御史朝荐、郭侍郎贞一、徐都御史孚远、纪仪部许国为郑氏国老；凡有大事，待访而行。当时谓之七公。其后并卒于岛。

公有「过故里」诗。阁部被执入鄞，至张提督署，徘徊四顾；叹曰：『此沉相公第也！二十年前，曾会文于此；今其子孙何在』！提督开中门延入，请阁部东向坐；曰：『迟先生已久，今得一见』。对曰：『国亡不能存、父死不得葬，今日之事，但期速死』！提督更有所问，阁部不答。时提督僦民舍为阁部寓，列卒守之。有一千夫长者，有心人也；夜半，隔窗唱「牧羊记」传奇苏武骂李陵词，音调凄凉。阁部击节赏之，呼与共坐，倚歌而和；和巳，泪数行下。提督闻之，乃令诸将选优人奏乐以娱阁部。至省，赵总督廷臣不见，传令狱中盛设帐具，吏卒无得失礼。司道、府县以总督命，相继来慰谕。阁部坐胡床，但拱手，不起。旧时部曲多为幕府僚属，总督谓曰：『此尔辈故主也，何妨一见』。于是庭谒者踵至。省中士民，各赂守者入见。

·年谱（二）会稽赵之谦撝叔纂

「鄞张忠烈公年谱」，题全先生祖望辑。其书出自郑氏，郑氏言得之姚江黄氏。董君孟如修「鄞志」时，尝据以校正；之谦乞孟如假写以归。今反覆读之，有大疑焉。全先生所著书，其弟子董秉纯称三十余种；「年谱」有作，则见于张尚书集序。然『鲒埼亭集』与「外编」所存文字，于忠烈毕生志节、行谊，求之惟恐不尽。忠烈之女，为全先生诸母行；先生年十八时，已从之问遗事。补黄、杨二徵士「志记」阙失，纠吴星叟「啸台集」谬误，一见之「神道碑铭」、再见之「与万九沙、赵谷林书」：盖至审且慎矣。「年谱」晚出，一人之书复相违异若此！或谓昔信以是、今知其非；先生之学择精而语详，亦必识所据依、明失得之故矣。有绝异者，忠烈赐谥在乾隆四十一年，距先生之死已二十年（全先生以乾隆二十年七月二日卒）；今既特书首简，犹可曰点窜者过也。「北征录」、「奇零草」、「冰槎集」，忠烈所自作也；而颠倒其岁月、迻易其事实，何为者也？郑氏又称附录「诗话」，谛审之，不类也。文字孱且拙，不类也抑浅夫。因先生原稿久佚，钞撮成之託名焉；虞后儒之滋议也，不辨可也，诬之不可也。之谦年十三，闻从祖占旟先生谈忠烈悬岙被执时事，忽改容而前；从祖尝哂之。越六年，于沉氏书摊得「奇零草」残写本七叶，虽断阙不可读，绎之略存颠末。辛酉寇难，复失之。自乾隆中东南收缴禁书，遗黎私记，穷里複壁罔敢伏匿。抽毁既定，残賸百一，今亦半归灭没。幸故乡耆宿犹及此者，每酒酣耳热，间述旧闻，以息谐谑。三十年前口耳之师，默记四五；虽老而健忘，尚能说约略也。忠烈之自序「奇零草」也，曰：『思借声诗，以代年谱』；窃仰斯旨，闻疑载疑，愿有述焉。证诸本集，期可徵信；旁及异闻，有资考索。仍其是者、去其诬罔，别为「年谱」一通，以竟全先生之志，亦慰忠烈于九京也。

明万曆四十八年（庚申），一岁（是年九月，光宗改元泰昌）。

公讳煌言，字玄箸，号苍水；浙江宁波府鄞县西北厢人（全祖望撰「神道碑铭」）。姓张氏，宋文节公知白之后（全祖望「甬上族望表」）。元时，避兵入高丽（「全谱」：『文节之后，自沧州徙平江，又自平江徙鄞。居鄞九世，避元乱，泛海至高丽』），以家世仕宋。明初，始归，称高丽张氏（无名氏撰「传」）；今称「雍睦堂」张氏（「传」：『高祖伯祥起家孝廉，为令』。「族望表」：『知靖安县；伯祥即筑「雍睦堂」以居兄弟者』）。曾祖尹忠，祖应斗，父圭章（黄宗羲「思旧录」：『圭章字两如，甲子举人。尝教授余家』。「谱」：『圭章官刑部郎』。按公祭四叔父文曰：『叔父雁行有四，吾父居长，止生姪一人；二叔蚤亡，无嗣；三叔以寿终，生从兄弟三人，长嘉言、次昌言，又次德言；叔父无所出，昌言遂为承祧。今叔父既逝，姪与嘉言俱在军次，德言尚徲弱，恐不任箕裘；则高、曾之不祀忽诸，是姪未能报国、先已亡家矣』。公之家世略具于此。祭文又称：『吾姊与吾姊丈暨一、二故交亦在不免』；则公尚有姊。公「奇零草」有「显甥奔至」一诗，系年壬演；诗云：『初闻购孺子，何幸脱芦中。执手哀吾姊，囊头并若翁。死生尽一别，忠孝已双穷；凄绝青山外，鹃啼血倍红』。是公姊子，惟不知其姓名；公殉节后，购公首者朱相玉，全氏书「公甥」，或为一人。又全氏「张督师画像记」：『公从弟从军海上，入山以后，不知所终。闻有冒其名至钱塘者，为诸遗民所诘而去』。据公甲辰「忆从弟嘉言」诗：『秋声萧瑟到空山，怅望惊鸿去不还；离别紫荆生死际，平安黄犬有无间』。疑相失，在入山以前。「鄞志」据国史馆「吴万福传」，以总镇林国梁谋内附，煌言围之；国梁砲碎其船，斩煌言弟嘉言。诗意似未审存亡。当时海岛隔绝，故不知确耗也，则事在癸卯）。母赵氏；中年艰于子，祷汉寿亭侯祠，以六月初九日生公（「神道碑铭」。「谱」作十九日。又注：『有作四日者，讹』）。父生时梦五色云见；故小字云（「传」）。

天启元年（辛酉），二岁。

天启二年（壬戌），三岁。

天启三年（癸亥），四岁。

天启四年（甲子），五岁。

天启五年（乙丑），六岁。

始就塾（「传」：『幼善病，辄濒死。六岁就塾；书上口，即成诵』）。

天启六年（丙寅），七岁。

天启七年（丁卯），八岁。

崇祯元年（戊辰），九岁。

能诗（「奇零草自序」：『余自舞象，辄好为诗歌。先大夫虑废经史，每以为戒，遂辍笔不谈。然犹时时窃为之』）。

崇祯二年（己巳），十岁。

崇祯三年（庚午），十一岁。

崇祯四年（辛未），十二岁。

母赵氏卒（「传」：『十二丧母。父判河东、署解州篆，为壮缪故里。煌言谒祠下，撰文祭告，以忠义自矢』）。

崇祯五年（壬申），十三岁。

崇祯六年（癸酉），十四岁。

崇祯七年（甲戌），十五岁。

崇祯八年（乙亥），十六岁。

补邑弟子员（「传」）。思陵以天下多故，令诸生于试「经义」后，试射；莫能中，公执弓抽矢三髮三中（「神道碑铭」）。

崇祯九年（丙子），十七岁。

崇祯十年（丁丑），十八岁。

崇祯十一年（戊寅），十九岁。

崇祯十二年（己卯），二十岁。

崇祯十三年（庚辰），二十一岁。

喜呼卢，无以偿博进，则私斥卖其生产，父怒。全美樟售己田为清其逋，劝以折节读书（「神道碑铭」。「谱」：『少好黄白之学，绝粒运气，困殆几毙。已而游于椎埋、拳勇之徒，扛鼎、击剑，日夜不息。忽又纵博，无以偿所负，则私斥卖其生产』。全祖望「穆翁先生墓志」：『张督师苍水为诸生，放诞不羁；呼卢狂聚，穷昼极暮。自其父兄以至师友，皆拒之。先生一见曰：「斯异人也」！尽卖负郭田三百金，为偿其负；而劝其折节改行』。穆翁讳美樟，字木干；其仲子，公婿也。避地居台州黄岩县。按公「述怀」诗「其二」有云：『弱龄尚遐异，辟榖慕青鸾；骨肉相惊涕，时复劝加餐。因缘误烟火，尘鞅日以攒；上书献天子，索米走长安』。黄白之学，当指此。又全氏「张督师画像记」乃述其族母张之言，称『予年十八，张年八十』。时为康熙六十一年，则公女当生于明崇祯十六年）。

崇祯十四年（辛巳），二十二岁。

崇祯十五年（壬午），二十三岁。

举于乡（按是科主司，为翰林院编修吴国华，字蔡庵，南直隶宜兴人；吏科给事中范淑泰，字通施，山东滋阳人。房考，知诸暨县钱世贵，字圣霑，南直隶青浦人；崇祯庚辰进士）。

崇祯十六年（癸未），二十四岁。

国朝顺治元年（甲申），二十五岁（明崇祯十七年三月十九日，流贼李自成陷京师，怀宗殉社稷。五月一日，南都诸臣史可法等奉福王监国，明年改元弘光）。

大清定鼎京师。

顺治二年（乙酉），二十六岁。

王师下江南（李介「天香阁随笔」：『许定国杀高杰，杰妻邢请于史阁部，必报仇。定国惧，纳款请兵，己为乡道。时摄政王初定北都，得定国，乃决策南下。豫王以轻兵迳行千里，直抵扬州』。许重熙「甲乙彙略」：『五月丙申，开洪武门；大僚统百官献册，行四拜礼，请豫王进城。乙巳，刘良佐奉豫王令，追至坂子矶；黄得功中弩，自刎死。良佐入其营，挟福王回南京』），浙西郡县咸望风下。闰六月十有三日，浙东士民竞起；无所期会，城守以外，穷乡僻澨各自为屯（左尹「鲁春秋」）。鄞士董志宁、王家勤、张梦锡、华夏、陆宇■〈火鼎〉、毛聚奎与刑部郎钱肃乐会乡老合兵，沉宸荃、冯元飀亦起慈谿。十八日，奉笺迎鲁王监国（全祖望撰「钱忠介公神道第二碑铭」）。公先至，肃乐即遣公迎于天台，监国授公行人。至会稽，赐进士，加翰林院编修，兼官如故；入典制诰，出筹军旅（「神道碑铭」。「谱」云：『诏以翰林院检讨，掌制诰；兼行人司事』。「传」云：『授检讨，知制诰』。按「鲁春秋」记同时并起者，会稽郑遵谦、王绍美、王亹、周晋、王襄、郑之瀚、张玉铉，余姚熊汝霖、孙嘉绩、县吏王翊，仁和陈万良、马云龙、道士范大伦，富阳陆方侯，于潜俞文渊，海宁朱大刚、左尹、周宗彝及弟启琦、沉陵、俞元良及兄元礼，金华张国维、朱大典，东阳陈仓，嘉兴徐石麒、王焜、张翊，嘉善钱栴，海盐王云衢及弟云龙、韩万象，平湖屠象美、陆清泉、倪长吁、马鸣雷、朱大定、汤云章，崇德吕宣忠，长兴金镒，归安韩茂贻、王光祉，德清蔡孺法、蔡子标，永嘉张实孚，临海陈函辉、柯夏卿、翁明英；其江南、江西响附者，不胜书。诸人或绝脰捐躯，或遯荒以死；事蹟久湮，今且无能举姓氏矣）。闽中诏使至，议开读，不合；公请充报使入闽，从之（「神道碑铭」）。

顺治三年（丙戌），二十七岁。

大军已克浙东，江上师溃。「鲁春秋」：『监国奔台州，宫眷舟出定海，总兵张国柱袭执以降，元妃张氏见害。复传有妃周氏破瓷槃扼喉死』。杨凤苞「南疆佚史跋七」据「鲁春秋」、「令鲁史」、「江东闰位纪」、「舟山纪略」，以瓷槃自刭为张氏事；盖据戴、周二家，未见左尹书也。公仓卒驰归，拜父曰：『儿将随主航海』。竟去（「传」）。入翁洲，从富平将军张名振，奉监国入闽。既至，招讨使郑成功不为用；公劝名振还石浦，谋再举。乃偕还，加右佥都御史（「神道碑铭」）。「谱」云：『张名振守石浦弃之，扈监国至舟山；黄斌卿不纳，乃入闽。公留舟山』。「鲁春秋」：『是年秋七月，郑芝龙降；郑彩入鹭门，成功画漳、泉为守。八月，郑彩迎监国保鹭门』。「传」：『煌言入海，飓风舟覆，登海岛，饥困待毙。梦神告曰：「饷君千年鹿，俟十九年还我」。诘朝，果得一鹿，炙食之；尝一脔，历旬不饥。遇他舟至，获免』）。

顺治四年（丁亥），二十八岁。

夏四月，苏松总镇吴胜兆约张名振为外援（「鲁春秋」），故都御史沉廷扬、御史冯京第与公并劝名振应之；公监名振军以行。至崇明，大风覆舟，廷扬死之；公与名振皆被执。有百夫长导使走，至公壬午房考钱氏；七日，间道（按「北征录」云：『遭飓风覆舟，陷虏中七日，得间行归海上』）复归翁洲（「神道碑铭」。「谱」：『胜兆乞师黄斌卿，欲却之；沉公廷扬劝名振行，公与冯公京第同往。至崇明，飓风大作，全军覆焉』。「鲁春秋」：『胜兆与舟师期会，夜中杀同知杨之易、推官方重朗，号众以待。适海师砲震潜蛟舟覆，失约；胜兆为中军詹世勳所缚，就法』。按沉寓白「华庄稿」「五梅公纪事略」：『廷扬字季明，别号五梅，乳名百五。南都亡后，敛众舟山。丁亥春，统舟北上。四月十四日，飓风大作，舟胶于福山之徐六泾滩，遂见执；姪元昇麾下七百人从焉。同行诸人，皆易服杂乱军中逸去。巡抚土国宝坑七百人于姑苏娄门之李王庙，廷扬槛送金陵按察司狱。七月二日，受刑；元升从焉」。全氏撰「崇明沉公神道碑铭」述『廷扬言：「兵至必驻崇明，禁打粮，然后可至崇明」。食尽，名振重违前约，乃趋寿生洲打粮，泊舟鹿苑。五更风作，自自相击，军士溺死者过半；大兵逆之岸上，名振与煌言、京第杂降卒中逸去，未尝覆全军也』。是年公在翁洲有「九日陪安昌王、黄虎痴、张侯服、张鲵渊、朱闻玄、徐闇公、沉公子昆仲登锁山和韵」诗。又「留节翁城同诸公行长至礼诗」云：『几年卧节梦金銮，绵蕞犹班旧握兰；葭管初开周甲子，葱珩重见汉衣冠。嵩呼恍觉鑪香近，海曙还疑扇影寒。惟有臣心冰雪淨，誓将采线续双丸』）。

顺治五年（戊子），二十九岁。

义兴余校复起，出没林麓（「鲁春秋」）；公集义从于上虞之平冈（「神道碑铭」）。按山寨之起，以钱肃乐在闽连下兴化、福清诸城，华夏乞师斌卿，已言师至姚，张都御史当以平冈之师会，可得三百人；则集义从正在是年。及夏六月，肃乐已卒矣。公撰「曹云霖诗序」云：『戊子秋，余入山寨』。此确证也。「谱」以「山师起，公军平冈」系己丑，大误。又肃乐之卒，全氏书五月，「鲁春秋」书六月。考是年闰四月，时海上未奉正朔，置闰遂异耳）。黄斌卿使弟孝卿随冯京第再乞师日本，公以诗赠行（按「鲁春秋」：『二次乞师日本，时同行者有凌士宏』。公送「黄金吾、冯侍御乞师日本」诗云：『中原何地足依牆，惆怅徵师日出方。龙节卧持豸斧客，鱼书泣捧豹衣郎。黄河北去浮青雀，沧海东回献白狼。伫听无衣万里外，绣弧应复挂扶桑』！「奇零草」此诗编年戊子，「谱」系丁亥误）。

顺治六年（己丑），三十岁。

公屯山寨（「奇零草」己丑有「屯兵山寨劝农遇雨」诗，又「答上虞伪令」诗。其「端阳喜雨呈张相国鲵渊」诗云：『海国悬符为辟兵，驱来雷檄又纵横。中天雨露天中节，半夜风云夜半晴。繁露何须灾异对，商霖原为相公生。忧民幸慰祈年意，笑把菖蒲泛酒鎗』。「鲁春秋」：『是年秋七月，张名振议迎监国驻台州临亹。八月，监国至舟山，黄斌卿不即纳；王朝先杀斌卿，名振遂统其军。监国谕名振总督诸师，阮进治楼橹。东阁大学士兼吏部尚书张肯堂加太子太保，以吴锺峦为礼、刑二部尚书兼左都御史，李向中兵部尚书，朱永佑兵部右侍郎』。向中、永佑自鹭门依监国至舟山者）。

顺治七年（庚寅），三十一岁。

公入卫舟山，超拜兵部左侍郎（「鲁春秋」。「神道碑铭」：『名振当国，召公以所部入卫；加公兵部右侍郎，兼官如故』。「谱」称云：『以所部入朝，晋兵左侍兼学士』。按公官阶，在鲁已授左侍郎，桂藩遥授尚书，旋晋大学士。全氏「神道碑铭」于历官年次皆不误，惟「左」、「右」字误，遂为官止尚书。以浙督所上印文为信，「鄞志」辨之是也。「谱」则「左」字不误，而以授尚书之年为加「阁部」；「鄞志」遂据「谱」以正「神道碑」之误，非也。「碑」既泥旧制，「谱」又无确证；盖两家皆未见左尹书故也）。

顺治八年（辛卯），三十二岁。

公奉监国命，治兵鹿颈头（「鲁春秋」）。九月朔，大军克舟山；公以鹿颈兵，同张名振军卫监国入闽（「鲁春秋」：『八月，大军治舟舰从蛟门向舟山。裨将江天保为阮进先锋，以四艍迎战定海，沉十三舟，余人断右臂纵还。监国诣蛟门祭江，夜半见大星从西北陨舟山，无数小星随之；即还舟山。未至闻警，或请取二王子长宏枬、次宏栋入舟；张名振曰：「如是，恐寒守者心」。监国不强。时舟山精锐分应南北洋。越五日，大军复出，天大雾，咫尺不辨；阮进战于螺头洋，风逆不得前。手髮火桶，仓卒触桅焚进艍，进创甚，跃水；起之，不能言，瞪目怒视三日死：月之二十一日也。名振弟都督名扬、阁部张肯堂犹撄城键御，历十昼夜。名振等护监国由外洋泛，监军主事金允彦、邱元吉内款，言城中虚实，导攻益急；守者犹醢允彦子传示四门。九月一日午，南门开。肯堂一门皆死。名扬被执，不屈死；戚属五十余人焚死。监国妃张氏赴井死，宫眷十三人从死；一内监死井旁，失其名。尚书吴锺峦、李向中、朱永佑、给事中董志宁、御史朱养时、梁隆吉、主事苏兆人、林之瑛、刘午阳、董元、杨鼎臣、李开国、郎中李国桢、中书顾玢、江中氾、陈所学，皆阖户自焚死。温州义健林伯起、张瑞初、都督焦文玉及妻张，同死。总镇刘世勳格斗死。煌言、名振护监国走三沙，国姓成功迎入厦门；寻居之金门』。按全氏「神道碑铭」：『大兵下翁洲，名振奉王亲捣吴淞，以牵制舟山之师，拉公同行。翁洲陷，公扈王再入闽，次鹭门』。「谱」亦云：『公军北行入吴淞，舟山已陷』。「注」则称『阮进舟焚，投水死；名振以王踉跄而去。诸将背城力斗，众寡不敌，城遂陷』。「张督师画像记」云：『名振自以习熟形势，谓「蛟关天险，不可旦夕下」；乃悉其锐师奉王，扬声趋松江，以牵舟山之势。闻变遽还，则不及矣。谓其轻出则可，谓其奉王以逃则误』：此定论也。舟山同殉诸人，「谱」注所载，尚有文臣郑遵俭、杨思任、顾宗尧、戴仲明，武臣杨锦、王相、林志灿、叶大俊，又顾明楫、林世英；内监则刘朝也。杨氏「佚史跋六」有岐阳王裔李锡祚、李锡贡：『锡祚佐阮进守螺头洋，进创甚，锡祚趋救，亦破创，赴水死。城被，锡贡巷战，马蹶被获，斩于四明』。又「浙江通志」有娄文焕：『舟山破，痛哭拱坐海边沙上；潮至，随水涌去』。又按监国妃张氏，据全氏「舟山宫井碑」为陈氏，鄞人；杨氏「佚史跋七」云：『陈氏，「监国纪年」作张氏，谓即元妃之妹。「舟山兴废记」、「雪交亭录」、「鲒埼亭集」皆作陈氏』。「鲁春秋」记『壬寅秋九月十七日，监国鲁王以海薨于金门，年五十四；继妃陈氏明年生遗腹子宏甲，周支长杨王术桂今改宁靖王收养，栖于东宁』。岂又一陈氏耶？刘献廷广阳杂记：『明宗室从郑克塽降者九人，有王八子朱柏，后与宁靖王子朱俨鉁皆安插湖南垦荒』。公有「翁洲行」一篇：『自从钱塘怒涛竭，会稽之栖多铩翮。甬东百户古翁洲，居然天堑高碣石；青雀黄龙似列屏，蛟螭不敢波间鸣。虎韔争如秦妇女，鱼旐半是汉公卿。五、六年间风云变，帝子南回开宫殿；由来蜂国仗楼船，乌鬼渔人都不贱。堂怡穴斗几经秋，胡来饮马沧海流；共言沧海难飞越，况乃北马非南舟。东风偏与胡儿便，一夜轻帆落奔电；南军鼓死将军擒，从此两军罢水战。孤城闻警早登陴，万骑压城城欲夷；砲声如雷矢如雨，城头甲士多疮痍。云梯百道凌霄起，四顾援师无蝼蚁；裹创奋吁外宅儿，誓师痛哭良家子。斯时帝子在行间，吴淞渡口凯歌还；谁知胜败无常势，明朝闻已破岩关。又闻巷战戈旋倒，阖城草草涂肝脑；忠臣尽瘗伯夷山，义士悉刭田横岛。亦有人自重围来，向予细说令人哀；椒涂玉叶填眢井，甲第珠璫掩劫灰。而令人民已非况城郭，髑髅跳号宁复肉。土花新蚀遗镞黄，石苔早鏽缺斨绿。呜呼！问谁横驱铁两当，翻令汉土翦龙荒？安得一剑扫天狼，重酹椒浆慰国殇』）！

时提督田雄、总兵张杰、巡海道王尔禄皆以书招公，不可屈（公复书略曰：『两间自有正气、万古自有纲常，忠臣义士独行其是而已。区区此志，百折弥坚；不过恪守人伦，即是深明天道』。又云：『河北群盗，皆以兴复汉室为名；今日山中义师，大率类此。故足下得以折柬招之；不孝面目何如，亦欲以此术相笼络，误矣。矧水陆自有长技、战守自有定谋，纵以全力来，胜负未可知也。我辈相晤，正自有期；不孝未便以文山自况，足下不必以梦炎辈自居尔』。按是时有司亦令公父以书谕公，公复父书言：『愿大人有儿如李通，弗为徐庶；他日不惮作赵苞自赎』。故复书中自称「不孝」云）。

顺治九年（壬辰），三十三岁。

公与张名振及义英将军阮骏（阮进从子。按「鲁春秋」：『辛卯夏四月，马进宝使人密招荡湖进于南田，并拉从子义英将军骏同往；骏不从，以露富平名振。名振涕泣留之，进感而止』）、诚意伯刘孔昭诸军入长江，登金山，望祭孝陵。时上游有宿约不至，左次崇明（「鲁春秋」：『监国居金门，遣名振以己意乞师厦门，成功不许；名振露其背所刺「尽忠报国」字激之，并指腹为姻。得助师二万，与煌言及骏、孔昭等直溯金塘，获金允彦磔之，以祭舟山诸死事者。待约失期不进，题诗金山寺而还；有「十年横海一孤臣』之句。按名振诗，「奇零草」别本误为公作；首句「横」作「淮」，末二句『遥望孝陵应有感，会将大纛抵龙津』，「遥望」句作『松柏阴阴兵缟素』，「会将」作「伫看」、「抵」作「禡」，下又注用「前韵」，系年甲午、一作壬午，皆误。惟「和张侯服留题金山原韵」六首系甲午，不误。张美翊案曰：据计六奇「明季南略」卷十，张名振题诗金山在甲午孟春月，苍水和作亦当在是年。又「甲午立春日大雨雪驻师吴淞」诗注：『会名振之师，初入长江，登金山，望石头城，祭孝陵。时上游有宿约不至，左次崇明』。乃追述前事语。公有「同定西侯登金山，以上游师未至，左次崇明」二首，不系年；其一曰：『割云半壁倚中流，天劈东南形势收；铁瓮潮含飞鹫岭，牙樯影撼浴龙舟。画江何代空鼍鼓，横海今来驻虎斿。咫尺金陵王气在，可能瞻扫问松楸』？正是年事也。公「北征录」言『丁亥后三入长江，登金山，掠瓜、仪；师徒单弱，迄鲜成绩』。皆在戊戌以前。全氏「神道碑铭」言：『癸巳冬，复行入吴淞。寻招军天台，次于翁洲。明年军行吴淞，会名振之师入长江，趋丹阳；掠丹徒，登金山，遥祭孝陵。上游宿约不至，左次崇明。甲午，再入长江，掠瓜州、侵仪真，抵燕子矶；而所期终不至，复东下，驻翁洲』。按癸巳之明年，即甲午也；既书明年，下复系以甲午，误矣。其云「再入长江」者，据公「甲午再入长江」一诗。盖全氏因「北征录」三入长江之文，而未尝考定初入长江为何年，又不知甲午之自春徂秋二入长江；故惝怳其词。否则，癸巳字误。然以「左次崇明」属之明年，于事仍不合。「谱」则以癸巳、甲午、乙未三年分纪，复与「神道碑铭」相左。又全氏撰「定西侯张公墓碑」，直以癸巳、甲午两入长江为说；则「北征录」三入之文为不足据矣。此实一大疑案；赖左尹书，于三次入江详记始末耳。左尹与于乙酉义师，曾官兵部，画江之役，身在行间；浙东事败，犹遯荒野，又后公数十年殁。虽其书不传，举忆一二，甚资考证；非燕说也）。

是岁，公父卒于家。公屯湄岛（「曹云霖诗序」：『岁在壬辰，余避地鹭、左，云霖在焉，欢然道故。时栾栾棘人耳，故不轻有赠答。癸巳春，余附楼船北归』。「谱」注：『公父病卒，李徵君邺嗣葬之城南』。「传」云：『既闻父亡，一恸而绝；比甦，不再哭。念已破家殉国，父死不葬；妻子颠连，无以存活：终身不蓄姬侍』。公甲午有「追慕」二首曰：『国难驱人出，家倾待子归。可能磨墨盾，其奈冷斑衣！金革三年泪，冰霜寸草晖；髮肤虽不毁，犹恨故园非』！『廿载嗟何恃，长衔桮桊愁。节旄看尽落，斧鬣悔迟谋。燕去巢应改，乌号屋仅留。在堂有委蜕，无计翦青楸』！按公是年有「长至志感」、「除夕宿湄洲禅院」诸诗）。

顺治十年（癸巳），三十四岁。

公自湄岛至琅琦，经南日北还入浙。寻入吴淞（是年有「次琅琦谒钱希声嫔宫」、「重经南日弔沉彤庵」及「北还入浙」、「入吴见雪，忽忆车驾南巡」诸诗。「谱」言『次于东瓯，寻入吴淞』者，自闽入吴淞海道也。公「癸巳除夕」诗曰：『八岁他乡腊鼓催，乡心撩乱鼓声哀。无情天地犹擐甲，有意山川独画灰。儿女藏钓离别后，君臣投璧播迁来。年华如许人将老，辜负春风又几回』）。

顺治十一年（甲午），三十五岁。

春正月，公与名振会成功全师复入京口（公「立春日大雨雪，驻师吴淞」诗曰：『春信惊催元腊残，江梅犹带六花蟠；屠苏饮出冰余冷，组练光浮木末寒。吹垢岂期风入梦，洗兵自合雨成团。征人感荷东皇意，且逐年光奋羽翰』）。战不利，淹四日退军。成功复令陈六御、程应蕃等协攻崇明，不克。还触吴淞关，掠战舰二百九十；名振以沙船九百泛登莱及高丽，乃还。

秋八月，公复与名振合成功所遣水军总制甘辉再窥吴淞（公「再入长江」诗曰：『江声万古似闻鼙，天险依然渡水犀。涿鹿亦当经再战，卢龙应复待三犁？琱弓挽处驱玄武，镇甲擐来失白题。兵气至今犹未洗，自惭无计慰云霓』），遭风变。旋师移攻舟山，镇将巴臣兴、陈虎御之；陈虎战殁，巴臣兴降（「鲁春秋」：『成功军入京口，战败；丧副将阮甲。旋由平洋沙攻崇明，失利；平原将军姚志卓自刭死』。按巴臣兴本名成功，降始改名）。

是年，名振卒（「鲁春秋」：『名振卒于舟山』。公辛丑「祭名振文」云：『甲午之冬弃捐宾客，距今仅七载』。又「哭定西侯墓」诗注：『卒于甲午』；「祭文」别本作乙未，误。全氏「定西侯墓碑」书甲午卒，「画像记」则书乙未卒；亦误），遗言以所部付公。公平冈入卫部下不满三百，至是始盛（「神道碑铭」。按成功陷舟山，遣戎政司马陈六御及义英伯阮骏守之。公既统名振军，是年当在翁洲。公「閒居」诗有云：『人居閒处非佳境，事到难时且放怀』。「寿阮季友」云：『笑我尚为笼鸽客，相期何日捧龙鳞』！又「海上」二首，其一有云：『浩气填胸星月冷，壮怀裂髮鬼神愁』！疑亦作于是时）。

顺治十二年（乙未），三十六岁。

公屯临亹（「神道碑铭」：『乙未成功贻书于公，谋大举』。「鲁春秋」：『乙未秋九月，成功还厦门，改为思明州。议设四屯，公驻临亹、陈文达驻玉环山、阮春雷驻楚山，牛头门亦置劲旅，遥为犄角相声应。东南遗黎，走集甚众』）。

顺治十三年（丙申），三十七岁。

公移军秦川（「神道碑铭」：『丙申，公军于天台。是冬，军于闽之秦川』。「鲁春秋」：『丙申八月，大军破舟山；阮骏舟胶浅，败绩。刘永锡赴水死，陈六御、张洪德自刭死。杨晋爵以孤军战横水洋两日夜，力竭，自刭死。太常少卿陆九徵被执，不屈死。永锡，孔昭子也』。按公「奇零草」自序云：『缀缉新旧篇章，稍稍成帙。丙申昌国再陷，而亡什之三』。是大军攻舟山时，公当自临亹至。既破，乃入闽。公「壶江即事」诗，其一曰：『倦飞无路且投閒，沧海人来第几湾？真觉壶中留日月，犹疑画里对江山。飘零蛋户还相笑，偃蹇柴门长自关。闽越波涛千里阔，那能有梦寄刀环』！又云：『骇浪扁舟轻似叶，重围匹马跳如丸。创深已信伤弓数，痛定应愁卷土难』。又「梦中」句云：『集候秋虫偏解语，失途老骥亦长鸣』。又「舟次三山」云：『每拥麾幢欲泪潸，萍踪无禁又三山；才非命世空沉族，事尚因人亦强颜。猿鹤秋深悲别岫，鱼龙夜舞泣间关。途穷未就行藏计，华髮朝来已半斑』！可想见当日情事）。

顺治十四年（丁酉），三十八岁。

公还翁洲（「神道碑铭」：『丁酉，大兵迁翁洲之民，公还军翁洲。时鲁王已去监国号，通表滇中』。按公戊戌「冬怀」八首中「潜邸」一作有句云：『只今冷落蛟螭窟，雪夜徒吟「免苑」篇』；正谓此也。「鲁春秋」：『时海禁严，沿海居民内徙四十里，限期勿后；恋田庐违限者，火之。徙所许借居，寄食于其姻族；拒者有法』。公有丁酉「元旦驻师秦川」诗）。

顺治十五年（戊戌），三十九岁。

公在翁洲。桂王遥授兵部尚书（「鲁春秋」。按「神道碑铭」：『戊戌，滇中遣使加公兵部左侍郎兼翰林院学士。己亥告败滇中，且引咎；滇中专敕慰问，加尚书，兼官如故』。「谱」于是年书『滇中遣使慰劳，晋阁部』。又据公「闻行在所遣使至营宣谕有感」诗「注」中：『时余官少司马兼学士』。谓自述其故官，非是年始授；良然。取诗中『黄麻紫綍不须多』句为公晋阁部之证，皆误。「谱」于「诗注」兼侍讲作学士，尤误。「鄞志」辨：『「己亥告败滇中，滇中专敕慰问」为误。以晋阁部为前一年事，己亥则永明入缅，何有往来之使』？是也。不知全氏乃误会公辛丑「上桂藩疏」中语，而以「加尚书」云云牵连书之，故有此失。若以往来之使为疑，则是年滇使为周金汤；据公疏，又有刘之清。当时诸臣崎岖险阻，帛书蜡表出死入生，恆非意计所及；弗可议也）。

七月，成功以师会公北行；泊羊山，风涛碎船，复还翁洲（「北征录」：『戊戌，随赐姓延平王北抵羊山；遇风碎舟，返旆』。「神道碑铭」：『成功仍推公为监军，泊舟羊山。羊山多羊，见人驯扰不避。然不可杀；杀之则风涛立至。军士不信，杀而烹之。方熟而祸作，碎船百余，义阳王溺焉』。「鲁春秋」：『成功以舟师大掠招宝山，兵部尚书煌言计资延平大力，勇图恢复。舟山败后，凡大举，必与延平合议。时监国往来鹭门，无定辙』。是年，公有「抚时感事」诗，句曰：『人生百岁安得有？我今草草三十九』。又『纵横露布浪飞书，突兀星槎莽犯斗；风云缩朒帝应嗔，日月膏肓鬼亦吼。丈夫志气薄勳名，何况文章等刍狗』！「乐府薤露吟」：『赤风荡海宇，弱水群飞扬；日月长麓天，中有蓬莱乡。桓桓国虎臣，据图画封疆；火生木必焚，害金自相戕。屏藩遂已撤，干戈及寝皇；白日窜野马，黄昏号国殇。贵贱同一骨，谁为送北邙』！「藁里曲」：『猛兽在深山，藜藿亦寿考；况也济乱流，干城国之宝。一朝捐宾客，三军哭孤岛；李代桃亦僵，蒯易丝愈扰。吁嗟周遗民，去作流离鸟；路逢故鬼语，死生何草草！野死媚乌鸢，水死蛟龙饱；哀哉失所天，人命不自保』！又「舟山感旧」四首，一曰：『孤云两角委渔矶，极目沧桑事已非。隔浦青燐相掩映，傍溪红雨自霏微。樯乌转逐危舟宿，社燕空寻旧垒依。独有采芝人尚在，天荒地老不知归』。三曰：『江皋烽尽烬犹红，猎火岿然满故宫；楼阁总随蜃气散，鼓鼙迸入角声空。田横岛上凄凉月，杜若洲前冷落风。翘首灵光何处是？五云应复捧南中』）。

顺治十六年（己亥），四十岁。

夏五月，公会成功舟师，从大江突京口；即严家沙为坛，禡告。入七里港，攻陷瓜洲，直趋芜湖（「鲁春秋」：『煌言以其师领前锋，开府芜湖。传檄千里，上印者三十有七。时艎艅大小八千余号，大将张茂之总五军。令严，掠一黍者死。断镇江铁索，城中掷帽与堞齐；市肆不惊，商旅如故』。「北征录」：『己亥仲夏，延平以余练习江上形势，推余前驱。抵崇明，余谓延平：「崇沙乃江海门户，悬洲可守；不若先定之为老营」。不听。既济江，议首取瓜步。时金、焦间铁索横江，夹岸置西洋大砲数百位。延平嘱余领水军先陆师入，遂扬帆逆流而上。次砲口，风急流迅不得前，诸艘且进且却；两岸砲弹如雨，水军伤矢石者骨飞肉舞。余叱舟人鼓棹逆入金山，得入仅十七舟，而本辖则十三。次早，师克瓜城。延平欲直取石头，余以润州实长江门户，力赞济师铁瓮。延平虑援骑朝髮夕至；余谓「何不遣舟师先擣观音门」？延平意悟，属余督水军往，约直达芜湖。时江潮缩朒，水下如驶，易沙船牵挽而前。未至仪真十五里，吏民遮道来归。舟次六合，得报六月二十四日复润州。余计润州既下，由陆逐北，虽步卒皆铁铠难疾趋，五日亦当达石头城下；即致书张茂之谓：「兵贵神速，水道进师迟绌，非策」。余恐后期，昼夜兼程，抵观音门，乃六月二十八日也。舣棹两宿，战船无一至。乃髮轻舟数十，先上芜湖；而身为殿，泊浦口。七月朔，战不利，忽一航至，则辖下犁艚也；乘之复战，后继至，〔虏〕始去而日已曛矣。诘旦，整师前进；部曲驰报，江浦已破。捷闻，延平止余毋往芜关，且扼浦口抚江邑；此七月初四日事也。翌日，延平亦抵七里洲，商取建康；而余所遣先往芜湖诸将捷书至矣。延平谓余：「芜城尤上游门户」；促余旋髮。七日抵芜城，传檄诸郡邑，江南、北相率来归者府四、州三、县二十四焉』。按是时公所部义从凡六千人（见徐孚远所撰「奇零草序」）。

七月，大军破成功于江宁，诛其将甘辉、余新（「鲁春秋」作日新）、洪复等；成功遁（「鲁春秋」：『海师战桃湾，不利。甘辉营被劫，大战石灰山，复败绩；失万人，沿江数百里舟师咸去』。「广阳杂记」：『赐姓攻南京，余新为梁化凤所愚，遂不为备。值其寿日，开神策门攻之；余新、甘辉、洪复皆成擒。余新跪请，甘辉不屈死，洪复骂而死。复，泉州同安人。丰姿如妇人，而勇冠三军。赐姓攻漳州，值劫营，失思文所赐七印；复独骑自敌后入营中，挟印囊走。追者至，髮三矢，连毙三人，以印反命』。「鲁春秋」：『既执甘辉，责辉劝降成功，酬大爵；辉傲睨曰：「国姓父不能夺国姓，乃仗辉？且辉亦安肯劝国姓也」！请速死，无他言。怒叱日新：「丈夫得死所，濡忍何为」』）。公犹在芜湖，江南、江西总督郎廷佐等遗书招公，公峻词拒之（公与郎总督书略曰：『夫揣摩利钝、指画兴衰，庸夫听之或为色变；而忠贞之士则不然。如僕将略原非所长，止以读书知大义；左袒一呼，甲盾山立。区区此志，以济则藉君之灵，不济则全臣之节。故不惜凭陵风涛之中、纵横锋镝之下，迄今逾一纪矣。同仇渐广，晚节弥坚；此忠臣义士得志之秋也。即不然，谢良平竹帛、抗黄绮衣冠，亦之死靡它；岂复浮词曲说足动其心哉？乃执事俨然以书进，似以僕为可利钝、兴衰动者。虎伥戒途、雁奴伺夜，固无足怪。来书温润，谅执事非愦愦者，遂附数行以复。斩使焚书，适足以见不广；僕亦不为也』。按公是书，集中编年戊戌；据「北征录」则在己亥入芜湖后，「上鲁监国启」亦及此事。全氏「神道碑铭」书『戊戌，江督郎廷佐以书招公，公峻词拒之』；凡两见。按「江南通志」：『顺治四年，设总督，辖江南、江西、河南三省。六年以后，总督不辖河南。「会典」：「九年，总督又移驻南昌，亦称江西总督。未几，复归江宁」。郎公以十一年任江西巡抚，十三年授总督』。戊戌为顺治十五年，公方与延平入东瓯，舟覆复退翁洲，未踰浙境；郎公为江南、江西总督，已越疆涉海贻书劝降，疑非事实。集中编年传写易讹，或系后人据书中「逾一纪」之文而改之；不知戊戌以后，皆得言「逾」也。兹从「北征录」，仍系是年）；既知成功全师入海，援绝路阻，遂弃舟登岸，潜行山谷，复归临亹（「北征录」：『余之按芜也，兵不满千、船不盈百；惟以先声号召大义，江、楚、鲁、卫豪杰多诣军门受约束。余相度形势，一军出溧阳，窥广德；一军镇池郡，扼上游；一军拔和阳，固采石；一军入宁国，偪新安。身往来姑熟间，名为驻节鸠兹，实席不暇暖。正思直取九江，然延平军围石头城者已半月；余闻之上书，大略谓：「顿兵坚城，师老易生他变」。无何，石头师挫，时余在宁国府，报至，遽返芜湖；已七月二十九日矣。初意：石头师即挫，未必遽登舟；即登舟，未必遽扬帆；即扬帆，必且守镇江。故弹压上游，不少退。而郎廷佐、哈哈木、管效忠等遗书相招，余峻词答之；又遣兵复取太平。然江上下音信阻绝，余遣一僧赍帛书由间道款延平，乞益百艘相助；讵意延平不但舍石头去，且弃铁瓮行矣。余欲据城邑，念援绝势孤，终能不守；余名则成，士民何辜？欲冲突出江，池州守兵又未集；因部勒全军，指繁昌。池兵亦至，共议以艨艟竟趋鄱阳；乃决计西上。八月初七日，次铜陵；一军将抵乌沙峡，后队尚维三山。与楚船相值，余横流奋击，沉其四船，溺死无算；以天暮停舟。夜半，楚船遁下流，砲声轰然。辖下兵误为劫营，起帆解缆，一时惊散；或转芜湖、或入焦湖，西江之役已成画饼。余进退维谷，遂沉巨舰江中，易沙船至无为州；拟走焦湖，聚散亡。适英、霍山寨义士来说：「焦湖冬涸，不若入山寨可持久」。因焚舟，提师登岸。至桐城黄金弸，选锐骑驰击，夺马数十，由奇岭进山。十七日，已入霍山界。阳山寨在咫尺，先以书通褚良甫，坚不纳。移札东溪岭，思走英山将军寨；将士疲甚，余强起披衣行。佔四课，俱空陷；因申令诘朝早髮。余率骑兵前驱，而追骑蹑后；方踰岭，后军报奄至，士卒窜山谷中。余左右止二十余骑，步卒不满百；勒马高坡，后军已截断，首尾不能顾。余念斗死无名，单骑突围走，止一童携印相随。去稍远，牙门将逃而复返，呼之偕行。三人纡回山冈间，迷失道；土人导余乘月行夜，走七十里，望门谋朝炊。主人问所从来？导者答余为馆师、余将则贾客，皆以兵难避，导为送往。进一匕，复行。涂遇散兵十许，见余惊喜，欲相劳苦；导者恐骇耳目，余亦蹑导疾走，村中豪杰竟相遮问。导者谓事露，不反顾；袱被亦负之而趋。余既失道复失导，倾所有分赠诸人，稍稍解去；视其中貌厚者俾导行，其人姓胡，昆季三人。是日，行三十里宿；逆旅主人，胡族属也。胡之季猝至，招兄耳语；却入语余曰：「君自海上来」？余曰：「然。尔何从知之」？胡曰：「君在村中，不见十数人过我门乎？余季问之，知君亦海上人也。恐吾导不力，所以来耳」。胡之老人为余言：「此村向年亦举旗，卒不成；今莫敢动」。余谋所向，佥云：「当从安庆渡江」。余忆旧时宾从歙人朱君，变姓名卖药高河埠。至高河，朱君他往未返。市人见童子之问朱君也，踪迹之；得朱君友徐某、金某阴左右余，令密友何某伴余由枞阳出江。抵张家滩登岸，金与徐别从安庆来会。滩属池之东流，徐之兄卖药于村中，故问津焉。于是由建德、祁门山中走休宁；余复病疟，扶疾而行。冒险奔驰，道路以目。将次祁门，江右义旅陈九思屯朱桥镇。赖导皆歙人，得无他。计程两日，抵休邑。未至三舍，闻兵阻，不得入，止郭外招提。乘间抵城中，寓徐诸父家。其诸父善岐黄，有隐君子风，盛治具。然亦谓余馆师，与其犹子善；不知为余也。兵退，买棹严陵；过新安亭，达街口，逻卒登舟见余，持之急；徐起与哄，事得解。解维过淳安，已入浙矣。会省符插民艇，载兵绝浮梁；余船藏他港，卒为插去。乃迂道走遂安，达严郡，计山行无恐。后自婺之东、义，出天台，以赴海壖；鸟道羊肠，较徽州更甚。时余将已令取道于杭，而金、徐诸人皆不谙浙道里；向者导导余，兹则余导导，然余实茫然问途。已经得至海滨，居人咸来问讯；远近鬨然，知余得生还矣』。「鲁春秋」：『煌言师不统于郑，自请先登，以是深入；成功不为声援，急全师去。煌言不得退，提残校入霍山界。历险巇衝击，死散殆尽；至弃骑，伪为失路贾，往往得故义健曲护之。盖是时中原妇竖，无不知大司马煌言忠者』）。

是年，桂王遥授公东阁大学士，兼官如故（「鲁春秋」：『秋，桂王遥敕仍鲁王监国，驻澎湖；晋煌言东阁大学士，兼原官』）。

冬，筑长亭乡海塘（公「山头重筑海塘碑记」略曰：『台之缑城，枕山负海；东鄙，即尾闾也。有乡名长亭，吞吐潮汐，民居与鱼鳖为邻。而地脉涌出，赘附一沙，与龙山对峙，号山头；实沮如场也。后冯、袁诸姓卜筑于此，为浍以潴山泉、为塘以捍海潮，而族始盛。其俗：树艺之外，皆鱼盐为业；久之亦遂殷阜。国家盛时，海波不扬，邑多贤长吏；滨海丸封，尤鲜戎马驿骚。故上农以力田举科、蛋户以网罟牢盆著姓氏：家礼乐而户诗书，盖彬彬乎盛哉！但邑居介山海间，田阻山则多硗，恆苦暵；田阻海则多咸，恆苦潮。于是乡之人聚族而谋，伐木畚土隆其地、複其障；微〔但〕沧海〔一变〕为桑田，即泻卤胥化〔为〕膏腴矣。十余年来，义旌遍海，戎服繁兴，民力用是益殚；家室不保，遑问封表？由是沉潦内溃、洪涛外齧，向之膏腴仍归泻卤、桑田亦几为沧海矣。余自乙酋飘泊海曲，近复鞠旅于缑城外岛。闻之怆然曰：「民事宁可缓乎」！乃出金五十为倡，鸠工经始；义士冯某等为之醵金钱、聚土木，以虔其事。大抵富者输财、贫者输力，靡不奔走恐后。因就故址增新防，埤者崇之、圯者累之、阙者修之、薄者丰之。自冬徂春，盖三阅月而工竣。虑人情之易媮也，申约：以今时捐财之多寡，为他日授田之广狭；亦可为计及久远者矣』。公「新安溪行」诗：『曲曲溪流曲曲山，青峰千折水千湾；山亭拥雾遥疑塔，水碓舂云巧作关。越榜下滩双桨捷，吴盐到界一帆閒。欲看两岸枫林叶，似送离愁照客颜』。「浮踪同邱含山感赋」诗：『萧瑟干戈事，浮踪已似萍；半床留破席，一室欠疏櫺。霜月窥人白，渔灯入夜青。天涯知己在，犹自叹零丁』）。

时大吏已籍公家，夫人董氏及子万祺逮系镇江（公有「代内人狱中有寄」诗：『国破已饮泣，家破复间关。自君之出矣，妾嫠君亦鳏；儿女虽有情，不在别离间。上堂洁脯脡，下堂代斑斓；知君驱汗马，岂敢怨红颜！夷官张罗网，忠义委草菅。奄忽大椿谢，君滞沧海湾；兀然生死魂，并作蛟珠潸。君行宝肤髮，奔跣安所还；妾自感百罹，飞蓬在双鬟。衰门既零落，空闺谁贞艰！哀哉井臼妇，终岁困犴狴；非不轻微生，将雏实且孱。圜扉滋味恶，燐青碧血殷。古称东海妇，严霜暑露斑；天胡尝梦梦，莫辨玦与环！如何贯索星，独照望夫山！视彼摩笄峰，高名良可攀。难将妾巾帼，来佐君羽纶；报君还祝君，旂常树人寰』！又「拟答内子狱中有寄」：『盛年不惜别，客久始怀惭。我非蓬蒿人，江湖遂屡淹；况复避豺虎，谁能解征衫。孤雁自西来，仿佛坠书函；书中寄珍重，书外泪重缄。恍见闺中秀，吞声围素缣；卿今陷虎穴，双鱼何从探！珊珊魂魄来，关河谅非谙。棘林魑魅乡，骨肉各生嫌；徲子亦囊头，狼狈形影兼。忆我初行役，兵戈未解严；驰驱悲九折，辗转岁华添。白云空缭绕，长此伤乌衔；水鸥虽忘机，安得此鹣鹣！名教自束躬，柔情非所耽；怜卿持门户，鼎俎心已甘！丰狱有埋剑，紫气若烟炎。莫邪独淹抑，干将惨不銛；神物庶终合，造化焉能歼！生当挽鹿车，死当驾云骖』）。

顺治十七年（庚子），四十一岁。

公在临亹（是年，公有「上鲁监国启」。略曰：『臣万里孤踪，一军特立；又惧旁疑他妒，未敢轻达封章。己亥夏，于东瓯晤锦衣指挥陈贵，曾附疏转达。岂意陈贵随■〈舟宗〉北上，因南师挫衄，流落江上；闻今已往山东。臣自入长江，直夺镇江砲口，传檄而下三十余城，驻札芜湖，水陆兵至万余；岂意藩师溃于金陵，仓卒南旋。臣之孤军，竟陷重地；虏酋百计阻绝归路，贻书招诱。遂焚舟登陆，提三千余众转战千里、相持二十七日，终以势孤援绝，士卒罢败；臣单骑突阵，窜伏山谷中。由间道徒步二千余里，赖义士挟卫，始得生还海上。然志犹未已，力图收烬，散亡渐集；奈囊空斧倾，力不如必。倘浙海决不可支，亦当南帆一觐。昨差官自思明州回，始知移跸金门之信。遵养时晦尚无其地，是臣所为日夕旁皇者也。臣垂翅之余，百事艰难；芹曝之献，容俟后期。锦衣张士魁、杨澄亦经患难，俱得生全；现在臣营，合併具报』。「得朱子成书」诗：『书来惜分手，正忆皖城秋。入海仍精卫，还山尚蒯缑。参差非恨事，仓卒少良谋。异日传「心史」，孤忠冀见收』！按子成，疑即高河卖药朱君字。又「重过桃渚」诗：『一棹天台依旧迷，重来秋爽足攀跻；苔衣糁糁鬚偏美，石磴鳞鳞齿未齐。梦到赤城霞气近，感深沧海水声低。临流空作桃花想，愧煞仙源是武溪』！「复屯临亹」诗：『十年兵甲满沧洲，此日回戈又上游；人去鹿场仍旧迹，秋高蟹浦足晨羞。空山饿犬声如豹，失路穷黎状似鸠。自笑经营何太拙，误将岛屿作并州』）！

顺治十八年（辛丑），四十二岁。

公引军入闽，次沙关（「神道碑铭」）。时成功取台湾，公遣参军罗子木致书阻之；成功不听（公与成书书略曰：『举大事者，先在人和；立大业者，尤在地利。故晋武以独断而平吴，苻坚又以独断而败于晋；尉陀以僻处而据粤，刘禅又以僻处而亡于魏：则人和地利，审之不可不精也。殿下东宁之役，岂诚谓外岛可以创业开基，不过欲安插文武将吏家室无内顾忧，庶得专意恢剿。但自古未闻以辎重眷属置之外夷，而后经营中原者。或谓女直起于沙漠，我何不可起于岛屿？不知女直原生长穷荒，适彼乐郊，悦以犯难，人忘其死。若以中国师徒委之波涛浩渺之中、拘之风土狉榛之地，真乃入于幽谷。其间感离、恨别、思归、苦穷种种情怀，皆足以坠士气而顿军威；况欲其用命于矢石、改业于耰锄，胡可得也！兹历暑徂寒，攻围未下；无他，人和乖而地利失也。诚能因将士思归、乘士民思乱，回旗北指，百万雄师可得、百十名城可取矣；又何必与红夷较雌雄于海外哉！况大明之倚重于殿下者，以殿下能雪耻复仇也；区区台湾，何与于赤县神州？而暴师半载，使壮士涂肝脑于火轮、宿将碎肢体于沙碛，生既非智、死亦非忠，大可惜矣！思明一块土，何啻桐江一丝系汉九鼎！今守御单弱，兼闻红夷乞师，万一乘虚窥伺，胜负未可知也。夫思明者，根柢也；台湾者，枝叶也。无思明是无根柢矣，安能有枝叶乎？此时进退失据，噬脐何及！古人云：「宁进一寸死，无退一寸生」。使殿下奄有台湾，亦不免于退步；孰若早返思明，别图所进哉！昔年长江之役，虽败犹荣；倘寻徐福之行踪、思卢敖之故迹，纵偷安一时，必诒讥千古。观史载陈宜中、张世杰两人褒贬，可为明盐。夫虯髯一剧，祗是传奇滥说；岂真有扶余足王乎！若箕子之君朝鲜，又非可语于今日也』。公是年有「感事」四首；句云：『筚路曾无异，桃源恐不同』；『童女三千笑，孤儿五百嗔』；『鸠居初得计，蛋市转生疑』：盖为成功作也）。

滇中事急，公复草疏遣职方郎中吴鉏南访，兼会师郧阳，谋救滇（「神道碑铭」：『公孤军裵回两岛，滇中事急，成功方得台湾不能行；乃遣职方郎中吴鉏挟帛书，间道入郧阳山中，欲说十三家之军，使挠楚以救滇』。公「陈南北机宜疏」略曰：『臣本书生，遭逢多难；自经倡议，十有六年。虽栖山横海，备尝艰苦，而恢复未奏，但觉有罪之当诛、实无功之足录。蒙主上纶綍频颁，节钺谬寄；臣感极生惭，愤极思奋。故于己亥五月，随臣成功直擣长江；分道疾驰，孤军深入。不意金陵挫衄，仓卒班师。臣念上游父老夹道遮留，奋不顾身；持战两旬，援绝势孤，遂至溃败。臣突围间行，始得完节而返。复蒙主上遣监臣刘之清赍到专敕一道，时臣方收烬于浙，而使臣又停桡于闽，未获具疏陈谢；至今悚仄！数年之间，远迩听闻，久不知天南确信。事机得失，关係非轻；兹以职方郎中臣吴鉏不惮万里间关，愿得陛陈大计。特具本附奏』。公有「送吴佩远职方南访行在兼会师郧阳」诗；其三曰：『郧江称斗绝，咫尺向夔门。云栈凌霄起，旌旗插壁屯。金貂皆上将，铁马足中原。一见随何檄，还应报国恩』！「谱」注：『桂王己亥入缅，至是三年，李定国连战不利。公集中送吴职方、黎大行，皆海上使探消息者。其冬，缅人献王；明年至滇遇害。是时定国诸军皆在徼外，安得有会师之举？按流贼郝永忠等反正，北保湖南、巴东之间；时有李来亨、刘体仁等十三家，分据兴山、巫山、房山、施州、均州、涪州，声势相倚，所谓郧阳之师者也。后都御史洪育鳌总督湘南诸军事，桂王驻安隆；疏言「十三家抗险据衝，观衅而动；楚、蜀虽失，未有贰志。若有征行，可以兵应」。盖海上诸公之计，谋结郧师以抒滇患，出于无可奈何；事虽不成，亦可悯也。诸野史皆不载，赖阁部诗得以考见』。又曰：『郧师虽与桂王连和，别奉韩本铉为主，改元定武；移书序长幼，不称臣。滇平，陝西总督李国英以七将军出湖南分讨，诸寨据险拒守。癸卯，来亨以疾困甚，合诸寨力斗四昼夜，国英大挫。甲辰，巫山不守，育鳌死之；诸寨继破，韩不终』。按吴佩远名祖锡，嘉善人；与于复社。全氏「吴职方传」：『别号稽田。晚年亡命，更名鉏』）。

康熙元年（壬寅），四十三岁。

公还军临亹（「神道碑铭」）。按公「复曹监军从龙书」曰：『弟栖迟沙关几三月矣。金尽粟空，谁能为景升、仲谋者？只得仍图北返。两番鼓棹，又以石尤留滞。今春风至矣，决计回浙，亦旦晚间事。弟非不知兵力单极，况二阮、一陈俱徘徊闽境，则声势更微。然弟以为宁进寸、毋退尺，宁玉碎、毋瓦全；其素志然也。但不知果能自存否！近有小咏云：「虯髯定拟浮家去，鴈足空传属国还」；又云：「平沙一旅真孤掌，可有天戈灵武间」？感慨系之矣』）。

时滇中已平。夏五月，成功卒于台湾。公三上书鲁监国，不克行（公书一言：『春来阅邸钞，知去年十一月缅夷内变，道虏入缅；致我永曆皇帝蒙尘，扈从宗室、官员无一得免，惟吉王自缢以殉，李定国入海、白文选亦遁深山。臣闻变之日，犹谓狡虏诈传，疑信参半。及四月中旬，闻官眷竟从镇江北辕矣。臣以为延平藩当伸大义，而至今寂寂。道路谣传，又有「子弄父兵」之事。臣终夜旁皇，恐孤岛孤军难以持久；况复加以他故，譬尫羸之疾，胸胃转增杂病，其能久乎？只今〔虏〕遣招抚于浙、闽、广每省二人，以解散海上。若不及早经营，则报韩之士气渐衰、思汉之人情将辍；臣惟有致命，以了生平。所惓惓者，主上羁旅岛屿，不独与闽人休戚相关，且与闽海存亡相倚；计闽勳镇正在危疑，不若急用收罗之术，以为拥卫之资。此非欲徼福也，免祸亦宜然；即未暇雪耻也，图存亦宜然。伏乞密与宁靖王及诸搢绅谋之，髮愤为雄，以慰遐迩』！二言：『臣违颜以来，忽经十载；百折千回，壮心未已。原非动念勳名，特以越国义旅、鲁邸侍从，止臣一人尚在军次；虽乖哭庭之志，尚图扫境之功。以主上养晦，潜跃宜权。区区之情，盟之幽腑。何期行阙洊染胡氛，攀髯莫逮；延平忽捐宾客，秉钺无人！臣以孤军孑处荒壤，又无蚁子之援；日夜枕戈，与死为邻，亦以死自誓。若轻为移跸，则风鹤频惊；仍栖浯岛，窃恐号召既远，复与臣呼唤不灵。乞与诸搢绅、勳镇熟筹妙策，或扬帆海山、或保据沙关，结纳忠义以绝窥伺』。三言：『去冬缅甸之变，君亡臣死，天下已无复有明室矣！海上犹存一线，真乃天留硕果。顾岛上勳贵罔识「春秋」大义，臣实兵微将寡、饷匮粮穷，见宗国之亡而不能救、幸旧主之在而不能扶，中夜椎心，泪尽继血。但得南国首为推戴，臣敢勿协力扈从。恭进膳银，差官赍献』）。秋九月，监国鲁王卒于金门（「神道碑铭」作『冬十一月，鲁王薨于台』。「谱」言鲁王卒于甲辰，以公祭表有『十九年旄节』语为证；皆误。按鲁王以甲申袭封，至壬寅正十九年。「冬」字或草书「九月」二字之误；「十一月」则「十七日」三字，因「冬」而改。当时纪载，传写鱼虎，往往有此。惟全氏「画像记」亦云甲辰卒，与碑不合。此当从左尹书）。

是年，朝命招抚使（按公「上鲁监国第一书」：『是时招抚使每省二人』。在闽中则一为洪文襄承畴、一为洪熙允，见林氏时对「记郑芝龙事」；浙中招抚，据卢氏宜述公答招抚书署为「答岳招抚、王兵道、赵督院书」。全氏「神道碑铭」又书「招抚使王公」，皆不著其名。疑浙中二招抚，一为岳公；王兵道则巡海道王公尔禄兼任其事。尔禄，湖北黄陂人；明进士。「浙江通志」：『顺治六年，尔禄已任巡海道』。公前与书，有「足下为昭代巍科」语，必其人也。至康熙六年，海上事靖，缺亦裁矣。岳公无考。又是时分守宁绍台道有王廷璧，河南祥符人；然守道无「兵备」，不当称「兵道」也）与浙江总督赵廷臣帛书招公；公答书凡一千七百七十余言，终不屈（公有「闻族属被逮，且以告密波累亲朋」作：『宗国既飘摇，家门遂颠覆；感此多难生，欲泣不成哭。我生实数奇，乾坤方百六；猰貐满中原，赤灵社已屋。逋臣骨可麋，岂敢惜拏戮！所悲诸父行，斑白樱三木。女儿与所天，株连遭拲梏：幸或作流人，否亦登鬼籙。徲子竟何辜，十载尚淹狱；仳离有寡妻，墨幪兼缁帼。国亡家亦亡，我固甘湛族。迩闻告密风，旧游复被录；白虹惨欲垂，黄金贫莫赎。天地岂不宽，谁念忠义属？惟应千秋名，芬芳追王蠋。破涕慰亲朋，安知此非福』）。

先是，公自编所作诗为「奇零草」。至是，复编其文曰「冰槎集」（公「冰槎集引」曰：『呜呼！此予槎上作也。昔之乘槎者，或为客星而入犯斗、或入女宿而得支机；故至今羡为胜事。余独不然。浮踪浪迹，当凄霰严霜，不得已而栖託灵槎；笔墨所及，率成冰声。则是槎非贯月也，亦非挂星也。而兹集所存，又皆予晚节所作，于是以「冰槎」名。嗟乎！水泽腹坚，天心尽见；乃从凌阴千尺间而欲论列古今、辨正夷夏，不失君臣、父子、朋友之伦，不其难哉！异日者东风解冻，尚有想见此槎中人而兴叹者否？岁在壬寅菊月朔，张煌言自识』）。

康熙二年（癸卯），四十四岁。

公遣使入闽祭告监国（公「表文」有曰：『十九年之旄节，为国不殊；廿四郡之鼓钲，平原无恙。恨哭庭而未效，嗟扫墓以何时？投璧还秦，早惭狐偃；扁舟去越，敢学鸱夷』！又曰：『穆王驭骏以来归，已孤此愿；望帝化鹃而犹在，莫慰余思』）。

时大军已克思明，岛师散尽（「鲁春秋」：『和兰内附，合攻思明；思明败，而金门、临亹、牛头门、楚山、玉环山诸岛师皆解』。按公诗有「瓯行志慨」三首，「谱」疑指温州事，又疑为郑经作；皆非也。「鲁春秋」言：『思明败，诸岛多内款受职。周全斌先杀马得功，兵败亦降』。诗中『苦口吾同泽，甘心彼丧名』；谓成功父子也。『吹笳悲自壮，击筑和谁亲』；谓无同调也。『行矣河梁别，翻为送陇西』；谓解甲诸人也。『冰雪寒孤胆，风云怯病蹄；玉关虽咫尺，敢复望芝泥』；谓终不可为也。当在是年作）。

康熙三年（甲辰），四十五岁。

夏六月，公散军居悬岙（「鲁春秋」作花澳；一作「范」）。

七月，提督张杰执公（「神道碑铭」：『提督张杰募公故校，使居补陀为僧以伺公。会公告籴舟至，不之忌也；故校出刀胁之，其将赴水死。又击杀数人，最后乃告之。以夜半出山背，攀藤入；暗中执公，并罗子木、侍者杨冠玉、舟子三人：七月十七日也。十九日公至，杰以轿迎之；方巾葛衣而入』。「鲁春秋」：『是月二十有三日，煌言令裨将吴国华哨探至陶家尖。会宁波人孙惟法伺得之，国华被创投水死。舟子林姓者，至死不言。一火者导之，执煌言及监纪罗纶字子木、勇士叶云、门者冠玉并二持槊者。煌言素袍朱履就道』。按无名氏「录遗集记言」云（张美翊案曰：此高斗权废翁所记）：『甲辰七月望后八日，有客来告苍水张公被执至矣。予亟往觇之；见公方巾葛袍，直立牙门外，神色自若。左右令公从角门进，公不动；杰知之，令启中门延公入上坐』。此云望后八日，则二十三日为公至郡之日，可信也。悬岙居海中，不能朝髮夕至；公以十七日被执，二十三日至郡，非十九日。左尹书「二十三日执公」，又误以至郡日为被执；传闻不若亲见也。全氏书「同执者三人」，左尹则书「五人」；裨将及舟子、故校姓氏，全氏不详，左尹则著之。「记言」从死者，仅举客罗子木及童子二人。钮琇「觚剩」同；「子木」作「自牧」。赵世安「仁和县志」则云：『客罗子木、僕杨冠玉等五人』。徐逢吉「清波杂志」载：『从死二人』；「注」：『皂隶叶云、侍者冠玉』，无罗子木。子木，溧阳人；本名纶，以字行。公「罗子木诗序」曰：『师指濑水，罗生谒余江上，陈山川形势；余以清河客拟之。然竟引去；曰：「亲在，身未敢许人也」。余扬舲西上，闻罗生应延平招，从其族父军，将往吴会。延平师溃，踉跄挂帆；又闻罗生涕泣遮说，不肯留，遂随军道江入海。未几，舟次三山，猝遇〔虏〕鏖战，思以死卫父；格斗逾时，矢集铠如蝟，坠水得生，而父就缚以去。罗生流离沧溟、宛转岛屿间，欲出奇计救父；卒不得父生死音耗。然后税驾于予行营，悲凉酸楚，至于呕血』。子木出处，具见于此。冠玉，鄞人；公乡人子，故家后裔。父母死，从之海上。临刑，当事见其幼，欲释之；冠玉曰：『司马公死于忠，某义不忍独生』！延颈就刃（见无名氏撰传）。又全氏「神道碑铭」，言公被执时，有王居敬，黄岩人；以计得脱。林氏时对记曰：『公幕客王畏斋，黄岩诸生；今披缁，名超遁。语予云：「公被执前一日，梦金甲神持符，称帝命召。公次早向畏斋，诧其兆。俄有白气一缕衝所居茅厂，畏斋亲见之。夜半，蒙难」』。又公客徐允岩，相从最久；己亥入江，多所赞画。延平师遁，公走英、霍，徐亦相从。几以格斗死；公劝之，祝髮伏匿山中。公还海上，徐复来归。--见公所作「徐允岩诗序」，附记于此）。八月，以公至杭州（「记言」：『越旬日，檄公至省；杰命以四人舆公。公至城门，令驻舆；北向稽首曰：「臣志毕矣」！复向城拜曰：「某不肖，徒苦故乡父老二十余年，有辜属望」。又再拜曰：「自此，不复见张氏家庙矣」。道旁数千人，无不流涕』。按卢氏宜曰：『公少白晰，后乃高颧长髯，岳岳千仞。宜家去公宅仅三、四十武，幼时犹及亲公色笑，知之最详、亦最确』），总督赵廷臣羁公于请室（按「传」云：『至武林，处于旧府』。陈景钟「清波小志补」云：『送居萧寺』。公「上总督书」亦云：『羁留旅邸，则未尝置之狴犴也』。「鲁春秋」：『煌言至武林，总督高其义，礼延之。煌言抗宾座，拱手曰：「昨蒙尺一，下及赋性拘执，不知悔悟，致烦使者」。左右进茶，摇手曰：「从不知此味」。或覆以衣，必不可』。「谱」注云：『至省，总督不见，传令狱中盛设帐具，吏卒无得失礼。司道、府县以总督命，相继来慰谕。阁部坐胡床，但拱手，不起』。「神道碑铭」：『时部曲内附者，皆得来慰问，官吏愿见者弗禁。杭人争赂守者入见；或求书，公亦应之』。公「与赵总督书」曰：『昔宋臣谢枋得有云：「大元制世，万物维新；宋室孤臣，尚欠一死」。窃以叠山业经市隐卖卜，可以远害全身；而元参政魏天祐必欲招致之，乃叠山有死无二。招之不来、餽之不受，却聘书尚存可考而知也。卒触天祐之怒，执以北去，叠山遂不食死；未尝不叹古人守义之坚、殉节之笃也。某今日南冠而絷，视叠山所处已自不同；而台下尚欲贷其余生，屡责贵属存注有加。嗟乎！此固台下褎忠录节之盛心，较之天祐奚啻霄壤！顾某自律，必不因此苟延旦夕也。海思慷慨引决，馆伴防闲严切，不克自裁；绝粒三日，迫于贵属劝勉，稍稍复食。他人闻之，宁不以某寡廉鲜耻，晚节可嗤哉！揣台下之意，不过谓某生膏斧鑕，始足为忠义者之戒；殊不知大丈夫冰轻鼎镬，慷慨从容，原无二义。犹记去岁华函见及某之报书，有「宁为文山」之语，非但前谶；盖斋心举念时，早已办此。至今日，敢有食言！自古废兴屡矣；废兴之际，何代无忠臣义士、何代无逋臣处士？义所当死，死贤于生；义所当生，生贤于死。有舍生以取义者焉，未闻求生以害仁者也。某之忧患过于文山、隐遁殆几于叠山矣；被执以来，视死如归。非好死而恶生也，亦谓得从文山、叠山异代同游，于事毕矣。独惜台下经纶仁厚，后世不察，猥与张宏范、魏天祐比伦，不重可叹息乎？或谓某散兵在前、归隐在后，可以觊觎赊死。殊不知散兵者，悯遗民之涂炭；归隐者，念先世之暴荒，谬思黄冠故里，负土成坟，然后一死，以明初志。何期拥兵则岁月犹存，解甲则旦夕莫保；致箕山不有安瓢，而颍水弗能高枕！身为累囚，贻笑天下；是某忠孝两亏，死难塞责矣！临难苟免，非我本怀；偷存视息，更何所待！今羁留旅邸，波累宾从，并撄锁鍊；以日为岁，生不如死。伏望台下立赐取决，俾某乘风驭炁，翱翔碧落，或为明神、或为厉鬼！是诚台下大有造于某也。否则，某当追随首阳之后尘，不必俟炎午之生祭；毋以馆伴不善调制而谴及之，幸甚！幸甚』）。九月初七日，公赴市；口占绝命词曰：『我年适五九，乃逢九月七；大厦已不支，成仁万事毕』。遂受刑。子木等从死。夫人董氏、子万祺，先公三日戮于镇江（「传」云：『夫人董先死』。「谱」称『夫人董氏，狱中削髮为尼，得免』。「鲁春秋」：『煌言妻子久禁钱塘，有僧淡斋募饭活之十年（张美翊案曰：僧淡斋事，亦见「南雷文案」卷四「书淡斋事」），后移狱至镇江就法』。公「绝命词」，各本互异：「传」作『我年四十五，今朝九月七；含笑从文山，一死万事毕』。陈景钟「清波小志补」作『我年四十九，却逢九月七；大厦已不支，成仁事始毕』。「谱」则「乃」作「复」，仅一字异耳。今从「鲁春秋」。按「记言」：『公临刑口占绝命词，令人书之；偶讹一字，不能改正。公笑曰：「他日自有知之者」』）。鄞故御史纪五昌捐金，令公甥朱相玉购公首（张美翊案曰：纪五昌，字衷文；江上受监察御史。事去，归隐太白山麓。张司马被执至省，其甥朱相玉贫不能从。侍御资其袱被，且以贸首之资付之。相玉奉侍御之教，得收葬于西湖），僧超直（「清波杂志」：『僧问石，法名超直；鄞陈氏子。年二十余出家，来钱塘。甲辰七月，王先生被执至武林，九月七日就义，从者二人同死。共收而瘗之南屏之原。石公与四明万充宗、董巽子、王曰民、钱塘查汉中兄弟，并称至好。乙卯三月，忽自经』。按全氏撰「碑」，不及超直。「清波小志补」云：『王先生，即苍水；初时人讳言之，故称「王先生」』）暨杭人张文嘉、沉横书、朱锡九、锡兰、锡旗、锡昌兄弟、鄞万斯大收瘗于杭州南屏山荔子峰下昌化伯邵林坟西（按公被执后，有「忆西湖」作：『梦里相逢西子湖，谁知梦里却糢糊；高坟武穆连忠肃，参得新坟一座无』？今墓与岳、于两墓相望，从公志也）。胡浈以端溪石研背刻公姓名、旁及罗、杨姓名，纳圹以志（浈字克生，杭人。按朱彝尊「静志居诗话」：『公葬雷峰之右，至今有包麦饭而祭者』。梁玉绳「瞥记」：『乾隆壬子，杭人勒碑表其墓。钱广伯「弔忠烈」一绝云：「华表何年立，丰碑此日题；从教樵采者，不到邵坟西」。广伯名馥，海宁州布衣；有「小学■〈人西皿，上中下〉遗稿」。尝为「张忠烈公墓募田说略」曰：「苍水张公就义之百十三年，皇帝命廷臣撰「胜朝殉节录」，公得谥「忠烈」。壬子季秋，与同人树碑墓上。春秋祭祀，居省垣者以时举行，费率捐于临期。恐久而或辍也，莫若同志各随愿力输银，置间田。每岁所入，纳粮奉祭外，为积累以广祀产。则公之享祀不替，而祀堂、坊表可次第举矣。传曰：「人之欲善，谁不如我」！好义之士，其乐此盛举乎』！慈谿郑勳「年谱跋」云：『公葬七十余年，道士吴乾阳修复墓道。壬子，鄞万斯大之孙福谋立石墓门，海宁陈鱣大书曰「皇清赐谥忠烈明兵部尚书苍水张公之墓」。勳等输财设祀，春秋荐以苹蘩』）。







附录二





·原序一

于乎！何天心久不定耶，何狎于秽德耶！开辟未三百年而日月复晦蚀耶！明室当再兴，著于图籙，非诬也；其果有验耶？其终不可问耶？汉之中圯，乃以舂陵之气鬱然；而世祖名在谶纬，固协天人之符矣。诸葛公始出师北伐，而其自表曰：『成败利钝，非所能逆睹』！然其遗碑秘计，后世犹传以为神；则非不知也，知其不可为而为之者也。江陵沦陷，萧梁遂亡，王子珩以一州之力声义抗旌，虽兵败身奔，益以复雠为事，终不北面于陈；君子哀其忠焉。南宋之末，文信公忠贞冠江左，今勿论已。郑所南悼宋国之覆，作一心史」锢之井中三百余年，其书始出，书中犹然宋室中兴有日也；然则所南生固不知宋之不复中兴矣。夫兴亡者天也，亡而复兴、亡而不复兴者亦天也。君子不恃乎天、亦不阻乎天；诸葛公所云『竭股肱之力，继之以死』，斯乃志士之准则也。虏马南侵，普天同仇；死忠之臣项背相接；于今十有八年，而搴旗鸠众以俟时熙者，犹可指数而知。若栖迟山海，汉腊、周冠不为羶族所羁絏，亦所在而有；岂前代所可及哉！

余于丁亥秋，始与余同年少司马张玄箸相见于南国，赋诗赠答、衔杯抵掌，无间晨夕。其时以为中兴大业，指顾可定。既而玄箸与诸勳偕至南海，亦以为藩竿北髮，神州豪杰必有响应者。迨师之北入，登金、焦，爟火达高皇帝园陵，题诗兰若中，此博浪沙之一击矣；屯于北海者有年。己亥之秋，延平王以舟师取瓜步，下京口而镇之；玄箸自以所部义从数千人舍舟登陆，复姑孰、宣州、新安、铜陵诸郡邑，沿及江以北历阳、皖口、横江诸险要，大抵皆传檄解绶，无坚城矣。今我师蹶于金陵城下，仓卒南还；而玄箸方经略北方，未之知也。及乎大势崩溃，声援莫接；于是幅巾芒鞋，混迹缁流，夜行昼伏，久之始达浙海，复归行营，树纛鸣角，散亡乃集。昔有梁将陈庆之以兵八千北伐，乘胜而克魏数十城，直据洛阳；其事与玄箸相类。及势失兵熸，间行得达江南，亦与玄箸相类。盖孤军难久持也。然溯往迹者多伟之，斯亦可砭顽起懦，震荡中原矣。于今又二年，江之南北尚尔寂寥；「四七」之谶，为存、为亡？玄箸虽复枕戈，将何所待以成大功！

近缉缀其所著诗，名之曰「奇零草」；而问序于余。夫秉旄钺以佐中兴者，玄箸之志也；耽翰墨以毕余年者，不肖远之业也。乃辍军务而留意于此，将意谓世事汗漫，特以暇日勒为成书，以俟后世之知也耶！余闻诗能穷人，又闻穷而后工于诗；今玄箸之诗，其气宏伟而昌高、其词赡博而英多，盖明堂之圭璧、清庙之贲镛也。长离一鸣，世以为瑞；况律吕之相宣乎！夫气有盛、有衰，先动于人心；取玄箸之诗而咏歌之，不特审音可比于夔、旷矣，我明之再兴可以推矣，何必反覆前代之已事而为忧恤哉！

华亭徐孚远题于四明之西墉寓。永曆十五年（岁在辛丑）九月之望。

·原序二

尚书诗、古文词，皆自丁亥以后，才笔横溢、藻采缤纷；大略出华亭一派。明人自公安、竟陵狎主齐名，王、李之坛几于扼塞。华亭陈公人中出而振之，顾其于王、李之绪言，稍参以神韵，盖以王、李失之廓落也。人中为节推于浙东行其教，尚书之薪传出于此。及在海上，徐都御史闇公故与人中同主社事，而尚书壬午齐年也，是以尚书之诗、古文词无不与之合。虽然，尚书之集，日星河岳所锺、三百年元气所萃也；而予以艺苑之卮言，屑屑考其源流之自陋矣！呜呼！古来亡国之大夫，其音必凄楚鬱结，以肖其身之所涉历；盖亦不自知其所以然者也。独尚书之著述，噌吰博大、含钟应吕，俨然承平庙堂巨手，一洗亡国之音。故暗公之序，欲以尚书所作而卜崦嵫之可复。此其故，良有不可解者！岂天地间伟人，固不容以常例论耶？当是时，以蛎滩鳌背为金汤、以鲛人蜑户为丁口，风帆浪楫，穷饿零丁；而司隶威仪一线未绝，遗臣故吏相与唱和于其间。其遇虽穷，其气自壮，斯其所以为时地之所不能囿耶！

呜呼！尚书之集，翁洲、鹭门之史事所徵也。吾闻尚书既被执，籍其居无所有，但得笺函二大簏，皆中原荐绅所与往来。送入帅府，荐绅辈惧，遣说客请帅焚之；帅府亦恐摇人心，如其请，投之一炬。火既息，有二残册耿耿不可爇；左右异而视之，则尚书之集也。说客因窃置怀而出，遂盛传于人间。呜呼！尚书之身可死，集不可泯。杀其身者，梁父、亢父所以成一代之纯忠；存其集者，祝融、吴回所以呵护十九年之心气。夫孰非天之所为哉！乃为铨次，审定其奏疏、书檄诸种曰「冰槎集」，其古今体诗曰「奇零草」、曰「采薇吟」，其己亥纪事曰「北征录」，共十二卷；附以「乡荐经义」一卷。予又为作「诗话」二卷、「年谱」一卷，以详其集中赠答之人与其事云。

全祖望序。

·原序三

余得此于定海，命谢子大周钞别本以归；凡五、七言近体若干首。令久失之矣，聊忆其大概为之序以藏之。

呜呜！天地晦冥、风霾昼塞，山河失序，而沉星殒气于穷荒绝岛之间，犹能时出其光焰，以为有目者之悲喜而幸睹。虽其揜抑于一时，然要以俟之百世虽欲使之终晦焉不可得也。客为余言：公在行间无日不读书，所遗集近十余种，为逻卒取去，或有流落人间者。此集是其甲辰以后，将解散部伍、归隐于落迦山所作也。公自督师，未尝受强藩节制；及九江遁还，渐有掣肘，始邑邑不乐。而其归隐于海南也，自製一稗置寺中，实粮其中；俟粮且尽死。门有两猿守之；有警，猿必跳跃哀鸣。而间之至也，从后门入。既被羁会城，远近人士下及市井屠贩、卖饼之儿，无不持纸素至羁所争求翰墨；守卒利其金钱，喜为请乞。公随手挥洒应之，皆「正气歌」也；读之，鲜不泣下者。独士大夫家或颇畏藏其书，以为不祥；不知父子之性根于人心，而徵于事业、髮于文章，虽历变患，逾不可磨灭。曆观前代沉约撰「宋书」疑立袁粲传，齐武帝曰：『粲，自是宋忠臣，何为不可』！欧阳修不为周韩通立传，君子惜之。元听湖南为宋忠臣李芾建祠、明长陵不罪藏方孝孺书者，此帝王盛德事。为人臣子处无讳之朝，宜思引君当道，臣各为其主；凡一切胜国语言，不足避忌。余欲稍缀拾公遗事，成「传略」一卷，以备惇史之采；犹惧蒐访未遍，将日就放失也，悲夫！

慈溪姜宸英西溟氏题。

·原序四

昔钱希声先生叙「眢井心史」云：『吾人不可一日无此心，吾人不可一日有此事。夫此心、此事，初无二理。所遭者顺，则存此心；所遭者逆，则行此心』。盖当明季流贼犯阙，神州陆沉，烈皇帝殉国，起义帜于江东、聚兵南海，以至流离困苦，赍志而卒于海峤。若钱先生，真可谓行不媿于言也。然吾乡同时起义先辈，指不胜屈。其间抱孤贞而至死不变者，惟独苍水公哉！

公自鲁王监国、永曆继统，跼蹐行在，无日不以戮力中原为念，以故三入长江。不幸而同仇兵衄，卒不能申中兴之志。及天下事已全去，无可挽回，一腔热血，犹崎岖起蹶于万死一生之间。卒至途穷南田，从容齿剑以还天地之正气。嗟乎！岂非所遭非其时乎？吾因有思夫海之为海，诚忠义之薮耶。宋之季，则陆秀夫、张世杰诸君子奉小朝廷于海峤，卒至崖山飓起，遂亡宋祀；明之季，惟公一人纵横海岛，留汉腊者二十年。向使宋无崖山诸君子，则宋季乾坤亦太落莫；明无公，则明季生气遂至销沉。公不幸而生明季，明季犹幸而生公，为之震动于晚也。迹公之行事，惟宋之文山啻足相似。然信公犹有诗文垂世，即「正气」一歌已足彪炳日月；而公可无诗文传世乎？虽公之忠不朽，不必以文，而文自不可朽。而公凛然孤忠，皦如白日；故其文激愤而高亮、沉雅而痛快，其诗痛而不摧、鬱而愈壮。公之诗文，自可垂于天壤也。余之藏兹集，非仅为吾乡存文献也；盖将使信公不独有诗文而长焕，实为有明一代存文字，与「正气歌」共存千古耳。第不识他日留传，亦有如钱先生之叙「心史」如其人为之叙否？

时在□第二甲辰岁季春望前七日，卧雪斋书、同里后学五峰沉光宁题。




附录三


·原跋一

甲辰七月望后，余病暑偃卧床中。有客忽来告曰：『苍水张公被执至矣』！余惊起问故；客曰：『公自延平既归，孤军海上，音援俱绝。六月间，散遣士卒，隐居岛中，而每资粮于普陀。提督张杰知之，即令僧为导，率健卒数十伪为僧衣服，夺米舟以济；岛中不知也，遥望以为米舟至。及至公帐下始觉，而公遂被执矣』。余亟望觇之，见公葛袍晋巾，直立牙门外，神色自若。左右令公自角门进，公不为动。杰知之，令启中门延入。公长揖，杰答揖；遂延公入内上坐，且以好言慰公。公仰视屋梁，叹曰：『此沉文恭公故第耶！二十年前，予尝会文于此』。终无他言。杰令僦民舍处公，列卒守之。至夜半，忽一校隔窗唱「牧羊记」苏武骂李陵词，音调激楚；公击节称善，校亦有心人哉！越旬日，檄公至省。杰命以四人舆公，前后列骑导从。至城门，公令驻下舆；北面稽首曰：『臣志毕矣』！复向城拜曰：『某不肖，徒苦故乡父老，有辜属望』！又再拜曰：『自此不复见张氏家庙矣』！道旁观者数千人，无不流涕。至杭，总督赵廷臣不见，令盛设供张，以礼待之。且令诸降弁曰：『尔辈旧主也，盍往见之』！于是争以酒食馈公，公是以有「闻放歌」诸诗。临刑，口占绝命词，令人书之。偶讹一字，不能改正；公笑曰：『他日自有知之者』。客罗子木、童子杨冠玉，皆不屈同死。时甲辰九月初七日也。公之被难始终如此。

此「奇零草」，乃公所自定。而「採薇集」，乃释兵后作；公自注『起甲辰六月』，而七月被执矣。读斯二集，公二十年之行事始末，具可概见。时同往一卒为余言：公帐下积书充栋，旁置棺一，棺中贮米数斗；床头利剑一。被执时，遽起拔剑而以帐蒙公，遂不及。公之志何如哉！呜呼！公之功业，天下其知之矣；公之文章，天下未必见之也。公之慷慨赴难，天下其见之矣；公之从容就义，未必尽知之也。兹于其卒，幸购得公草；而「採薇集」，更幸为公手稿；复于降弁，得公之遗文。因彙录成集，记其始末，以俟后之採焉。

海滨遗老高允权录毕记。

·原跋二

盛世之音和以平，衰世之音哀以促；此言声音之道，与天运通也。维诗亦然。吾郡张玄箸先生，当天步艰难之世，从亡海岛，志在中兴。自丙戌至甲辰十九年间，飘泊于波涛飓浪之中、竭蹶于干戈颠沛之际，履危蹈险，辛苦万端；宜其音之哀且促矣。今观「奇零草」文辞和雅、气韵平舒，有从容瞻就之风，而无凄飒仓皇之态；有慷慨奋起之情，而无卑靡挫折之念。至若兴趣所臻，风流跌宕；冠裳所集，意象峥嵘。览厥体製，有直追嘉、隆盛时诸作者；何其音之不类也！噫！我知之矣。昔者典午凌夷，江左继祚，新亭之会，四座兴悲；而王茂弘独曰：『当共戮力王室、恢复中原，奈何作楚囚状耶』！玄箸之意，盖在于此。推其志，直以明室中兴，可操左券；故家亡不悔，身丧不顾。虽王谢偏安之业犹不屑言，讵肯以德祐诸君子自况耶！髮诸歌咏，固宜与盛世同符。而天下梦梦，力不从志；岂其始愿哉！夫人以诗传者，王维、储光羲非不名家，而本领未正，忠义之道疑矣；诗以人传者，渊明「饮酒」、皋羽「晞髮」，千载下读之，犹沁人心脾。是草亦作如是观。若王、李、锺、谭各标坛坫，特雕虫小技之伦耳；未可为忠义者道也。余之书此，将传诸不朽也。

岁在甲子中秋日，奠邑秦川题。

夏启芬曰：「奠邑」合为「郑」字，「秦川」合为「溱」字；即慈谿郑溱，所称为平子先生也。意国初藏是集者恐有忌讳，故隐拆其姓名耶？张美翊曰：郑寒村「父秦川府君行状」云：『先君丙戌以后，别号秦川』。

·原跋三

全庶常祖望既定尚书「诗文集」十二卷，附「乡荐经义」一卷；又为作「诗话」二卷、「年谱」一卷，以详其集中赠答之人与其事：可谓有功表章矣。勳尝见之，而未及录。忽忽十余年，重见「年谱」于姚江黄氏，附录「诗话」；即假归手钞，旬余而毕。

尚书以康熙三年（甲辰）殉节于杭，从死者故参军罗子木、侍者杨冠玉及舟子三人。尚书尝赋诗，欲葬湖上岳忠武王、于忠肃公二墓之间。于是鄞人故御史纪五昌捐金，令尚书甥朱相玉购首领，而杭人张文嘉、沉璜书等殓之；有朱锡九、锡兰、锡旂、锡昌兄弟者预为买地经纪，而鄞人万斯大等葬之南屏荔子峰下，从公志也。姚江黄公宗羲为之铭，子木等三人附焉。后七十余年，道士吴乾阳修复墓道，全庶常复为「神道碑铭」。又三十余年为乾隆四十一年，诏定「胜朝殉节诸臣录」，尚书以原官褒谥「忠烈」。越十六年壬子，鄞万斯大之孙福谋立石于墓之门，海宁陈鱣大书曰「皇清赐谥忠烈明兵部尚书苍水张公之墓」；勳等输财设祀，春秋荐以苹蘩。迄今（己未）历有八载，忽见离墓丈余，有新冢二。查系土人翁耀卿与谢上达私卖，并削余地（耀卿故守墓者）。勳谓同社曰：『是不可长也』。于是公请之方伯谢公、署廉使秦公，委县丈量，徵地一亩七分五釐，画界绘图，立「张忠烈公祀户」入册；遂上之大中丞王公，将建坊湖上，以昭朝廷奖忠之典、以示地方禁茔之防。

先是，勳摹尚书遗像于杭，盖甲辰钱塘狱中所画，藏于万氏者。并附记于「年谱」之后，以备参考。时九月七日，正尚书殉节日也。掷笔，不禁泫然。

乡后学郑勳谨跋。

·原跋四

从来鼎革之际，殉难者惟胜国为盛，而于四明之产为独多。苍水张公，其尤从容就义者也。公绝命诗云：『我年四十五，偏逢九月七；大厦已不支，成仁万事毕』。则公之倡大义也，年才二十六耳。是时，我世祖已受命而作之君；乃不肯顺天应人，而跋涉山海至十有九年，甘丧元湛族而后已，盖自古亡国大夫之所罕觏也。

余尝画公像，宝藏之。顷于役江南，由京口至芜湖，追想公领军长江，凡瓜洲、燕子矶、观音门诸胜，皆驻师之所；而寻其遗蹟，渺不可得，为慨然者久之。芜关受降最早，公居之几近一月；余以君子过化之地，神必存焉。拟请当道于江口睢阳祠祔祀之，以公忠烈足媲美也；匆匆返棹而中止。家居曝书，得「奇零草」，为先副使所手钞；盖公自定之诗，殉难时，以重价得诸老兵而流传者。然所存虽鲜，全豹已见；且当日军旅往来于长江一带，历历可数。其诗不媿作者，殆所谓必穷而后工乎！公固不藉以诗传，而即此一编，足长留天地间矣。夫公梗化，亦为其主。当不讳之朝，文字无所疑忌；谨钞此册，以广其传。附以「北征录」者，俾后有所考云。

道光五年冬，慈谿后学郑乔迁识。

·原跋五

张忠烈公一生大节，与文信国并峙千古。先贤作志，详哉其言之矣。至其文采风流，歌思人口，大率片鳞寸甲，仅藉一斑以窥全豹；然流俗已无不敬爱。余少时，窃闻之公与余先世大夫两世姻好，谊笃通家，尝有隶书对联赠余家云：『君亲恩，天地之大；圣贤道，日月并明』。乃公所手书。至今奉为宝贵。噫！为此言也，岂有一点尘俗气所能彷彿哉！间尝读黄山谷之文，有云：『临大节而不可夺，此不俗人也』。则揽公之余芳，亦可以扑去面上之斗俗尘矣。夫公之大节比于文山，而公之从容就义又岂让稽叔夜哉！试即以其轶事论之：公被檄赴省，道出望京门外，有士人作诗送之曰：『此行莫作黄冠想，静听先生正气歌』！公大悦曰：『此王炎午之流亚也』。当时固无不以文山况之矣。及赴市曹，睹风景，叹曰：『凤凰山，好山色也』！非即叔夜之挥琴而叹「广陵散」耶？临节如是，此所以髮于翰墨无一点尘俗气耶！

家君以秘钞文稿若干篇命余校录，因焚香拜读；三复之余，愈想见其书「君亲恩、圣贤道」之语也。诗集尚未探得，必有出而显于世者。而此残简断篇缮写成一帙，正可大振俗矣。

岁在丁巳，后学费照谨跋。

·原跋六

余尝谓苍水张公，真天地间奇人也。转乾坤于再造、扶日月于重光，虽天数终穷，惟知毕命；剑芒腾跃，讵计殒身！事成在我、事败在天，国而忘家，闻之熟矣；又何待后人以大数妄议公也。苟云「数有所在」，则武侯之「出师表」可以不作、信国之「正气」诸什可以不传；则蒙垢忍耻之徒，且将弹冠相庆，藉气运以为知几，笑孔明、文山不识时务者矣。噫！其何不伦之甚也！我于公之行事，重有慨焉。十九年之操持，薪胆弥厉；方寸心之筹画，手足俱瘁。昔也梦绕钱塘，与子胥、文种而驰驱；今日墓瘗南屏，与忠武、忠肃而遨游。真灵不灭，在地为河海、在天为星辰；虽千百载，犹一日也。公之功业文章，先贤作志，详哉言之矣；今不复赘。余求公之集十余年，渺不可得；诸耆老虽能言公之事，而终无有藏公之集。今年春，过姊氏家，见甥钞录公集，不胜狂喜；足以见费氏世裔之弗腆也。因袖而归，焚香披读，三复不已。漫云「正气歌」能泣鬼神，今观诗集能化风雷矣。遂缮写成帙，欲付剞劂。因全谢山先生载公丙戌以前文字皆无存者，倘天地间尚有足本，余日望之。

谨赋七律二首以附于后，敢云跋词，聊当碑铭：

啼鹃遗恨归南屏，义钺堂堂十九龄。但识乾坤全浩气，岂知日月竟阴暝！成仁慷慨丹心裂，抗节纵横碧血泠。一木撑天犹挽数，千年国事有余馨。

纵然大数莫能回，志在成仁死亦恢。碧血支天寒鼎镬，鸿毛殉国化风雷。昔时梦绕文山祠（公生平梦谒文信国，信国降阶相迎），今日坟留武穆陪（公墓在南屏，与忠武、忠肃为邻）；同是丹心悬日月，九京相对莫悲哀！

拟弔墓诗一首

名留千古死犹生，浩气依然冢上横；宿草秋风鸣剑锷，空山夜雨战兵声。智穷力尽埋孤岛，身死天昏失大明！缘觉忠魂垂宇宙，相将携酒弔先生。（董懋迁）

·原跋七

一经兵燹，失而不可复得者，书籍翰墨之祸烈焉。余家藏书虽不甚富，然世有蓄积；今顾不能满行箧。至先世著述，精神节行之所寄託，往往可以不朽；力不能俾行世，亦焚燬不可掇拾，心窃痛之！每过坊肆，虽残编坠简蠹蚀黦损，必一寓目。而忠烈是册，适杂残破碑帖中，尘罥涂附，触手虑秽；见字画苍劲，拂拭读之，乃大惊。益搜得十余纸，虽损坏，尚可比次；所失多寡，未之或知。诗词悲壮愤鬱，末学又奚赞一辞哉！

顾念先太常公于顺治丙申授命舟山，则海上经营，与忠烈共事；先车驾公左右鲁王，毁家饷士，事终不济，乃逃于禅，则亦忠烈之居悬岙也。而所著「陶菴集」二十卷无刻本，逮予世已亡六卷，今仅「史论」四卷、「杂文」一卷，盖逆氛又亡其大半矣。夫文砚、谢琴仅一器用，后之人犹或抚其形，播之诗歌；不见其物，群相珍重。矧是册为忠烈手稿，虽不无佚阙，而完而可诵者犹三十有七篇。梨洲志公墓，已云『翰墨流传，视为至宝』；矧经兵火煨烬之余，几沦斯掷哉！余不自意得之，收辑潢治，与「陶庵集」同藏箧衍；知孤忠遗蹟偶留天壤，虽世变迭迁，有决不磨灭者。志云『九月七日遇害』；而「放歌行」乃书十月七日，梨洲不应有误；则亦如「毛羽」之书「羽毛」、「祖」之书「租」，忠烈偶未改正欤？

同治丙寅仲春二十七日，山阴后学陈尔干。

·原跋八

残明余烈，至甬东而极微。然其间义士、顽民惓惓故国之心，久而未熄。藐尔翁洲，浮泊海上，君若臣仓皇逋窜，穷而无归；甲乙之后忍死图存，其忠毅之气，摧丧殆尽。乃至悬岙一老，与猨狙共居。此中声息，卒不能隐，如苍水先生之全节于武陵，尤可哀也！当先生殁时，闽、粤、滇中诸小腆多已消灭；虽堂堂致身授命，兴朝甚礼重之，惟一时不能即予褒卹。东南惩艾方急，无敢控诉以乞异恩；阅百年，而始蒙通谥。在遗献黄先生志墓之初与谢山先生撰碑之日，皆尚未知有日后之表章也。若其生前官阶，或传已加之台辅；又传正命为自经。遗献无此言，自系传闻之讹，俱未足据矣。

吾门陈生尔干，其先世与先生同事监国，旧有令绪。今幸收先生狱中诗歌草稿，录南雷之铭而合装之为一册，举以示稷辰。稷辰先世亦曾有从亡海岛者，是皆患难与共之人；古谊相关，追述无尽。读此册，不禁为之纍欷也！

同治六年三月，后学宗稷辰谨题。

·原跋九

张忠烈公「北征录」、「冰槎集」，潘文慎公刻入「乾坤正气集」。其「采薇吟」，则散军以后之作，而蒙难诸诗附焉；甬上有传录本，而蒙未之见。此手书残稿十八纸，纸七行、行字不等，凡诗三十四、词三；向为陈柏堂孝廉所藏。歾后，其家人鬻诸市，蒙购得之。第九纸「孤竹餐周粟」一篇（「墨蹟」「羁恨」二首之一）失其题，不知以上亡若干纸；字多涂乙，纸微损。装潢时波磔阙蚀，几不可辨，未敢肊补。「放歌」自注：『时甲辰十月七日』（「墨蹟本」作八月七日）。按忠烈正命，在康熙三年九月七日。是年闰六月，「时宪术」与「大统术」置闰不同，故书十月；陈跋以为笔误，非也。忠烈被执，「辞故里诗」凡五篇。沉梅史纂公传载「其一」、「三」，与「明季南略」、「三冈识略」字句微不同。计氏又载「其二」曰：『何事孤臣竟息机，鲁戈不复挽斜晖。到来晚节惭松柏，此去清风笑蕨薇！双鬓难容五岳住，一帆犹向十洲归。叠山迟死、文山早，青史他年任是非』！「其四」曰：『揶揄一息尚图存，吞炭、吞毡可共论？

复望臣縻兴夏室，祗凭帝眷答汤孙。衣冠犹带风云色，旌旆仍留日月痕。赢得孤臣同硕果，也留正气在乾坤』。「其五」曰：『不堪百折播孤臣，一望苍茫九死身！独挽龙鬚空问鼎，姑留螳臂强当轮。谋同曹社非无鬼，哭向秦廷那有人！可是红羊刚换劫，黄云白草未曾春』！当在所亡数纸中。计氏失载「其三」，又以为临难绝命诗，为微误耳。徵君纂「王翊传」，载公挽诗云：『忆君被褐草间来，慷慨论兵未易才。薄海谁堪师昼邑，下江应许画云台！星沉汉垒贪狼耀，风竞胡营战马哀。仗剑犹闻歌「正气」，心悬陵母亦哀哉』！「明诗综」录枞阳谣云：『八尺风帆百丈牵，枞阳湖里去如烟；江南米价秋来长，喜杀桐艚卖稻船』。『沿湖下网荡湖船，网得纤鳞锦样鲜；镫火湖光儿女笑，鱼秧种得不须田』：皆「奇零草」也。罗参军字，诸家作「子木」，「柳亭诗话」作「自牧」，此作「子慕」；当以公手书为定。侍者杨冠玉，柳亭作杨贯；或其名云。

光绪丙子正月二十三日，山阴平步青跋尾。

·原跋十

是编从丁松生明府借读，暇日手校数过，是正颇多。惜所载祗「奇零草」（「采薇吟」即散附「奇零草」中）、「北征录」、「乡荐经义」暨全氏所撰「年谱」，而「冰槎集」全阙。爰据湖郡李氏旧钞潘文慎「乾坤正气集」补所未备，汇钞一帙以赠；较之昔人还书一瓻之事，意似少厚。附识以博松老一笑！

光绪甲申仲冬下浣，大兴傅以礼识于临漳行馆。

集内诸文，皆有时事可考。而李氏旧钞「乾坤正气集」两本，均先后失次，殊不可解。爰合「奇零草」、「采薇吟」、「北征录」，参证明季稗野，重加排比，勒定「张忠烈公文集」十二卷，而以「经义」、「年谱」附之；视谢山「张尚书集序」所载，祇阙「诗话」一种耳。他日当将嫌讳字句删润绣梓，以永其传。识此，聊当息壤。

甲申嘉平朔日灯下，以礼又记。

·原跋十一

吾郡南屏山麓，张忠烈遗墓在焉。庚、辛两劫，几于湮没。匪贼既平，余访其遗址，言于四明诸君而重修焉。顾茔域距城稍远，岁时瞻仰，人以为艰。于是公之乡人，卜地于众安桥南岳鄂王祠之侧，醵资别建一祠；春秋奉祀，士女来者连袂接踵，所以成公志也。

顾公集先无刻本，为人所秘；全谢山竭力搜罗，仅得八卷。当日传钞，亦鲜遗本。余不忍公集湮没，求之故家，偶得旧钞数册，喜而欲狂。顾编录失次，孴杂不可整理。因寄示傅节子太守，太守与余同有志于刊校公集者也。太守费数月之力，编成十二卷，因并「经义」及「年谱」、「墓志」合成一集；而公之诗文所遗者寡矣。篇章未泯，光燄万丈；世有阐扬忠烈者，知必有亟刊是集以慰后学景仰之志者，余将拭目俟之！

光绪乙酉辜月，松存老人丁丙谨识。

·原跋十二

丙午冬，邓秋枚自杭州丁氏借钞「张苍水全集」十二卷，附「经义」一卷、「年谱」一卷，又「附录」二卷；编首冠以全谢山「张尚书集序」，编末则有杭州丁丙跋、山阴傅以礼跋。盖丁氏得谢山「尚书集」数册、独阙「冰槎集」，以寄傅氏；傅氏乃取湖郡李氏旧钞「乾坤正气集」本「张阁学集」，补所未备，编为十二卷，以符谢山原编「尚书集」之数。然则此编自「冰槎集」外，余皆谢山手编之本，可宝也。曩岁余杭章氏所刊「张苍水集」，因仍旧本，编录失次；较此本阙文三篇、诗四十五篇，又无「诗余」、「经义」两种，而篇中与此异文者殆八百余字。予既取「章本」与此本校勘一过，补其阙、表其所不同。陈佩忍复取「乾坤正义集本」校「章本」，亦有不同；而予取佩忍所校之本以证此本，则又有不同。盖「乾坤正气集」刻本，与傅氏所据李氏旧钞本已有不同故也。故一「张苍水集」也，而异于「乾坤正气集」本、异于李氏旧钞「乾坤正气集」本、异于余杭章氏刻本，其间编录失次则一也。

兹编自「冰槎集」外，若「奇零草」（「采薇吟」即散附「奇零草」中）、「北征录」、「乡荐经义」，殆皆谢山所编之本，而傅氏重订之；惟「冰槎集」则全为傅氏所编。其间编录失次，又无以异于曩者诸本。予乃考苍水之行事以次序文，复订兹编；合诸谢山所编「奇零草」诸种，附以「经义」、「年谱」、「诗话」、「附录」为「张苍水全集」，谋与秋枚刊之。嗟夫！嗟夫！世有宝藏谢山所编「冰槎集」者，他日幸见示，以正吾过；此则南明二十余年光复之鬼所更生而泣者！

丁未二月，顺德黄节识于国学保存会之藏书楼。

·原跋十三

予校「苍水集」三年于兹矣。中间湖海往还，或吴、或粤，人事多端；顾未尝一日不置之行箧间也，至今始毕矣。悲夫！苍水之被难也，口占绝命词，令人书之；偶讹一字，未及更正。苍水笑曰：『他日自有知之者』。夫今日所据以校诸本之异同而两存之，皆讹之自后而不及正者多矣。讹之当日，不假苍水倾刻之命使得而正之，而转令其期之他日之后人，后人将何据而正之！然则予所据以正诸本之讹者，非苍水所望知于他日者也。苍水所望知于他日者，盖不徒知其文也，知其志也。然则予于「苍水集」知其文且弗悉，而遑论其志！悲乎！是岂苍水所望哉！

予去夏游武林，失道南屏，问苍水墓，有不知苍水为何若人者；名与姓之勿知也，而又遑论其志！然则知其文者或鲜矣夫，苍水亦期他日之有知其文者，亦是瞑矣。其文存，则其志存矣。悲夫！悲夫！然则是集之刊也，愿与读苍水文者，毋忘其被难时所望有知于他日之人之一正其讹云尔！

己酉六月戊寅朔越四日，后学顺德黄节校毕，谨跋于广州。

·原跋十四

苍水公「全集」，余于丙午冬钞自杭州丁氏善本书室，人事棼棼未遽刊。丁未春，余同学友黄晦闻来自粤中，与余同居藏书楼，谋共刊古人遗书。迺举此集，以属晦闻校勘编补，刊而行之。晦闻用力于是集甚勤，缀拾微茫，一字一句必细心考订；复从此本谢山「年谱」内寻出「诗话」。盖「诗话」一种，后人即散附于年谱之内。于是而谢山所编十二卷原本，迺复其旧。蒐补既竟，旋校旋刊，月成一编。未几，晦闻别余归粤，携其稿而南；一卷校竟，仍邮其稿至沪。中间或刊或辍，盖自丁未春以讫己酉秋，全稿始毕刊，已曆三年矣。

乃于己酉八月，晦闻方以其全稿寄沪刊成将髮坊，而余复于沪遇苍水乡人奉化孙玉仙（锵）赴杭州九月七日之祭者。叩以「苍水集」，迺出慈谿人王棠斋（慈）所编本见视。于是取「王编本」校此本，凡此本所无者，增「补遗」一卷，「题咏」上、下各一卷，「姓氏考略」一卷，「传略补」一卷；更嘱公乡人为雇工拓取苍水祠堂壁间石刻各墨蹟（「墨蹟」内诗有「羁恨」二首、「梅花」第四首、「忆菊」一首，为集中所无）及苍水遗砚拓本、「甬上三忠墨蹟」内苍水手札，并摄影苍水之墓，为之镂铜石印，冠之卷首。繇是，而苍水全集可称完本矣。顾予独怪苍水殉节后二百余年间，士大夫皆知宝其遗著、家有钞本（王棠斋云：『据所见，有郑氏「二砚斋本」、有蔡氏「墨海楼本」、有「何范明经本」、有「蛟川夏佩香本」；而夏氏本所采辑，复为古堇徐董诸陈本』），然亡有为之镂版以行世者！直至今，而余杭章氏得钞于甬上张氏，始为刊行，顾缺略尚多；至今而予友晦闻始编补完善，天假之缘，集将刊成，而适遇公之乡人，得「王氏本」、「墨蹟」等，而后公集乃大备。呜呼！岂非公之精灵历久不泯，适于是时默为呵护者哉！然则公集虽晚出而愈显，盖可信矣。

抑余犹有感者，二百年来文网尚密，故士大夫宝公集者，宁不避传钞之劳而亡敢为之刊印；今文网疏阔矣，而士大夫方驰心域外，岂复置意于乡邦文献！余与晦闻合二人之力，此区区十余卷之书，以迫于人事及刻工，江海浮沉，亦必历三年之久始成；使不幸而中辍而有意外之变，则此集卒不成。而卒成之，岂非幸欤！

己酉十月二十五日，后学顺德邓实谨识于沪上。







张跋

张苍水先生集，余尝得永曆辛丑钞本于郡城黄东井先生后人凡二钜册，徐闇公序后名印烂然；嗣展转为余杭章太炎借去，因于光绪辛丑铅印，后序称为得之鄙人。当时尝购数十部，分贻知好；迄今原本尚未见还，不知流落何处。此本则顺德邓秋枚钞自钱塘丁氏，而其友黄晦闻所编校，增入「附录」，自较完备。然失之冗蔓，而校字尤草率。海上遇邓君，劝余重行编辑校印，诚乡后学之责也。

壬子仲秋月蹇叟记。

张跋

呜呼！昔全谢山有言：『尚书之身可死，集不可泯』。姜西溟则谓：『俟之百世，虽欲使之终晦焉，不可得也』。当文网严密之时，士大夫明知收藏其集为不祥，而展转传钞，犹往往流布人间；则全、姜二君之言信矣。考其最初之本，当即所谓传之防守卒史丙者也。海滨遗老高先生允权尝得其稿，为之跋云：『兹于其卒幸购得公草，而「採薇集」更幸为公手稿，复于降弁得公遗文；因汇录成集』。是高氏此本为得之防守卒者，固确乎其可信焉！而谢山为公「神道碑」称：『有宜兴人徐尧章者，从丙购其书，不与；且曰：「公之真迹，吾日夕焚香拜之；不可以付君』。尧章乃钞以归。是徐氏别有钞本，必与高氏同出一源也。

寿镛搜罗公集廿余年，先后所得不下十余种；反复勘比，实以「高本」为最胜、「邓本」为最详；而致力搜校专且久者，厥惟张丈让三。当甲寅五月张丈寓上海宾乐公旅馆，与寿镛纵谈刊行乡献遗书，因出示所校邓本「苍水集」。且曰：『昔周布衣琢隐尝鬻田以刻公集（「续甬上耆旧诗」：『周布衣章泰字宪臣，一志琢隐；诸生昌时子也。布衣生于丙戌以后，而时以其父志节未伸，终身不求进取。张尚书「冰槎集」，布衣卖田刻之。每岁九月，必至杭之南屏展尚书墓。家居喜深衣幅巾，可谓畸士』）；君既有志于斯，盍速图之』！遂以校稿相付。今距甲寅夏，忽忽廿载，此集始刊成；而丈之墓，有宿草者久矣。故凡丈所勘校之语，今并注见集中，不敢没先辈搜校之勤，即亦所以不负曩日付嘱之意也。

至编次年月虽依「高本」，而大体不出「邓本」范围。盖邓君秋枚与黄君晦闻合力共订此书历时三载之久，而黄君致力尤勤，搜求极富；若视为冗蔓，轻率割弃，则甚负二君搜集之苦心矣。故兹刻凡于「邓本」之善，悉仍旧贯。惟谢山「年谱」或云非谢山所作，其间年月多有舛错；寿镛谫陋，何敢遽言校正。然以晚出之本有为谢山所未见者，既获互相参稽，期归信实。故于「全谱」之年月，未敢悉从；即「黄传」所叙、「赵谱」所注，亦复多所更订。他如稽考「世系」，则清池原谱确有错误，今亦未敢苟同。凡此区区，皆寿镛所以聊竭其愚而已。近三年来，日事勘校编次；今年春，始缮录蒇事。甚矣！编辑之难也。而清池之谱得之张君爱棠、苍水画像得之张君安甫，皆「雍睦堂」裔也。让丈与寿镛，则皆苍水先生之族裔也；尽其责于斯也固宜。书刻既成，谨复叙述搜集、编录之颠末如此云。

甲戌七月，张寿镛跋。

原书「附录」未採诗文存目

传略明史仁和县志觚賸张玄箸先生事略（「行朝录」）思旧录黄宗羲右二文已见「文丛」第一三五种「海外恸哭记」「附录」。张煌言列传（「东南纪事」）右传另见「文丛」第九六种。张煌言列传（「海东逸史」）右传已见「文丛」第九九种。张煌言列传（「南疆绎史」）右传另见「文丛」第一三二种。明季南略右文另见「文丛」第一四八种。小腆纪年右文另见「文丛」第一三四种。明季殉节诸臣事蹟张煌言列传（「象山县志」「寓贤传」）张煌言列传（「定海厅志」「寓贤传」）四明人物传刘慈孚鄞志大事记西渡僧掷诗瓦（「四明谈助」）皁隶叶云（「茶香室续钞」）张临门供招叙查伊璜

墓录乾隆杭州府志光绪杭州府志两浙防护录清波小志清波小志补张忠烈公祠堂碑铭董沛张苍水先生墓图识（补）张美翊张苍水先生祠庙志（补）张美翊重信西湖张苍水祠纪实张寿镛南田张苍水公祠堂始末纪实范贤祥

题咏（上）（诗词）哭兵部左侍郎兼翰林院学士鄞县苍水张公林时对哀苍水（「南富诗历」「八哀」之一）黄宗羲寻张司马墓前人哭苍水高允权甬上拟薤露词（「试一掷」、「苏卿谅弗听」二章）全祖望重九前二日张尚书忌辰设祭全祖望甬上杂歌（「羊山吟」一章）全祖望燕子矶兰若寻苍翁题字全祖望予约同人每岁为苍水先生设祭今年将有渡江之行先期举之全祖望苍水先生墓道渐湮道士吴乾阳谋修复之和钝轩韵全祖望长至日展苍水公墓同江声用离合格全祖望逸田以人日祭苍翁得三绝句全祖望戊辰元夕芍庭以其世父忠介公生辰为苍水先生设祭即用苍水琅江殡宫韵全祖望七夕钝轩集祭苍翁于隐学山房全祖望道光壬辰八月朔日同叶二（元阶）姚大（燮）诣张忠烈公墓下并置公诗卷祭之厉志南屏张忠烈公墓（调寄「金缕曲」）周世绪谒张忠烈公墓吴骞南屏拜张忠烈公墓仇养正湖上展张忠烈公墓戴高谒张忠烈公墓查揆西湖谒明权兵部尚书苍水张公墓张庭学南屏吊忠烈公（煌言）墓汪端南屏山谒张忠烈公墓吴鼎元南屏张忠烈墓王焘吊张忠烈墓钱馥南屏山谒乡先辈张忠烈公墓徐甲荣再过钱司寇祠兼忆张司马姜炳璋拟谢山先生甬上薤露祠（「好山色」）徐甲荣南田篇弔张忠烈公陈维垣南田篇弔张忠烈公欧景岱南田篇弔张忠烈公王莳兰南田篇弔张忠烈公欧景辰南田篇弔张忠烈公陈致新南田篇弔张忠烈公邓克旬题张忠烈公遗像王涑又高廷兰又张萱又孙世学又朱成榖又林则徐又孙燮勳又朱文翰又崔以学又王焘又董沛谒忠烈墓即以拜题遗像秦瀛题张忠烈「奇零草」王焘书张忠烈（煌言）「采薇吟」后张迈明张忠烈公手书睢阳闻笛诗墨蹟李绍城题张忠烈公石刻遗札郭传璞张忠烈遗砚诗曹伟皆张忠烈遗砚歌刘云俶张忠烈公遗砚歌杨泰亨南屏吊忠烈公（煌言）墓汪端南屏山谒张忠烈公墓吴鼎元南屏张忠烈墓王焘吊张忠烈墓钱馥南屏山谒乡先辈张忠烈公墓徐甲荣再过钱司寇祠兼忆张司马姜炳璋拟谢山先生甬上薤露祠（「好山色」）徐甲荣南田篇弔张忠烈公陈维垣南田篇弔张忠烈公欧景岱南田篇弔张忠烈公王莳兰南田篇弔张忠烈公欧景辰南田篇弔张忠烈公陈致新南田篇弔张忠烈公邓克旬题张忠烈公遗像王涑又高廷兰又张萱又孙世学又朱成榖又林则徐又孙燮勳又朱文翰又崔以学又王焘又董沛谒忠烈墓即以拜题遗像秦瀛题张忠烈「奇零草」王焘书张忠烈（煌言）「采薇吟」后张迈明张忠烈公手书睢阳闻笛诗墨蹟李绍城题张忠烈公石刻遗札郭传璞张忠烈遗砚诗曹伟皆张忠烈遗砚歌刘云俶张忠烈公遗砚歌杨泰亨张忠烈公遗砚歌王元圻题张忠烈公遗砚王迪中题双忠书画册厉志倪文贞张忠烈两公书画卷为范文义亭（永祺）题邵志纯题明倪文贞公兰石画箑张忠烈公「江上闻笛」诗牋合卷为叶琴楼作尹元炜题倪文贞元璐兰石便面张忠烈煌言自书「江上闻笛」诗合装册子赠琴楼光禄王焘题甬上范氏所藏双忠卷卷为倪文贞公兰石画张忠烈公「江上闻笛」诗墨蹟各一纸（调寄「百字令」）孙德祖范莪亭孝廉得二扇面一为倪元璐画石一为张煌言自书「江上闻笛」诗合装成卷索题敬书于后赵翼

题咏（下）（文）与赵谷林辨「啸台集」中纪苍水事蹟书全祖望张忠烈公遗像徵诗启徐淳张公忠烈公像赞（并序）吴德旋题张忠烈公遗像童槐又赵之琛又钱泳又厉志又胡敬又陈劢又边葆诚又杨泰亨南屏社簿序童揆尊双忠砚室记孙德祖张忠烈遗砚跋万经又王荣沐前明张苍水尚书煌言破砚题词宋世荦题张忠烈公石刻遗札孙德祖张苍水先生墨蹟跋钱维乔跋张忠烈公墨蹟王家振再跋张忠烈公墨蹟王家振祭苍水张公文全祖望合祭钱张二公文前人合祭钱张二公于砌街李氏文前人旌忠庙祭正室钱张二公文黄桐孙杨氏经畲塾祭文杨家騊明张忠烈公墓石记邵志纯书张忠烈公墓石记后秦瀛

世系校订清池张氏世系图表清池张氏宗谱世系原图

世德录清池张氏世德录引张尹忠续世德录序张肇治文节公传（「宋史」）槐隐轩记袁士元槐隐轩记志后张绍宗自然老人事实张绍宗自然斋杂言张绍宗自然轩记周礼自然轩诗周礼又周翰又谢谨又张得中又全朴又倪维哲又邱达又陶恭明故颐菴处士张公妻陆氏合葬墓表洪常张伯祥传（「鄞县志」「孝友」）闻性道张伯祥传（「鄞县志」「人物」）钱维乔张圭章传（「宁波府志」「人物」）曹秉仁张圭章传（「鄞县志」「名贤」）闻性道明处士四岑张先生墓幢文全祖望




