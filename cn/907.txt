高太史大全集 - (明)高启
　卷一 乐府
　　▼上之回
　　▼君子有所思行
　　▼李夫人歌
　　▼古别离
　　▼燕歌行
　　▼吴趋行
　　▼南山有鸟
　　▼玉波冷双莲
　　▼蕊秀药华
　　▼吴钩行
　　▼短歌行
　　▼白马篇
　　▼宛转行
　　▼长门怨
　　▼班倢伃
　　▼阊阖篇
　　▼塞下曲
　　▼折杨柳歌词二首
　　▼空侯引
　　▼将进酒
　　▼雨雪二首
　　▼罗敷行
　　▼当炉曲
　　▼游侠篇
　　▼关山月
　　▼鞠歌行
　　▼古词
　　▼王明君
　　▼乌夜啼
　　▼行路难三首
　　▼刘生
　　▼怨歌行
　　▼雉子班
　　▼蒿里
　　▼蓟门行
　　▼巫山高
　　▼上留田
　　▼董逃行
　　▼碧玉歌
　　▼堂上歌行
　　▼陇头水
　　▼少年行二首
　　▼芳树
　　▼放歌行
　　▼空城雀
　　▼相逢行
　　▼妾薄命
　　▼神仙曲
　　▼结客少年场行
　　▼长相思
　　▼君马黄
　　▼团扇郎
　　▼杨白花
　　▼门有车马客行
　　▼估客词
　　▼棹歌行
　　▼鸡鸣歌
　　▼华山畿
　　▼长安有狭斜行
　　▼双桐生空井
　　▼征妇怨
　　▼襄阳乐
　　▼饮酒乐
　　▼凤台曲
　　▼美女篇
　　▼将军行
　　▼长安道
　　▼洛阳陌
　　▼悲歌
　　▼邯郸郭公歌
　　▼车遥遥
　　▼楚妃叹
　　▼神弦曲
　　▼白纻词二首
　　▼阿那瓖
　　▼江南意
　　▼铜雀妓
　　▼猛虎行
　　▼湘中弦
　　▼独不见
　　▼艳曲二首
　　▼羽林郎
　　▼燕燕于飞
　　▼浮游花
　　▼野田行
　　▼邯郸才人嫁为厮飬卒妇
　　▼壮士行
　　▼秋风引
　　▼凉州词二首
　　▼虞美人曲
　　▼筑城词
　　▼永嘉行
　　▼神女宛转歌二首
　　▼东门行
　　▼秦筝曲
　　▼从军行
　　▼大梁行
　　▼东飞伯劳歌
　　▼春江花月夜
　　▼踏歌行
　　▼子夜四时歌
　　▼迎送神曲
　　▼有所思
　　▼吁嗟篇
　　▼击筑吟赠张赞军
　　▼苦哉远征人
　　▼爱妾换马曲
　　▼美人磨镜词
　　▼朝鲜儿歌
　　▼野老行
　　▼秋江曲送顾使君
　　▼湖州歌送陈太守
　　▼凿渠谣
　　▼荆门壮士歌
　　▼城虎词
　　▼寒夜吟
　　▼戍妇词
　　▼羁旅行
　　▼少长干曲
　　▼春江行
　　▼寄衣曲二首
　　▼废宅行
　　▼青楼怨
　　▼闻角吟
　　▼刺促行
　　▼牧牛词
　　▼捕鱼词
　　▼养蚕词
　　▼射鸭词
　　▼伐木词
　　▼打麦词
　　▼采茶词
　　▼卖花词
　　▼洞房曲
　　▼待月词
　　▼惜花叹
　　▼照镜词
　　▼田家行
　　▼忆远曲
　　▼金井怨
　　▼送客曲
　　▼里巫行
　　▼主客行
　　▼春夜词
　　▼新弦曲
　　▼竹枝歌六首
　　▼转应词二首
　　▼五杂组二首
　　▼五噫歌（吊梁伯鸾墓）
　　▼迭韵吴宫词
　　▼鹤媒歌
　　▼牛宫词
　　▼照田蚕词
　卷二 琴操 辞 三言 三四言
　　◎琴操
　　　▼风树操（予自伤早失恃怙而作）
　　　▼之荆操（余思泰伯之德而作）
　　　▼登丘操（登青丘有怀而作）
　　　▼望归操（哀周复子死于虎而作）
　　◎辞
　　　▼望虞山辞
　　　▼放鹤辞
　　　▼吊伍子胥辞
　　◎三言
　　　▼梧桐园
　　◎三四言
　　　▼王伯敬歌
　卷三 五言古体
　　▼拟古十二首·其一
　　▼拟古十二首·其二
　　▼拟古十二首·其三
　　▼拟古十二首·其四
　　▼拟古十二首·其五
　　▼拟古十二首·其六
　　▼拟古十二首·其七
　　▼拟古十二首·其八
　　▼拟古十二首·其九
　　▼拟古十二首·其十
　　▼拟古十二首·其十一
　　▼拟古十二首·其十二
　　▼寓感二十首·其一
　　▼寓感二十首·其二
　　▼寓感二十首·其三
　　▼寓感二十首·其四
　　▼寓感二十首·其五
　　▼寓感二十首·其六
　　▼寓感二十首·其七
　　▼寓感二十首·其八
　　▼寓感二十首·其九
　　▼寓感二十首·其十
　　▼寓感二十首·其十一
　　▼寓感二十首·其十二
　　▼寓感二十首·其十三
　　▼寓感二十首·其十四
　　▼寓感二十首·其十五
　　▼寓感二十首·其十六
　　▼寓感二十首·其十七
　　▼寓感二十首·其十八
　　▼寓感二十首·其十九
　　▼寓感二十首·其二十
　　▼咏隐逸十六首·向长
　　▼咏隐逸十六首·周党
　　▼咏隐逸十六首·王霸
　　▼咏隐逸十六首·梁鸿
　　▼咏隐逸十六首·法真
　　▼咏隐逸十六首·韩康
　　▼咏隐逸十六首·陈留老父
　　▼咏隐逸十六首·庞公
　　▼咏隐逸十六首·王绩
　　▼咏隐逸十六首·朱桃椎
　　▼咏隐逸十六首·武攸绪
　　▼咏隐逸十六首·卢鸿
　　▼咏隐逸十六首·秦系
　　▼咏隐逸十六首·陆龟蒙
　　▼咏隐逸十六首·汉滨老父
　　▼咏隐逸十六首·张志和
　　▼吴越纪游十五首·始发南门晚行道中
　　▼吴越纪游十五首·渡浙江宿西兴民家
　　▼吴越纪游十五首·早过萧山历白鹤柯亭诸邮
　　▼吴越纪游十五首·次钱清谒刘宠庙
　　▼吴越纪游十五首·登蓬莱阁望云门秦望诸山
　　▼吴越纪游十五首·闻长鎗兵至出越城夜投龛山
　　▼吴越纪游十五首·夜抵江上候船至晓始行
　　▼吴越纪游十五首·豋凤凰山寻故宫遗迹
　　▼吴越纪游十五首·宿汤氏江楼夜起观潮
　　▼吴越纪游十五首·过奉口战场
　　▼吴越纪游十五首·泊徳清县前望金鳌玉尘二峰
　　▼吴越纪游十五首·舟次敢山阻风累日登近岸荒冈僧舍
　　▼吴越纪游十五首·过硖石
　　▼吴越纪游十五首·谒双庙
　　▼吴越纪游十五首·登海昌城楼望海
　　▼停君白玉巵
　　▼读史
　　▼杂诗
　　▼池上雁
　　▼题绿绮轩
　　▼答张山人宪
　　▼澄景阁夜宴
　　▼赠马冠军
　　▼送刘明府
　　▼暮归
　　▼春日怀十友诗·余司马尧臣
　　▼春日怀十友诗·张校理羽
　　▼春日怀十友诗·杨署令基
　　▼春日怀十友诗·王隐君行
　　▼春日怀十友诗·吕道士敏
　　▼春日怀十友诗·宋军咨克
　　▼春日怀十友诗·徐记室贲
　　▼春日怀十友诗·陈孝廉则
　　▼春日怀十友诗·僧道衍
　　▼春日怀十友诗·王征士彝
　　▼秋怀十首
　　▼出郊抵东屯（五首）
　卷四 五言古体
　　▼感旧酬宋军谘见寄
　　▼萧炼师鹰窠绝顶丹房
　　▼随月图
　　▼映雪图
　　▼顾荣庙
　　▼秋怀十首
　　▼澹室为吴君赋
　　▼空明道人诗
　　▼九日无酒步至西汀闲眺
　　▼题倪云林所画义兴山水图
　　▼钱孝子庐墓钱吴越忠孝王之后也
　　▼送蜀山人归吴兴兼简菁山静者
　　▼宿士明鹤瓢山房
　　▼晚憩灵鹫院池上
　　▼赠谈鬼谷数瞽师金松隐
　　▼赠惠山医僧东山
　　▼风雨怀人有感
　　▼送徐七山人往蜀山书舍
　　▼会宿城西客楼送王太史
　　▼题林居图兼简卢公武
　　▼出郊抵东屯五首
　　▼鸣山书舍图为黄君伯渊赋
　　▼咏三良
　　▼咏荆轲
　　▼魏使君见示吕忠肃公旧赠诗因赋
　　▼题秋林高士图
　　▼春草轩雨中怀王太史
　　▼始迁西斋
　　▼次徐山人与倪云林赠答诗韵
　　▼因病不饮
　　▼三鸟
　　▼题陈生画
　　▼青丘道中
　　▼送李用和提举
　　▼赠铜台李壮士
　　▼题春江送别图送王使君
　　▼兰室为袁首郎赋
　　▼我愁
　　▼赋得法华雨送惠上人归江上
　　▼秋风
　　▼秋雨
　　▼题曹氏春江云舎
　　▼燕客次蔡参军韵
　　▼退思斋为蔡叅军赋
　　▼游师子林次倪云林韵
　　▼尹明府所藏徐熈嘉蔬图
　　▼来鸿轩
　　▼萝径
　　▼茶轩
　　▼读书
　　▼过立公房
　　▼赋得桃坞送别
　　▼东园种蔬
　　▼闻张著作值雨宿陈山人园因寄
　　▼郑隠君秀野轩图
　　▼与诸公饮绿茗园
　　▼送上海石明府
　　▼逢云岩僧元实将赴湖上赋以送之
　　▼舟归雨中
　　▼秋夜会饮送刘别驾得星字
　　▼送陈博士归番禺葬亲
　　▼渡吴松江
　　▼无言上人丈室逢李道士
　　▼赠陶篷先生
　　▼孤鹤篇
　　▼杂诗
　　▼白水冒我田
　　▼送韩司马赴邉郡
　　▼醉赠王卿
　　▼送贾二文学北游
　　▼送海昌守李使君迁海虞
　　▼端居怀两王孝廉
　　▼送芑上人东归
　　▼大水
　　▼送黄主簿之归安
　　▼送王推官赴谯阳
　卷五 五言古体
　　▼吴王郊台
　　▼长洲苑
　　▼抃里村
　　▼死亭湾
　　▼毛公坛
　　▼稚儿塔
　　▼三贤堂
　　▼干将墓
　　▼吴桓王墓
　　▼虎丘次清远道士诗韵
　　▼天平山
　　▼读书所为锡山朱隐君子敬赋
　　▼丁山人清越轩
　　▼西斋池上芙蓉
　　▼赠张主簿
　　▼客有不乐者
　　▼送张文学之隽李
　　▼赠群上人
　　▼送李别驾赴越
　　▼龙门
　　▼太湖
　　▼天池
　　▼剑池
　　▼练渎
　　▼明月湾
　　▼越来溪
　　▼采莲泾
　　▼顾辟疆园
　　▼松江亭
　　▼南峰寺
　　▼楞伽寺
　　▼慧聚寺
　　▼寒泉
　　▼乘鲤桥
　　▼支遁庵
　　▼斗鸭篇
　　▼言公井
　　▼吊幽独君
　　▼灵岩寺响屟郎
　　▼陪临川公游天池三十韵
　　▼夜饮余左司宅得细字
　　▼刘凝之骑牛图
　　▼赠儿医吴氏昆季
　　▼京口张氏世寿堂
　　▼剡原九曲
　　▼咏残灯
　　▼驱疟
　　▼早过南湖
　　▼春日言怀
　　▼题晚节堂
　　▼与客携乐游宝积山遂泛石湖
　　▼谢陈卿惠冠
　　▼独步登西丘
　　▼袁氏高节楼
　　▼闲理箧中得诸友诗存殁感怀怅然成咏
　　▼柳絮
　　▼徐博士爱日堂
　　▼答衍师见赠
　　▼谢周架阁移送菊花
　　▼送萧隠君自句曲经吴归维扬
　卷六 五言古体
　　▼赋得真娘墓送蟾上人之虎丘
　　▼友竹轩
　　▼迁娄江寓馆
　　▼雪夜怀周著作
　　▼登西城门
　　▼期家兄宿东湖民家不至
　　▼送陶兵曹之越
　　▼丰城余君梦彩堂
　　▼过束氏废园
　　▼送倪雅
　　▼同徐山人贲过妙莲佛舍访王主簿钦
　　▼题带经漂麦二图
　　▼秋日山中
　　▼宿幻住栖云堂
　　▼送贾凤进士
　　▼寄王七孝廉乞猫
　　▼送客至海上得诚字
　　▼冬至夜坐怀周记室
　　▼赋永上人纸帐
　　▼初开北窗晚酌时寓江上外舅周隐君宅
　　▼夏日与高廉游无量佛院还憩王隐君池上
　　▼晓起春望
　　▼陈氏秋容轩
　　▼瞻木轩
　　▼雨中遣兴
　　▼题方厓师听秋轩
　　▼与内兄周思齐思义同过僧浩西斋夜酌
　　▼萱草
　　▼月林清影
　　▼春草堂
　　▼次韵内弟周思敬秋夜同饮白莲寺池上
　　▼闻钟
　　▼咏雨酬张进士羽见寄
　　▼徐隐君陋居
　　▼西园晓霁
　　▼题画鹰得啸字
　　▼哭王隅
　　▼池上晚憩
　　▼醉归夜醒闻雨
　　▼夏夜起行
　　▼师子林池上观鱼
　　▼和张羽怀吴兴旧游之作效其体
　　▼送沈征士铉归海上
　　▼重午书事
　　▼东白轩
　　▼赋得姑苏台送贾文学麒
　　▼闻晚莺时在围城中
　　▼西斋池上三咏·葵花
　　▼西斋池上三咏·荷叶
　　▼西斋池上三咏·桐树
　　▼游城西得艳字
　　▼卞将军墓
　　▼绿水园宴集
　　▼答宋南宫见寄（时寓江上）
　　▼梦梅堂
　　▼送程校理游江上
　　▼僧斋闻雨
　　▼怀徐七
　　▼四柏
　　▼西台恸哭诗
　　▼见耕者
　　▼雨中书湖上渔家壁
　　▼同杜二进士晚登潘氏楼
　　▼送家兄西迁
　　▼至莲邨
　　▼雨中登白莲阁望故园
　　▼寻照公
　　▼江上过丁校书宅留饮
　　▼游灵岩赋得越来溪
　　▼立春前一日喜雪
　　▼移家江上别城东故居
　　▼雨中客僧舎
　　▼见花忆亡女
　　▼东陂路上阻水
　　▼独酌
　　▼同杜征士寅过南渚赴朱七丈招饮
　　▼始闻夏蝉
　　▼赠斸苓者
　　▼我昔
　　▼将往海上舟行值雨投僧舎
　　▼暂归鸣珂里旧宅
　　▼江上晚晴
　　▼与王隐君宿宁真道馆
　　▼送珪上人
　　▼冐雨暮归过白沙湖
　　▼送袁宪史由湖广调福建
　　▼宴顾使君东亭隔帘观竹下舞妓
　　▼梦游仙
　　▼独游白莲寺池上看雨
　　▼赠薛相士（至正辛丑，嘉禾薛月鉴过予求诗，因赠。）
　卷七 五言古体
　　▼晓卧丁校书轩
　　▼水上盥手
　　▼赠漫客
　　▼昼睡甚适觉而有作
　　▼秋日端居
　　▼梦钟离两兄
　　▼雨中留徐七贲
　　▼看刈禾
　　▼晚步游褚家竹亭
　　▼召修元史将赴京师别内
　　▼早发土桥
　　▼车过八冈
　　▼寓天界寺雨中登西阁
　　▼送陈四秀才还吴
　　▼送联书记东归
　　▼送礼部傅侍郎赴浙西按察
　　▼对园柳
　　▼仆至得二女消息
　　▼菊邻
　　▼出城东见古松流水坐憩久之
　　▼夜坐天界西轩
　　▼京师尝吴粳
　　▼为因师题松梢飞瀑图
　　▼送周四孝廉后酒醒夜闻雁声
　　▼答内寄
　　▼真氏女
　　▼送李架阁赴山西行省
　　▼送王哲判官之上党
　　▼登句容僧伽塔望茅山
　　▼赠杨荥阳
　　▼寺中早秋
　　▼天界玩月
　　▼寄题鄞县青山寺钟秀楼
　　▼晓出趋朝
　　▼送顾式归吴
　　▼御沟观鹅
　　▼梦姊
　　▼答定水寺芑公
　　▼酬谢翰林留别
　　▼过白鹤溪
　　▼至吴松江
　　▼始归田园
　　▼睡觉
　　▼与王征士访李炼师遂同过师林寻因公
　　▼效乐天
　　▼新春饮王七孝亷家
　　▼咏轩
　　▼施君眠云堂（君字可堂，眠云其号也。）
　　▼卧东馆简诸友生
　　▼答张院长雨中见怀
　　▼暮途书见
　　▼施泽阻风
　　▼送张隐君归耕西山
　　▼过峡石
　　▼送刘使君
　　▼送周将军请老归耕
　　▼夜登南楼观月
　卷八 七言古体
　　▼唐昭宗赐钱武肃王铁券歌
　　▼太白三章
　　▼江上看花
　　▼中秋玩月张校理宅得南字
　　▼送王太守迁云间
　　▼谢陈山人赠其故弟长司所画山水
　　▼书梦赠徐高士
　　▼刘松年画
　　▼题武昌魏盘所藏画
　　▼送叶卿东游
　　▼题韩长司所藏山水图
　　▼煮石山房为金华山人赋
　　▼九日与客登虎丘至夕放舟过太平山
　　▼夜发钱清
　　▼草书歌赠张宣
　　▼独游云岩寄周砥
　　▼练圻老人农隐
　　▼尝蒲桃酒歌
　　▼送高二文学游钱塘君梁人与余异谱
　　▼赠李外史
　　▼听教坊旧妓郭芳卿弟子陈氏歌（时至正己亥岁作）
　　▼床屏山水图歌
　　▼方隐君山园
　　▼观顾蕃所藏宋赐进士丝鞭歌
　　▼忆昨行寄吴中诸故人
　　▼明皇秉烛夜游图
　　▼黑河秋雨引赋赵王孙家琵琶盖其名也
　　▼期张校理王著作徐记室游虎阜
　　▼广陵孙孝子爱日堂
　　▼赠胡校书奎
　　▼温陵节妇行
　　▼答余左司、沈别驾元夕会饮城南之作，时在围中
　　▼江上晚过邻坞看花，因忆南园旧游
　　▼兵后逢张孝廉醇
　　▼夜饮丁二侃宅听琵琶
　　▼晓睡
　　▼东池看芙蓉
　　▼谢庐山宋隠君寄恵所制墨
　　▼美人扑蝶图
　　▼次韵周谊秀才对月见寄
　卷九 七言古体
　　▼姑苏台
　　▼初入京寓天界西阁对辛夷花怀徐七记室
　　▼题高彦敬云山图
　　▼百花洲
　　▼答余新郑
　　▼送林谟秀才东归谒松江守
　　▼玄武门观虎圈
　　▼美人摘阮图歌
　　▼香水溪
　　▼赠丘老师
　　▼送许先生归越
　　▼蔡经宅
　　▼独游山中忆周记室砥
　　▼送证上人住持道场
　　▼赠墨翁沈蒙泉
　　▼圣姑庙
　　▼送王孝廉至京省其父待制后归金华
　　▼石崇墓
　　▼题米元晖云山图
　　▼穆陵行
　　▼题朱氏梅雪轩
　　▼和衍上人观梅
　　▼天闲青骢赤骠二马歌
　　▼题李德新中宗射鹿图
　　▼题赵希远万松金阙图
　　▼芥舟诗
　　▼题周逊学天香深处卷
　　▼象
　　▼题茅叟夏山过雨图
　　▼偃松行（松在天平山狮子岩下）
　　▼白马涧
　　▼赠治冠梁生乞作高子羔旧様
　　▼赋得乌衣巷送赵丞子将
　　▼宿蔡邨夜起
　　▼天闲青骢赤骠二马歌
　　▼同谢国史游钟山逢铁冠先生
　　▼喜家人至京
　　▼北山观猿
　　▼客舍雨中听江卿吹箫
　　▼谢友人恵兜罗被歌
　　▼会宿成均，汲玉兔泉煮茗，诸君联句不就，因戏呈宋学士
　卷十 七言古体
　　▼题美人对镜图
　　▼送曹生归新安山中
　　▼晓出城东门闻橹声
　　▼咏苑中秦吉了
　　▼夏珪风雪归庄图
　　▼始归江上夜闻吴生歌因忆前岁别时
　　▼题董元卧沙龙图
　　▼松隠居为戴叔能赋
　　▼萧山尹明府吴越两山亭
　　▼虎丘行次朱赏静见寄韵
　　▼题美人对镜图
　　▼赠卖墨陶叟
　　▼凤台三益图
　　▼送张员外从军粤上
　　▼咏雪禁体次徐文学韵
　　▼送曹生归新安山中
　　▼题陈节妇
　　▼晚步西郊见瑽鹅群飞
　　▼次韵杨孟载早春见寄
　　▼鹿
　　▼倒挂
　　▼思夫山
　　▼题陶生兼寄周记室
　　▼菜薖为余唐卿赋
　　▼咏苑中秦吉了
　　▼苦寒书江上主人壁间
　　▼听南康陈协律弹楚歌
　　▼送张进士会试
　　▼京师苦寒
　　▼晓出城东门闻橹声
　　▼始归江上夜闻吴生歌因忆前岁别时
　　▼夏珪风雪归庄图
　　▼南州野人为吴邑曾令赋
　　▼欲访李孝廉至娄江遇风而回
　　▼夜泛湖至东舍
　　▼约诸君游范园看杏花
　　▼鸥捕鱼
　　▼泉南两义士歌
　　▼节妇吟
　　▼立秋前三日过周南饮，雷雨大作，醉后走笔书壁间
　　▼送张倅之云间
　　▼送王孝廉游京归钱塘
　　▼爱竹轩为陈维寅赋
　　▼望站台
　　▼钓雪滩
　　▼幻住精舍寻梅
　　▼北郭秋夜，喜徐卿远来，兼送南游
　　▼次韵答朱冠军游城西之作
　　▼赠步錬师祷雨
　　▼题朱泽民荆南旧业图
　　▼月支王头饮器歌
　　▼海石为张记室赋
　　▼张中丞庙
　　▼灵岩琴台
　　▼送刘将军
　卷十一 长短句体
　　▼青丘子歌
　　▼登阳山绝顶
　　▼张节妇词
　　▼与客饮西园花下
　　▼吴中逢王才随朝京使赴燕南归
　　▼白云泉
　　▼戎王追彘图
　　▼茅山陈道士卧云所
　　▼赠醉樵
　　▼雷雨护婴图为包山徐庭兰赋
　　▼南园
　　▼醉赠宋卿
　　▼潘隐君月楼歌
　　▼沧浪亭
　　▼石射堋
　　▼番人移帐图
　　▼夜闻谢太史诵李杜诗
　　▼走狗塘
　　▼赠金华隐者
　　▼春初来
　　▼题黄大痴天池石壁图
　　▼书梦中
　　▼登金陵雨花台望大江
　　▼妫蜼子歌为友王常宗作盖其号也
　　▼赠刘生歌
　　▼春日客园无花偶感
　　▼白下送钱判官岳
　　▼赠钱文则琴呈良夫
　　▼雪斋为述上人赋
　　▼燕覆巢
　　▼五禽言和张水部
　　▼清冷阁
　　▼约王孝廉看梅
　　▼题滕用衡所藏山水图
　　▼乌夜村
　　▼赋诗谢海雪道人
　卷十二 五言律诗
　　▼草堂夜集
　　▼过胡博士郊居胡善筮
　　▼送茅侯
　　▼孤雁
　　▼晓步园池
　　▼次韵过建平县
　　▼鹊轩
　　▼寄杜二进士
　　▼雨蓬
　　▼听秋轩
　　▼杏花飞燕图
　　▼扇
　　▼新荷
　　▼鹭
　　▼马
　　▼梧桐
　　▼围棋
　　▼池上晚酌
　　▼簟
　　▼射柳
　　▼流萤
　　▼水殿图
　　▼新蝉
　　▼林间避暑
　　▼送刘省郎出佐边郡
　　▼湓浦琵琶图
　　▼金人马图
　　▼夜访芑蟾二释子，因宿西涧听琴
　　▼钱塘送马使君之吴中
　　▼与刘将军杜文学晚登西城
　　▼和周山人见寄寒夜客怀之作
　　▼哭临川公
　　▼一窗秋影
　　▼早春侍皇太子游东苑池上，呈青坊诸公
　　▼题溪山小隐
　　▼城西客舍送周著作砥
　　▼兵后出郭
　　▼谢赐衣
　　▼西清对雨
　　▼夜宿太庙斋宫
　　▼送秦主客迁侍仪使
　　▼春日退直呈禁署诸公
　　▼送张司勋赴宝庆同知
　　▼寓天界寺
　　▼送前进士夏尚之归宜春
　　▼早出钟山门未开立候久之
　　▼雪夜宿翰林院，呈危宋二院长
　　▼自天界寺移寓钟山里
　　▼夜逢故郡贺冬至使胡普二博士同宿
　　▼至夕夜坐客馆
　　▼送鲍翰林迁官陕右
　　▼送曾主簿之平乐
　　▼桓简公庙
　　▼送前国子王助教归临川
　　▼送潘巡检之闽中
　　▼送思上人
　　▼宴王将军第
　　▼送朱从事之吴兴
　　▼和友人过采石
　　▼谑柳
　　▼无题
　　▼京师寓廨三首
　　▼送舒征士考礼毕归四明
　　▼陪客登陶丘
　　▼王公子宅五月菊
　　▼送周复秀才赋行李中一物得纨扇
　　▼送流人
　　▼赠张省郎
　　▼送瀚公住灵岩
　　▼送宿卫将出守邓州
　　▼甘露寺
　　▼送张羽后夜坐西斋
　　▼徐山人别墅
　　▼客馆秋怀
　　▼秋夜宿周记室草堂送王才
　　▼江上雨
　　▼送贾二进士归省
　　▼赠演师
　　▼送钱氏两甥度岭
　　▼送客归闽省觐
　　▼圆明佛舍访吕山人
　　▼答宗人廉夜饮王氏池亭见怀
　　▼赋得蝉送别
　　▼何隐君小墅
　　▼赠张明府
　　▼送唐博士肃移家檇李
　　▼赠妓
　　▼送顾倅之钱塘
　　▼答高廉同饮后见寄
　　▼沈征士铉野亭
　　▼题医师王隐君墓表后
　　▼赠朱山人
　　▼溪上
　　▼次韵杨仪曹雨中
　　▼寄钱塘诸故人
　　▼送乌程冯明府
　　▼喜了上人见过
　　▼病目
　　▼病目不饮
　　▼赋得蟹送人之官
　　▼江上早发
　　▼客舍喜侄庸至
　　▼哭周记室
　　▼过永定废寺
　　▼枫桥送丁凤
　　▼盗发汉侍中许戫墓
　　▼过海昌赠李侯
　　▼送易从事祖饮南渚
　　▼题张静居画
　　▼夜怀王校书
　　▼答陈则见寄
　　▼煮药
　　▼夜投西寺
　　▼送石明府之昆山
　　▼过城西废坞
　　▼送范架阁赴嘉禾兼简李使君
　　▼喜吕山人见过江馆
　　▼赠邻友
　　▼雨中就陈卿饮酒醉归，闻丁二卧病客楼，赋此慰之
　　▼送医士宋君之江上
　　▼屏居
　　▼立秋日
　　▼效唐人赠边将
　　▼送董湖州
　　▼晚次西陵馆
　　▼送顾别驾之边郡
　　▼送僧恬归灵隐
　　▼江上寄王校书行
　　▼送越将罢镇
　　▼送王稹赴大都
　　▼送孙主簿之徳清孙善琴
　　▼留别李侯
　　▼寄熹公
　　▼送王才归钱塘
　　▼送长洲周丞升吴县令
　　▼冬至夜喜逢徐七
　　▼送史丞之海门（史，淮东人。）
　　▼夜雨
　　▼师山周君客濠上，思归未得，因画旧隐图，求余赋诗
　　▼微恙江馆夜作
　　▼逢李止冰道人
　　▼冬至夜雨感怀
　　▼过戴居士宅
　　▼归鸦
　　▼晚坐南斋写怀
　　▼廿四日雨中夜坐
　　▼书曹谷才世训诗，后为其子季常作
　　▼题画为僧赋
　　▼题华氏茔芝桧图
　　▼樵
　　▼牧
　　▼赋得铜人赠医士
　　▼夏景园庐
　　▼寄题崇明学宫天心水卣轩
　　▼送柔上人得船字
　　▼中秋琵琶洲宴集得红字
　　▼悼女
　　▼乱后经娄江旧馆
　　▼悼故顾宜人
　　▼过刘山人园
　　▼次韵杨礼曹移疾之作
　　▼送周履道入郭
　　▼雨斋独坐写寄友
　　▼次韵酬西园公
　　▼闻邻家琵琶有感
　　▼书王生扇
　　▼送胡铉游会稽
　　▼送陈少府赴嘉定
　　▼报恩寺逢蒋主簿，就送还如皋
　　▼赠姚东曹
　　▼钟山雪霁图
　　▼白莲寺池上
　　▼送吴县令迁松陵
　　▼寄沈校理
　　▼赠吕医
　　▼次韵陈留公见贻湖上行屯之作
　　▼雨后饮西园偶然亭
　　▼邻家桃花
　　▼和王校理夜坐
　　▼答陈校书客怀
　　▼酬余左司
　　▼宿道王兰若
　　▼与诗客七人会饮余司马园亭（居皆在北郭）
　　▼登西涧小阁
　　▼江上答徐卿见赠
　　▼除夕客中与家兄守岁
　　▼南溪晚归
　　▼丁孝廉惠冠巾
　　▼西园闲兴二首
　　▼送谢恭
　　▼步至东皋
　　▼郊墅杂赋十六首·其一
　　▼郊墅杂赋十六首·其二
　　▼郊墅杂赋十六首·其三
　　▼郊墅杂赋十六首·其四
　　▼郊墅杂赋十六首·其五
　　▼郊墅杂赋十六首·其六
　　▼郊墅杂赋十六首·其七
　　▼郊墅杂赋十六首·其八
　　▼郊墅杂赋十六首·其九
　　▼郊墅杂赋十六首·其十
　　▼郊墅杂赋十六首·其十一
　　▼郊墅杂赋十六首·其十二
　　▼郊墅杂赋十六首·其十三
　　▼郊墅杂赋十六首·其十四
　　▼郊墅杂赋十六首·其十五
　　▼郊墅杂赋十六首·其十六
　　▼采香径
　　▼响屟廊
　　▼临顿里·其一
　　▼临顿里·其二
　　▼临顿里·其三
　　▼临顿里·其四
　　▼临顿里·其五
　　▼临顿里·其六
　　▼临顿里·其七
　　▼临顿里·其八
　　▼临顿里·其九
　　▼临顿里·其十
　　▼春申君庙
　　▼吴女坟
　　▼真娘墓
　　▼鲈乡亭
　　▼尧峰院
　　▼慧聚寺次张祜韵
　　▼石屋
　　▼赠竹里子
　　▼送金判官之吴江
　　▼渔
　　▼樵
　　▼耕
　　▼牧
　　▼夜起观月
　　▼赠刘医师
　　▼舟中早行
　　▼春日怀诸亲旧
　　▼江上见逃民家
　　▼晓晴东皋步眺
　　▼赋得戟门送陈博士
　　▼樱桃
　　▼金进士葵轩
　　▼次倪云林韵
　　▼登南楼看雨有怀
　　▼晚霞独酌南楼
　　▼耕
　　▼追挽恭孝先生二首
　　▼渔
　　▼题宋迪晚烟归舍图
　　▼赠东庵道者
　卷十三 五言排律
　　▼月夜游太湖
　　▼咏夏冰
　　▼题黄鹤山人画
　　▼赋得履送衍上人
　　▼闻蛙
　　▼圣寿节早朝
　　▼冬至车驾南郊
　　▼禁中雪
　　▼封建亲王赐百官宴
　　▼送安南使者杜舜乡还国应制
　　▼送高丽贺正旦使张子温还国
　　▼送鲍修撰出官关中
　　▼送恩公还江心寺
　　▼喜杨荥阳赴召至京过宿寓馆
　　▼戏婴图
　　▼玩花池
　　▼送高丽贡使还国
　　▼韩蕲王墓
　　▼石井泉
　　▼焚香
　　▼咏梦
　　▼答胡博士留别二十韵
　卷十四 联句 六言律诗 七言近体
　　◎联句
　　　▼舞剑联句
　　　▼剑池联句
　　　▼病柏联句
　　　▼风雨联句
　　　▼虎丘联句
　　　▼莲房联句
　　◎六言律诗
　　　▼夫差女琼姬墓
　　　▼甫里即事
　　　▼江村乐四首
　　　▼读道旁旧冢碣
　　　▼杨氏山庄
　　　▼陶秘书广陵送别图
　　◎七言近体
　　　▼大驾亲祀方丘选射斋宫奉次御制韵
　　　▼奉迎车驾享太庙还宫
　　　▼晚登南冈望都邑宫阙（二首）
　　　▼奉天殿进元史
　　　▼九日陪诸阁老食赐糕次谢授经韵
　　　▼送沈左司从汪参政分省陕西汪由御史中丞出
　　　▼吴僧日章讲师赴召修蒋山普度佛事既罢东归送别（二首）
　　　▼清明呈馆中诸公
　　　▼金陵喜逢董卿并送还武昌
　　　▼送易左司分省广西
　　　▼送王检校赴北平
　　　▼京师秋兴次谢太史韵
　　　▼送祠江渎使者
　　　▼送叶判官赴高唐时使安南还
　　　▼衍师见访钟山里第
　　　▼寄题安庆城楼
　　　▼送郑都司赴大将军行营
　　　▼送朱谢二博士进贺冬至表赴京师听宣谕毕还吴
　　　▼送丕上人还四明育王寺
　　　▼送吴生赴汴省其父指挥
　　　▼客舍夜坐
　　　▼送郑山人听宣谕后归东阳
　　　▼春来
　　　▼送贾文学以郡荐赴礼部试毕归吴
　　　▼休沐日期衍公游北山不果独卧斋中
　　　▼送内兄周谊还江上
　　　▼夜闻吴女诵经
　　　▼送赵史君致仕归别业
　　　▼游南峰寺有支遁放鹤亭
　　　▼送邻僧淡云归笠泽
　　　▼次韵杨署令雨中卧疾
　　　▼送吕秀才入道
　　　▼送胡簿之阳朔
　　　▼谒甫里祠
　　　▼送恩禅师弟子勤归开元寺（寺有二石佛，自海上浮至）
　　　▼送何记室游湖州
　　　▼江上寄丁校理昆季
　　　▼送顾军谘归梁溪
　　　▼白莲寺次韵杜进士喜余见过话旧之作
　　　▼期徐七游云岩
　　　▼赋得寒山寺送别
　　　▼闻朱将军战殁
　　　▼送何明府之秦邮何，淮东人，已三为县令
　　　▼过野寺次韵徐廉使琰旧题
　　　▼送荥阳公行边
　　　▼登涵空阁
　　　▼娄江寓舍喜王七隅见过却送还郭
　　　▼送叶卿还陇西公幙兼简周军咨
　　　▼范文正公祠
　　　▼丁令威宅
　　　▼辞户部后东还始出都门有作
　　　▼寄余左司
　　　▼闻家兄谪寿州
　　　▼吴城感旧
　　　▼喜幼文北归
　　　▼送宋君南康葬亲
　　　▼送王孝廉游京回钱塘
　　　▼感怀次蔡叅军韵
　　　▼寄钱塘方员外
　　　▼秋日江馆咏怀
　　　▼得亡友周记室在系所诗次韵
　　　▼答吕山人见寄
　　　▼送殷孝章赴咸阳敎谕
　　　▼送僧希载赴天界
　　　▼寄永宁丁明府兼简逹君先生
　　　▼江山晚眺图
　　　▼江上春日遣怀
　　　▼别江上故居
　　　▼永乐禅寺
　卷十五 七言律诗
　　▼送人出镇
　　▼送周省郎之海虞判官
　　▼次张子宜园居二首
　　▼迁城南新居
　　▼赠医师王立方
　　▼吴县庠训导徐君善医，常起人疾，求诗，赠之
　　▼挽瞿隐君
　　▼次韵灵隐复见心长老见寄兼简泐禅师
　　▼稚斋为陈山人赋
　　▼追次唐人韵
　　▼喜闻王师下蜀
　　▼逢倪征士
　　▼赠林泉民张梦辰次张贞居史韵
　　▼倚楼二首
　　▼阖闾墓
　　▼西坞
　　▼过海云院赠及长老
　　▼送钱塘守
　　▼张山人见访留宿草堂
　　▼陪临川公游天池
　　▼客舍岁暮
　　▼江上晚眺怀王著作
　　▼答徐七记室病中作
　　▼游云岩值雨
　　▼送张征君南游
　　▼宿张氏江馆
　　▼再游南峰
　　▼送李使君镇海昌（州有双庙）
　　▼赋得惠山泉送客游越
　　▼寄题张著作菁山隐居
　　▼送胡孝廉布东游
　　▼夜雨不寐
　　▼煮雪斋为贡文学赋禁言茶
　　▼晚香轩
　　▼次韵倪云林见寄
　　▼再用韵
　　▼答韩长司用韵见赠并柬滕用衡
　　▼答张文伯用韵见赠
　　▼喜逢贺叔庸送还钱塘
　　▼子祖授生
　　▼喜张太常谒告归途见访，雨中留宿话旧
　　▼御沟
　　▼云岩访蟾公值雨留宿，次周记室壁间韵
　　▼送伊兵曹赴边
　　▼吴下逢梁宾客子天爵复送还会稽
　　▼次韵俞士平见寄
　　▼登天界寺钟楼望京邑
　　▼十二月十九日雪中
　　▼过僧舍访吕敏
　　▼新篁
　　▼初夏江村
　　▼江村
　　▼田园书事
　　▼梅雨
　　▼送衍师还相川
　　▼萱草
　　▼雨过舟中看山
　　▼齐云楼
　　▼灵岩寺
　　▼孤园寺
　　▼开元寺石钵
　　▼垂虹桥
　　▼问潮州迁客消息
　　▼秋日江居写怀七首
　　▼漫成二首
　　▼喜徐山人与浩师见过
　　▼端阳写怀
　　▼寄倪隐君元镇
　　▼与杜进士寅登白莲阁对雨
　　▼喜宋山人见过
　　▼与侄常游东庵
　　▼谢周四秀才送酒
　　▼上已有怀
　　▼徐记室贲北归见访南渚复送还城
　　▼被召将赴京师留别亲友
　　▼过故将军第
　　▼雨中寄刘沈二别驾
　　▼丁校书见招晚酌
　　▼杜二年四十须已多白，戏作是诗
　　▼爱姬祠
　　▼云山楼阁图为朱守愚赋
　　▼夏夜
　　▼池亭昼卧
　　▼姑苏怀古
　　▼宿山寺
　　▼泛舟西湖观荷
　　▼马麟春宵图
　　▼晓凉
　　▼芦花帘
　　▼雨中
　　▼王征士东里草堂
　　▼客舍寒食次周著作见寄韵
　　▼新春次余左司韵
　　▼次韵杨礼曹秋日见赠
　　▼次韵西园公咏梅
　　▼过吴淞江风雨不可渡晚觅渔舟抵松陵官馆
　　▼次韵酬张院长见贻太湖中秋玩月之作
　　▼暂宿行营舟中
　　▼首春感怀
　　▼次韵杨礼曹雨中卧疾
　　▼次韵王孝廉过澄照寺
　　▼次韵王七隅仙兴
　　▼岳王墓
　　▼早春寄王行
　　▼暮春次韵僧怀徳见贻
　　▼寄海昌李使君
　　▼次韵金文学送弟往海上
　　▼过海昌赠使君李兼镇御
　　▼送黄僧母入道
　　▼答蓟丘聂才子
　　▼廉上人水竹居
　　▼梅花九首
　　▼归吴至枫桥，旧有塔今废
　　▼送徐山人还蜀山兼寄张静居
　　▼了髻峰
　　▼石牛
　　▼饮陈山人园次能翁韵
　　▼寄题内弟周思敬野人居
　　▼吊伍子胥
　　▼吊七姬冢
　　▼郡治上梁
　　▼万木堂为毘陵卞公礼赋
　　▼鹤瓢
　　▼次韵杨礼曹雨中养疴
　　▼咏梅次衍师韵
　卷十六 五言绝句
　　▼观军装十咏·胄
　　▼观军装十咏·铠
　　▼观军装十咏·纛
　　▼观军装十咏·刀
　　▼观军装十咏·弓
　　▼观军装十咏·箭
　　▼观军装十咏·麾
　　▼观军装十咏·矛
　　▼观军装十咏·袍
　　▼观军装十咏·马
　　▼师子林十二咏·狮子峰
　　▼师子林十二咏·含晖峰
　　▼师子林十二咏·吐月峰
　　▼师子林十二咏·立雪堂
　　▼师子林十二咏·卧云室
　　▼师子林十二咏·问梅阁
　　▼师子林十二咏·指柏轩
　　▼师子林十二咏·玉鉴池
　　▼师子林十二咏·冰壶井
　　▼师子林十二咏·修竹谷
　　▼师子林十二咏·小飞虹
　　▼师子林十二咏·大石屋
　　▼题杂画十二首·其一
　　▼题杂画十二首·其二
　　▼题杂画十二首·其三
　　▼题杂画十二首·其四
　　▼题杂画十二首·其五
　　▼题杂画十二首·其六
　　▼题杂画十二首·其七
　　▼题杂画十二首·其八
　　▼题杂画十二首·其九
　　▼题杂画十二首·其十
　　▼题杂画十二首·其十一
　　▼题杂画十二首·其十二
　　▼和杨礼曹刺客三咏·锥
　　▼和杨礼曹刺客三咏·匕首
　　▼和杨礼曹刺客三咏·筑
　　▼得家兄在远消息四首·其一
　　▼得家兄在远消息四首·其二
　　▼得家兄在远消息四首·其三
　　▼得家兄在远消息四首·其四
　　▼为外舅周隐君题杂画五首·其一
　　▼为外舅周隐君题杂画五首·其二
　　▼为外舅周隐君题杂画五首·其三
　　▼为外舅周隐君题杂画五首·其四
　　▼为外舅周隐君题杂画五首·其五
　　▼效阴常侍
　　▼叹墙下草
　　▼草堂梵僧
　　▼新月
　　▼寻胡隐君
　　▼西寺晚归
　　▼渊源堂夜饮
　　▼和陈左司夜泊桐江
　　▼过师子林
　　▼蔷薇露盥手
　　▼西陂
　　▼园中梨花唯开一枝
　　▼江上酒家
　　▼过旧送别处
　　▼怀陈寅山人时居西山昭明寺
　　▼略上人房竹
　　▼闻雁
　　▼晚坐水上
　　▼闻谢恭夜咏诗
　　▼题马远画二首·酴醿
　　▼题马远画二首·黄葵
　　▼余客云岩陈山人居西山相望因有怀寄一首
　　▼睡足
　　▼题云林小景
　　▼题芭蕉
　　▼春溪独钓图
　　▼池亭
　　▼闻钟
　　▼桂花
　　▼雁
　　▼红叶
　　▼秋雨
　　▼月夜饮酒
　　▼游山
　　▼闻笛
　　▼秋声
　　▼秋夜宿僧院
　　▼登楼望虎丘
　　▼谢吏部斋竹
　　▼宁真道馆夜观茅隐君画
　　▼竹林高士图
　　▼咏水边桃花
　　▼芭蕉美人图
　　▼王主簿小园
　　▼晚寻吕山人
　　▼黄氏延绿轩
　　▼喜从兄远归
　　▼送人游湘中
　　▼访丁校书不遇
　　▼答陈山人
　　▼杏园
　　▼瓜圃
　　▼菊蹊
　　▼梅坞
　　▼题许澜伯画
　　▼除夕客中忆女
　　▼岁暮
　　▼题携琴访友图
　　▼鸳鸯
　　▼题张校理画
　　▼题方壶小画
　　▼题扇上竹枝
　　▼题李迪画犬
　　▼天平山五丈石
　　▼别吕隐君
　　▼林下
　　▼不寐怀徐记室
　　▼雪中自云岩晚归西村客舍二首
　　▼立春前十日寄会稽周军谘
　　▼柳燕图
　　▼隔帘闻歌
　　▼访张司马不值书园亭壁
　　▼壶中插绯碧桃花既而碧桃先落
　　▼优人李州侨乞米二首
　　▼彩索
　　▼钗符
　　▼烧笋
　　▼江寺雨中访杜二
　　▼寒夜与家人坐语忆客中时
　　▼题楞伽山寺壁
　　▼赠僧本空
　　▼闻霰
　　▼江上漫成
　　▼雨中过玉遮山
　　▼画花鸟
　　▼种瓜
　　▼摘瓠
　　▼怀蜀山人
　　▼诸君会宿鹤瓢山房，题画赋诗，予将赴召不得预，明日补题其上
　　▼山中夜行
　　▼赴京道中逢还乡友
　　▼泐禅师室中晚坐
　　▼白葵花
　　▼马氏东轩
　　▼得家书
　　▼期陈则不至闻宿清隠兰若
　　▼碧筩饮
　　▼晓发山驿
　　▼焚香
　　▼榴花
　　▼阶前苔
　　▼僧舍访吕隠君为学上人题墨竹
　　▼题孙卿家小画
　　▼久别幼文偶见其画遂题
　　▼题荣悴竹图
　　▼丛竹图赠内弟周思敬就题
　　▼题张来仪画赠张伯醇
　　▼次韵及禅师怀王水曹
　　▼夜闻雨
　　▼大痴小画
　　▼吴仲圭枯木竹石
　　▼题倪云林画赠因师
　　▼题徐山人画赠内弟周思恭
　　▼访因师而师适诣余两不相值
　　▼题画赠别
　　▼龙门飞来峰
　　▼待渡
　　▼西涧访衍上人
　　▼蔡村田家
　　▼梦中作
　　▼要离墓
　　▼顾野王墓
　　▼卓笔峰
　　▼砚池
　　▼千人石
　　▼五坞山
　　　§飞泉坞
　　　§修竹坞
　　　§丹霞坞
　　　§白云坞
　　　§芳桂坞
　　▼芹
　　▼莼菜
　　▼芭蕉
　　▼中秋
　　▼九日
　　▼题画赠许澜伯
　　▼病酒
　卷十七 七言绝句
　　▼马周见太宗图
　　▼闻旧教坊人歌
　　▼山中别宁公归西坞
　　▼秋柳
　　▼送贾麟归江上
　　▼秋夜同周著作宿娄浦
　　▼方匡师画
　　▼送陈秀才归沙上看墓
　　▼送吕卿
　　▼答陈校理寻花已落之作
　　▼与诸君饮吴别驾园
　　▼舟中闻歌
　　▼题雨竹
　　▼挽杨隐君
　　▼春思
　　▼入郭过南湖望报恩浮屠
　　▼废宅芍药
　　▼登江阁远怀徐记室与杜进士同赋
　　▼夏夜宿西园酒醒闻雨二首
　　▼灵岩琴台
　　▼闻笛
　　▼慰周著作悼亡
　　▼山寺冒雨还西廓
　　▼苏李泣别图
　　▼江上偶见
　　▼过保圣寺
　　▼王七招饮余游紫藤坞值雪失期
　　▼江上送客
　　▼期诸友看范园杏花风雨不果
　　▼宫女图
　　▼逢张架阁
　　▼山中春晓听鸟声
　　▼与亲旧饮散出抵城西客舍赋寄
　　▼过山家
　　▼云山楼阁图
　　▼始自西山移寓江渚夜闻雨有作
　　▼晚过浦
　　▼叹庭树
　　▼雨中春望（时在围中）
　　▼夜斋见萤火
　　▼湖上见月忆家兄
　　▼逢吴秀才复送归江上
　　▼送刘将军
　　▼十宫词·吴宫
　　▼十宫词·楚宫
　　▼十宫词·秦宫
　　▼十宫词·汉宫
　　▼十宫词·魏宫
　　▼十宫词·晋宫
　　▼十宫词·齐宫
　　▼十宫词·隋宫
　　▼十宫词·唐宫
　　▼次韵春日谩兴四首奉酬外舅达翁
　　▼回文
　　▼春日怀江上
　　▼醉仙图
　　▼观弈图
　　▼江村即事
　　▼偶睡
　　▼舟归江上过斜塘
　　▼西斋庭前海棠
　　▼次韵张仲和春日漫兴
　　▼与内弟周思敬晚过雁荡僧舍
　　▼白傅湓浦图
　　▼陶谷驿亭图
　　▼客夜闻女病（时在钱塘）
　　▼秋江晚渡图
　　▼夜中有感二首
　　▼徐记室谪钟离归后同登东丘亭
　　▼将赴金陵始出阊门夜泊二首
　　▼舟次丹阳驿
　　▼正月十六日夜至京师观灯
　　▼夜闻雨声忆故园花
　　▼早至阙下候朝
　　▼春日寄张祠部
　　▼左掖作
　　▼雨中登天界西阁
　　▼吴中亲旧远寄新酒
　　▼宿圆明寺早起
　　▼送郭省郎东归
　　▼四月朔日休沐雨中
　　▼送哲明府之新淦
　　▼逆旅逢乡人
　　▼寄丁二侃
　　▼题虞文靖公书所赋鹤巢诗后
　　▼戴叔鸾入夏江山图
　　▼客中忆二女
　　▼晚晴远眺
　　▼寄徐记室（徐久客京师予至已东还）
　　▼寄家书（时客越城）
　　▼闻人唱吴歌
　　▼雨中过山
　　▼读史·晏婴
　　▼读史·商鞅
　　▼读史·仪秦
　　▼读史·蔺相如
　　▼读史·平原君
　　▼读史·范雎
　　▼读史·范增
　　▼读史·张子房
　　▼读史·贾谊
　　▼读史·董仲舒
　　▼读史·李广
　　▼读史·田千秋
　　▼读史·王章
　　▼读史·杨雄
　　▼读史·马援
　　▼读史·袁安
　　▼读史·荀彧
　　▼二乔观兵书图
　　▼期袁卿见过因出失值寄诗谢之
　　▼宿蟾公房
　　▼陌上见梅
　　▼东归至枫桥
　　▼江行
　　▼戏和徐七见寄卧闻邻槽酒声之作
　　▼见燕至
　　▼背面美人图
　　▼对梨花
　　▼和杨余诸君在谪中忆往年西园听歌
　　▼重过南寺寻悟公不值
　　▼过流通院
　　▼闻人唱吴歌
　　▼雨中过山
　　▼题宋徽庙画眉百合图
　　▼题湘君图
　　▼题洛神图
　　▼二乔观兵书图
　　▼风雨早朝
　　▼雨中晓卧
　　▼久雨
　　▼闰三月
　　▼晚立西浦渡
　　▼题孟浩然骑驴吟雪图
　　▼江上雨中
　　▼客馆夜见亮师画上有余吕二山人诗
　　▼海上逢王常宗雨夜同宿陈氏西轩
　　▼过北庄访友
　　▼题画
　　▼得故人书知未入京因寄
　　▼题王翰林所藏画兰
　　▼不见花
　　▼锦帆泾
　　▼枫桥
　　▼乌鹊桥
　　▼两妓
　　▼短簿祠
　　▼闻王翰林使蕃
　卷十八 七言绝句
　　▼京师同宿左掖朱尝约至江上见访
　　▼宣和所题画
　　▼题张太常金华白玉山房图
　　▼次韵逊庵春日谩兴
　　▼送徐山浩师还郭二首
　　▼和逊庵效香奁体
　　▼东丘兰若见枇杷
　　▼夜雨
　　▼题画
　　▼红梅
　　▼瓶梅
　　▼池亭对竹
　　▼题三香图
　　▼西山幻住期看梅花雨雪不果
　　▼题桂花美人
　　▼雪中喜刘户曹见过
　　▼春暮西园
　　▼雨中闲卧
　　▼晚陪张水部过西桥隔城望见诸山
　　▼送李丞之归安
　　▼春日忆江上
　　▼金进士宿江馆阻雨连夕
　　▼江馆夜雨
　　▼田舍夜舂
　　▼画犬
　　▼登白莲阁贻幼文
　　▼读周记室荆南集
　　▼赠真上人
　　▼寄沈侯乞猫
　　▼青城先生戴笠图
　　▼梦归
　　▼蜀山书舍图
　　▼寒夜逢徐七
　　▼题文靖公墨迹后
　　▼虎丘
　　▼逢故人子
　　▼题道上人墨梅
　　▼衍师以怀幼文诗见寄因次其韵
　　▼题逊庵墨菊
　　▼丁孝廉约中秋泛舟，予过娄东，竟留饮孙卿池上
　　▼春日次北郭故人寄韵
　　▼读半山绝句有感因效其作
　　▼立春试笔
　　▼蔷薇花
　　▼元夕闻城中放灯寄诸友
　　▼次金二彦正韵
　　▼得袁卿书知赴湖广
　　▼过保圣寺赠隆上人
　　▼读徐七北郭集
　　▼题理发美人图
　　▼林下晚步
　　▼托流人寄书家兄
　　▼和娄秀才看梅
　　▼行乐
　　▼寒食逢杜贤良饮
　　▼晚过清溪（史言隋人杀张丽华于此）
　　▼黄荃子母兔
　　▼吴别驾宅闻老妓陈氏歌
　　▼出郭舟行避雨树下
　　▼过湖舟中望寺
　　▼江上晚归
　　▼题瀑布泉
　　▼美人图
　　▼春暮
　　▼深院
　　▼春睡图
　　▼题芭蕉士女
　　▼题董卿图
　　▼题赵魏公马图
　　▼题妓像
　　▼和王耕云与愚庵倡和诗
　　▼梦余唐卿
　　▼离江馆一月有感
　　▼过湖南舟中卧作
　　▼疏竹三禽图
　　▼见花忆故园
　　▼赠杜进士儿端二首
　　▼城南谩兴二首
　　▼送张云门画竹
　　▼题松雪翁临祐陵草虫
　　▼巨然小景
　　▼中秋无月无酒
　　▼茆翁画双竹
　　▼卧病夜闻邻儿读书
　　▼题红拂妓
　　▼柳塘飞燕
　　▼滚尘马图
　　▼仙山楼观图
　　▼春阴
　　▼送僧震赴京省师
　　▼题徐熙三虫图
　　▼题荔枝练带
　　▼题陆掾
　　▼题许澜伯三虫图
　　▼阊门舟中逢白范
　　▼田家庆寿图
　　▼题山水
　　▼十二月十七日夜偶成
　　▼闻诸友游城北女冠院看杏花
　　▼雨后偶读王待制诗
　　▼池上纳凉
　　▼客舍春暮
　　▼闰三月有感
　　▼癸卯九日
　　▼题画送人归觐
　　▼楼上
　　▼醉后赠张架阁自京回
　　▼管夫人墨竹
　　▼答王仲廉
　　▼四皓图
　　▼题湘君图
　　▼倪元镇墨竹
　　▼王架阁家画马
　　▼己酉初度（时年三十四）
　　▼过北塘道中四首
　　▼夜雨江馆写怀二首
　　▼读韦蘓州诗
　　▼送丁孝亷之钱塘就简张著作方贠外
　　▼金征士玟雨中见过留宿
　　▼东皋林下
　　▼游幻住精舍
　　▼效香奁
　　▼江上逢旧妓李氏见过
　　▼九月八日对菊
　　▼舟行晚过张林
　　▼送叶山人
　　▼冬尽无雪连日大风苦寒
　　▼慰徐参军丧子
　　▼醉后赠张架阁归自京师
　　▼看梅漫成
　　▼夜至阳城田家
　　▼送林生往海上
　　▼赠医师徐亨甫
　　▼慰人悼亡
　　▼杏园图为沈日新先生题
　　▼闰三月有感
　　▼癸卯九日
　　▼题画送人归觐
　　▼云岩东院
　　▼管夫人墨竹
　　▼答王仲廉
　　▼吴王井
　　▼消夏湾
　　▼鸡陂
　　▼古酒城
　　▼三高祠（祀范蠡、张翰、陆龟蒙）
　　▼织女庙








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　











高太史大全集 - (明)高启








或简称《大全集》。诗集。明高启撰。十八卷。高启(1336～1374),字季迪,号槎轩,长洲(今江苏苏州市)人,元末隐居吴淞江畔的青丘,自号青丘子。明太祖洪武二年应诏修《元史》,授翰林院国史编修。三年升户部侍郎,他坚辞不就,回乡教书度日。据说朱元璋读了他的诗“小犬隔花空吠影,夜深宫禁有谁来”(《题宫女诗》),认为是有意讽刺,怀恨在心。后来借口高启曾为魏观作《郡治上梁文》,将他腰斩,年仅39岁。高启是明代成就最高的诗人之一。启有《扣舷词》已著录。此乃其诗集,为明景泰间徐庸所编。其诗原有《吹台集》、《江馆集》、《凤台集》、《娄江吟稿》、《姑苏杂咏》等五集,凡二千余首。后自定为《缶鸣集》,凡九百余首。诸集先后散佚。明景泰年间,徐庸采摭逸篇,辑为此本。有明景泰刻本、万历孙士弘刻本等。另有1985年上海古籍版,名《高青丘集》












序、传

▼高太史大全集序

故嘉议大夫户部侍郎前翰林国史院编修官授诸王经青丘先生高启文集二十四卷，旧一千若干篇，今二千若干篇，儒士徐庸字用理之所广也。用理既以类广先生文集，乃以示昌。昌谨为序之曰：夫将以所学明先王之道，救当世之弊，则必著于言焉。庶几见者之用，闻者之有考也。六经更圣人之手，其言粹然一出于正。要之，所以存鉴戒者亦多。圣人既没，纵横捭阖之说兴，大道几微。汉广游学之路，董生、贾谊始各以其学自见，著书数千万言，沉雄简奥，其明先王之道，陈当世之务略备矣。唐韩愈起，力变八代之衰习，故其言惟醇。而杜甫、李白又各以其学自见，明王道，具时政，谓之诗史。宋欧阳修博学力行，本论之言，有益于治。至朱元晦，则根据六经之旨，攘斥百氏之非，岿然为世儒宗。其大要使人审王伯之略，致义利之辨而已。今诸家之言具存，考之可知，用之犹尚可行也。盖三代而下，汉、唐、宋之所以耸德著业而继焉以称治者，有赖于是焉。先生生元丙子，少禀神慧，长读六经诸家之言，融而通之，会而成之，又取而力行之。其发之于言，则浩乎如大川之决防也，锵乎如洞庭之张乐也，倏乎如幽壑之舞蛟也；致之于用，则如射者之于的，准乎其无疑也。然值国步之既促，不苟于用，隐于青丘。登高望远，抚时怀古，其言多激烈慨慷，若将于世无足为者。及我太祖高皇帝定鼎建业，肆诏征贤，先生起与元史之修，录善鬼恶，儒者之功，庶几彰施。史成，授诸王经，进户部侍郎，尊显极至。先生感之，力颂先王之道，以匡济世务。言多雄伟奇古，足以耸张德业，裨益治化，时甚赖之。未久即辞去，去后亦蹇连以死。呜呼，殆天所以厄斯文也！尝窃论焉，天道恶满，取之不可以全，然诎其身则必信其声。是以董、贾贬逐而名长，甫、白穷放而诗传，韩愈、欧阳修、朱元晦虽号通显，而未免罢斥，然其言至于今诵习而师承者不衰。正柳宗元所云：生而不遇，死则垂声者众也。先生死始三十有九，使少优游而待之，则得将止于是乎？言将止于是乎？行将止于是乎？呜呼，天实为之，谓之何哉！用理师学于先生之言，得之既深，遂勤图传之，亦使闻者考之而可知，见者用之而可行，以明其言之果有赖于世也。呜呼厚矣！

景泰元年庚午冬十二月望日，赐进士出身吴刘昌序。

▼缶鸣集序

人生而形具矣，形具而声发矣，因其声而名之，则有言矣，因其言而名之，则有文矣。故文者，言之精也；而诗又文之精者，以其取声之韵，合言之文而为之也，岂易也哉！近之于身，远之于物，大之为天地，变之为鬼神，与凡古今治政民俗之不同，史氏之不及具载者，取而咏歌之，载赓之，不费辞说而极乎形容之妙，比兴之微。若是者，岂非风雅之遗意哉！宜君子有以取之。

吴郡高君季迪，少有俊才，始余得其诗于金华，见之未尝不爱。及来京师，同在史局，又得其所谓《缶鸣集》者阅之，累日不倦。合古今体数百首，其事虽微，可以考得失，备史氏之所惩劝；其辞则余之所欲摹拟而莫之工者，铿锵振发而曲折窅如也。果何自而得之？方吴郡未入板籍，不幸为僭窃者据之，擅其利者十年矣。士于是时，孰不苟升斗之禄以自活鬵釜间？季迪日与之处，曾不浼焉，顾乃率其俦类，倡和乎山之厓水之澨，取世俗之所不好者而好之，含毫伸牍，鸣声咿咿。及其得意，又自以为天下之乐举不足以易其乐焉。此其所得为如何哉！

吾闻钟声铿而立号，石声磬而立辨，丝声哀而立廉，竹声滥而立会，鼙鼓之声灌而立动，若缶鸣之声，果何音也？其西音乎？南音乎？抑太古之遗音乎？不然，则天下将治，正始之音将作，而此其兆乎？何为一旦而及吾耳也！得乎天者不求知于人，求知于人者不得乎天。季迪不求知于余，而余知之者：商声之歌，不必出于己也，而曾子歌之；焱氏之颂，不必费辞也，而后世称之。则季迪之乐，亦余乐也。

嗟夫！憧憧往来，朋从尔思，孰能为余发其吟风之趣乎？季迪由是求之，其于道也几几矣。

洪武二年秋七月，长山病叟胡翰序。

▼缶鸣集序

高季迪诗十二卷，凡为乐府、五七言近古体九百三十七首。余为叙而评之曰：季迪之诗，隽逸而清丽，如秋空飞隼，盘旋百折，招之不肯下；又如碧水夫渠，不假雕饰，翛然尘外，有君子之风焉。以余之所言，而余之所不言从可知已。然则季迪之诗集不可传也欤？季迪中吴人。余尝论吴中之诗，唐有陆鲁望，宋有范至能。鲁望之诗，寄兴幽远，而其音响，则骎骎已迫于晚唐；至能之诗，措辞温缛，然其格调，特宋焉而已耳。在胜国时，余适吴，得陈子平诗，其为言率实而流丽，揆之陆、范，吾不知其孰先孰后也。吴之诗在元惟子平，而知者盖鲜。今吾于是复得季迪之诗焉。季迪年方壮，志气伟然，其所自见，殆不止于诗。而其于诗则已能自成家，与唐、宋以来作者，又不知孰先孰后也。嗟乎，诗之道微矣！世之有志于斯者，莫不鞠明究曛，疲心思于简牍间，而后为言，乃或有可传，其不可传者，固不可胜数，是不可不谓之难也。以诗之难能如此，而季迪乃以此自成家，追古之作者以为并，岂非其才之过人也欤？序而传之，世必有因其诗而知其才者矣。季迪名启，季迪字也。顷承诏与余同修《元史》，寻入内府教胄子，授翰林国史编修云。

洪武庚戌三月，翰林侍讲待制金华王祎序。

▼缶鸣集序

言之精者谓之文，诗又文之最精者。何以知其然耶？二气为之橐钥，而鼓之以风霆，然后天之声出焉；众窍为之呼吸，而荡之以江河，然后地之声出焉；受形于两间而灵于物，厖然气至，浑然天成，发宣鸿郁，然后人之声出焉。凡人有声斯有言，有言斯有文。文至于诗，包括品汇，陶冶化工，根乎性情之真，达于音响之妙，宫商间作，金石并鸣，由是而声之用极矣。世皆知以诗而观诗，或未知以文而观诗，因谓诗特文章之末技，庸讵知声成文谓之音，而诗之中文已具焉。韩退之之言曰：“李杜文章在，光焰万丈长。”斯言也，其善论诗者已。然非天机悟入，识见超诣，亦何足以语此哉！

渤海高君季迪，疏爽隽迈，警敏绝人，无书不读，而尤邃于群史。与余友二十年，余知季迪之能言也久，然未尝不以其诗而得之也。始季迪之为诗，不务同流俗，直欲趋汉、魏以还及唐诸家作者之林。每一篇出，见者传诵，名隐隐起诸公间。及游四方，不懈益勤，刮磨漱涤，日新月异，荐绅诸老咸自以为不及。季迪之于诗诚精矣，然其意则自谓古风人之辞不如是也。三百篇之传，岂皆出于一人之手？或著其一二，皆可以遗之后来，尚奚以多为哉！吾非欲成一家言，亦性焉，而嗜之之笃，殆与人之耽悦世好者同一肆志留情，而其乐盖未能以此而易彼也。闻者以为然。当其一室燕坐，图书左右离列，拂拭尘埃几案间，冥默靓思，神与趣融，景与心会，鱼龙出没巨海中，殆难以测度。或花间月下，引觞独酌，酒酣气豪，放歌作楚调，已而吟思俊发，涌若源泉，捷如风雨，顷刻数百言，落笔弗能休。故季迪之诗，缘情随事，因物赋形，横纵百出，开合变化，而不拘拘乎一体之长。其体制雅醇，则冠冕委蛇，佩玉而长裾也；其思致清远，则秋空素鹤，回翔欲下，而轻云霁月之连娟也。至其文采缛丽，如春花翘英，蜀锦新濯；其才气俊逸，如泰华秋隼之孤骞，昆仑八骏追风蹑电而驰也。季迪之于诗，可谓能尽其心焉尔。

季迪之诗甚多，有《吹台集》、《缶鸣集》、《凤台集》，凡为诗几二千首，皆当世之儒先君子序其端。今年冬，予访之吴淞江上。季迪出其诗示予，盖取旧所集诸诗益加删改，汇粹为一，总题曰《缶鸣集》。自古乐府歌行而下，至五七言诸体，得诗九百余篇，皆其精选。富矣哉！亦可谓不易矣。然是编也，特以今年庚戌冬而止。后有作，当别自为集。季迪不以余不肖，属余序之，庸敢叙诸编端以俟。

季迪家姑苏，尝应召修《元史》，教西学弟子员，入翰林，为编修，擢户部侍郎，赐归乡里云。

洪武三年十二月既望，史官吴郡谢徽序。

▼高太史传

高启，字季迪，吴郡人。生元丙子。少警颖力学，遂工于诗。上窥建安，下逮开元，大历以后则藐之。天资秀敏，故其发越特超诣。拟鲍、谢，则似之；法李、杜，则似之。庖丁解牛，肯綮迎刃，千汇万类，规模同一轨。山龙华虫，如其贵也；象犀珠玉，如其富也；秋月冰壶，如其清也；夏姬、王嫱，如其丽也；田文、赵胜，如其豪也；鸣鹤翔云，如其逸也。仍和陶、韦大羹元酒之味，不闲二宋粟布之征。所谓前齿古人于旷代，后冠来学于当时者矣。东吴骚雅士，悉推之无慊。为文尚气，多辩难攻击之体，读之亹忘倦，大抵以先声掩其兼美。

张士诚有浙右时，群彦多从仕者，启独挈家依外舅周仲达，居吴淞江上，歌咏终日以自适焉。陪臣饶介之、丁仲容辈以诗自豪，及见启，为叹服。启尤好权略，论事耸人听，故与饶如授左契，定交者若王彝、杨基、杜寅、张宪、张羽、周砥、王行、宋克、徐贲之徒，胥不羁赡才，爽迈有文，谈辩华给，憪然以为天下无人，一时武勇多下之。

明兴，以某臣荐，偕谢徽等闻于朝，与修《元史》，授翰林国史编修官，复命教授诸王。久之，推任喉舌之司，待以不次。与徽等恳辞，乞归田里。制可，仍赐金以还。复居江上，遨游青丘甫里之墟。始号槎轩，又号青丘子，锐志亦不少衰矣。居几何，忽从故时一二侠入游于郛，适江夏魏观为郡，老而好士，延见王彝辈。启尝会于京，尤礼遇之。不得已，亦厕为客。复强辞之，归故里，殊悒悒不乐，遂蹇连以没，年甫三十九。

嗟乎！使启少延，则骎骎入曹、刘、李、杜之坛，奚止此哉！其诗类稿藏于家，未即显。初富商陈宝生欲为寿诸梓，启不许，乃止。凡传录而诵之者，无不歆羡，必不泯焉。余与启同里，知其人为详，故特为传，庶贻不朽云。

洪武乙卯二月，陇西李志光书。







卷一 乐府

▼上之回

圣主重行幸，六虬法乾旋。

北巡初避暑，东祠已祈年。

群官从清尘，粲若星丽天。

前扬豹尾竿，左靡鱼须旃。

瀚海通汉月，萧关绝胡烟。

愿奉千龄乐，皇躬长泰然。

▼君子有所思行

骋望京辅地，金城千里余。

峨峨松柏陵，霭霭桑柘墟。

明堂表青阳，飞观切紫虚。

况有戚里第，高楼夹清渠。

爱妾舞罗縠，嬖奴鸣佩琚。

东园赐秘器，上林乘副车。

玄运有恒旋，盛时无久居。

勿嗤城南巷，寂寞扬雄庐。

▼李夫人歌

延年罢歌少翁望，兰芬凄凄销复帐。

临殁最难忘，欷歔不相向。

陈杯觞，列灯火，

是耶非？幄中坐，新宫漏残星欲堕。

▼古别离

它人岂不别？所别谅有由。

嗟君今何营，轻薄好远游？

遥遥京洛车，泛泛江汉舟。

君身非贾胡，所至自辄留。

徽音已冥邈，思怀尚绸缪。

露滋红兰春，霜变绿桂秋。

此时望归来，含情上高楼。

川途本无限，君去焉得休。

愿令中断阻，化彼山与丘。

▼燕歌行

清商变节朱火违，严霜涂庭卉木腓。

边城早寒未授衣，念君遐征不能归。

凉风时来动中闱，鋋蛸在户熠耀飞。

贱妾宵兴叹无依，簪珥不施减容辉。

欲写忧思抚瑶徽，君今不在听者稀。

启明未出灯已微，爱而不见徒歔欷。

▼吴趋行

仆本吴乡士，请歌吴趋行。

吴中实豪都，胜丽古所名。

五湖汹巨泽，八门洞高城。

飞观被山起，游舰沸川横。

土物既繁雄，民风亦和平。

泰伯德让在，言游文学成。

长沙启伯基，异梦表休禛。

旧阀凡几家，奕代产才英。

遭时各建事，徇义或腾声。

财赋甲南州，词华并西京。

兹邦信多美，粗举难备称。

愿君听此曲，此曲匪夸盈。

▼南山有鸟

南山有鸟北山罗，两地一失惊风波。

哀鸣独宿心靡他，竟抱幽恨归山阿。

不及山上松，缠绵同女萝。

君归来，听妾歌。相思感君情意多，

赠君明珠泪滂沱，死生茫茫终奈何！

▼玉波冷双莲

金风暮剪双头蕊，啼脸辞秋嫣血紫。

宫女三千罢笑喧，锦云障冷鸳鸯死。

满江烟玉流古香，寻魂吊影愁茫茫。

吴天坠露衰红湿，一夜波凉小龙泣。

▼蕊秀药华

春香上罗襦，暗引兰桡渡。

蝶散掩红房，王孙归已暮。

斜条拂蛾鬓，采撷同芳杜。

脉脉雨烟浓，江皋断肠路。

▼吴钩行

吴钩若霜雪，吴人重游侠。

樽前含笑看，上有仇家血。

▼短歌行

置酒高台，乐极哀来。

人生处世，能几何哉！

日西月东，百龄易终。

可嗟仲尼，不见周公。

鼓丝拊石，以永今日。

欢以别亏，忧因会释。

燕鸿载鸣，兰无故荣。

子如不乐，白发其盈。

执子之手，以酌我酒。

式咏短歌，爰祝长寿。

▼白马篇

白马金镂鞍，流光皎如练。

龙沙积雪里，一去谁当见？

昨日羽林儿，独拜建章殿。

天子亲赐与，骑向交河战。

疾驱不辞家，恐获逗遛谴。

万里倏若飞，神速虏难变。

前收日逐屯，右断康居援。

事定入关来，箙中有余箭。

▼宛转行

宛转复宛转，宛转日几回。

君肠鹿卢断，我肠车轮摧。

▼长门怨

憎宠一时心，尘生旧屋金。

苔滋销履迹，花远度銮音。

暮雀重门迥，秋萤别殿阴。

君明犹不察，妒极是情深。

▼班倢伃

微诚虽可守，妙舞却难工。

已别增成舍，初来长信宫。

扇归秋箧里，烛灭夜帷中。

莫忌争新宠，曾辞玉辇同。

▼阊阖篇

天门迎旭开紫霞，八表洞达春无涯。

阁道萦回度鸾车，羽旗扬彩钟鼓挝。

后宫三千人，秀色掩尽世上花。

宸游时过广成家，瑶觞再寿盛露华。

一仁兴，万福加。

何须慕神仙，辛勤炼丹砂？

小臣微词欲拜献，帝德自大非为夸。

▼塞下曲

日落五原塞，萧条亭堠空。

汉家讨狂虏，籍役满山东。

去年出飞狐，今年出云中。

得地不足耕，杀人以为功。

登高望衰草，感叹意何穷！

▼折杨柳歌词二首

高枝拂翠幰，低枝垂绮筵。

春风千万树，此树妾门前。

江头横吹悲，北客休南去。

闻道武昌门，愁人无别树。

▼空侯引

浊流赴海东若倾，津卒剌船朝不行。

公乎提壶径欲渡，大声呼公公不顾。

饥鲸馋蛟肆啖吞，竟以深渊作高坟。

贪生恶死谁不有？公独不然果狂叟。

二十五弦弹且歌，公今渡河将奈何！

公今渡河将奈何！

▼将进酒

君不见，陈孟公，一生爱酒称豪雄。

君不见，扬子云，三世执戟徒工文。

得失如今两何有，劝君相逢且相寿。

试看六印尽垂腰，何似一卮长在手？

莫惜黄金醉青春，几人不饮身亦贫。

酒中有趣世不识，但好富贵亡其真。

便须吐车茵，莫畏丞相嗔。

桃花满溪口，笑杀醒游人。

丝绳玉缸酿初熟，摇荡春光若波绿。

前无御史可尽欢，倒着锦袍舞鸲鹆。

爱妾已去曲池平，此时欲饮焉能倾？

地下应无酒炉处，何苦寂寞孤平生？

一杯一曲，我歌君续。

明月自来，不须秉烛。

五岳既远，三山亦空。

欲求神仙，在杯酒中。

▼雨雪二首

雨雪暗桑干，深愁没马鞍。

临关将月认，霰碛作沙看。

不阻胡儿猎，聊供汉使餐。

春风消不得，三月戍袍寒。

雨雪暗龙沙，愁阴入汉家。

恨迷青摐草，惊见黑山花。

夜积毡庐重，朝随羽旆斜。

空思枿鹊观，柳色变年华。

▼罗敷行

陌上三月时，柔桑多绿枝。

携筐行采叶，日暮畏蚕饥。

君来驻车马，相逢在桑下。

谩说同心言，不是知音者。

君贵多辉光，妾贱无红妆。

自信田间妇，难从天上郎。

长安画楼宇，无限如花女。

使君当早归，莫共罗敷语。

▼当炉曲

光艳动春朝，妆成映洛桥。

钱多自解数，筝涩未能调。

花如秦苑好，酒比蜀都饶。

深谢诸年少，来沽不待要。

▼游侠篇

游侠向何处？荡荡长安城。

城中暮尘起，杀人无主名。

所杀岂私仇？激烈为不平。

新削安陵刀，光夺众目明。

不畏赤棒吏，里闾自横行。

灌夫托为友，袁盎事以兄。

负气不负势，倾身复倾情。

笑顾年少辈，琐琐真可轻。

▼关山月

月出辽海东，朔云卷胡风。

才升榆塞远，复照柳城空。

影满雕弧外，光沉金柝中。

思家举头望，今夜一军同。

▼鞠歌行

玉蕴彩，剑棨锋，牛铎之音混黄钟。

俾神奇，作妄庸，扬微察陋世罕逢。

物有合，执必从，如鱼得水云与龙。

夷吾囚，伊尹农，二主举之享万钟。

嗟古人，孰继踪？女子犹为悦己容。

▼古词

妾刀不断机，郎行当早归。

还将机中锦，作郎身上衣。

▼王明君

都门尘拂春风面，临别看花泪如霰。

君王惆怅惜蛾眉，不似前时画中见。

白发呼韩感汉恩，宁胡谩号阏支尊。

毡裘肉食本异俗，不如但嫁巫山村。

黄沙白雪无城阙，手冷鹍弦夜弹歇。

相随万里到穹庐，只有长门旧时月。

妾语还凭归使传，妾身没虏不须怜。

愿君莫杀毛延寿，留画商岩梦里贤。

▼乌夜啼

啼乌惊多栖未久，半起疏桐上高柳。

灯下佳人颦浅眉，机中少妇停纤手。

月入空闺夜欲深，数声犹似听君琴。

▼行路难三首

君不见，盘中鲤，暂失风涛登俎几。

君不见，枝上蜩，才出粪壤凌云霄。

推移变化讵可测？勿谓明日同今朝。

出乘高车入大马，半是当年徒步者。

范叔曾逃客溺余，卫青亦在人笞下。

悠悠行路莫相欺，为雌为雄未可知。

危莫若编虎须，险莫若触鲸牙。

行路之难复过此，前有瞿塘后褒斜。

杯酒朝欢，矛刃夕加。

恩仇反复间，楚汉生一家。

钩弋死云阳，鸱夷弃江沙。

所以贤达人，高飞不下避网罝。

行路难，堪叹嗟。

雕林玉案刺绣茵，宜城酒多光照春。

坐留北方之上客，歌侑南国之佳人。

盛时徂流若川水，荣贵长存竟谁是？

魏帝高台碧瓦空，梁王故苑黄尘起。

世人倾夺首未回，可怜不饮摐累累。

▼刘生

结客诸陵下，平生好排难。

鹈莹白杨刀，鹊惊黄柘弹。

投琼远邸夜，击筑高楼旦。

念无可报恩，空椎车壁叹。

▼怨歌行

妾始充下陈，娇客常自持。

上宫三千妓，一一妒蛾眉。

弦急有断声，镜暗无妍姿。

遂令开时花，遽作落后枝。

昨夕歌吹欢，今夕蛩语悲。

从来班倢伃，不胜赵昭仪。

▼雉子班

雉子班，雊朝阳，低飞蓬蒿隐文章。

五步一啄，于彼山梁。

争雄决斗愤气张，好勇守介性之良。

安能受驯畜，敛翼自摧伤？

▼蒿里

素骖驾广柳，萧萧出城嵒。

玄庐俨象设，犹恐死有神。

古原闭愁冤，荒草不得春。

一作泉下客，长违室中亲。

昔兴每待旦，今卧焉知晨？

敛衣已成灰，含贝仍作尘。

家门谅不远，欲归竟何因？

平生所爱物，娱玩由它人。

哀哉此里中，同逝壮老均！

圣贤亦岂免？闻道庶可珍。

▼蓟门行

行行光禄塞，望望单于台。

天寒水草尽，万里孤军来。

中国多荒土，穷边何用开？

▼巫山高

巴山西上巫峡深，奇峰十二江之阴。

阳云高台不可寻，但见丹枫碧树攒幽林。

昔闻瑶姬在其下，月为环玦风为襟。

空山久独居，偶感襄王心。

楚宫闭秋梦，仿佛来同衾。

神仙会遇当有道，岂效世俗成荒淫？

千秋遗赋应多恨，暮雨萧萧猿自吟。

▼上留田

有弟兄不见怜，上留田。

行泣念彼先人，上留田。

弟寒衣不蔽身，上留田。

兄富出乘华轩，上留田。

死而棺椁不全，上留田。

它人为葬古原，上留田。

我行见此孤坟，上留田。

白杨一何翻翻！上留田。

人生孰无弟昆？上留田。

尔独大义不敦，上留田。

邻人之歌悲不可闻，上留田。

▼董逃行

史侯称臣董侯立，山东义师烽火急。

羌儿夹辇奉西迁，百姓驱随弃村邑。

荜圭苑中高作营，千里不复闻鸡鸣。

旧宫焚烧无片瓦，黄金尽出诸陵下。

长安城头日欲晡，董逃歌残歌布乎？

▼碧玉歌

碧玉小家女，初无珠翠妆。

感郎相顾重，朽质自生光。

▼堂上歌行

堂上歌，歌南山，主人为欢仰客颜。

翠帷夜卷出两鬟，移尊更饮花树间。

花树间，有明月，客不醉，歌不歇。

▼陇头水

人间何处无流水，偏到陇头愁入耳。

夜杂羌歌明月中，秋惊汉梦空山里。

陇阪崎岖九回折，声随到处长呜咽。

欲照愁颜畏水浑，前军曾洗金创血。

回头千里是长安，征人泪枯流不干。

▼少年行二首

官侍长扬拜夕郎，况凭内宠在椒房。

赐金十万身无用，乞作胡姬一日妆。

下直平明出禁门，笑提博局伴王孙。

宝刀不敢将输却，明日沙场欲报恩。

▼芳树

葳蕤映华闼，窈窕临清沼。

风姿巧弄春，露气微含晓。

垂条拂过骑，翳叶留归鸟。

忽忆共攀人，徘徊行独绕。

▼放歌行

泰山玉检书成功，芝房正奏甘泉宫。

汉家五叶号全盛，有似白日初当中。

雄鸡天上啼清曙，春满咸阳万家树。

诸侯客子尽西来，只道明时苦难遇。

褐衣不脱见至尊，立谈一刻皆承恩。

赓诗已上柏梁殿，献赋还过金马门。

大道易登平若砥，始信青云才尺咫。

共喜严徐得宠荣，未容绛灌生谗毁。

丹诏仍闻访草莱，皇心务欲揽群材。

嗟君犹在新丰邸，日暮空歌归去来。

▼空城雀

空城雀，何局促？

城头飞，城下宿。

百匝得一枝，千啄逢一粟。

众雏随啾啁，所欲各易足。

不须羡彼珍羽禽，翩翩高集珠树林。

一朝身陷虞罗里，回首空城不如尔。

▼相逢行

沽酒渭桥边，平陵侠少年。

相逢各有赠，宝剑与金鞍。

▼妾薄命

寂寞复寂寞，秋风吹罗幕。

玉阶有微霜，桂树花已落。

昔为卷衣女，承欢在瑶阁。

弃鱼感泪多，当熊惭力弱。

宁知色易老，难求黄金药。

宫深去天远，忧思将何托？

君恩非不深，妾命自轻薄。

微躯愿有报，和气死沙漠。

▼神仙曲

上清真人古仙子，保神炼魄从无始。

眉上霜毫如发长，几见金乌日中死。

东游不肯居蓬莱，沧海顷刻飞黄埃。

金舆玉座俨何处？郁蓝天上弥罗台。

碧桃落尽花无数，一笑虚空卷烟雾。

鸟篆玄文世莫窥，茂陵还掩蓬斜露。

▼结客少年场行

结客须结游侠儿，借身报仇心不疑。

千金买得利匕首，摩挲誓许酬相知。

白马缦胡缨，行行人尽止。

朝游洛北门，暮醉秦东市。

感君在一言，不惜为君死。

朱家曾脱季将军，田光终酬燕太子。

君不见，魏其盛时客满门，自言一一俱衔恩。

魏其既罢谁复见？养士堂中尘网遍。

始知结客难，徒言意气倾南山。

食君之禄有弗报，何况区区杯酒间？

结客不必皆荐绅，缓急叩门谁可亲？

屠沽往往有奇士，慎勿相轻闾里人。

▼长相思

长相思，思何长！

愁如天丝远悠扬，摇风曳日不可量。

不能绊去足，唯解结离肠。

关山碧云看欲暮，空帏坐掩荃兰香。

长相思，思何长！

▼君马黄

君马黄，我马玄。

君马金灊匝，我马锦连干。

两马喜遇皆嘶鸣，何异主人相见情？

长安大道可并辔，莫夸得意争先行。

摇鞭共踏落花去，燕姬酒炉在何处？

▼团扇郎

团扇团且洁，人言似明月。

明月岂得如？长圆不曾阙。

▼杨白花

杨白花，太轻薄，

不向宫中飞，却度江南落。

美人踏踏连臂歌，山长水阔奈尔何？

奈尔何，春欲晚，何不飞去仍飞返？

洛阳树，多啼鸦。

愁杀人，杨白花。

▼门有车马客行

门有车马客，乃是故乡士。

昔别各壮颜，今见不相似。

上堂叙情亲，拜跪出妻子。

对案未能食，历历问桑梓。

当时同游人，十有八九死。

松柏长新坟，荆棘生故址。

欢言方未终，悲感还复始。

因思兴谢端，叹息不能止。

▼估客词

上客荆州商，小妇扬州娼。

金多随处乐，不是不思乡。

▼棹歌行

溶漾汉潭清，搴荷趁浪平。

船轻知体弱，簪滑见鬟倾。

落日悬江思，浮云结浦情。

去从千叶隐，归爱一花迎。

吴歈并子夜，谁似棹歌声？

▼鸡鸣歌

北斗城头北斗低，万家梦破一声鸡。

马蹄踏踏车辘辘，阙下连趍市中逐。

雄鸡安得噤尔声，

利名少息世上争，漫漫夜长人不惊。

▼华山畿

华山畿，牛车止。

不同生，可同死。

棺开棺开，与郎去来。

▼长安有狭斜行

长安有狭斜，狭斜仅容骑。

路逢两侠童，回鞭问君第。

君第渭桥西，易觅难复迷。

长子侍温室，次子籍金闺。

少子备宿卫，光耀与兄齐。

三子每来返，杂沓拥轮蹄。

大妇弹鹍鸡，中妇舞前溪。

小妇劝杯酒，能唱白铜鞮。

丈人莫遽起，庭树未乌栖。

▼双桐生空井

双生碧玉树，并覆黄金井。

根通夕润深，叶带朝光冷。

应有感秋人，时来鉴愁影。

▼征妇怨

良人不愿封侯印，虎符远发当番阵。

几夜春闺恶梦多，竟得将军军覆信。

身没犹存旧战衣，东家火伴为收归。

妾生不识边庭路，寻骨何由到武威。

纸幡剪得招魂去，只向当时送行处。

▼襄阳乐

门前黄柳鸦雏宿，罗幌低垂婢擎烛。

悬珰结佩略妆成，日暮相邀汉江曲。

水静花寒月小明，舟中楼上斗歌声。

肠断年年大堤路，南商行过北商行。

▼饮酒乐

七弦五弦角奏，一觞两觞羽行。

且乐眼中人聚，莫忧头上天倾。

▼凤台曲

飞裙织雾秋痕薄，星汉低宫花漠漠。

琼台夜寒闭嬴女，鹅管参差隔烟语。

瑶京旧侣招远游，人间帐冷鸳鸯愁。

海影无尘月如梦，仙骨不欺鸾背重。

衰兰泣露空秦苑，丛玉声微彩霞远。

▼美女篇

美女婉清扬，白晳纤且长。

艳色照上国，不殊古姬姜。

巧笑发令姿，芳词吐柔肠。

耀首有何物，黄金作钗梁。

珥悬磥砢珠，祎带霍纳香。

新服制罗纨，光辉丽靑阳。

上袂绣蛱蝶，下裙织鸳鸯。

姗姗歩春风，乍见惊欲翔。

虽有楚大夫，善赋焉能详。

岂徒骋妍媚，况乃持贞良。

家居辟高门，宛在城中央。

过者共倾慕，日晏停上襄。

借问谁氏子，无非金与张。

蹇修岂不勤，通辞重珪璋。

中怀非所托，雁币徒相将。

永宵叹遅回，起倚东西厢。

君子苟未得，年徂谅何伤。

▼将军行

将军结发从鞍马，新领前军号横野。

面谩不数屠狗儿，负勇曾擒射雕者。

狼星扫天芒角斜，大旗猎猎吹风沙。

黄金倾尽养部曲，匈奴未灭何为家。

前日贤王五千骑，直入朝那杀边吏。

天子初闻怒赫然，出师誓夺河南地。

五营材官元自多，诏书未须微七科。

已御明堂推画毂，还开武库授雕戈。

灞陵原头军晚发，北出云中与高阙。

单于一夜六骡逃，大漠无人唯汉月。

塞下从兹烽火稀，朝臣共贺震皇威。

人生宁似功成乐，白日长安皷吹归。

▼长安道

长乐钟声动，平津树色开。

中郎长戟卫，丞相小车来。

新城赐将第，更筑候神台。

谁念公车客，空怀作赋才。

▼洛阳陌

九陌看春光，红尘起相接。

白玉车中郎，绿珠楼上妾。

柳迷临水影，花映当炉颊。

日暮过铜驼，相逢尽豪侠。

▼悲歌

征途险巇，人乏马饥。

贫少不如富老，美游不如恶归。

浮云随风，零乱四野。

仰天悲歌，泣数行下。

▼邯郸郭公歌

郭公舞，郭公舞。

天子无愁亦无苦，醉后君臣一笑看。

邺宫长夜冬冬皷，郭公郭公尔莫舞。

不觧平城围，竟作长安虏。

高山摧为一抔土。

▼车遥遥

鹍鸡啼霜海城白，征夫趣装牛上轭。

天生两毂转长途，那得令君不为客。

出门已远第一程，耳中鸣铎渐无声。

房戸宁嗟寂寞守，山川唯念苦辛行。

欲车不行愿车覆，还愁损我车中王。

安得身如芳草多，相随千里车前绿。

▼楚妃叹

章华台前楚江水，月色堕烟乌欲起。

六宫不敢解罗衣，猎火照山君未归。

▼神弦曲

秋灯画壁熏烟埃，石马汗流神下来。

花衫娑娑弦切切，旋风吹幡愁百结。

雌狐学拜戴髑髅，鬼箭射创血洒秋。

老鸦飞散巫妪泣，苦篁啸雨溪幽幽。

▼白纻词二首

白纻出自吴女工，着来色与素体同。

舞时偏向江渚宫，长袖拂起微有风。

觞催管促四座中，揽裾徘徊惨曲终。

玉阶夜寒零露浓。

出后阁，临前楹。

舞衣皎皎洁且轻，飘如白云向空行。

逥腰流目君已倾，华灯吐焰欺月明。

喧哗不闻遗佩声，茱茰实红兰叶紫。

千秋欢乐长如此，妾身得向君前死。

▼阿那瓖

牛羊草漫野，大帐天山下。

十万控弦儿，闻箛齐上马。

▼江南意

妾本南国姝，父母爱如珠。

貌岂惭明镜，身才称短襦。

学成采莲唱，晓出横塘上。

舟小复身轻，随风两摇荡。

归时曲岸傍，恰见贵游郎。

辍歌欲转棹，花浅不堪藏。

将嗔却成哂，相问那能隐。

虽怜郎意深，终嫌妾家近。

回首各盈盈，南湖月又生。

烟波三十里，都是断肠情。

▼铜雀妓

邺宫已罢幸，歌舞尚如期。

谁知看月夜，却是望陵时。

芗泽销罗荐，松风吹繐帷。

妾身未得死，寕当忧色衰。

▼猛虎行

阴风吹林乌鹊悲，猛虎欲出人先知。

目光燑燑当路坐，将军一见弧矢堕。

几家揷棘高作门，未到日没收猪豚。

猛虎虽猛犹可喜，横行只在深山里。

▼湘中弦

凉风袅袅月粼粼，行色兰香秋水濵。

一夜猿声流泪尽，黄陵祠下泊舟人。

▼独不见

白日沉大荒，北风下天霜。

罗帏犹苦冷，何况戍辽阳。

别时秦槐靑，今复胡草黄。

红泪常自滋，非因效啼妆。

鸳机促夜响，龙镜掩晨光。

相思独不见，时久愈难忘。

▼艳曲二首

日暮淇水上，折花行见欢。

鸳鸯苏合弹，騕褭镂衢鞍。

当时赠芍药，今日叹蘼芜。

少年不相顾，唯爱执金吾。

▼羽林郎

十五能挽弓，入卫葡萄宫。

武皇深假借，父有没边功。

秃衿绣罗短，马速双衔断。

才出斗鸡坊，还过射熊馆。

笑掷朱提银，娼楼烂醉春。

归时冲市过，辟易九衢人。

横行自无避，司隶休相忌。

明日浚稽山，为君遮虏骑。

▼燕燕于飞

燕燕何处飞，相见江南路。

薲香细雨春，桞色芳烟暮。

才从箔外归，复向舟前度。

莫入未央宫，身轻有人妬。

▼浮游花

宛宛庭中花，狂风忽吹去无涯。

上入逍遥之云天，下没惨淡之泥沙。

开落本同何足叹，升沉偶异自堪嗟。

▼野田行

白杨树下谁家坟，火烧野草碑无文。

路傍尚卧双石马，行人指是故将军。

当时发卒开阴宅，千里送塟城东陌。

子孙今去野人来，高处牧羊低种麦。

平生意气安在哉？棘丛暮雨棠梨开。

百年富贵何足恃，雍门之琴良可哀。

▼邯郸才人嫁为厮飬卒妇

妾能擫赵瑟，旧得君王眷。

更衣直夜房，侍酒登春殿。

出宫非故颜，里妇犹相羡。

丛台罢往梦，破屋流萤见。

末路多若斯，纷纷贵成贱。

▼壮士行

无险非高山，无勇非壮士。

半夜杀风来，剑寒灯欲死。

▼秋风引

嗟尔秋风胡为来哉！奏商律兮瑟䫻而悲哀。

叩乔柯而陨叶，扫广路以清埃。

入班姬之永巷，过襄王之高台。

瑶琴自鸣，罗帏齐开。

马萧萧而嘶起，鸿噭噭以翔回。

使崩云骇浪振荡于白日兮，忽欲去而徘徊。

客有怀乡失职而对此者，恨盈襟而难裁。

但欲变天地之摇，落不知感节序之。

摧頺秋风，生归去来。

▼凉州词二首

蓬婆城下净无花，惨惨黄云漠漠沙。

卷叶谁将番曲奏，白头都护亦思家。

关外垂杨早换秋，行人落日斾悠悠。

陇山高处愁西望，只有黄河入海流。

▼虞美人曲

明月帐中泣，悲风营外歌。

彷徨夜惊起，何事楚人多。

逥灯拥绿髻，向剑蹙靑蛾。

效命自无恨，君王其奈何。

▼筑城词

去年筑城卒，霜压城下骨。

今年筑城人，汗洒城下尘。

大家举杵莫住手，城高不用官军守。

▼永嘉行

帝衣溅血忠臣死，五部初兴屠各子。

宣阳门外晓吹笳，持戟谁为卫宫士。

满城草绿胡马嘶，内家散作军中妻。

六玺相随渡河去，月明归梦遂成迷。

万里中原非典午，至今人说王夷甫。

▼神女宛转歌二首

驻君舟相见，尽绸缪已遣。

大姬倾凿落，复令小婢进。

箜篌歌宛转，宛转意何长。

愿为灰与火，同泛玉炉香。

解妾佩相贻，慰离异愁逐。

朝霞天际生，欢随秋水江。

头逝歌宛转，宛转情相续。

愿为弦与轸，共奏瑶琴曲。

▼东门行

出东门，暮归来。

入室四壁空，突中无烟甑生埃。

弱妻蓬头稚子瘦，使我心下忽有哀。

安能学，东方生。

空抱国士才，身长七尺齿。

编贝索米不得取，笑咍鸡鸣东门早。

欲开仗剑当远去，不乗驷马不复回。

妻前挽衣言，君可弃妾，奈此呱呱孩。

君莫忧无粮，田中已生麳。

君莫忧无裳，机中布成尚可裁。

不湏苦慕富贵，富贵多有害菑。

贱妾与君生同居，死即共作山下灰。

吾欲行，为徘徊，仰视苍天重咄哉！


▼秦筝曲

娇弦细语发砑罗，臂动玉钏鸣相和，关云陇月愁思多。

愁思多，听此曲，停蜀琴，罢燕筑。

▼从军行

关中恶少年，占募去防边。

匈奴入寇塞，将军下自天。

扬旌三道出，列格五营连。

龙城望兵气，马邑断人烟。

星攒烽夜举，月偃阵朝圆。

渴饮疏勒水，饥飧属国毡。

名勇单于惮，功多天子怜。

宁令窦车骑，独擅勒燕然。

▼大梁行

大梁四面平如砥，西去咸阳一千里。

魏王此地昔为都，宫阙中天碧云起。

车声䡘䡘夜未休，带甲十万名苍头。

撞钟列鼎宴上客，奉金走币连诸侯。

信陵真是贤公子，富贵不骄天下士。

已访侯嬴到里门，复迎朱亥经屠市。

倾身折节世莫同，缓急竟赖斯人功。

邯郸秦军一椎破，七国震动闻英风。

古城重过为搔首，几度秋风落杨柳。

沼上应无鸿雁来，苑中只有狐狸走。

立马尘沙日欲昏，悲歌感慨向夷门。

豪华多少同销歇，独有高名今尚存。

▼东飞伯劳歌

前飞蜻蜓后飞蝶，桃叶杨枝每相接。

谁家季女弄春妍，披烟映日窗户前？

金雀双钗翠羽扇，缬屏黼帐文罗荐。

娇羞年几十五多，将呈复隐奈愁何！

流晖倏没百花冥，空持可怜谁作并？

▼春江花月夜

皓月金波满，奇花玉树新。

浮辉与流艳，并弄一江春。

还持谁可比？结绮阁中人。

▼踏歌行

香尘和露踏成泥，花下风寒鬓脚低。

夜静高楼有人听，起头一句唱教齐。

▼子夜四时歌

白白复朱朱，芳条罥绣襦。

摘来随女伴，赛斗不曾输。

红妆何草草，晚出南湖道。

不忍便回舟，荷花似郎好。

堂上织流黄，堂前看月光。

羞见天孙度，低头入洞房。

空帏拥炉坐，夜冷微红灭。

郎意似残灰，无因得重热。

▼迎送神曲

荐芳兮奠醑，斫冰为梁兮葺荷以为宇。

神不来兮孰与处？空山愀兮暮多雨。

渺吾望兮潇湘，云冥冥兮水茫茫。

有美人兮在堂，盍归来兮故乡？

导赤鲤兮从玄鼍，冷风回兮水惊波。

俨灵旗兮来下，巫抚节兮安歌。

安歌兮未急，倏回鸑兮山之侧。

南有渊兮北有湫，神不留兮我心忧，愿岁来兮惠我秋！

▼有所思

有所思，今安在？烟霞迢迢隔南海。

昔年遗我翡翠裘，箧中久闭销光彩。

宛如神仙在瀛洲，乘涛欲至风引舟。

同心之人乃离阻，嗟我处此将何求！

▼吁嗟篇

恻恻抱深隐，靡靡逾崇丘。

凛凛岁欲徂，役役车未休。

不辞车未休，但伤岁莫留。

穷阴蔽九野，徒旅同时忧。

豺虎当路啼，猿猴出林游。

我饥雪作粮，我寒又无裘。

徒思阳春日，谁返羲和鸑？

天时自有常，泪下还复收。

▼击筑吟赠张赞军

击筑上君堂，君心不可忘。

哀声流易水，愤气激咸阳。

不向诸侯座，宁来刺客场。

今朝特前奏，为我一停觞。

▼苦哉远征人

悠悠荷戈子，谪发事远征。

远征无穷期，千里万里程。

瞻斗知乡远，览物误岁更。

霜露铄饥肤，弊铠虮虱生。

况兹三边肤，骄黠未易平。

闻笳已心摧，赴刃仍骨惊。

军兴有严诛，贱命顾自轻。

区区在行间，敢望竹帛名？

奈何久不还？主将功未成。

谁怜城南室？思妇感鹊声。

▼爱妾换马曲

出帷掩红袂，离厩结青丝。

我取蹑云足，君怜羞月姿。

惟当树功业，讵必恋恩私？

回首各已远，春山将暮时。

▼美人磨镜词

匣中旧镜龙蟠背，昏尽如同月逢晦。

寻得街头负局翁，粉铅和汞拭青铜。

须臾莹彻无纤翳，试整朝来暗梳髻。

光明还在只如新，悔向尘埃久相弃。

明日照侬自画眉，不须问郎宜不宜。

▼朝鲜儿歌

朝鲜儿，发绿初剪齐双眉。

芳筵夜出对歌舞，木绵裘软铜环垂。

轻身回旋细喉转，荡月摇花醉中见。

夷语何须问译人，深情知诉离乡怨。

曲终拳足拜客前，乌啼井树蜡灯然。

共讶玄菟隔云海，儿今到此是何缘？

主人为言曾远使，万里好风三日至。

鹿走荒宫乱寇过，鸡鸣废馆行人次。

四月王城麦熟稀，儿行道路两啼饥。

黄金掷买倾装得，白饮分飡趁舶归。

我忆东藩内臣日，纳女椒房被皞翟。

教坊此曲亦应传，特奉宸游乐朝夕。

中国年来乱未锄，顿令贡使入朝无。

储皇尚说居灵武，丞相方谋卜许都。

金水河边几株柳，依旧春风无恙否？

小臣抚事忆升平，尊前泪泻多于酒。

▼野老行

桑扈初鸣麦花落，大家小家蚕满箔。

村中无吏夜捉人，老身醉归行失脚。

自从明府一下车，短衣粝饭即有余。

姓名免籍弓弩手，新妇辟纑儿读书。

县门前头柳飞絮，春风又随官马去。

鸡鸣相送拜道边，愿公受取一大钱。

▼秋江曲送顾使君

秋江月满秋潮大，江上行人待潮过。

别离休说渡江难，半日顺风船稳坐。

楚江茫茫葭菼平，使君来时雄雉鸣。

子弟从军隔江去，几家犹住夕阳城。

水田虽荒饭常足，芡米夜舂二十斛。

谁道繁华不及前，户无征税官无狱。

渡江渡江君莫留，江北乐似江南秋。

▼湖州歌送陈太守

草茫茫，水汩汩。上田芜，下田没。

中田有麦牛尾稀，种成未足输官物。

候来桑下摇玉珂，听侬试唱湖州歌。

湖州歌，悄终阕。几家愁苦荒村月。

▼凿渠谣

凿渠深，一十寻。

凿渠广，八十丈。

凿渠未苦莫嗟吁，

黄河曾开千丈余。

君不见，贾尚书。

▼荆门壮士歌

水汹汹，冰差差，荆门叶黄杪秋时。

上有腾攫之猿猱，下有馋嚼之蛟螭。

悲哉此路难，孰敢径渡之？

三抚髀，壮士起，剑风骚劳发上指。

仰天长歌不见星，哀鸿夕叫云冥冥。

▼城虎词

候潮门开啼早鸦，有虎忽入居人家。

母儿畏窜鸡犬伏，排篱突户谁能遮？

狞风动树初哮吼，惊起东营捉生手。

怒拔长戈试一舂，目光落地伥魂走。

南山藜藿深冥冥，白日横行谁敢撄？

胡为离窟来城市？牙爪虽全不能恃。

君不见，壮士遭急缚，失路穷时亦如此。

▼寒夜吟

月下冻騑生绿井，隔帘霜片飞无影。

树枝风息转迎寒，愁人如乌栖未安。

夜短夜长应独觉，荧荧残烛呜呜角。

▼戍妇词

妾在当奉姑，郎行当报君。

男女各有役，死生从此分。

▼羁旅行

马头北风吹地白，手冷时惊堕鞭策。

只堠欲来双堠过，客程不尽关山多。

狐狸纵横古城坏，旗折官亭无酒卖。

土风处处殊故园，乡音只闻僮仆言。

天涯岁晚无相识，囊金已空归不得。

暝投人家自炊黍，土屋青灯雁啼雨。

此时暂解羁旅忧，梦与家人夜深语。

人生出门即苦辛，何况长为万里身？

远游纵得功名好，不如贫贱乡中老。

▼少长干曲

郎采菱叶尖，妾采荷叶圆。

石城愁日暮，各自拨归船。

▼春江行

春江南北疑无岸，绿草绿波连不断。

一女红妆出浣纱，恰如镜里见桃花。

夹衣犹冷过寒食，云度春阴半江黑。

浦口风多潮正深，轻舟摇荡似人心。

鹧鸪暮啼归路远，飞絮茫茫楚王苑。

▼寄衣曲二首

郎寒甚妾寒，持衣向灯泣。

不是手缝迟，绵多针线涩。

赐袍非不暖，妾制称郎身。

寄去龙堆远，端愁到已春。

▼废宅行

鸣珂坊里将军第，列戟齐收朱户闭。

里媪逢人说旧时，有庐被夺广园池。

今年没入官为主，散尽堂中义宅儿。

厨烟久断无粱肉，群鼠饥来入邻屋。

官封未与别人居，日日闲苔雨添绿。

曲阁深沉接后房，画屏生色暗无光。

寻常不敢偷窥处，守卒时来拾坠珰。

春风多少奇花树，又有豪家移得去。

▼青楼怨

浴金熏炉镂玉奁，兰香今夜为君添。

乌栖黄昏乌起曙，才见道来还道去。

▼闻角吟

惊起黄榆塞下鸿，一声鸣轧戍楼空。

此时吹动关山意，十万征人归梦中。

玉帐寻弓夜初起，月白不知霜似水。

余声散作满天愁，风吹不入单于垒。

▼刺促行

刺促复刺促，天高白日速。

黄鹄长苦饥，乌鸢飞食肉。

促刺复促刺，长途多荆棘。

但见今人行，不见古人迹。

▼牧牛词

尔牛角弯环，我牛尾秃速。

共拈短笛与长鞭，南陇东冈去相逐。

日斜草远牛行迟，牛劳牛饥唯我知。

牛上唱歌牛下坐，夜归还向牛边卧。

长年牧牛百不忧，但恐输租卖我牛。

▼捕鱼词

后网初沉前网起，夫妇生来业淘水。

忽惊网重力难牵，打得长鱼满船喜。

不教持卖去南津，且向江头祭水神。

愿得年年神作主，无事全家卧烟雨。

不论城中鱼贵贱，换得酒归侬不怨。

▼养蚕词

东家西家罢来往，晴日深窗风雨响。

二眠蚕起食叶多，陌头桑树空枝柯。

新妇守箔女执筐，头发不梳一月忙。

三姑祭后今年好，满簇如云茧成早。

檐前缲车急作丝，又是夏税相催时。

▼射鸭词

射鸭去，清江曙。射鸭返，回塘晚。

秋菱叶烂烟雨晴，鸭群未下媒先鸣。

草翳低遮竹弓彀，水冷田空鸭多瘦。

行舟莫来使鸭惊，得食忘猜正相斗。

觜唼唼，毛褷褷，潜机一发那得知？

▼伐木词

竹檐挑多两肩赤，砺斧时寻涧边石。

老夫气力秋渐衰，易斫喜有枯林枝。

白云无人暗空谷，远声丁丁如啄木。

暮归待伴不独行，前途虎多荆棘生。

长年不曾到城府，闻此山中路尤阻。

▼打麦词

雉雏高飞夏风暖，行割黄云随手断。

疏茎短若牛尾垂，去冬无雪不相宜。

场头负归日色白，穗落连枷声拍拍。

呼儿打晒当及晴，雨来怕有飞蛾生。

卧驱鸟爵非爱惜，明年好收从尔食。

▼采茶词

雷过溪山碧云暖，幽丛半吐鎗旗短。

银钗女儿相应歌，筐中摘得谁最多？

归来清香犹在手，高品先将呈太守。

竹炉新焙未得尝，笼盛贩与湖南商。

山家不解种禾黍，衣食年年在春雨。

▼卖花词

绿盆小树枝枝好，花比人家别开早。

陌头担得春风行，美人出帘闻叫声。

移去莫愁花不活，卖与还传种花诀。

余香满路日暮归，犹有蜂蝶相随飞。

买花朱门几回改，不如檐上花长在。

▼洞房曲

洞房香吐合昏花，月转勾阑啼乳鸦。

今宵有酒留君醉，不信娼家胜妾家。

▼待月词

漏板敲愁夜惊冷，露井桃花湿无影。

海风吹星销碧烟，羿妃妆迟镜未悬。

素鸾不来桂香死，云外紫篁呼梦起。

琼楼欲开天半红，徘徊望拜娥池东。

兰闺未返灯寒后，恰似前宵待郎久。

▼惜花叹

惜花不是爱花娇，赖得花开伴寂寥。

树树长悬铃索护，丛丛频引鹿卢浇。

几回欲折花枝嗅，心恐花伤复停手。

每来花下每题诗，不到花前不持酒。

准拟看花直尽春，春今未尽已愁人。

才留片萼依前砌，全落千英过别邻。

懊恼园中妒花女，画幡不禁狂风雨。

流水残香一夜空，黄鹂魂断无言语。

纵有星星在藓衣，拾来已觉损光辉。

只应独背东窗卧，梦里相随高下飞。

▼照镜词

君家青铜镜，价重比黄金。

空持照人面，不持照人心。

▼田家行

草茫茫，水汩汩。

上田芜，下田没。

中田有禾穗不长，狼藉只供凫雁粮。

雨中摘归半生湿，新妇舂炊儿夜泣。

▼忆远曲

扬子津头风色起，郎帆一开三百里。

江桥水栅多酒炉，女儿解歌山鹧鸪。

武昌西上巴陵道，闻郎处处经过好。

樱桃熟时郎不归，客中谁为缝春衣？

陌头空问琵琶卜，欲归不归在郎足。

郎心重利轻风波，在家日少行路多。

妾今能使乌头白，不能使郎休作客。

▼金井怨

照水羞见影，汲水嫌手冷。

闲立梧桐阴，乌啼秋夜永。

▼送客曲

送客车在门，劝客杯在手。

明日长安花，今夜宜城酒。

愿客饮此勿复辞，我无黄金为客寿。

人生无处无弟兄，乡里刺促谁知名？

卖书买得百金剑，有身须向关山行。

马四蹄，车两毂，

行人欲发休踯躅，嘐嘐鸡鸣赤日旭。

▼里巫行

里人有病不饮药，神君一来疫鬼却。

走迎老巫夜降神，白羊赤鲤纵横陈。

男女殷勤案前拜，家贫无肴神勿怪。

老巫击鼓舞且歌，纸钱索索阴风多。

巫言汝寿当止此，神念汝虔赊汝死。

送神上马巫出门，家人登屋啼招魂。

▼主客行

主人楚歌客楚舞，落日黄云雁声苦。

笑拂腰间宝剑光，美人满堂色如土。

大儿北海人中奇，小儿能读曹娥碑。

相逢且莫叹贫贱，但愿有酒无别离。

君不见，平原墓上生秋草，国士无穷道傍老。

▼春夜词

杏烟湿鬓秋千下，银蜡光寒曲屏画。

数漏间过每睡时，月明微见堕游丝。

欲归自踏娉婷影，风动玉钗花亦冷。

屋贮娇愁锁幔纱，青丝嘶骑醉谁家？

管弦不动空台榭，梦与乌衣语中夜。

▼新弦曲

旧弦解，新弦张，冰丝牵愁六尺长。

宽急频从指边听，金雁参差移不定。

新弦响高调勿促，不如旧弦弹已熟。

怜新厌旧妾恨深，为君试奏白头吟。

他日愁如旧弦弃，泣向罗裙带头系。

▼竹枝歌六首

蜀山消雪蜀江深，郎来妾去斗歌吟。

峡中自古多情地，楚王神女在山阴。

鱼复浦上石累累，恰似侬心无转回。

船归莫道上滩恶，自牵百丈取郎来。

江水出峡过夔州，长流直到海东头。

郎行若有思家日，应教江水复西流。

踯躅花红鹎飐飞，黄牛庙下见郎稀。

大艑摊钱卖盐去，短钗簪叶负薪归。

妾爱看花下渚宫，郎思沽酒醉临邛。

春衣朱织机中锦，祇是长丝那得缝。

枫林树树有猿啼，若个听来不惨凄。

今夜郎舟宿何处？巴东不在定巴西。

▼转应词二首

双燕，双燕，去岁今年相见。

往来东舍西家，衔得泥中落花。

花落人在，暮寒池阁。

疏雨，疏雨，绿满靡芜洲渚。

江南相忆故人，远水遥山暮春。

春暮，春暮，风急画船难渡。

▼五杂组二首

五杂组，驼背鞯。

往复还，渡口船。

不获已，非少年。

五杂组，锦绣旗。

往复还，更戍儿。

不获已，遭乱离。

▼五噫歌（吊梁伯鸾墓）

顾瞻亭皋兮，噫！

丘坟有蒿兮，噫！

鬻舂亦劳兮，噫！

危邦可逃兮，噫！

先生何高兮，噫！

▼迭韵吴宫词

筵前怜婵娟，醉媚睡翠被。

精兵惊升城，弃避愧坠泪。

▼鹤媒歌

鹤媒独步荒陂水，仰望云间飞不起。

远看过鸟下南汀，鼓翼相迎似相喜。

共为羽族生水乡，暂从饮啄无猜防。

草盾俄开中潜弩，弋师欢笑媒矜舞。

嗟尔高洁非凡禽，胡为徇食移此心？

受人驯养忘远举，好陷同类机肠深。

呜呼！

世间几人号君子，得利相倾亦如此。

▼牛宫词

豕豢于苙，鸡栖于埘。

嗟尔乌犍，何所止斯？

岁聿云暮，雨霜以风，

乃筑环堵，以为尔宫。

既用尔力，宜恤尔寒。

庇处密固，我心孔安。

▼照田蚕词

东村西村作除夕，高炬千竿照田赤。

老人笑祝小儿歌，愿得宜蚕又宜麦。

明星影乱栖乌惊，火光辟寒春已生。

夜深然罢归白屋，共说丰年真可卜。




卷二 琴操 辞 三言 三四言

◎琴操

▼风树操（予自伤早失恃怙而作）

朝风之飘飘兮，维树之摇摇兮，吾思亲之翘翘兮。

夕风之烈烈兮，维树之揭揭兮，吾思亲之惙惙兮。

树之有风犹可息兮，吾之无亲终不可复得兮。

▼之荆操（余思泰伯之德而作）

粤我有土，岐山之下。

孰是营之？维我考祖。

今我于迈，自岐徂荆。

岂不怀归？念我弟兄。

民勿我思，我斯安只。

国已有后，先君季子。

▼登丘操（登青丘有怀而作）

驱车兮与马，蹇君行兮，胡为乎在中野？

登彼兮崇丘，下茫茫兮九州。

思君子兮，不得与驾以游。

山有出云兮，木亦有柯。

我将归兮，忧之如何！

▼望归操（哀周复子死于虎而作）

儿旦而出，于山之麓兮。

儿夕不归，在虎之腹兮。

我往无所，榛蒙笼被谷兮！

嗟尔耽耽，弗食我豕犊兮！

穴亦有子，胡宁使我独兮？

◎辞

▼望虞山辞

虞山峨峨兮，出云油油。

胡敛其施兮，弗雨九州？

下有蛟龙兮，海波横流。

谁使子来兮，从伯氏以游？

朝于济兮望岐周，

国有祀兮有何求？唐虞逝兮道阻修。

惭德舆兮干戈日休。

我思夫人兮心焉孔忧！

▼放鹤辞

（登支遁放鹤亭而作）

放鹤去，当高飞。

啄莫争鸡鹜，食游莫近虞罗机。

云山海峤堪来往，明月千秌待尔归。

▼吊伍子胥辞

覧勾吴之故墟兮，灌莾欝其笼蒽。

馆娃废而为沼兮，岿伍胥之遗宫。

奚千祀而勿毁兮，繄若人之死忠。

昔穷逋而渡江兮，奋孤迹于覊旅。

既入郢而雪耻兮，又栖越而攘侮。

使彼吴之强大兮，非夫子而孰为。

何夫差之自喜兮，遽忽戒而荒嬉。

陈昌言之悃欵兮，实不忍视国之阽危。

众以子为叵信兮，肆谗辞之诋欺。

夫岂不能全身远适以自庇兮，顾先王之旧徳。

卒待陨而何言兮，恨终不能窹君之嬖惑。

载鸱夷兮浮游，魂惸惸兮在中流。

江神念子兮哀愤，皷洪涛于高秋。

嗟君子之出辅兮，孰不愿为伊皋。

使言从而志行兮，致雍熈之陶陶。

何龃龉而多患兮，惟重华之不可。

以屡遭鄂侯诤而就醢兮，龙逢諌而见屠。

盖自古而有之兮，匪夫子独罹乎。

此辜身虽殁而义安兮，又舍是将焉索。

彼循黙而苟容兮，宁获免乎泚额。

想子犹念夫故都兮，或乗云而来归。

顾荆棘之多露兮，应揽涕而歔欷。

余亦何为而感慨兮，惧直道之坠也。

聊陈词而表烈兮，亦邦人之志也

◎三言

▼梧桐园

桐花香，桐叶冷。

生宫园，覆宫井。

雨滳夜，风惊秋。

凤不来，君王愁。

◎三四言

▼王伯敬歌

舟初维，琴始荐。

驿亭边，夜相见。

謌宛转，情绸缪。

解环佩，弹箜篌。

謌易阑，情难歇。

江波寒，堕明月。

绿壶再倾，芳音欲违。

譬彼林鸟，逢晨各飞。

罗衣沾霜，城鸟忽起。

明日相思，孤棹千里。







卷三 五言古体

▼拟古十二首·其一

纂纂墙下李，芃芃陂中麦。

浩浩望远途，悠悠思行客。

客行岁已盈，纡郁伤我情。

始知失群鸿，不若求友莺。

登山知天高，临流识川阻。

不遣怀同心，那知别离苦？

别离不可久，寂寞不可守。

自伤红颜子，相思成皓首。

朝日如不晚，行人会当返。

▼拟古十二首·其二

嵯峨云间楼，俯视层城阴。

绮户相洞开，清飙拂罗襟。

上有离居妇，哀歌抚弦琴。

不知中怨谁，掩仰一何深！

初为郢中唱，再奏邯郸吟。

不惜努力歌，写作绝代音。

风吹落君耳，万里知愁心。

曲尽思寂寥，青天日西沉。

安得化彩凤？飞去巫山岑。

▼拟古十二首·其三

出郭见丘墓，累累满山阿。

四海能几人？逝者何其多！

封树日萧条，狐狸走蓬科。

英灵无人吊，牧儿暮来歌。

浮华一世中，倏若飞鸟过。

生时不肯饮，死没将如何？

▼拟古十二首·其四

离离白云翔，悠悠清川逝。

天地如传邮，阅人以为世。

良时难再得，游乐咸阳中。

咸阳名都会，衣冠集王公。

南山对魏阙，嘉树何茏葱！

九衢十二城，逶迤迥相通。

卫霍开上第，车马争春风。

娱意勿自惜，当至百年终。

▼拟古十二首·其五

东井不可饮，威弧孰能张？

虚名竟何用？千古同悲伤。

与君初结欢，金石比中肠。

恩情忽乖分，相望阻川梁。

闺门尚难越，况彼道路长？

不如云中雁，回飞自随阳。

▼拟古十二首·其六

促织何啧啧？空庭寒露白。

兰蕙辞故芳，高梧销华泽。

闺中览物变，感叹当此夕。

引领望远人，天河西南隔。

舟行讵离水？针运恒依石。

君虽有弃捐，妾心誓无易。

▼拟古十二首·其七

置酒北堂上，欢言宴嘉宾。

嘉宾复为谁？相过尽朱轮。

中庖炙肥牛，登俎悉异珍。

左右燕赵姝，罗绮骄上春。

清讴杂哀吹，响激回高旻。

主劝客复酬，中抱各以伸。

盛年易倾谢，为乐愿及辰。

请看旧同游，半作泉下人。

无为苦剌促，长忧贱与贫。

▼拟古十二首·其八

美人一相见，遗我白玉环。

上有双雕龙，游戏在云间。

持此感深意，佩结无时闲。

玉以比贞洁，环以明不绝。

云龙永相从，谁能使离别？

▼拟古十二首·其九

秋至众芳歇，芙蓉独鲜妍。

朱华照绿水，日暮凉风前。

采折难远赠，相看自婵娟。

孤艳岂足赏？后凋良可怜。

▼拟古十二首·其十

明星烂东方，北斗亦已旋。

独宿悲夜徂，空床藉兰荃。

鸡鸣整环佩，思奉君子筵。

君子行未归，新妆为谁妍？

意疏觉去遥，只尺越与燕。

含情乏彤管，何以写中悁？

君如绠上瓶，妾若井底泉。

不垂汲引惠，澄莹徒终年。

▼拟古十二首·其十一

人生一沤水，所欲乃无涯。

志意若未毕，容华忽然衰。

天地有终坏，谁能待其期？

聊为一日欢，勿作千载悲。

神仙俱好饮，得醉复何疑？

▼拟古十二首·其十二

黄鸟鸣春阳，流芳满西园。

攀条日已暮，怅惋不能言。

御寒必重裘，涉道须双辕。

离居非君子，何以解忧烦？

烦忧日已积，佳期日已失。

思君如蓬莱，可望不可即。

区区傥见察，憔悴甘自毕。

▼寓感二十首·其一

天旋海水运，日月驰奔辉。

不知此往来，伊谁斡其机？

谅由任元气，推迁不能违。

人生处宇内，行止无定依。

唯当乘大化，逍遥随所归。

▼寓感二十首·其二

鸡鸣一警旦，阳乌已东升。

群动纷自起，各欲赴其生。

饥蠖土中出，栖禽林外惊。

苍蝇一何微！翾薨亦飞鸣。

人生信多故，安得免营营？

▼寓感二十首·其三

盛衰迭乘运，天道果谁亲？

自古争中原，白骨遍荆榛。

乾坤动杀机，流祸及蒸民。

生聚亦已艰，一朝忽胥论。

阳和既代序，严霜变肃晨。

大运有自然，彼苍非不仁。

咄咄堪叹嗟，沧溟亦沙尘。

▼寓感二十首·其四

美女生贫家，光艳人未识。

远聘入楚宫，扬蛾欲倾国。

朝游琼台上，夕侍金舆侧。

奉欢拟千龄，秋风失颜色。

衔恩归永巷，贞意徒寂默。

高高天上星，堕作水底石。

人事尽如斯，推移叹何极！

▼寓感二十首·其五

丛兰生路隅，馥馥有奇香。

路隅多行人，采掇成摧伤。

深林虽幽独，秋至霭余芳。

托根在得所，君子踏其常。

▼寓感二十首·其六

蚩蚩此群氓，几人出其俦？

谁云抱智虑？乃足资劳忧。

晨秣思远聘，宵披务穷搜。

怀古复慨今，百念纷相投。

胶扰得丧间，若与方寸仇。

安知广成子？冥卧昆仑丘。

无营亦无想，八表独神游。

▼寓感二十首·其七

大道本夷直，末路生险巇。

杯酒出肺肝，须臾起相疑。

田蚡排窦英，赵高诬李斯。

倾挤不少假，权宠实菑基。

凿井当得泉，种桑会成丝。

祸福皆自致，天道信难欺。

出亡无所舍，千载使人悲。

▼寓感二十首·其八

志士徇功业，贪夫诧轻肥。

亦有逃群子，矫矫与时违。

彼此更共笑，不知谁是非。

达人体自然，出处两忘机。

浮云游天表，舒卷有余辉。

▼寓感二十首·其九

揽辔登大行，遥望洛北州。

崤函正西峙，黄河复东流。

百城无遗堵，云烟莽相缪。

朝作冠盖场，莫为狐兔丘。

昔人争此地，干戈迭相仇。

当其得意时，连陌拥鸣驺。

百年奄忽尽，魂魄空来游。

曷见采芝叟？冥栖无所求。

▼寓感二十首·其十

桃李初不语，凤凰岂长喧？

末俗矜辩议，穷口祸之源。

所以国武子，杀身由尽言。

妙哉无为谓，默默道斯存！

▼寓感二十首·其十一

人言异草木，不若松柏寿。

欲于百年间，辛苦图不朽。

形质天所畀，名姓吾自取。

形名两未立，谁我竟何有？

不能知吾先，奚暇恤我后？

遗臭与流芳，冥然付杯酒。

▼寓感二十首·其十二

裋褐乘荜辂，狐裘驾文车。

西门与北宫，穷达一何殊！

彼达矜已智，此穷愧身愚。

东郭发至言，两惑各以祛。

厚薄有定命，巧拙果谁欤？

归卧掩蓬室，道存何所吁？

▼寓感二十首·其十三

驽马放田野，志本在丰草。

偶遇执策人，驱上千里道。

顾非乘黄姿，岂足辱君皂。

负重力不任，哀鸣望穹昊。

奈何相逢者，犹羡羁络好？

▼寓感二十首·其十四

颓阳在川上，玄蝉夕鸣悲。

袅袅风起波，翻翻叶辞枝。

旷望天宇内，沉寥此何时？

朱火已盈谢，清商届其期。

览镜忽自嗟，绿鬓生素丝。

万物有荣悴，造化岂吾私？

▼寓感二十首·其十五

踯躅远游子，驱车上高山。

高山多陇阪，悲哉路何难！

其颠摩苍穹，欲上不可攀。

日暮牛力疲，前征未能闲。

双轮忽中摧，一堕深谷间。

引领望黄鹄，失路何当还？

▼寓感二十首·其十六

蜀琴有奇纹，本是枯桐枝。

一弹舞鸾鹤，再弹下灵祗。

曾持荐皇帝，云中奏咸池。

弃置久不调，流尘被朱丝。

终焉含妙响，未始有成亏。

▼寓感二十首·其十七

达人贵全生，外物等秋草。

顾此七尺躯，即为万金宝。

昧者营所嗜，弃捐不待老。

岂无室中资？它人是来保。

何如铒金液？长令鬓颜好。

▼寓感二十首·其十八

千秋取丞相，一语悟君衷。

长孺多谠言，白头摈居东。

人命有通塞，主听无违从。

失如鱼去波，得若云遇龙。

会合感冥相，佳期谅难逢。

卞生未闻道，无事涕沾胸。

▼寓感二十首·其十九

南山多浮云，北山有高树。

因风暂来依，风回复飞去。

兄弟满四海，几人此相遇？

握手交百欢，分襟滋千虑。

踪迹不可当，无为嗟去住。

▼寓感二十首·其二十

鸿鹄横四海，鹪鹩恋蓬榛。

长松凌风烟，小草亦自春。

各禀造化育，逍遥适其真。

无将赫赫者，下比栖栖人。

▼咏隐逸十六首·向长

子平谢累辟，雅志在隐居。

家贫或有馈，取足反其余。

读易深自悟，谓贱贵不如。

敕言嫁娶毕，家事无关余。

同好有禽生，肆意相与娱。

茫茫五岳去，孰得回其车？

▼咏隐逸十六首·周党

世祖初厌武，开观在东都。

使者遍岩薮，旌帛召贤儒。

伯况亦暂起，绡头诣尚书。

引见伏自陈，始愿不敢渝。

周兴有耻食，尧禅或羞污。

士固有本志，圣主焉能拘？

范生乃见毁，咄尔何其愚！

▼咏隐逸十六首·王霸

儒仲有清节，始一应微命。

造化抗高辞，不肯臣万乘。

归来自耕野，蓬藋掩门径。

翩翩故人子，相过容服盛。

一念儿曹羞，客去卧如病。

赖有贤妇言，不失初守正。

嘉遁遂终身，清辉两相映。

▼咏隐逸十六首·梁鸿

伯鸾古贤人，乃在杵臼间。

夫妇共守志，逃名入深山。

凄凉五噫歌，东出过帝关。

齐鲁复荆吴，长往遂不还。

为佣岂无劳？顾已少外患。

终葬烈士旁，高风邈谁攀？

▼咏隐逸十六首·法真

高卿关西儒，好学贱荣禄。

闭门不交世，弟子相诵读。

太守者何人？欲以吏见录。

誓在南山南，胡肯劳案牍？

连征终不就，皦皦离垢俗。

郭子有颂词，玄德久愈暴。

▼咏隐逸十六首·韩康

伯休始卖药，志将晦当时。

如何不二名，乃为女子知？

玄干强见聘，使至焉得辞？

凌晨自先发，不驾安车驰。

亭长远迎候，未识征君谁？

修道夺其牛，解与不复疑。

中途遂长遁，踪迹竟莫追。

乃知超云骥，尘辔何由羁？

▼咏隐逸十六首·陈留老父

汉衰党狱起，朝柄在刑余。

皇皇外黄令，去官返乡闾。

班草逢故人，涕泣语路隅。

邦危德无援，忠良恐遭诛。

有叟过其傍，值杖为踟蹰。

眷之叹且言，何悲二大夫！

鸾凤不隐羽，安能免罝罦？

欲问不肯顾，飘然迈长途。

贤哉此老翁，嗟嗟乃谁欤？

▼咏隐逸十六首·庞公

南阳有龙凤，乘时各飞翻。

鸿鹄独深栖，不肯居笼樊。

皤皤陇上耕，远辱刺史轩。

岂不念子孙？遗安乃名言。

采药不复返，亭亭空鹿门。

▼咏隐逸十六首·王绩

无功始亦仕，季代遘乱屯。

投劾乃径归，不作婴网鳞。

结庐河渚北，喜与瘏士邻。

相逢虽多言，不若无语真。

种黍养凫雁，逍遥度秋春。

乘牛过酒家，留连或经旬。

嗜饮岂沉湎？醉乡可逃身。

北门与乐署，暂屈诚此因。

贤哉焦史妻！相馈不厌勤。

酣歌自遗世，稽阮其能伦。

▼咏隐逸十六首·朱桃椎

祭酒绝俗者，曳索复被裘。

自匿林莽间，不入城都游。

织緌易米茗，于人又何求？

偲偲高长史，延见礼甚修。

瞪视虽不言，默教意已周。

欲使如曹参，无事治一州。

忽去返山谷，避寝安可留？

▼咏隐逸十六首·武攸绪

孽后移宝鼎，同姓咸析珪。

独去谢亲宠，龙门事冥栖。

澹泊如素尝，衣褐复茹藜。

赐器不肯御，床头委尘泥。

族人岂不华？回首已粉蠙。

苟荣祸必集，达识乃弗迷。

蝉蜕众浊中，名与嵩高齐。

▼咏隐逸十六首·卢鸿

颢然守泰一，高卧在幽壤。

开元始求治，贤哲劳梦想。

诏书起岩扃，宸意勤挹仰。

入京遽还山，孰得縻以鞅？

天子遂其高，营室致赡养。

爵禄不可加，贪士应泚颡。

▼咏隐逸十六首·秦系

公绪避时乱，不驾戎府车。

南安大松间，卜筑聊可居。

穴石为巨砚，坐衍老氏书。

刺史致羊酒，岁时造其庐。

不拒亦不谢，偃息每自如。

怀道诚可称，工诗乃其余。

▼咏隐逸十六首·陆龟蒙

鲁望好任散，心与太古期。

俗夫晨叩门，不肯一见之。

下田与江通，终岁恒苦饥。

薅刺不告劳，常师禹胼胝。

酒酣发长歌，犹有愤乱悲。

宁不念枯槁，行哉岂期时？

▼咏隐逸十六首·汉滨老父

汉滨有老翁，初不语乡里。

天子云梦游，盻望临沔水。

居人悉纵观，翁独耕不已。

郎官下道问，答言野人耳。

借问世立君，岂将使为理？

奈何从游侠，劳人奉诸己？

尚忍令人观，吾实为子耻。

忽如惊鸿骞，孰能蹑其轨？

名姓且莫知，超哉隐君子！

▼咏隐逸十六首·张志和

超超玄真子，游浪烟水中。

敝舟以为家，来往无定踪。

自言处大虚，四海长相从。

奴婢两夫妇，耕织粗可供。

天子不得见，丹青绘其容。

渔歌复识闻，山水邈其重。

▼吴越纪游十五首·始发南门晚行道中

岁暮寒亦行，征人有常期。

辞我家乡乐，适彼道路危。

酒阑别宾亲，驱车出郊岐。

我马力未痡，已越山与陂。

回头望高城，落日云树滋。

遭乱既少安，谋生复多饥。

途逢往来人，孰不为此驰？

远游亦吾志，去矣何劳悲？

▼吴越纪游十五首·渡浙江宿西兴民家

挂帆无天风，到岸日已夕。

舍舟理轻装，欲问古镇驿。

褷褷滩声回，莽莽山气积。

仆夫夜畏虎，告我勿远适。

望林投人家，炊黍旋敲石。

寒眠多虚警，我体若畏席。

谁云别家遥？数日已在客。

今宵始惊叹，东西大江隔。

▼吴越纪游十五首·早过萧山历白鹤柯亭诸邮

客起何失早？村荒绝鸡鸣。

况时江雨晦，不得见启明。

凌兢度高关，山空县无城。

隔林闻人呼，已有先我行。

侧身避径滑，聚足防厓倾。

衣寒复多风，活活远水声。

千峰雾中过，不识状与名。

岚开见前邮，始觉历数程。

越禽啼枫篁，冷日傍午晴。

烟生沙墟寂，叶落涧寺清。

登临亦可悦，但恨时非平。

▼吴越纪游十五首·次钱清谒刘宠庙

亭亭树间祠，落日小江口。

停舟拜孤像，开幔苍鼠走。

忆公治邦时，德感山谷叟。

临行谢其馈，清风在兹久。

我方东征急，不得奠杯酒。

惆怅出烟扉，残村夜闻狗。

▼吴越纪游十五首·登蓬莱阁望云门秦望诸山

旅思旷然释，置身苍林杪。

群山为谁来？历历散清晓。

奇姿脱雾雨，奋首争欲矫。

气通海烟长，色带州郭小。

曲疑藏啼猿，横恐截归鸟。

流晖互荡激，下有湖壑绕。

佳处未遍经，一覧心颇了。

秦皇遗迹泯，晋士流风杳。

愿探金匮篇，振袂翔尘表。

▼吴越纪游十五首·闻长鎗兵至出越城夜投龛山

列藩遏戎乱，驻钺实此州。

如何杀大将，王师自相雠。

我来乱始定，城郭气尚愁。

又闻有邻兵，仓卒岂敢留。

促还出西门，天寒绝行辀。

古戍暗雨雪，旌旗暮悠悠。

野屋闭不守，泽田弃谁收。

居人且奔逃，游子安得休。

逶迤苍山去，泱漭玄云浮。

人乕争夜行，风榛啸岩幽。

我徒戒相亲，一失未易求。

饥拾谷口栗，寒烧涧中槱。

神迷路多迂，再宿达海陬。

虽尝豋顿劳，幸免迫辱忧。

圣尼畏于匡，嗟我敢有尤。

但惭去越早，不遂名山游。

▼吴越纪游十五首·夜抵江上候船至晓始行

夜辞西陵馆，霜谷猿呌歇。

津卒未具舟，天险不可越。

渔商杂候渡，寒立沙上月。

苍烟隐遥汀，益觉潮涨阔。

开桡散惊鳬，海色曙初发。

昽昽前山来，稍稍后岭没。

中流闻皷角，隔岸见城阙。

客路得奇观，临风闷俱豁。

▼吴越纪游十五首·豋凤凰山寻故宫遗迹

兹山势将飞，宫殿压其上。

江潮正东来，朝夕似奔响。

当时结构意，欲敌汴都壮。

我来百年后，紫气愁不王。

乌啼壁门空，落叶满阴障。

风悲度遗乐，树古罗严仗。

行人悼降王，故老怨奸相。

苍天何悠悠，未得问兴丧。

世运今复衰，凄凉一回望。

▼吴越纪游十五首·宿汤氏江楼夜起观潮

舟师夜惊呼，隔浦乱灯集。

潮声若万骑，怒夺海门入。

初来听犹远，忽过顾无及。

震摇高山动，喷洒明月湿。

霜风助翻江，蛟龙苦难蛰。

应知阴阳气，来往此呼吸。

登楼觉神壮，凭险方逈立。

何处望灵旗，烟中去波急。

▼吴越纪游十五首·过奉口战场

路回荒山开，如出古塞门。

惊沙四边起，寒日惨欲昏。

上有饥鸢声，下有枯蓬根。

白骨横马前，贵贱宁复论。

不知将军谁，此地昔战奔。

我欲问路人，前行尽空村。

登高望废垒，鬼结愁云屯。

当时十万师，覆没能几存。

应有独老翁，来此哭子孙。

年来未休兵，强弱事并吞。

功名竟谁成，杀人遍乾坤。

愧无拯乱术，伫立空伤魂。

▼吴越纪游十五首·泊徳清县前望金鳌玉尘二峰

归远行不缓，颇失眺山水。

独怜兹峰秀，欲去舟且檥。

层峦回长溪，日落苍雾起。

寒城动遥炊，晚渡罢孤市。

岂唯地景幽，况乃民俗美。

牛羊散树下，暧暧旧墟里。

田腴收获富，县静争讼止。

畏途遇乐境，我意方一喜。

啸歌逐渔翁，暂宿浦烟里。

筱疏风翛翛，月偃波弥弥。

旅颜在尘中，逢人固多耻。

安得托此君，长年息行李。

▼吴越纪游十五首·舟次敢山阻风累日登近岸荒冈僧舍

高岸鸣枯桒，湖阴北风厉。

寒涛汹我前，几日不得济。

孤舟恐漂荡，石根暮牢系。

忧来厌闲卧，近寺聊独诣。

雀饥残林空，人倦危磴细。

年荒无居僧，树死石门闭。

神伤却欲返，微霰洒征袂。

穷冬已峥嵘，故国尚迢逓。

仰看浮云驰，东路阻归计。

长叹复何言，吾生信多滞。

▼吴越纪游十五首·过硖石

硖石颇奇壮，长河出连山。

绝壁两岸开，行舟过其间。

高处谁觧登，阴藤袅难攀。

旁垂雨痕古，仰露天光悭。

不知真宰意，随地设险艰。

一夫据蜀阁，二世凭秦关。

頼此非要区，争夺得少闲。

徘徊伫望久，日暮飞云还。

▼吴越纪游十五首·谒双庙

维昔天宝末，君王宠奸虏。

雄边委强兵，遗患同飬乕。

叛闻遽西幸，骨肉弃榛莾。

河北二十州，义士谁御侮。

两公起誓众，恸哭告玄祖。

横身遏其冲，江淮保安圡。

孤城无全堞，百战霜月苦。

力穷援不来，囓齿骂益怒。

残兵日饥疲，秋风仆旗皷。

男児不生降，一死寇今古。

故乡有遗庙，俗祭巫屡舞。

丹青网尘中，爽气犹可睹。

嗟今属丧乱，戎马正旁午。

临危肯捐躯，如公未多数。

独立为悲伤，斜阳下寒楚。

▼吴越纪游十五首·登海昌城楼望海

百川浩皆东，元气流不息。

混茫自太古，于此见容德。

积阴涨玄涛，万里失空色。

鸿鹄去不穷，鱼龙变莫测。

朝登兹楼望，动荡豁胸臆。

始知沧溟大，外络九州域。

日出水底宫，烟生岛中国。

寛疑浸天烂，怒欲吹地昃。

常时烈风兴，海若不受职。

长堤此宵溃，频劳负薪塞。

况今艰危际，民若在垫溺。

有地不可居，澒洞风尘黒。

安得击水游，图南附鹏翼。

▼停君白玉巵

停君白玉巵，听我前致辞。

家本吴门市，英风暮要离。

少年贫无行，乡里不相推。

喜过毛公舍，懒下董子帷。

偶从岸头侯，跨鞍赴边陲。

欲邀深入勲，终然计无奇。

归来冠侧注，始学窥书诗。

稍通邹鲁生，尽谢燕赵儿。

焉知事益谬，空言竟难施。

布衣走路旁，但为众所嗤。

廷中忌贾谊，门下诬张仪。

二子岂不辩，未能免谗疑。

呜呼今之人，孰解容不覊。

我将弃浮名，垂钓东海湄。

长笑调鲁连，高歌酌安期。

素心傥有合，岂要余子知。

▼读史

周衰礼乐废，大道成榛管。

嬴秦任商君，王制欲尽删。

厚赋山泽空，亟战原野殷。

颓波自兹靡，千秋去无还。

谁云重华驾，邈矣难仰攀。

于焉诵其书，如造揖譲班。

安得凤凰鸟，飞下浮云间。

▼杂诗

朝临高堂上，俯仰崇冈下。

春晖何悠悠，清川自东写。

阳和发卉物，时泽均播洒。

如何及芳辰，萧条俱空野。

愿言释拘局，登高聘吾马。

旷途不见人，忧心何由写。

兴谢固其常，吾将尤谁者。

▼池上雁

野性不受畜，逍遥恋江渚。

冥飞昔未高，偶为戈者取。

幸来君园中，华沼得游处。

虽蒙惠飬意，饱饲贷庖煑。

终焉怀惭惊，不复少容与。

耿耿宵光遅，摵摵寒响聚。

风露秋丛阴，孤宿敛残羽。

岂无鳬与鹜，相顾非旧侣。

朔漠饶燕云，梦泽多楚雨。

遐乡万里外，哀鸣毎延伫。

犹怀主恩深，未忍轻远举。

傥令寄边音，申报聊自许。

▼题绿绮轩

幽抱时欲写，帷中有鸣弦。

一弹落一叶，庭树坐萧然。

寂寂山水夜，迢迢河汉天。

忆听乌啼起，南轩秋未眠。

▼答张山人宪

听君辛苦词，感我艰难情。

百年自有为，安用文章名。

鸡鸣海光动，车马尘满城。

相逢无新旧，言合意自倾。

奉觞置君前，长歌发哀声。

时乎苟未得，饮此全其生。

▼澄景阁夜宴

王孙喜留宴，开阁望明河。

是夕月微晕，凉风池上多。

栖禽翻暗丛，骇鱼动圆波。

清景厌丝竹，雅咏答高歌。

尊酌愿勿间，良宵易蹉跎。

预忧别在旦，车马层城阿。

▼赠马冠军

一骑东方来，相逢新丰市。

自言读父书，出身良家子。

名在佽飞籍，兰缨悬鹿卢。

曾为魏其客，不作平阳奴。

欲行渡狼河，直擒射鵰将。

壮志忽蹉跎，秋风卧孤障。

觧装出我筑，歌作变征声。

垆头落日在，歌罢酒再行。

相君本鸢肩，岂是沉沦者。

我亦方薄游，低头向人下。

有志事竟成，古人不欺余。

留将一白羽，待射鲁连书。

▼送刘明府

贱士寡谐世，放居江海边。

朋俦渐乖睽，憔悴不自妍。

顾影鲜欢趣，恶离倍当年。

它人亦以悲，况复如子贤。

荒途风霜交，岁晏増慨然。

乱雀噪丛棘，惊鸿逝长天。

斗酒岂足陈，薄意聊以宣。

出处道既殊，不得长周旋。

谁谓非遐方，浮云阻山川。

何以慰渇饥，令名期可传。

▼暮归

朝出鸡始啼，暮归乌欲栖。

我身本无役，胡为亦东西。

徒歩二十年，风埃面空黧。

入门闻邻杵，秋气凛以凄。

美蓉坠古沼，络纬鸣中闺。

有无了不问，歌吟夜灯低。

富贵固有日，我志焉能迷。

笑向细君道，勿为翁子妻。

▼春日怀十友诗·余司马尧臣

列戟卫严关，应无休沐暇。

群英罢追游，余香掩空榭。

飞花北郭晚，华月南园夜。

清景不能同，蹉跎恐年谢。

▼春日怀十友诗·张校理羽

端居飬恬素，独咏圣人篇。

夕景临池酌，春寒掩阁眠。

芳药初翻雨，新筱稍披烟。

累日亏幽访，惭余尘务牵。

▼春日怀十友诗·杨署令基

词苑擅高歩，早岁许追随。

屡枉瑶华句，长依琼树姿。

斋居积冲抱，园赏过芳时。

暂阙今朝会，劳人耿耿思。

▼春日怀十友诗·王隐君行

共此一里居，谁令阻良觌。

惆怅歩芳园，山樱还独摘。

风含驻花意，雨散流池迹。

尊酒不来同，兹晨端可惜。

▼春日怀十友诗·吕道士敏

同谓在尘境，独能依道门。

园斋坐永日，庭绿霭初繁。

观妙夙有契，悟静自无烦。

晨策思频往，聆君超世言。

▼春日怀十友诗·宋军咨克

看花西涧寺，忆子昔同行。

兰入华觞气，波泛绿琴声。

兹欢随节逝，离恨坐相婴。

安得重聮骑，射雉出东城。

▼春日怀十友诗·徐记室贲

晨兴理栉罢，禽声恱清旭。

雨余嘉树新，色暎春塘绿。

阅景感幽悰，歩阴思往躅。

携手此逍遥，须君慰心曲。

▼春日怀十友诗·陈孝廉则

徂春易为感，复此栖孤寂。

莺啼远林雨，怅望乡园隔。

客舍换衣晨，僧斋听钟夕。

知君思正纷，杂英共如积。

▼春日怀十友诗·僧道衍

楞伽曾往问，缘涧冐岚深。

残雪寒山暮，幽扉闭竹林。

欲寄栖禅迹，尚违捐俗心。

别后空遥念，迢迢双树阴。

▼春日怀十友诗·王征士彝

远客叹留滞，对雨卧空房。

江上归舟阻，蘼芜春自芳。

微痾偶见侵，胜赏坐成妨。

斯章亦何取，持拟释离肠。

▼秋怀十首

少时志气壮，不识秋气悲。

呼俦射鸣雁，深鹜东山陂。

中年渐多怀，恻恻当此时。

登高望原陆，不见车马驰。

思我平生欢，高坟郁累累。

世人非羡门，谁能久华滋。

惟有盈觞酒，可以持自怡。

§其二

明月出远林，流辉鉴床帏。

促促草下虫，催我索故衣。

起叹秋夜长，欲取鸣琴挥。

掩抑不成弄，中心复乖违。

有怀难自宣，勿谓知音稀。

§其三

搴荷荷已老，采兰兰亦摧。

无由玩芳物，怅望江之隈。

木落山更空，猿声有余哀。

所思去我远，佳期邈悠哉。

被垢尚可澣，抹漆犹难开。

我愁亦可念，当秋郁难裁。

弃置勿叹息，多愁损颜衰。

§其四

志士忧岁晚，羁人感秋早。

骚骚鬓丝垂，索索枯叶槁。

谁言众芳歇，时菊正鲜好。

日暮餐其英，聊开我怀抱。

贫贱难久居，欲去恐违道。

时命恐未通，徜徉以终老。

§其五

秋风夜飕飕，秋色日潇洒。

欢人亦心惊，况乃居愁者。

块处厌空宇，命驾聊适野。

征鸿暮相呼，牛羊亦同下。

我居久离群，忧襟向谁写。

§其六

凉风动幽幔，高堂夜空虚。

明灯无与语，聊读古人书。

古人亦何人，使我不得如。

弃卷辄还卧，终宵自欷歔。

§其七

鸣虫入我户，落叶覆我井。

何无四方志，恋此一室静。

问途欲晨征，畏践霜露泠。

浊醪幸方熟，夕饮烛可炳。

勿忧去日多，但愿来日永。

不知苦驱驰，孰若长酩酊。

§其八

弱龄弄篇翰，出门结群贤。

俛仰几何时，已有好新年。

欢晤虽常逢，忧患亦屡牵。

世故逐人老，发鬓能久玄。

沉思复何为，省我既往愆。

问道行已歇，中途曷归旋。

§其九

朝游荒冈陲，暮行空潭侧。

我非楚大夫，何有憔悴色。

良辰思远骋，周道广且直。

我马力不前，回驾任偃息。

踟蹰阻修程，日夕睇西北。

苟安非予志，所惧时未识。

§其十

弭棹望江涘，日落青枫林。

惊波驶且广，荡漾浮云阴。

靡靡皋兰衰，嗈嗈渚鸿吟。

顾此凛节谢，忧来忽伤心。

宋子悲已多，潘生叹弥深。

自古有此愁，谁云独吾今。

▼出郊抵东屯（五首）

故乡一区田，自我先人遗。

頼此容我懒，不耕坐待炊。

霜露被寒野，属当敛获时。

言来征薄入，税驾宿东陂。

今年虽未丰，亦足疗我饥。

万钟知难称，保此复何辞。

§其二

喌喌鸡登场，秋稼稍狼藉。

疏榆荫门巷，景暗烟火夕。

田家虽作苦，于世寡忧戚。

况当收获景，斗酒复可适。

所以沮溺徒，躬耕不辞剧。

§其三

我本东皋氓，偶往往州城。

兹来卧农舍，顿惬田野情。

如鱼反故渊，悠然乐其生。

临去谢主媪，重来自藜羮。

我非催租吏，叩门勿相惊。

§其四

朝服久已解，俨然山泽臞。

欲狎林野人，相欢混贤愚。

朝来此水濵，高歌歩踟蹰。

忽逢一田父，舍耕拜路隅。

疑我是长官，怪我体貌殊。

我已忘所有，彼我未忘欤。

不能使争席，心愧御寇徒。

§其五

坐久体不适，卷书出柴关。

临流偶西望，正见秦余山。

野净寒木疏，川长暝禽还。

此中忽有得，怡然散襟颜。

遂同樵牧归，歌笑落日间。







卷四 五言古体

▼感旧酬宋军谘见寄

我酒且缓倾，听君放歌行。

君歌意何苦！慷慨陈平生。

少为斗鸡儿，鲜裘夺春明。

走马出飞弹，撇捩夸身轻。

气服诸侠徒，不倚父与兄。

落花锦坊南，美人理妆迎。

绿云晚不度，楼上鸣瑶筝。

酒酣迸五木，脱帽呼输嬴。

及壮家已破，狂游耻无成。

太白犯紫微，三辰晦光精。

金镜偶沦照，干戈起纷争。

中原未失鹿，东海方横鲸。

遂寻鬼谷师，从之学言兵。

石室得阴符，龙虎随权衡。

业成事燕将，远戍三关营。

岩谷雨雪霏，哀兽常夜鸣。

抚剑起流涕，军中未知名。

奇勋竟难图，回临石头城。

石头何壮哉！山盘大江横。

黄旗想王气，玉树闻歌声。

晚登临沧观，恻怆怀古情。

览时识祸机，不因忆莼羹。

飘然别戎府，震泽还东征。

归来访乡闾，乱余掩蓬荆。

旧宅人已改，荒池泉尚清。

瘦妻倚寒机，正叹伊威盈。

从兹谢行役，闲园事躬耕。

懒求荐辟书，傲然揖公卿。

衰蕙吊蟋蟀，柔桑唤鹂釭。

闭门节屡变，壮魄空潜惊。

昔同徒步人，十年拥麾旌。

鸿毛独未顺，蹭蹬违霄程。

知音竟为谁？四海嗟惸惸！

齐竽不解奏，楚璞何由呈？

顾余虽腐儒，当年亦峥嵘。

小将说诸侯，捧盘定从盟。

大欲干万乘，献策登蓬瀛。

洪澜阻川途，浮云蔽天京。

终焉困泽畔，日暮吟蓠蘅。

贱贫此时居，复与丧乱并。

何殊九月中，严霜折枯茎？

颇闻君子心，道穷贵益贞。

己志未获施，安用轩裳荣？

今晨喜逢君，有壶对前楹。

风日初淡沲，樱桃作繁英。

适意不一醉，屑屑徒悲萦。

达人若相遇，大笑绝冠缨。

▼萧炼师鹰窠绝顶丹房

人间不可住，混浊同腐腥。

一落三十年，尘梦无由醒。

稍闻方士说，恍惚通仙灵。

羡门与偓佺，相期饵芝苓。

自顾真病鹤，秋风堕疏翎。

碧海不得渡，烟雾愁冥冥。

师从天姥来，身佩豁落经。

不邀五利宠，深栖炼神形。

东观鹰窠峰，中天插孤青。

其下吐浴日，其高挂飞星。

昔有学道侣，井臼遗岩扃。

爱兹绝俗地，遂尔留轩軿。

太鼎生紫烟，丹成卫天丁。

金骨坐可蜕，骑龙驾风霆。

积水浮方壶，东望类点萍。

紫台白玉榜，中有真人庭。

飞游愿从师，往读新宫铭。

▼随月图

空斋无短檠，愁度新凉夜。

青天素娥出，余辉独堪借。

达曙愿徘徊，莫逐秋河下。

▼映雪图

檐雪不能扫，留映寒窗白。

书字细如蝇，坐看还历历。

华灯照歌帐，谁似南邻客？

▼顾荣庙

（晋侍中顾彦先祠废，县令周君复之，赋此。）

军司吴国秀，机神夙超朗。

弱冠游洛师，已蒙南金赏。

崎岖诸王幕，沉湎务遵养。

中罹广陵艰，计服匪诚枉。

风云一挥扇，义旅臻同响。

事成耻言勋，飘然理归鞅。

晋社始东迁，群贤悉收奖。

道谒真感会，矫翼丹霄上。

德闻一代称，迹泯千龄往。

时屯乏良佐，英谟益堪想。

坟祠托荒郊，萧然并榛莽。

荛童侵雨隧，淫巫闯尘幌。

大夫过停辕，式瞻为含怆。

衣冠复故貌，筵几陈新享。

寡劣忝乡人，因歌表遐仰。

▼秋怀十首

少时志气壮，不识秋气悲。

呼俦射鸣雁，深骛东山陂。

中年渐多怀，恻恻当此时。

登高望原陆，不见车马驰。

思我平生欢，高坟郁累累。

世人非羡门，谁能久华滋？

惟有盈觞酒，可以持自怡。

§又

明月出远林，流辉鉴床帏。

促促草下虫，催我索故衣。

起叹秋夜长，欲取鸣琴挥。

掩抑不成弄，中心复乖违。

有怀难自宣，勿谓知音稀。

§又

搴荷荷已老，采兰兰亦摧。

无由玩芳物，畅望江之隈。

木落山更空，猿声有余哀。

所思去我远，佳期邈悠哉！

被垢尚可浣，沬漆犹难开。

我愁亦可念，当秋郁难裁。

弃置勿叹息，多愁损颜衰。

§又

志士忧岁晚，羁人感秋早。

骚骚鬓丝垂，索索枯叶槁。

谁言众芳歇？时菊正鲜好。

日暮飡其英，聊开我怀抱。

贫贱难久居，欲去恐违道。

时命恐未通，徜徉以终老。

§又

秋风夜飕飕，秋色日潇洒。

观人亦心惊，况乃居愁者？

块处厌空宇，命驾聊适野。

征鸿莫相呼，牛羊亦同下。

我居久离群，忧襟向谁写？

§又

凉风动幽幔，高堂夜空虚。

明灯无与语，聊读古人书。

古人亦何人？使我不得如。

弃卷辄还卧，终宵自欷歔。

§又

鸣虫入我户，落叶覆我井。

何无四方志？恋此一室静。

问途欲晨征，畏践霜露冷。

浊醪幸方熟，夕饮烛可炳。

勿忧去日多，但愿来日永。

不知苦驱驰，孰若长酩酊？

§又

弱龄弄篇翰，出门结群贤。

俯仰几何时？已有好新年。

欢晤虽常逢，忧患亦屡牵。

世故驰人老，发鬓能久玄？

沉思复何为？省我既往愆。

问道行已饮，中途曷归旋？

§又

朝游荒冈陲，莫行空潭侧。

我非楚大夫，何有憔悴色？

良辰思远骋，周道广且直。

我马力不前，回驾仰偃息。

踟蹰阻修竹，日夕睇西北。

苟安非予志，所惧时未识。

§又

弭棹望江涘，日落青枫林。

惊波驶且广，荡漾浮云阴。

靡靡皋兰衰，噰噰渚鸿吟。

顾此凛节谢，忧来忽伤心。

宋子悲已多，潘生叹弥深。

自古有此愁，谁云独吾今？

▼澹室为吴君赋

素士脱纨绮，澹然怡道心。

穷庐车马绝，寒鸟下庭阴。

酒外寡真趣，琴中多古音。

闭门三日卧，风雪满城深。

▼空明道人诗

我闻赤城东，仙峤名委羽。

烟霞闲深洞，绝壁飞玉鼠。

空明中有天，日月照琼宇。

昔人炼丹成，自驾黄鹤举。

陈翁夙慕道，栖此求真侣。

玄文夜长披，灵药朝每茹。

石室人不来，闲眠青萝雨。

于今定非死，飞游去何许？

海上几秋风，谁传令威语？

▼九日无酒步至西汀闲眺

高天无游氛，秋气自激肃。

离居时节变，霜降未授服。

萧条野田间，晨步聊远瞩。

悠悠寒川驶，靡靡晴峦矗。

菊丛有清香，木叶无故绿。

亲朋去我远，登高且连躅。

孤怀谁知音？惆怅临水曲。

名酒不可寻，归来掩茅屋。

▼题倪云林所画义兴山水图

尝啜阳羡茗，不游阳羡山。

铜官结秀色，都在画图间。

樊川醉游处，水榭依沙树。

云入县城来，溪流太湖去。

我爱露林生，高歌无俗情。

石庭梅欲发，须放酒船行。

▼钱孝子庐墓钱吴越忠孝王之后也

飒飒黄竹岭，萧萧白杨村。

行人亦悲哀，何况父母恩？

不忍返华屋，结庐傍孤坟。

啼猿应哭声，日暮空山昏。

无邻与谁语？独宿伤精神。

仰闻松柏吟，俯见狐兔奔。

泪洒墓前草，当春死芳根。

至性有如斯，不愧忠孝门。

▼送蜀山人归吴兴兼简菁山静者

南浦无碧草，征鸿晨稍飞。

何当杪秋节，临水送将归。

既来不能淹，君心应好违。

恻恻袂始判，遥遥帆已微。

天高桂树落，人在山中稀。

还寻同袍者，更制薜萝衣。

▼宿士明鹤瓢山房

（幼文约余与止仲同宿士明鹤瓢山房，为试茶之会。余既入郭，而幼文已归山中，士明亦往海上，止仲复以事不赴。士明侄元修留余夜话，因赋是诗以书耿耿。）

道人出未归，高士来复去。

试茗失幽期，寒斋成独住。

水生洗药池，风动悬瓢树。

赖有何臧贤，玄谈到天曙。

▼晚憩灵鹫院池上

微雨过祗树，寺斋凉已多。

临流一就盥，摇动满池荷。

风后扇力轻，烟中炉气和。

惭非许元度，吟卧每来过。

▼赠谈鬼谷数瞽师金松隐

我闻鬼谷子，乃是古仙真。

避世青溪中，不污战国尘。

著书十三章，当年授仪秦。

二子不善用，竟皆杀其身。

瞽师得异传，相去逾千春。

不为从衡说，谈数妙入神。

往年客南都，蓬门集朱轮。

下帘论玄理，惊动金陵人。

归来隐虞山，绕庐树松筠。

谁言目无睹？内照灵光新。

缅思大化根，生此下土民。

起灭千万途，孰能究其因？

或愚骋结驷，或贤被悬鹑。

命也可奈何，天道谁疏亲？

世事眯守常，毋使徒纷纶。

▼赠惠山医僧东山

九峰聚锡麓，一水回梁溪。

之子修事业，长年此幽栖。

曲弹白雪妙，诗吟碧云低。

况有医龙方，丹成重刀圭。

采药夜归院，萝月照涧西。

扁舟欲相访，愁作武陵迷。

▼风雨怀人有感

（妫蜼太史自海上入郭，因得追游，以叙旧好。今日风雨偶阙晤言，楼居早寒，怀人犹甚。想孤寓僧林同此岑寂也。赋是以寄瞻恋之意。）

良人旷清晤，穷年秉离忧。

倏来自海壖，谐我心所求。

不殊云中雁，和鸣得其俦。

宴阁既连席，行塘复同舟。

坐聆金玉篇，鄙拙何以酬？

风雨戒兹旦，居然阻从游。

祗园念孤寓，微瘵苦未瘳。

落叶惊早寒，谁当慰淹留？

朋来不我馆，愿已良有由。

徒兹睇停云，夕倚城南楼。

在远分难亲，居近弥使愁。

信彼诗中言，一日如三秋。

▼送徐七山人往蜀山书舍

结客抱狂志，倾身通侠交。

东将观渤袴，西欲逾函崤。

奔蹄脱惊辔，堕翮连飞镳。

酒具载车出，兵法篝灯钞。

从军颠奋立，学儒耻讥嘲。

宁期忧事集，顿使芳年抛。

尘衣晓城陌，雪帽寒江郊。

客堂感蟋蟀，妇室悲鋋蛸。

自笑失水鲋，空惭得云蛟。

获君乃瑚琏，顾我犹斗筲。

高怀矫衰薄，稚音变哇咬。

谈诗辨六义，读易穷诸爻。

情亲岂殊意？气合真同胞。

因依像轮辐，畅和谐埙匏。

妓席夜留宴，僧扉昼携敲。

循花纵步屟，映柳持鸣鞘。

塘行月滟滟，林卧风梢梢。

要渺送讴唱，澜翻杂诙啁。

七滑炊野饭，盘香荐山肴。

遭时虽龃龉，处俗不混淆。

曩游既相挈，兹离竟谁教？

浮湖理去榜，祖道移中庖。

遐方未罢戍，近日犹被抄。

鹿惊互奔并，虎斗仍咆哮。

荒墟少砧杵，远垒多笳铙。

问往何土里？答云此岩嶅。

人安地有阻，岁稔田无筼。

牛羊可放牧，鹅鸭供筜炮。

湍长矶硙激，石古洼撙坳。

樵斤听伐木，猎火看除茆。

雨红烂秋实，露紫舒夏苞。

溪晴雁拍拍，村曙鸡胶胶。

书声隐篁竹，棹响穿蒲茭。

聊将耦沮溺，谁敢侪夷巢？

末事诚琐琐，大言匪嘐嘐。

世险路生阱，名浮浪吹泡。

耰锄拟共把，干戚行俱包。

社祇饮烹狗，腊祀歌迎猫。

慎勿厌寂寞，长当谢纷哓。

▼会宿城西客楼送王太史

君来欢不足，君去忧何遽？

共听枫桥钟，留连恐将曙。

蛩鸣故苑草，鸟起高城树。

明日独登楼，归帆渺何处？

▼题林居图兼简卢公武

竹梧翳苔石，知是幽人居。

林间鸟鸣后，亭空宾散余。

闻有卢鸿爱，长年留著书。

▼出郊抵东屯五首

故乡一区田，自我先人遗。

赖此容我懒，不耕坐待炊。

霜露被寒野，属当敛获时。

言来征薄入，税驾宿东陂。

今年虽未丰，亦足疗我饥。

万钟知难称，保此复何辞？

§又

喌喌鸡登场，秋稼稍狼藉。

疏榆荫门巷，景暗烟火夕。

田家虽作苦，于世寡忧戚。

况当收获景，斗酒复可适。

所以沮溺徒，躬耕不辞剧。

§又

我本东皋氓，偶来往州城。

兹来卧农舍，顿惬田野情。

如鱼反故渊，悠然乐其生。

临去谢主媪，重来自藜羹。

我非催租吏，叩门勿相惊。

§又

朝服久已解，俨然山泽臞。

欲狎林野人，相欢混贤愚。

朝来此水滨，高歌步踟蹰。

忽逢一田父，舍耕拜路隅。

疑我是长官，怪我体貌殊。

我已忘所有，彼我未忘欤！

不能使争席，心愧御寇徒。

§又

坐久体不适，卷书出柴关。

临流偶西望，正见秦余山。

野净寒木疏，川长瞑禽还。

此中忽有得，怡然散襟颜。

遂同樵牧归，歌笑落日间。

▼鸣山书舍图为黄君伯渊赋

伯鸾鬻舂地，井臼有遗迹。

之子学幽栖，托踪在林石。

清风竹林晓，片月萝径夕。

遥想一斋空，图书满床积。

▼咏三良

殉葬古所禁，秦国固戎风。

穆公临弃朝，要此三臣从。

三臣百夫良，不与亲昵同。

一旦使俱毙，无人国将空。

捐生岂不难？忠义感素衷。

长恐先朝露，无由奉君终。

遗命凛在耳，焉能惜微躬？

但惧嗣主孤，谁当共成功？

高坟荆棘间，玄云闲幽宫。

壮魄同此归，冥冥路可通。

国人痛莫赎，洒泪呼彼穹。

伤哉黄鸟诗，流哀竟无穷！

▼咏荆轲

劫盟非义举，曹沬已可羞。

燕丹一何愚，区区祖遗谋。

千金养荆卿，誓将报强仇。

奉图使入关，心知绝回鸑。

宾客尽白衣，相送易水头。

酒酣涕难落，筑声和悲讴。

猛气激苍旻，长虹为西流。

行行造秦庭，陛戟卫甚周。

临机失始图，利锋竟虚投。

豪主一按剑，社稷倏已丘。

先王礼乐生，破齐震诸侯。

苟能得此贤，伯业犹可修。

胡为任轻易，自趣亡灭忧。

徒令后世人，叹惋余千秋。

▼魏使君见示吕忠肃公旧赠诗因赋

公昔隐江夏，岩栖避兵革。

远挹戴叔鸾，清风洒泉石。

有时歌梁甫，慷慨人未识。

左丞中朝彦，仗节任方伯。

北还驻严程，造庐问筹策。

知非山泽儒，期是廊庙客。

矶石系官舫，猿叫月初夕。

秉烛题赠诗，蒲圻掩孤驿。

欣欣得贤喜，耿耿忧国戚。

短章寄深情，相投重圭璧。

迩来复几年，沦落已陈迹。

公起佐兴运，身名正辉赫。

待诵肃丹闱，专城森画戟。

缅怀旧知己，永叹泉壤隔。

难县延陵剑，空听山阳笛。

遗篇箧中藏，每诵如再觌。

真能重友道，未易薄俗易。

一言不忍忘，况乃膺宠锡？

小大固可知，令人义肝激。

▼题秋林高士图

二仲有玄赏，相携在中林。

遐景延逈步，微言谐素襟。

天秋谷响哀，日瞑川光阴。

风驶多委叶，山空少归禽。

威迟临长冈，迢逓指远岑。

谅非覊离客，讵用愁登临？

▼春草轩雨中怀王太史

西轩罢琴坐，凉思欺白苎。

飒飒树声繁，秋风满池雨。

莲衰少暗馥，禽静多幽语。

对此阙良俦，当欢反伤绪。

▼始迁西斋

乍悬南楼榻，始布西斋筵。

西斋非吾庐，幽静亦可怜。

风牖竹袅袅，露庭菊鲜鲜。

图史左右陈，永日坐一毡。

婉娈数童子，哦诵当我前。

为尔竟寂寂，低回欲穷年。

读书将何为，乃与始志愆。

进无适时材，退乏负郭田。

我生非匏瓜，谋食有道焉。

茍得随群趋，顾此不稍贤。

饮余解衣卧，毋嘲腹便便。

▼次徐山人与倪云林赠答诗韵

昔游紫藤坞，空山鹤鸣秋。

相望隠人居，兴阑竟回舟。

迩来获晤赏，玄谈剧风流。

每欲开南轩，招我共偃休。

天寒鸿雁鸣，芰荷落长洲。

岂无一钓船，访子溪水头。

终惭文墨牵，咫尺成阻修。

听雨掩阁卧，观泉上岩游。

朝览赠答篇，词藻夸两优。

我本丘壑人，猿鹤肯见留。

拟结岁晏期，壶觞展绸缪。

况聆西涧濵，禅宫閟清幽。

夜看太湖月，迟我同登楼。

▼因病不饮

我昔无所求，但愁酒杯空。

引满先四座，醉豪压春风。

年来病稍侵，积忧复相攻。

举觞不能吞，若有物梗胷。

岁晏风雨多，拥炉坐窗中。

酒徒散去尽，欢呼与谁同。

三杯即颓然，憔颜映灯红。

后老当奈何，即今已如翁。

斯味禹所恶，摄生笑无功。

从此便可止，赋诗继陶公。

▼三鸟

三鸟生异林，相逢偶同飞。

各矜好毛羽，吟弄朝阳辉。

惊风动地至，群飞各乖违。

一翔入云天，一落陷虞机。

一止野田间，蓬蒿郁相依。

啄啄有余粟，岁晏谅不饥。

犹惧雪霜侵，啁啾独鸣悲。

我行见此鸟，相对发叹歔。

当知皇天仁，偏恤尔陋微。

视陷宜省畏，瞻高勿贪希。

田间适本性，舎此欲何归。

▼题陈生画

前邨夕阳明，后岭秋岚积。

叶落露山亭，潮来没江石。

遥遥射雁子，惨惨听猿客。

何事下征帆，西陵渡头驿。

▼青丘道中

霖雨江暴溢，奔流绝津涯。

茫茫野田白，何由见春华。

居人久已亡，流萍满其家。

昔我过此土，极目桑与麻。

故道不可寻，舟行但蒹葭。

岁凶岂宜客，四顾空长嗟。

▼送李用和提举

髯君孤直士，与世颇异俦。

不交金张家，而独与我游。

我居在君里，衡门闭深幽。

十年诵诗书，进取拙自谋。

名藩多英豪，光彩溢道周。

朝逢将军车，暮避刺史驺。

皆云意气盛，官高富春秋。

良辰竞为乐，广席罗珍羞。

君独日暮归，贫乃与我侔。

雪畦寒蔬茁，冰盎春蛆浮。

高堂可燃烛，谈咏相赓酬。

中间阻清欢，离别良有由。

我寻江干宅，君赴海上州。

老马从瘦童，人皆识贤侯。

今年见归旌，一笑忘积忧。

那知远方贾，复此待抚柔。

鸡鸣城东门，不得送去舟。

飓风常昼惊，洪涛极天流。

虽能征重货，可失咨嘉猷。

君子且在傍，愿言毋久留。

▼赠铜台李壮士

我祖昔都邺，神武为世雄。

至今铜台下，子弟习其风。

问君家何方，紫陌遥相通。

虽云此相遇，情与乡里同。

君有力振虎，勇气闻山东。

匹马轻侠游，刀环缀缨红。

正当兵尘起，思立尺寸功。

不从董健儿，欲缚萧老公。

凌厉越宋土，逶迤出齐中。

时人不相顾，弃之若秋蓬。

我岂白面郎，少年亦困穷。

起为壮士歌，迅商薄高穹。

初饮五斗尽，再饮一石空。

与君岂乐祸，西方见妖虹。

莫谓着鞭晚，艰难殊未终。

▼题春江送别图送王使君

歌彻小秦王，愁深第几觞。

飞花荡春影，江水不胜长。

日暮东风急，离帆且缓张。

▼兰室为袁首郎赋

湘皋春水深，澧浦秋风早。

如何庭户间，芳蕤独妍好。

不有君子心，憔悴同芳草。

▼我愁

我愁何从来，秋至忽见之。

欲言竟难名，冺然聊自知。

汲汲岂畏老，栖栖讵嗟卑。

既非贫士叹，宁是迁客悲。

谓在念归日，故乡未曾离。

谓当送别处，亲爱元无睽。

初将比蔓草，夕露不可萎。

又将比烟雾，秋风未能披。

蔼然心目间，来速去苦迟。

借问有此愁，于今几何时。

昔宅西涧濵，尚乐山水奇。

兹还东园中，重叹草木衰。

闲居谁我顾，惟有愁相随。

世人多自欢，游晏方未疲。

而我独怀此，徘徊自何为。

▼赋得法华雨送惠上人归江上

慈云起灵山，虚空宝花雨。

遥从天女手，零乱飘春曙。

香滋净沼莲，影拂秪园树。

高僧结习销，衣上留不住。

唯随一苇风，飞渡江南去。

▼秋风

秋风屋外来，落叶纷我傍。

不出门几日，我树如此黄。

但觉成懒性，焉知逝颓光。

朝餐止一盂，夕卧惟一床。

仲尼欲行道，辙迹环四方。

而我何为者，不与世相忘。

▼秋雨

秋雨乱我竹，堂上中夜惊。

昏昏起复卧，策策止且鸣。

未分醉梦状，宁辨竹雨声。

初欣似张乐，终惧如闻兵。

既觉两皆非，古檠耿自明。

悟彼事亦然，胡为劳我生。

▼题曹氏春江云舎

遥波霭微云，寒禽少相语。

君家在空阔，欲往迷洲渚。

纷纷树离雾，稍稍花消雨。

日暮坐相思，江东渺何许。

▼燕客次蔡参军韵

林旦未升旭，岩深稍祛霏。

夙兴达仙曙，在公遑告腓。

良俦信可怀，弥月旷容微。

偶兹解华辔，沽酒酬芳巵。

铃驺俨卫斋，妓乐出房帷。

放吏命决漏，留宾教阖扉。

谈笑竹下麈，赌墅花间棊。

欢罄展宿好，言长蠲积思。

佳辰子所惜，高谊子攸希。

时难剩睽阻，能此嗟为谁。

愿各保太和，长年乐施施。

飞佩傥可接，东方候安期。

▼退思斋为蔡叅军赋

难鸣起趋府，事至纷善惑。

应兹茍弗推，在理宁免忒。

归来坐深念，恒恐有惭徳。

缺政何以裨，厚责何以塞。

岂徒省厥躬，庶用匡尔国。

昔闻独乐叟，中夜忘寝息。

愿君守勿渝，明明此遗则。

▼游师子林次倪云林韵

吟策频入院，道人知我闲。

寻幽到深处，鸟语竹班班。

林下不逢客，城中俄见山。

床敷有余地，钟动莫催还。

▼尹明府所藏徐熈嘉蔬图

少贱习圃事，种蔬每盈畴。

深根閟玄冬，老叶凌素秋。

采撷风露余，山庖足嘉羞。

故园经乱后，蔓草日已稠。

野水流畦间，虫声暮啁啾。

披图似见之，恻怆起我愁。

食肉岂无人，斯世谁与谋。

君多恤民意，毋忽岁馑忧。

▼来鸿轩

高鸿本冥飞，不堕虞罗里。

朝度云中关，夕游潇湘水。

惊风吹行断，俦侣忽万里。

哀鸣将何依，荒泽难独止。

集君华池侧，粱稻丰自美。

响度风翛翛，影沉波弥弥。

充庖知不忍，善惠念终始。

愿君仪天朝，修翰共骞起。

▼萝径

幽溪入萝茑，几曲到岩扉。

夏鸟深啼处，阴阴花坠稀。

知当烟暝后，从此荷樵归。

▼茶轩

摘芳试新泉，手涤林下器。

一榻鬓丝傍，轻烟散遥吹。

不用醒吟魂，幽人自无睡。

▼读书

世物寡所嗜，雅情竹素间。

凭案理残帙，乐此终日闲。

爰观自周衰，盛治不可还。

淫辨相挤倾，大道成榛菅。

巧诈足眩世，茍得不顾患。

嬴秦任商君，王制欲尽删。

厚赋山泽空，亟战原野残。

流风自斯降，诛求困孤孱。

是非千万途，欲辨亦已艰。

赖兹圣册存，足启昏与顽。

谁云古哲驾，邈矣难仰攀。

于焉诵其言，如造揖让班。

寄语向俗子，幸勿叩我关。

何暇从尔谈，方对孔与颜。

▼过立公房

空院闭深竹，幽花有孤妍。

春深鸟语寂，风磬时冷然。

非兹绝尘地，何以寄高禅。

▼赋得桃坞送别

何地芳菲满，吴趋曲陌西。

藏金非汉垒，种树似秦溪。

未曙忽霞起，过春犹雪迷。

叶闻渡江唱，花忆映门题。

折时或傍水，游处每成蹊。

偶来因送客，肠断有莺啼。

▼东园种蔬

我非适世材，学圃乃所宜。

种蔬居东园，锄灌敢告疲。

夏来风露繁，众绿俱纷披。

朝餐摘我菘，暮餐芼我葵。

此味贱所嗜，蔓草勿害之。

慨彼主父言，鼎食何其危。

▼闻张著作值雨宿陈山人园因寄

芳月抱深恻，佳游阙追攀。

闻君独命驾，远造幽人关。

春园花絮稀，啼鸟池上闲。

留连宿烟阁，尊酌解离颜。

遥想清夜徂，鸣弦竹林间。

非因雨成滞，兴惬自忘还。

▼郑隠君秀野轩图

江晚洲渚交，雨晴草非菲。

前山霭欲闇，罟师渡水归。

望烟知君家，花竹隠半扉。

已休田中耒，犹响林下机。

此乡即桃源，乱后世应稀。

开图若身到，不知尘境非。

▼与诸公饮绿茗园

金塘环胜墅，缇绮会芳时。

雀乳依桐叶，鱼翻罥芰丝。

诗流洛下咏，歌艳郢中词。

一念交欢厚，觞至讵能辞。

▼送上海石明府

三月熟桑椹，四月落枣花。

布谷树下飞，塘转邨路斜。

东塍撃耕鼓，西林掷缲车。

但言此地乐，不闻此地嗟。

虽无夕烽惊，尚苦秋赋加。

烦君始到日，为我问田家。

▼逢云岩僧元实将赴湖上赋以送之

早怀尘外想，每访林间踪。

空斋哦夜雪，共听云岩钟。

西涧已久别，东城忽相逢。

还当布袈裟，去坐湖上峯。

喧寂既殊调，无因复追从。

倚阁一遥送，秋山红树重。

▼舟归雨中

猿鸣楚雨急，江岸孤舟次。

前山到非远，已见烟中寺。

寒景暮苍然，归人独愁思。

▼秋夜会饮送刘别驾得星字

征马已归皁，哀鸿方过庭。

何期当别夜，还得聚寒厅。

客醉诵明月，仆兴瞻落星。

光销帷中烛，响动车前铃。

留连岂有极，之子不遑宁。

▼送陈博士归番禺葬亲

北风海欲冰，凛此穷阴时。

问君归何亟，亲葬不可迟。

遥遥望郭门，惨惨投山陂。

僧房拜遗柩，瓦灯照尘帷。

还当卜玄宫，远托瘴水湄。

日夕既封树，恸哭行绕之。

雨来青枫林，猿鸟吟相悲。

化者茍得安，万事无足为。

奈何割裾子，尚忍生违离。

▼渡吴松江

稍离城郭喧，远适沧洲趣。

乘潮动旅榜，雾散寒江曙。

苍蒹靡靡出，白鸟翻翻去。

不识野人邨，舟中望高树。

遭时叹有棘，拯物惭无具。

不向此乡居，飘零复何处。

▼无言上人丈室逢李道士

竹间失旧蹊，落叶纷已积。

闲来翻经院，户掩诸虫寂。

本寻释门子，偶值仙家客。

景清林意秋，虑淡池光夕。

相对总忘言，谁云累名迹。

▼赠陶篷先生

鲁连岂赵客，子房非汉臣。

出处诚莫测，自是神仙人。

中解龙虎斗，飘然去难亲。

夫子古须眉，恍惚乃后身。

长安昔纵酒，叩阁通平津。

岂为慕珪组，但欲陈经纶。

白璧弃路旁，举世不见珍。

归来棹扁舟，烟波复谁驯。

岂无一杯水，为君洒风尘。

空将钓国手，老坐东海濵。

逢余向沧洲，笑落头上巾。

谓余有僊契，泥滓非久沦。

花源罢通世，烟霞闭千春。

便从夫子归，鸡黍会四邻。

持谢渔舟子，休谈晋与秦。

▼孤鹤篇

凉风吹广泽，日暮多浮埃。

中有失侣鹤，孤鸣迥且哀。

修翮既摧残，一飞四徘徊。

矫首望灵峤，云路何辽哉。

渚田有遗粟，欲下群鸿猜。

岂不怀苦饥，惧彼罗网灾。

翩翩浮丘伯，朝从东海来。

相呼与之归，谓是仙骥材。

荫之长林下，濯之清涧隈。

圆吭发高唳，华月中宵开。

誓从临玄景，永戏昆丘台。

▼杂诗

结发好远游，出门览山川。

谁云帝阙远，有路不在天。

我车大且迟，日暮牛领穿。

忽逢悲歌士，论心涕潸然。

今日不得志，明日非少年。

▼白水冒我田

白水冒我田，风雨无休时。

午鸠屋上鸣，贫家起何迟。

沟壑知不免，顺受胡可辞。

有酒我自斟，有粟妻自炊。

且尽今日欢，勿顾明日悲。

商歌出金石，愧无圣人师。

▼送韩司马赴邉郡

淮阴将家子，读书负奇气。

十年役一棰，身从李都尉。

此行把旌麾，无愧国士知。

边风吹白草，正是马骄时。

鸣笳引前部，落日城西路。

上客赠吴钩，征人唱都护。

近役非临洮，君行莫辞劳。

欲问封侯日，秋来太白高。

▼醉赠王卿

持身无可许，闾里任浮沉。

不奉诸侯檄，曾辞公子金。

斗酒岂辞醉，感君知我深。

谁无旦暮急，相周惟季心。

▼送贾二文学北游

穷年自多惑，况复送良俦。

落日河上别，慷慨发秦讴。

风尘阻关山，抚剑不得游。

愿逐高飞翼，相与出九州。

嗟彼行路子，栖栖何所求。

▼送海昌守李使君迁海虞

两为海上州，州民定何如。

彼遮使君马，此迎使君车。

但令人买牛，不受客馈鱼。

我知使君贤，读律又读书。

▼端居怀两王孝廉

寡劣时所弃，独卧无与亲。

萧然闭斋阁，左右图史陈。

风雨摧众芳，令人怨徂春。

岂无尊中酒，坐念两故人。

日从贤豪游，杂沓车马尘。

焉知离居客，积抱难自伸。

▼送芑上人东归

浮云与飞鸟，相聚安可常。

偶来云岩寺，几日共徜徉。

我去师亦归，涧房欲荒凉。

池卧孤塔影，庭栖双桂香。

重过应未期，怅然山水长。

▼大水

吾乡水为国，自昔称漏天。

今年尤苦霖，冒此上下田。

老农愁相告，无有二十年。

东江入门流，比屋如败船。

夜卧床屡移，晨炊釡常悬。

凉风吹蒲稗，群鹅鸣我前。

茫茫失川途，出行竟回邅。

斯民欲昏垫，天意岂不怜。

阴阳致乖沴，孰能究其然。

岁饥尚勿忧，黾勉当食鲜。

▼送黄主簿之归安

我歌柳恽诗，送子南汀发。

山城逢社雨，绿树啼莺歇。

留连孤艇迟，怊怅双壶竭。

高士尚为簿，休惭府中谒。

无事坐闲厅，弹琴看明月。

▼送王推官赴谯阳

久治乱所伏，国家失其防。

初如决洪流，拱手徧四方。

频年劳吁谟，欲补千百疮。

子为京师客，忠愤何慨慷。

濯冠捧书圅，平明献朝堂。

上言固大业，下言振颓纲。

且谓有万死，圣明察臣狂。

臣言傥获施，立能致时康。

宸居岂遥远，咫尺天中央。

鸡鸣列仙仗，九门洞开张。

谓宜即召见，拜起随班行。

上殿笏画地，论奏尽敷详。

如何竟报闻，不得瞻清光。

一官非所愿，欲令赴蛮荒。

徘徊出都门，风雨湿晓装。

行行过吴洲，木叶秋始黄。

逢予解鞍饮，激烈椎酒床。

平生忧时心，辛苦不自忘。

颇闻到官所，此去路尚长。

红日出雾迟，孤城海茫茫。

遗民似猿鹿，山谷多惊藏。

繁英艳踯躅，琐实推槟榔。

瘴疠况时作，投老恐子伤。

何不且少留，共骛豪华乡。

子笑不我顾，翩然决南翔。

明朝指鲸波，高帆若云扬。

去矣各异国，有忆徒相望。







卷五 五言古体

▼吴王郊台

周网昔隳顿，礼乐由诸侯。

吴子乏代德，居然祀圜丘。

燔燎升紫坛，青纮映玄裘。

灵明岂来歆？币玉空旅羞。

国南见遗綍，萧条委山陬。

云和罢九奏，草树鸣飕絪。

从来跋扈徒，几人效其尤。

鲁郊失礼始，圣笔书春秋。

▼长洲苑

中国久无伯，阖闾思骋功。

讲搜开别苑，训武出离宫。

宰嚭应参乘，巫臣实御戎。

鼗鸣深谷应，罝掩广场空。

远曳捎云旆，高弯射月弓。

三驱仪已毕，七伐步还同。

甲骑从舆后，蛾眉侍幄中。

煮胎须紫豹，胹掌得玄熊。

乐事方难极，英图忽易穷。

城迷歌黍客，地属采荛童。

辇道崩秋雨，旗门失晚风。

犬亡渼肆狡，人去雉争雄。

草树迎萧索，湖山罢郁葱。

犹疑见猎火，寒烧夜深红。

▼抃里村

高皇本壮士，提剑定四方。

晚为儿女情，悲歌起彷徨。

爱子欲建储，宠姬方侍侧。

顾惊四老人，谓已成羽翼。

大臣岂不谏，孰能斡天机？

彼翁何为者？足见人心归。

始潜避秦君，终出安汉嗣。

世罗焉能羁？舒卷聊自肆。

我来抃里村，如入商颜山。

紫芝日已老，黄鹄何时还？

斯人神仙徒，千载形不灭。

犹想苍岩中，白头卧松雪。

▼死亭湾

贫贱众所弃，岂惟愚妇人？

珪组何重轻，能令变交亲。

翁子昔未逢，妻去耻负薪。

五十非晚贵，不能待终晨。

一旦谒帝阍，还家绣衣新。

邸吏惊赤绶，邦人候朱轮。

无颜见故夫，自杀此水滨。

谁知孟德耀，元在尔东邻。

▼毛公坛

欲观汉坛符，东上缥缈峰。

葛花坠寒露，夕饮清心胸。

月出太湖水，鹤鸣空涧松。

真境久寂寥，苍苔棨灵踪。

尝闻绿毛叟，变化犹神龙。

世人岂得见？偶许樵夫逢。

攀阴力易疲，探玄志难从。

归出白云外，空闻仙观钟。

▼稚儿塔

黄土但埋骨，岂能埋性灵？

昔闻宿草间，曾吐莲花青。

身卧长夜台，口诵西方经。

寻迹殊窅窅，闻声每泠泠。

寒灯照空塔，时有山僧听。

应使邻摐魂，沉迷尽皆醒。

▼三贤堂

吾邦古名藩，出守皆时贤。

有唐三使君，风流最能传。

韦公既前蹈，刘白乃后连。

政成属时康，民瘵各已痊。

良辰极游会，消摇若神仙。

画戟卫高馆，彩舟漾平川。

晨移间斋桧，夕赏华池莲。

逸韵迈群流，岂将文墨牵？

至今郡中人，犹想布治年。

时事屡变易，遗词委榛烟。

湖山少清气，草木空余妍。

嗟我生苦迟，无由厕宾筵。

殷勤展夙慕，载咏西楼篇。

▼干将墓

干将善铸剑，剑成终杀身。

吴伯亦遂亡，神物岂不神？

始知服诸侯，威武不及仁。

徒劳冶金铁，精光动星辰。

莫邪应同埋，荒草千古春。

青蛇摐间出，犹欲恐耕人。

▼吴桓王墓

朝出南郭门，高坟郁苍苍。

借问葬者谁？乃是长沙王。

黄肠岂不锢？盗发取所藏。

金环出世间，封树无辉光。

缅想衰炎际，当涂逞奸强。

英雄失所据，虎视谁敢当？

王初奋稚孤，英风凛飞霜。

谈笑定江东，贤豪歘来翔。

少假须臾年，足见伯道昌。

胡为困仇奴，轻猎不自防？

天意岂佑魏，遽使斯人亡？

因观感往事，喟焉令人伤！

▼虎丘次清远道士诗韵

神仙不可羁，乘螭蹑云汉。

岂将避嬴刘，荒山事穷窜？

何年东观海，一至此峰玩？

悠悠清诗传，窅窅遗迹漫。

我来继登临，长啸帻初岸。

既秋烟萝疏，欲雨风竹乱。

夜深空潭黑，月吐石壁半。

龙惊汲僧来，鸟喜游客散。

阁掩林下夕，钟鸣岩中旦。

胜赏谁能穷？今古付篇翰。

飞腾子何之？汩没余可叹。

安得契真期，超然豁灵赞？

▼天平山

入山旭光迎，出山月明送。

千里松杉风，吹醒尘土梦。

兹山凡几到，题字遍岩洞。

阳崖树冬荣，阴谷泉下冻。

怪石立谁扶？灵草生岂种？

白云蓊然来，诸峰欲浮动。

高鹘有危栖，幽禽无俗咔。

凌藓知履滑，披岚觉裘重。

尝登最上颠，远见湖影空。

渔樵度溪孤，鸟雀归村众。

还寻老僧居，隔竹听清诵。

慰我跻攀劳，为设茶笋供。

几年历忧欢，造物若椰弄。

迷途远山林，迟暮堪自讼。

难追谢公游，空发阮生恸。

身今解组绂，明时愧无用。

闲持九节筇，寻访事狂纵。

石屋秋可眠，山猿许分共。

▼读书所为锡山朱隐君子敬赋

高士寡所嗜，雅情竹素间。

北窗夏阴敷，散帙欣燕闲。

流观古始来，治忽俨未删。

重华去已远，鸣凤何时还？

微言虽能寻，往躅那可攀？

当感既拊怀，遇得亦解颜。

咏歌南风前，至乐孰与班？

方尔对圣贤，俗子毋扣关。

▼丁山人清越轩

夏雨濯高绿，氤氲冒兹轩。

微凉洒林表，沉色泛溪源。

羡子耽独赏，惭予婴众喧。

披襟一萧散，忆在郭西园。

▼西斋池上芙蓉

池荷已衰飒，孤艳仍独在。

沧洲远梦违，风露妍姿改。

窈窕徒自媚，寂寞还谁待？

此地托根偏，非无美人采。

▼赠张主簿

离离平阜禾，纂纂横林枣。

客行爱乐土，秋晚华亭道。

停烛春纺迟，鸣榜潭鱼早。

借问何能然？年来县官好。

▼客有不乐者

客有不乐者，默坐空堂幽。

明灯照孤影，对酒不能酬。

风雨忽夜至，单衣飒惊秋。

叶陨已戚戚，虫鸣尚悠悠。

于当属有念，苦愿群声收。

读书仰千古，命驾志九州。

孰云吾多智？有已不解谋。

冥飞既难攀，苟得亦可羞。

守道固寂寞，寂寞谅谁尤！

▼送张文学之隽李

回川带绿树，窈窕有鸣禽。

江郭去非远，伤离空满襟。

林中古殿静，池上高斋阴。

应想弹琴士，杏花春雨深。

▼赠群上人

湖雨洗秋碧，西南见诸峰。

中有楞伽僧，迥棨超世踪。

高风摇飞泉，落日带远松。

欲往已知处，烟萝鸣饭钟。

▼送李别驾赴越

常别岂不感？此别尤可嗟。

一别一去远，魂断秋无涯。

我何恨别君，君犹别其家！

霜露满故园，不待菊有花。

越禽啼枫林，路尽秋日斜。

到郡且足乐，闻有山水嘉。

▼龙门

龙门何峥嵘！此地表奇迹。

山分两崖青，天豁一罅白。

知非禹功凿，想是鬼手劈。

长为风雨关，开阖自朝久。

深合未吐云，对峙不崩石。

日光寒易倾，苔色阴更积。

只疑过此内，便与人境隔。

始窥已幽深，渐入尤险窄。

暗中把危藤，蜿蜒欲惊魄。

僧留看古刻，敲火照绝壁。

晚闻松竹号，汹若波浪激。

不知神鱼飞，到此谁点额？

我尝谒真龙，天门谬通籍。

何必更区区，求为李膺客？

▼太湖

长溪如白虹，分走荆霅派。

具区纳群流，襟带三郡界。

太虚混鸿蒙，元气流沆瀣。

初疑溟渤宽，稍觉云梦隘。

茫茫雁飞迟，飒飒帆度快。

雨来鼍报鸣，风起鸥惊迈。

神龙作渊都，岂复数鳞介？

珠光照水府，不受白日晒。

朝看炮车云，云浪动澎湃。

声吹地将浮，势击山欲坏。

黄头虽轻生，捩拖不敢懈。

有时湛明镜，峰吐青几块。

烟中树若莎，波上舟如芥。

渔就沙岸炊，客来水祠拜。

震泽思禹功，夫椒记吴败。

白鱼逢夏出，黄柑待秋卖。

我性好游观，夙负云水债。

欲寻鸱夷舸，不顾涉险戒。

人生亦何为？世故自拘械。

万事风飘花，百年露垂䪥。

何当叩林屋，秉炬访仙怪。

试探不死方，为人起屙瘵。

▼天池

灵峰可度难，昔闻枕中书。

天池在其巅，每出青芙蕖。

湛如玉女盆，云影含夕虚。

人静时饮鹿，水寒不生鱼。

我来属始春，石壁烟霞舒。

滟滟月出后，泠泠雪销余。

再泛知神清，一酌欣虑除。

何当逐流花，遂造仙人居。

▼剑池

干将欲飞出，岩石裂苍矿。

中间得深泉，探测费修绠。

一穴海通源，双崖树交影。

山中多居僧，终岁不饮井。

杀气凛犹在，栖禽夜频警。

月来照潭空，云起嘘壁冷。

苍龙已何去？遗我清绝境。

听转辘轳声，时来试幽茗。

▼练渎

吴越水为国，行师利舟战。

夫差开此河，艅艎试亲练。

十万凌潮儿，材比佽飞健。

鼓棹激风涛，扬舲逐雷电。

当时意气盛，谓已无勾践。

鸥避去沙洲，龙愁闭渊殿。

恃强非伯图，倏忽市朝变。

台上失娇姿，泉间掩惭面。

至今西山月，恨浸秋一片。

犹有网鱼人，时时得沉箭。

▼明月湾

木叶秋乍脱，霜鸿夜犹飞。

扁舟弄明月，远度青山矶。

明月处处有，此处月偏好。

天阔星汉低，波寒芰荷老。

舟去月始出，舟回月将沉。

莫照种种发，但照耿耿心。

把酒酹水仙，容我宿湖里。

醉后失清辉，西岩晓猿起。

▼越来溪

溪上山不改，溪边台已倾。

越兵来处路，流水尚哀声。

昨日荷花生，今朝菱叶死。

亡国不知谁，空令怨溪水。

▼采莲泾

青房戢多子，采得侬心喜。

今夜水风凉，君王宿船里。

行处绿云迷，歌声一道齐。

回头调越女，何似若耶溪？

▼顾辟疆园

江左风流远，园中池馆平。

宾客久寂寞，狐兔自纵横。

秋草犹故绿，春花非昔荣。

市朝亦屡改，高台能不倾。

▼松江亭

泊舟登危亭，江风堕轻帻。

空明入远眺，天水如不隔。

日落震泽浦，潮来松陵驿。

绵绵洲溆平，莽莽葭菼积。

凭栏不敢唾，下有龙窟宅。

帆归云外秋，鸟下烟中夕。

欲炊菰米饭，待月出海白。

唤起弄珠君，闲吟第三笛。

▼南峰寺

樵归众山昏，天峰尚余景。

欲投石门宿，更度西南岭。

远闻云间钟，萝径入寺永。

悬灯照静室，一礼支公影。

鸟鸣涧壑空，泉响窗户冷。

对此问山僧，何如沃州境？

▼楞伽寺

夕阳西下嶂，返照东湖水。

来寻古寺游，枫叶秋几里。

叩门山猿惊，维马林鸟起。

钟声出烟去，半落渔舟里。

楞伽义未晓，尘累方自耻。

欲打塔铭碑，从僧乞山纸。

▼慧聚寺

鸣钟警迷方，枯僧兀跌床。

石姿生寒棱，松子落古香。

殿锁山雨气，楼迎海暾光。

遥望苍苍城，愁是车马场。

▼寒泉

远络丛峰间，平流盘石上。

月照欲成潭，风吹不生浪。

声兼寒叶下，色映秋苔涨。

野客照羸颜，曾来倚筇杖。

▼乘鲤桥

桥上西游人，桥下东流水。

游人如水流，朝暮何时已？

谁知有飞仙，赤脚踏神鲤。

波惊风萧萧，渡海秋万里。

左招骑龙君，右携乘鸾子。

笑餐紫云英，同咏珠宫里。

归来旧城郭，千载一日雨。

下看桥上人，还随鸡鸣起。

去者已如灰，来者犹似蚁。

不解养谷神，纷纷自生死。

▼支遁庵

闲登待月岭，远扣栖云关。

石室闭千载，高僧犹未还。

残镫黄叶下，古座青苔间。

不见跏趺影，鹤鸣空此山。

▼斗鸭篇

春波漾群凫，戏斗每堪玩。

宛转回翠吭，䙰褷振文翰。

声兼江雨喧，影逐浦云乱。

唼喋队初交，纷披势将散。

持敌忽同沉，呼俦更相唤。

时陈水槛侧，或聚湖亭畔。

长鸣若贾勇，远奋如追窜。

荷叶触俱翻，菱丝罥齐断。

鱼骇没中流，鸥惊起前岸。

心逾陇雉骄，气压场鸡悍。

海客朝自驱，溪娃晚犹看。

稍欲碍行舟，浑忘避流弹。

苦争应为食，幸胜非因算。

微鸟昧全躯，临川独成叹。

▼言公井

寥寥武城宰，遗井虞山阴。

千载汲未竭，九仞功应深。

艺囿自可灌，道源谁复寻？

弦歌听已歇，瓶绠看还沉。

无为渫弗食，恻恻起叹音。

一瓢乐未改，庶几回也心。

▼吊幽独君

君本何代人，姓名复为谁？

何年弃人间，长眠此山陲？

荆榛郁蒙茏，孤坟上无碑。

游魂久未化，哽咽还能诗。

人殁乃归灭，忧乐岂复知？

君何独烦冤？犹有亲爱思。

一死众所同，已矣焉足悲？

陈辞为相吊，此理君当推。

▼灵岩寺响屟郎

君王厌丝竹，鸣屟时清耳。

独步六宫春，香尘不曾起。

那知未旋踵，麋鹿游遗址。

响沉明月中，迹泯荒苔里。

此夕意谁过，空廊有僧履。

▼陪临川公游天池三十韵

群山瞰笠泽，胜览兼旷奥。

曩游务穷搜，甲乙志曾到。

兹峰最灵奇，独失有遗懊。

我公仙署居，休沐偶得告。

林壑轸远情，招携逝同造。

出郭纵鞍舆，入谷屏牙纛。

时当寒冬晨，岚雾恣披冒。

幽幽霜泉微，卷卷风叶燥。

寻溪见人烟，问岭知佛号。

意行恐迷互，远托樵子导。

居僧作蛮音，揖杖喜迎劳。

客来岂先知，定有山鬼报。

始至已惬心，尘念为除扫。

壁穹冠玄云，池古贮清潦。

长松挂其颠，美竹荫其隩。

浮晖荡空明，万影镜中倒。

磷峋江头石，突起类争暴。

缅怀融结初，天巧亦多耗。

探深识后返，升险戒前懆。

远梅苦相邀，飞雪糁衣帽。

谷猿晚应饥，涧鸟寒不噪。

欲归更留憩，禅榻近茶灶。

诗歌丛桂篇，琴奏猗兰操。

我起前寿公，乐哉此高蹈。

及春幸重来，芹藻应可芼。

何须效公羊，登岘发嗟悼。

世事舟陆行，有力孰比奡？

富贵不可征，盍亦从所好。

斯理苟未宜，山水解相傲。

微言倘或然，勿为俗士道。

▼夜饮余左司宅得细字

春会非有期，春愁本无际。

焉知君子堂，此夕相与诣。

灯销月窥栏，角警霜委砌。

舞影怜鹤长，吟声笑蝇细。

邻鸡易催旦，共欢休复寐。

丧乱得幽欢，畴云匪良计？

▼刘凝之骑牛图

夫子初亦仕，弦歌颍之湄。

园庐忽在念，解绶言归期。

方春养孤犊，既耕亦以骑。

春风草茫茫，出游徧山陂。

田家有美酒，輙醉不复疑。

当昔天圣间，实号休明时。

岂无理人术，终惧尘鞅縻。

嗟今属丧乱，怀策竞欲施。

清芬远莫挹，载诵庐山诗。

▼赠儿医吴氏昆季

洗菊夜潭月，斸苓秋坞云。

偶因念殇者，来此市人群。

问术或禽戏，观书皆鸟文。

谁知仙籍里，元有两吴君。

▼京口张氏世寿堂

天与下民寿，各有百岁期。

行年不能满，人自伤折之。

鸡鸣晨关开，众车起交驰。

茫茫欲海中，神化那能知。

醲鲜荐广席，妖妍贮深帷。

白日未及终，红英忽先萎。

春风北邙原，青草塜累累。

借问其下人，得老还与谁。

翁家鹤溪阳，先朝业书诗。

一门四叶来，俱闻享期颐。

世寿何独能，世徳尤不亏。

翁今眉生毫，益以道自怡。

浮云等飞烟，昏旦从变移。

不咽华池浆，宁餐古柏脂。

澄观息内想，心闲自难衰。

一床坐松阴，风巾夕披披。

垂鱼立侍侧，亦有白发儿。

嗟我生甚晚，况复值乱离。

故老不复亲，犹及翁在兹。

愿言拜堂下，听说承平时。

▼剡原九曲

§其一

欲知溪流长，百转来越峤。

舟行安能极，岚路入斜照。

清景不足娱，昔人岂辞诏。

石砚久难磨，空林闭遗庙。

§其二

殿中初未仕，高节振衰谢。

读书在兹丘，萧然竹间舍。

王来有深言，留宿山水夜。

谁云南阳翁，独枉将军驾。

§其三

山折水暂旋，山开水仍往。

东陂汇初成，秋色弥然广。

碧萝花茸茸，月映石壁上。

何时试沿洄，一理烟中舫。

§其四

密筱覆碕岸，石穴黝而深。

居人负薪归，驻听风水音。

回看莲花峰，霭霭生夕阴。

不有僧钟来，高路谁能寻。

§其五

石洞篝火入，石室敷床居。

白云开层巅，上有丹霞书。

神仙不远人，但使粗秽除。

何必瀛洲外，茫茫问飙车。

§其六

危梁渡清濑，逶迤入前渚。

犬鸣树蒙茏，烟景暗墟聚。

雨中耕叟歌，月下归人语。

欲寻仙尉踪，凄凉一茅宇。

§其七

清晖泛悠悠，东与前溪合。

菱叶间荷花，风来秋飒飒。

久行愁寂寞，忽有人烟杂。

我欲发棹讴，渔郎肯相答。

§其八

俗驾不可到，有地岙中小。

回回别涧通，宛宛连冈绕。

人家林谷暗，不见旭光晓。

东作起炊藜，惟应候啼鸟。

§其九

入江水稍决，霜降未可涉。

颇闻往来人，出门即舟楫。

前飞惊鹭远，下饮垂猱捷。

何处问兴公，风吹赤棠叶。

▼咏残灯

凝寒结重晕，逼曙零孤朶。

膏空逐漏水，焰在同炉火。

恋影未成眠，更就余光坐。

▼驱疟

我生东海壖，气湿素善支。

方暑忽遘痁，未旬愧消羸。

俄顷水火争，寒氷继炎曦。

楚纩甫谢挟，齐纨遽寻持。

战如恐坠陷，烧若当遭炊。

向夕势渐消，临风与清池。

既去谓遂息，明午复如期。

俯仰天地寛，无地窜眇躯。

思我到贫病，由是生笑咳。

岂伊水帝子，遗威肆相欺。

会当濯滞昏，灵药杂进施。

里闾习巫风，柏鼠劝禳驱。

韩子盖有托，谁能辨其诗。

▼早过南湖

湖黒月未出，蒹葭露凄凄。

榜人识浦溆，不畏荒烟迷。

残梦讵可续，舟摇橹声齐。

开篷望天边，斗柄插水低。

津遥未见树，邨近才闻鸡。

自嗟远游人，中宵走东西。

不如沙头雁，宛颈犹安捿。

▼春日言怀

芳树何靡靡，鸣禽亦喈喈。

时物岂不好，人事诚多乖。

忧来卧闲房，语笑孰与偕。

天道谅不昧，薄愿终能谐。

惟当守贞静，有酒陶中怀。

▼题晚节堂

人生百年寿，六十未为晚。

胡为凿玄扄，结亭此山阪。

周围松栎高，可玩不可挽。

日暮春雨晴，黄鸟啼睍睆。

东家鹤发翁，方置万金产。

贻谋非不佳，竟为识者莞。

君能超物理，生死若往返。

一笑步松阴，青山在吾眼。

▼与客携乐游宝积山遂泛石湖

云山拥春郭，烟花涨晴川。

看花入山中，诸峰恣攀缘。

客吹玉管笙，合以金柱弦。

清阴度碧嶂，松风助冷然。

宛若鸾凤吟，杳眇入紫烟。

行人尽矫首，响遏云中仙。

下山兴未阑，相携更登船。

虹收岭外雨，鸟没湖中天。

岚翠破夕阳，楼阁影倒悬。

酒倾绿脂腻，鲙斫琼丝鲜。

独恨无红妆，清波写婵娟。

微风吹帆缓，欲使归途延。

众宾起欢呼，船遡水漫舷。

回橹掠寺过，杨柳山门前。

此地有离宫，美人艳当年。

罗裙罢春舞，草色余芊绵。

况我昔此游，冠葢十里连。

重来复谁在，新知满中筵。

人事既若斯，今古俱可怜。

能游即称达，何须问愚贤。

我欲叫冯夷，捧月出海边。

醉后不归去，相照船中眠。

▼谢陈卿惠冠

佳木产异域，质理密且坚。

斲为野夫冠，峩然着我颠。

故人远贻赠，皎若琼瑰鲜。

览镜见雅宜，鄙姿忽成妍。

持报乏金玉，殷勤在斯篇。

▼独步登西丘

幽卧意不适，出门聊独行。

恻恻田野中，斜径多不平。

逶迤登远丘，迢递望高城。

风交二麦动，烟迥孤花明。

偶逢植杖翁，疑是古耦耕。

欲问恐相诮，归来怅中情。

▼袁氏高节楼

海上有高楼，朱甍焕晨光。

清风自远至，吹动罗衣裳。

楼中单栖人，忧思起彷徨。

良匹已久殁，自誓不再行。

欲取哀琴弹，仰见孤鸿翔。

孤鸿去何极，抚景空叹息。

感伤婵娟容，思作憔悴色。

憔悴非一时，黄泉以为期。

含情不能道，聊咏两髦诗。

▼闲理箧中得诸友诗存殁感怀怅然成咏

闲理乱帙中，乃得故友篇。

颜色见遗翰，琼华尚清妍。

忆昨游名都，结交此群贤。

日枉贻赠词，情文蔼相宣。

俛仰未十周，飘零若云烟。

生者应白首，死者俱黄泉。

屈指俱别离，羁愁独江边。

旧怀谁能识，洒涕东风前。

▼柳絮

轻盈易飘泊，思逐春云乱。

已拂武昌门，还萦灞陵岸。

沙头雀啄堕，水面鱼吹散。

官树晓茫茫，哀歌肠欲断。

▼徐博士爱日堂

曜灵趣颓运，忽去不待人。

壮者亦恐衰，况乃头白亲。

心长景苦短，何由尽欢忻。

当朝遂虑夕，在夜俄惊晨。

无绳系飞乌，使之少逡巡。

置酒上高堂，为乐且及辰。

此日诚可惜，此意良难伸。

安得延年术，为亲保长春。

▼答衍师见赠

衍师本儒生，眉骨甚疏峭。

轩然出人群，快若击霜鹞。

早尝垂长绅，挟册诵周邵。

欲陈兴坏端，往应乞言诏。

乾纲会中颓，四海起攘剽。

仰头望天扄，氛祲匿羲曜。

藩邦日寻兵，纁玉罢朝俯。

木颠岂绳维，长往遂沦耀。

披缁别家人，欲挽首屡掉。

超哉休远徒，高躅愿追绍。

初来北城刹，驻锡问宗要。

相逢共宵哦，篝火树间照。

篇成出叩钵，锋疾惊楚僄。

我或劝之冠，不答但长笑。

留连忽中离，名山赴佳召。

颇知此行乐，夙志酬厯眺。

吴峰戴幞登，楚水投文吊。

江秋雨鸣濑，海曙霞发峤。

灵奇务穷搜，不惮蹑遐徼。

东归始安禅，幽谷斩蓬藋。

坐敷云中衾，薜屋一涧缭。

前年逐戎旃，野出事田獠。

是时阴飙作，山黒卷狂烧。

不畏猛虎过，车宿傍枫庙。

闻师隔烟岭，无寐听猿呌。

晨兴雪满壑，衣湿寒未燎。

空林断樵踪，兀兀见来轿。

相邀至岩扉，杉木穿䆗窱。

深房煮山药，干叶焰风铫。

顿释行旅颜，瓢绿欣饮釂。

促还不能淹，喧寂叹殊调。

迩来竟何成，三十匪年少。

恨无关弧力，结束从嫖姚。

闲坊借书披，危坐似持钓。

行忧釡见夺，谒恐冠遭溺。

逢人戒谈时，涩缩刀在鞘。

军鼙五月急，市粟无钱粜。

壮气渐欲磨，妻孥困缠绕。

堂筵宾履疏，暑夕行熠耀。

师来赠长句，有誉无鄙诮。

组章眩芬旉，金奏聆要眇。

据梧起豪诵，心疢浑可疗。

回顾平生吟，真咽蚯蚓窍。

上天宰玄化，乱治方叵料。

性命如穷鳞，傥获脱罾𦌒。

卜居计已决，不待龟灼燋。

过湖就稻蟹，静处容不肖。

安能效群女，倚市斗妍妙。

泳风或鸣桡，耕月还荷莜。

师当重见寻，东皋一舒啸。

▼谢周架阁移送菊花

杪秋始授衣，我归视南园。

荒径久废鉏，旧菊今不蕃。

节临乏采玩，何以慰忧烦。

东邻幸分致，离离擢深根。

幽馥辞别圃，佳色罗前轩。

愧无树灌劳，获此英翘繁。

日出寒衣祛，孤蝶来飞翻。

我亦爱其芳，绕丛咏微言。

安得与君子，饮泛同一樽。

霜露惧遄殒，岁宴空篱藩。

▼送萧隠君自句曲经吴归维扬

适从江东来，复作江北去。

来去逐江云，萧萧旧巾履。

身带烟萝雨，初下大茅峰。

孤帆拂楚树，遥听广陵钟。

去家忽来归，怜君似黄鹤。

日暮渺相思，淮南桂花落。







卷六 五言古体

▼赋得真娘墓送蟾上人之虎丘

色相终坏灭，佳人能久妍。

断碑山寺里，小摐竹林边。

兰叶春风带，苔花暮雨钿。

情留吴苑客，梦逐楚台仙。

高僧方宴坐，身在散花天。

▼友竹轩

世人务结托，车马纷交驰。

言笑虽强欢，衷怀讵相知？

中林有君子，淡然夙与期。

虚心两无阻，荣悴焉可移？

朝寻披烟径，暮对褰风帷。

非君此为偶，谁共岁宴时？

▼迁娄江寓馆

寓形百年内，行止固无端。

我生甫三九，东西宜未阑。

去年宅山陲，今年徙江干。

野性崇俭陋，经营唯苟完。

闲窗俯平畴，幽扉临远湍。

岂忘大厦居？弗称非所安。

披榛始来兹，霜露凄以寒。

谁云远相爱？弟子相与欢。

室中有名酒，岁暮聊盘桓。

▼雪夜怀周著作

灯照竹林雪，寝斋寒更空。

窗间成独坐，遥想故人同。

不有孤吟兴，宁度此宵中。

▼登西城门

登城望神州，风尘暗淮楚。

江山带睥睨，烽火接楼橹。

并吞何时休，百骨易寸土！

向来禾黍地，雨露长榛莽。

不见征战场，那知边人苦？

马惊西风笳，鸟散落日鼓。

呜呜城下水，流恨自今古。

▼期家兄宿东湖民家不至

东湖欲上月，寒鸟已栖烟。

何处相期宿？柴门汀树边。

未尝新漉酒，犹望远来船。

谁信姜肱被，今宵还独眠！

▼送陶兵曹之越

高斋掩林雪，独卧玄景暮。

夫君定何闻，此日劳我顾。

清言一欢然，孰云昧平素？

方期缔深约，幽抱终以布。

胡为遽严装，明发首东路？

手持三公檄，新辟当远赴。

薄禄岂足羁？知君为亲故。

况兹句践邦，山水夙所慕。

湖月夕棹来，谷迥寒钟度。

留滞自成悲，无因共游骛。

▼丰城余君梦彩堂

楚客身未归，悠悠念庭闱。

涛江虽云广，莫阻魂夜飞。

秋阴天无星，猿叫枫树稀。

家山倏已到，不失旧路微。

宛然在高堂，献笑试舞衣。

焉知空馆曙，钟动残灯辉。

难追梦中欢，益发觉后唏。

谁能传尔翼，远去成相依？

▼过束氏废园

人间乐事变，池上高台倾。

歌堂杏梁坏，射圃菜畦成。

不见妓钗影，讵闻宾履声？

来斯欲摅抱，念昔反伤情。

▼送倪雅

交游结深欢，离别生远念。

聊持毛子檄，暂脱刘生剑。

南风柳下亭，杯动江色滟。

山遥马望驿，日落蝉鸣店。

此去渐成名，驱驰君勿厌。

▼同徐山人贲过妙莲佛舍访王主簿钦

逸人如高僧，傲吏同隐尉。

闲房对清夏，共挹池荷气。

烟帷栖鸽驯，风铎惊禽畏。

明日雨还来，山樱当熟未？

▼题带经漂麦二图

朝锄东皋上，暮锄西陂侧。

释耒读遗经，欣然此休息。

因观舜稷事，耕稼宁辞力？

田中刈麦罢，把卷忘其疲。

风雨忽云至，千穗漂无遗。

于书苟有得，岁宴何忧饥？

▼秋日山中

山泽含雾雨，偶来若居夷。

我无远游志，何与亲爱离？

暑退初可喜，秋来转堪悲。

壮颜岂草木？憔悴同此时。

中心与百忧，日暮如有期。

悄悄出空宇，悠悠适荒陂。

厄穷勿复叹，天欲昌吾诗。

▼宿幻住栖云堂

窗白鸟声晓，残钟度溪水。

此时幽梦回，独在空山里。

松岩留佛灯，叶地响僧履。

余心方正寂，无使群动起。

▼送贾凤进士

新逢洛阳客，握手共游盘。

如何异乡土，乃得此交欢？

相逢既不易，相违亦良难。

驱马夕云返，北风野多寒。

登高望山川，浮云杳漫漫。

群兽相号呼，哀音摧心肝。

游子念高堂，岁晚身得安。

人生如蓬萍，飘流无定端。

重合谅有日，长歌聊自宽。

▼寄王七孝廉乞猫

鼠类固甚繁，家有偏狡狯。

厥质亦陋微，朋聚工造怪。

舞庭欲呈妖，凭社期免败。

馋同善饭颇，暴比横行哙。

仓偷自诧肥，穴窜宁辞隘。

唯思淮南举，不悟河东戒。

嗟余守穷僻，有屋如弊廨。

公然肆相欺，远告来别界。

嘐嘐鸣橐频，窣窣缘幕快。

伺暗忌灯然，闻腥喜餐狖。

空床印凝尘，高壁霡堕块。

核遗盘果亡，汁覆罂蠙坏。

轰霆骇怒斗，急雨疑流嘬。

书残费补妆，裀涴烦烘晒。

入厕客惊吁，守舍奴忧诫。

岂无老乌圆？昔壮今何惫！

不修司捕职，垂头象瘏瞆。

难求许迈符，莫具张汤械。

寻蹊漫设机，熏隧徒吹韛。

遂令不眠人，中夜长抑噫。

君家产衔蝉，许赠不以卖。

愿得纵驱擒，净若刈菅蒯。

尽杀岂匪仁，去害容少懈。

高枕幸无苦，君惠当再拜。

▼送客至海上得诚字

卧厩困田子，抱关老侯生。

岂无一时辱？终有千载名。

子亦屈身者，薄禄非所荣。

结欢谁云浅？一杯吐衷诚。

艰难我何托？所托在友朋。

平生不伤离，此离骨为惊。

白日川上没，歌作变徵声。

明朝欲观海，浩荡逐东征。

▼冬至夜坐怀周记室

夜闻惊鸿来，一室寒且静。

明朝日长至，夜漏方最永。

凄凄霜涂阶，皎皎冰入井。

故人昔同宿，杯酒笑相领。

年运方重周，欢事忽尽屏。

别离孰无有？尔独限殊境。

达曙恨难裁，残灯兀孤影。

▼赋永上人纸帐

剡藤裁素帱，坐使诸尘隔。

冬室自生温，寒窗屡惊白。

不随直省被，长覆栖禅箦。

思曾雪夜时，宿伴山中客。

▼初开北窗晚酌时寓江上外舅周隐君宅

春暄罢凄风，朝始开北牖。

青山入吾座，不异延故友。

自扫榻上尘，琴册列左右。

悠然坐其间，傲兀醉杯酒。

况当江花落，微雨斜日后？

远见帆度川，高闻鸟鸣柳。

孰云非吾庐？居止亦可久。

人生处一席，累榭复何有？

幽怀悟澹泊，末事辞纷揉。

更拟长夏眠，风期结陶叟。

▼夏日与高廉游无量佛院还憩王隐君池上

久卧困炎燠，烦抱思一浣。

霁雨留暂凉，言出欣子伴。

悠悠去景得，梢梢来迹断。

已寻名僧庐，复谒高士馆。

蒲荷共南风，池上新叶满。

步阴觉衣轻，汲冷嫌绠短。

幸无尘中役，乐此林下款。

鸣蜩嘒斜阳，归驾犹可缓。

▼晓起春望

今朝有春意，原野晴始绿。

疏花未破烟，新禽稍鸣旭。

物情各欣荣，客意胡剌促？

居闲厌寂寞，从仕愁羁束。

两事不可齐，人生苦难足。

安得长放歌，花开酒醅熟？

▼陈氏秋容轩

西郊莽迢递，川树凝烟景。

两过落红蕖，斜阳半江冷。

蝉鸣山欲暗，雁去天逾永。

孤客对萧条，应知镜中影。

▼瞻木轩

（道士李玄修所居庭有凌霄花，依树而生。近树伐而凌霄独存，因以名室，求予赋诗。）

凌霄托高树，引蔓日已长。

缠绵共春荣，幽花蔼敷芳。

高树忽见伐，无依向风霜。

亭亭还自持，柔姿喜能强。

君子贵独立，倚附非端良。

览物成感叹，为君赋新章。

▼雨中遣兴

积雨坐无闷，端由便寂寞。

好鸟不频啼，闲花自迟落。

行园每度径，望岫时登阁。

只此可终期，何当有樽酌。

▼题方厓师听秋轩

西涧独趺处，凉飙度虚阁。

秋从夜深来，流音满林壑。

初鸣忽澎湃，稍定还萧索。

月下暗禽翻，窗间危叶落。

上人习静定，谈籁笑南郭。

喧寂两无闻，星河在寥廓。

▼与内兄周思齐思义同过僧浩西斋夜酌

雨过月在花，疏钟闭禅舍。

幽僧与逸人，对酌明灯下。

园树稍辞春，池蛙正鸣夜。

嘉会莫蹉跎，流年易倾谢。

▼萱草

不见堂上亲，空树堂下草。

夏来风雨繁，离披数丛老。

日暮欲忘忧，搴芳转伤抱。

▼月林清影

疏林逗明月，散乱成清影。

流藻舞波寒，惊虬翔壑冷。

云来稍欲翳，风动纷难整。

圆魄忽西倾，愁看堕空境。

▼春草堂

靡靡堂庑草，托根近华楹。

膏露既灌芳，惠风亦扬馨。

匪蒙阳和力，孰使微物荣？

中天驶景流，青节坐易盈。

但忧德泽违，岂惜憔悴并？

愿言相蔓结，遮彼春逝程。

寸心虽难报，拔去还当生。

▼次韵内弟周思敬秋夜同饮白莲寺池上

月出露已白，荷花香满池。

高僧爱清夜，留客坐题诗。

竹动鸟惊梦，草凉虫语悲。

闲斋一瓢酒，应不负幽期。

▼闻钟

迢迢烟际发，隐隐岩中应。

初来觉寺遥，乍歇看山暝。

惆怅未眠人，空斋几回听。

▼咏雨酬张进士羽见寄

珠碎复丝轻，飙回乍拂楹。

望中来晓峡，愁里度秋城。

莎湿蛩应冷，荷响鹭还惊。

听弦知瑟润，卧簟觉帏清。

一览停云句，离抱转难平。

▼徐隐君陋居

修途息往瑽，环堵老所依。

萧条穷巷中，故人亦来稀。

交交风雨侵，翳翳蓬藋围。

局促不苟厌，暂出复来归。

名都列飞甍，焕耀朝日辉。

爽垲岂不慕，终忧蹈危机。

心舒体自适，道在愿无违。

兹焉乐饮水，回贤良可希。

▼西园晓霁

积雨淹夏半，始晴园景饶。

高林上初日，远水泛回飙。

余情萱际蝶，新响树间蜩。

讵必劳觞咏？烦忧坐已销。

▼题画鹰得啸字

高风动古壁，竦立见苍鹞。

轩然欲飞扬，嗟此粉墨妙。

秋筋束老骨，天寒势逾矫。

脑枯草中兔，气尽枥上骠。

健鹘虽百余，凡材岂同调？

乾坤正肃杀，怒气号万窍。

大野开平芜，悲台落残照。

荒城有妖狐，夜作猛虎啸。

为君试一击，壮士惭勇剽。

安能保拳肉，侧翅随年少？

▼哭王隅

车行一轮摧，鸟奋一翼伤。

人生失辅友，谁当共提将？

相逢岂无人？不获如子良。

朝游群彦林，夕弃万鬼乡。

春风吹南原，百草萋以长。

呼君不归魂，割我欲断肠。

岂不悟生灭？情至谅难忘。

▼池上晚憩

春晚思悠悠，阁前池水流。

新蒲风叶响，如对野塘秋。

野塘前岁路，已隔归舟度。

鸟下独回头，青山杳然暮。

▼醉归夜醒闻雨

觉来闻雨声，灯辉耿残夜。

窗间有危叶，暗助潇潇下。

不记醉归时，寝斋如客舍。

▼夏夜起行

夜热不能寐，起步中庭前。

举头望高旻，离离众星躔。

欲推理乱象，天道幽且玄。

长歌来凉飙，惊乌北林颠。

此时层城闭，悄悄万室眠。

谁复相与娱？淡月孤光悬。

▼师子林池上观鱼

穿蒲尾独掉，唼薲群仰。

波平没见騑，池静跳闻响。

渔罛已免捕，僧盂每分养。

落日意无惊，识我临流赏。

▼和张羽怀吴兴旧游之作效其体

城贯绿川长，朱阁映飞梁。

莺娇山唱度，莲艳水嬉张。

花童搦翠管，桑妇挈银筐。

若溪酒脂碧，颜渚茗旗香。

择胜事未厌，惊乱意俄伤。

回看旧游地，秋草变凄凉。

▼送沈征士铉归海上

我友张国士，短若娄君卿。

家无一金产，所结皆豪英。

去年东方来，向我道尔名。

相逢真甚都，座客为之倾。

高标华月出，雄辩流云崩。

时方尚权谋，处士皆振缨。

诸侯致币聘，公子将军近。

尔独念沧洲，扁舟问归程。

翩翩冥飞鸿，影过海上城。

傥见鲁连子，殷勤烦寄声。

▼重午书事

采蒲临绿波，团扇送凉过。

越客争标渡，荆巫弭节歌。

家醑怜浮玉，宫衣忆赐罗。

今年兵气恶，朱符佩更多。

▼东白轩

昔宿东峰颠，长夜何曼曼！

起看玄景晦，冰雪积未泮。

翻翻惊涛澜，黝黝失星汉。

悲风吹木石，澎湃而凌乱。

太阳沦朱光，阴火吐未焕。

山精与罔象，乘暗出游玩。

前岩挂猴猱，后岭起鸦鹳。

一时互号叫，哀厉客肠断。

芒芒禹九州，下视莫能判。

如身堕幽都，涉水济无畔。

金乌在地底，其出疑可唤。

雄鸡栖高树，冻噤不振翰。

君家有层轩，不异泰山观。

扶桑拂檐楹，指尺海东岸。

酒醒四鼓发，旸谷已升半。

纷纷物象出，稍稍凉暄换。

如盲得复明，毫末皆可看。

山中旧所闻，寂默应屏窜。

何当此借榻，夙兴不待盥。

共宾羲和车，一观天下旦。

▼赋得姑苏台送贾文学麒

城上闻啼鸦，台前见游鹿。

悠悠画帘影，薄暮澄潭曲。

云随歌舞散，日与兴亡促。

美人不归来，湖水春更绿。

思君别后登，应尽天涯目。

▼闻晚莺时在围城中

昨岁闻孤啭，绿阴山院行。

今朝寝斋雨，重听独含情。

西涧多乔木，何为亦到城？

▼西斋池上三咏·葵花

艳发朱光里，丛依绿荫边。

夕同山落，午并海榴燃。

幽馥流珍簟，鲜辉照藻筵。

群芳已谢赏，孤植转成怜。

▼西斋池上三咏·荷叶

楚服新裁得，吴筒旧制成。

圆应问荇菜，密欲翳莲茎。

声中乱雨至，阴下一鱼行。

桂棹还思折，江南日暮情。

▼西斋池上三咏·桐树

晴粉朝英坠，凉琼夏叶舒。

鸟啼高树早，蟾转薄疏虚。

朱弦未荐曲，彤管屡题诗。

坐恐销华泽，商吹起前除。

▼游城西得艳字

军旗表山栅，商鼓唤津店。

稻黄云有香，枫赤火无焰。

赏怀誓饭偿，眺目拟穷占。

思畋已檠召，欲赋更横椠。

烟开象极泮，波溢类洪垫。

坏宫茨被垣，弃垒葑漫堑。

晨唳鹍鸿多，秋腥鲈蟹赡。

吼鲸报僧粥，卧兽卫官窆。

揖道讹语谈，映篱陋妆觇。

池开沐女盆，石拔斗夫剑。

竿危闹铃响，纱古幕灯艳。

时艰游总稀，岁稔酤饶酽。

探囊出奇搜，抨弩脱浮念。

一览一兴嗟，再到再忘厌。

吟将啸猿赓，归用栖鹘验。

壑虚哀商叩，岭豁初魄闪。

窅窅听鸣钟，翩翩戒还襜。

兴清逼林凄，醉缬眩湖滟。

顾标山已违，入郭尘复染。

幽景虑遂逋，拙词纪姑僭。

▼卞将军墓

代马饮洛川，皇舆寓江左。

宰辅失良图，国门屡兴祸。

恶木不可植，猛兽终难驯。

冠军历阳来，白日飞黄尘。

兵叩西陵关，火焚大桁口。

虎旅方败奔，六宫竟谁守。

卞公仗戎钺，勇气超常伦。

立朝素正色，临难仍捐身。

落日百战余，裹创领残卒。

父子誓除凶，一朝共沦殁。

当年尚浮虚，风俗变缙绅。

谁知効节者，不在清谈人。

石头义旗来，天狼夜流血。

册赠极哀荣，千秋表忠烈。

六朝卿相塜，无数青山根。

至今行人过，但拜将军坟。

马鬛封未平，龙泉气犹发。

惆怅望松楸，一杯奠寒月。

▼绿水园宴集

平居寡良会，艰哉况兹时。

幸逢金闺英，中筵接光仪。

名园过修禊，景丽春阳熈。

绿芷荣曲沼，朱华敷广墀。

情宣寄高文，忧襟为之披。

觞来不敢诉，虑此朋欢亏。

何以淹返斾，颓光愿迟迟。

▼答宋南宫见寄（时寓江上）

栖寓岂高遁，偶家南渚濵。

虽欣远物累，终悲寡交亲。

拏舟近入郭，言欲访故人。

叩门子不在，思怀竟难伸。

归来掩蓬庐，幽卧属始春。

风暄柳意动，雪霁禽声新。

孤游盼芳物，尊酌孰与陈。

念昔文翰场，弱踪继清尘。

鸣弦东阁夜，飞盖西园晨。

兹欢与年徂，憔悴两未振。

朝蒙枉琼藻，慰我伫慕勤。

深情寄妍词，不殊握中珍。

居屯在守志，养素岂辞贫。

裁章以少答，此道愿无沦。

▼梦梅堂

寝斋掩残雪，幽幔灯微皎。

不知南涧濵，魂与春萦绕。

初迷月入树，忽断风惊筱。

余馥怅难寻，空山鹤鸣晓。

▼送程校理游江上

风亭袅离管，草绿江水暮。

送此南浦人，孤帆雨中渡。

别伤足自缓，前驿花满路。

春丛恋山莺，晚絮迷汀鹭。

我今独愁居，芳月谁与度。

伫立望遥波，相思积烟雾。

▼僧斋闻雨

寂寂初罢语，悠悠未成眠。

高斋有春雨，夜半落灯前。

已伤花委树，复念水盈田。

老衲独无听，绳床方坐禅。

▼怀徐七

哀鸿已鸣渚，落叶初覆陌。

故园当授衣，却思远行客。

客行日已远，我思日已积。

东南望归棹，鸟去烟波夕。

忧来不成言，满抱空戚戚。

岂无一尊酒，黄花为谁摘。

▼四柏

堂前四小柏，罗立二尺长。

始栽附南墀，远移自东冈。

春夏众草芳，翳没成久荒。

低枝网虫县，暗叶蝼蚁藏。

不沾夕露气，每隔朝阳光。

我病废芟理，览之屡彷徨。

玄冬戒严候，迅风激飞霜。

芜秽忽自除，郁然露苍苍。

恍若群枭散，鹓雏得翱翔。

乃知受命正，虽弱自可强。

循歩赏劲色，抚攀挹微香。

幸得依我居，勿令纵牛羊。

他年培养成，凌云孰能量。

后雕诚足贵，早厄庸何伤。

▼西台恸哭诗

（越人谢翱，尝为宋丞相文山公之客。公死之十二年，登钓台祭公以哭，自为文识其哀，曰西台恸哭记。东阳张兼持示求诗，仆感其谊，遂赋一首。）

峩峩子陵台，其下大江奔。

何人此登高，恸哭白日昏。

哀哉宋遗臣，旧客丞相门。

丞相既死节，有身耻空存。

北望万里天，再拜奠酒尊。

阴云暮飞来，恍如载忠魂。

所哭岂穷途，中抱千古寃。

上悲宗周陨，下念国士恩。

凄凉当世事，感慨平生言。

空山谁知哀，惟有猴与猿。

岂不畏众惊，声发不忍吞。

人言天有耳，此哭宁不闻。

愿因长风还，吹此血泪痕。

往堕燕山隅，一洒宿草根。

田横去已远，兹道不复论。

作歌悼往事，庶使薄俗敦。

▼见耕者

兹晨有佳兴，挈杖行远墟。

春犁稍已出，土脉向暖舒。

嘤嘤鸟啭谷，浏浏泉鸣渠。

岁功自兹始，为农亦良劬。

而我惰四体，偃息在敝庐。

饥匮固当尔，无为叹踟蹰。

▼雨中书湖上渔家壁

渔舎烟不起，潇潇雨初暝。

孤客与群鸥，寒依苇间听。

山昏望易失，波动愁难定。

归思满苍茫，空怜去帆迥。

▼同杜二进士晚登潘氏楼

霭霭川树暝，夕阳忽然收。

林间一钟来，陇上众耒休。

维榜渔石边，寻我栖寓俦。

本期散忧怀，携手登此楼。

那知见远色，苍茫转成愁。

幸兹有尊酌，虽晚为君留。

▼送家兄西迁

昔别归有期，此别去何极。

西迁属事变，咎责非已得。

家贫无行资，空橐辞故国。

匆匆逐徒旅，宛宛谢亲识。

牵攀不能留，恸哭野水侧。

离鸿为回翔，浮云暮愁色。

别时虽云苦，未若别后忆。

愿行勿忧家，养亲自我职。

殊方气候异，炎雾秋未息。

委命毋怨尤，长年强餐食。

▼至莲邨

昔爱兹里幽，誓将构蓬庐。

孰云堕世网，重到十载余。

丧乱喜独完，烟火霭旧墟。

柴门在深巷，落日榆柳疏。

邻翁念契阔，携筐馈双鱼。

苦问客何事，颜色与昔殊。

焉知渉艰难，多戚长少娱。

贫贱非所耻，中情在闲居。

愿翁勿相诮，终当遂吾初。

▼雨中登白莲阁望故园

亭亭高阁上，渺渺清川曲。

日暮霭羁愁，蓠蘅雨中绿。

闻钟僧已返，荷笠人犹牧。

归棹独难寻，江南望云木。

▼寻照公

远寻林下僧，不识林下路。

隔云孤磬响，因到翻经处。

相对竟忘言，夕阳在祗树。

▼江上过丁校书宅留饮

迂棹入浦汭，言寻故人扉。

鸡鸣邨树烟，寒旭景尚微。

子起罢理发，相延辟中闱。

雅词既云宣，浊醑亦以挥。

幸兹竟日欢，一浣积虑非。

尚惭有羁牵，暂会复远违。

临流送我还，回飙夕吹衣。

乱来人情改，高谊似子希。

傥不终惮烦，卜邻遂相依。

▼游灵岩赋得越来溪

越女游未去，越兵嗟已来。

青山旧溪上，无复见楼台。

过客空惆怅，荷花秋自开。

▼立春前一日喜雪

一冬才见瑞，三白讵须频。

未嫌迟送腊，唯怜预占春。

积砌犹残冻，妆苑已芳辰。

留更明朝落，梅花欲斗新。

▼移家江上别城东故居

人情恋故乡，谁乐远为客。

我行岂得已，实为丧乱廹。

凄凄顾丘陇，悄悄别亲戚。

不去畏忧虞，欲去念离隔。

虽有妻子从，我恨终不释。

出门未忍发，惆怅至日夕。

▼雨中客僧舎

客梦方暂适，竹间风雨惊。

起登林端阁，迢递望层城。

景寒川树疏，野晦原烟平。

不邀释子语，何以缓羁情。

▼见花忆亡女

中女我所怜，六岁自抱持。

怀中看哺果，膝上教诵诗。

晨起学姊妆，镜台强临窥。

稍知爱罗绮，家贫未能为。

嗟我久失意，雨雪走路岐。

暮归见欢迎，忧怀每成怡。

如何属疾朝，复値事变时。

闻惊遽沈殒，药饵不得施。

仓皇具薄棺，哭送向远陂。

茫茫已难寻，恻恻犹苦悲。

却思去年春，花开旧园池。

牵我树下行，令我折好枝。

今年花复开，客居远江湄。

家全尔独殁，看花泪空垂。

一觞不自慰，夕幔风凄其。

▼东陂路上阻水

不觉去邨远，潇潇柳间歩。

江雨夜来多，春流稍侵路。

褰裳自可渉，不待渔舟渡。

▼独酌

白日下远川，寒风振高柯。

萧条掩关卧，暮雀忽已过。

我有羁旅愁，郁如抱沉痾。

起坐呼清尊，独饮还独歌。

一斟解物累，再酌回天和。

数觞竟复醺，翻恨愁无多。

所以古逹士，但饮不顾他。

回头向妇笑，戚戚终如何。

▼同杜征士寅过南渚赴朱七丈招饮

五月燕雏飞，丝成桑叶稀。

相逢总羁旅，白苎未缝衣。

扁舟喜同载，晚渡沧洲外。

树失潮气昏，沙喧雨声大。

将迷路却通，窈窕复蒙茏。

果熟皆梅子，禽啼尽郭公。

兵戈苦未息，莫叹犹为客。

此去醉谁家，江边主人宅。

▼始闻夏蝉

翾翾才得蜕，咽咽未成喧。

翳叶谁能见，南风绿绕轩。

乍惊变节物，还念别郊园。

何待当秋听，方令羁思繁。

▼赠斸苓者

山田不生苗，零雨空漑之。

岁宴穷谷中，何以疗我饥。

青青万丈松，兔丝络其枝。

不知何树下，乃有千年脂。

朝行西涧濵，暮行东冈陲。

荷锸偶远樵，言寻亦良疲。

凿彼土石间，得此琼瑶姿。

香因清飙发，色藉玄泉滋。

尝读炎帝编，征功实多奇。

天和涤烦滞，灵味扶残衰。

讵必劳悲歌，去采商颜芝。

归来拾荆薪，炊之作晨糜。

八珍岂不美，素餐惧可嗤。

服斯待轻举，往与仙人期。

▼我昔

我昔在家日，有乐不自知。

及兹出门游，始复思往时。

贫贱为客难，寝食不获宜。

异乡寡俦侣，童仆相拥持。

天性本至慵，强使赋载驰。

发言恐有忤，蹈足虑近危。

人生贵安逸，壮游亦奚为。

何当谢斯役，归守东冈陂。

▼将往海上舟行值雨投僧舎

沙响闻雨来，中途生旅愁。

遥寻晚林磬，暂驻寒塘舟。

窗下一僧老，竹间诸鸟幽。

谁言阻远去，翻使得佳游。

▼暂归鸣珂里旧宅

故庐在东里，久出喜偶旋。

景物乱后非，行观一凄然。

荒榛塞园径，流尘蔽堂筵。

念兹经营初，勤苦唯我先。

芜坏弃弗守，顾已诚有愆。

虽怀首丘愿，未绝游方缘。

是主乃如客，暂来靡留连。

日暮复远去，哀抱将何宣。

▼江上晚晴

江虹断雨脚，反景明墟里。

宿鸟乱归邨，幽人独临水。

渔舟隔浦饭，烟火芦中起。

闲吟望远岑，缓歩寻芳芷。

此夕遇新晴，忧怀偶然喜。

▼与王隐君宿宁真道馆

松下礼真罢，鹤鸣暮坛空。

偶来古仙居，欣与静者同。

玄言不知还，遂宿琳馆中。

蒸菌沃芳露，焚兰度微风。

山瓢泻未尽，月出秋林东。

语化众妙归，探元万缘穷。

不与至道俱，何以超妄蒙。

愿从希夷游，稽首青牛翁。

▼送珪上人

曾来看江雨，同倚香台上。

师今西去遥，还上香台望。

淮山暮钟起，楚水春帆漾。

来去本随缘，分携莫惆怅。

▼冐雨暮归过白沙湖

天寒满湖雨，独棹东归急。

遥望水边邨，萧条暮烟湿。

家人应候我，深暎柴扃立。

▼送袁宪史由湖广调福建

只谓远游苦，宁知远游乐。

君今万里归，颜色殊不恶。

自言楚帆开，初别凤凰台。

采石月下过，匡庐天际来。

试沽彭泽酒，憔悴陶家柳。

最爱小姑妍，临行复回首。

远逐绣衣游，闲登黄鹤楼。

千峰汉阳晚，一雁洞庭秋。

西上荆门渚，银钗见巴女。

歌断竹枝词，江陵夜风雨。

看尽几多山，今朝始得还。

秋风吹驿骑，又欲度闽关。

闽关闻更好，瘴雾晨收早。

椰子美如浆，兰花多似草。

嗟余恋故乡，不肯渉津梁。

把酒看君去，相思空断肠。

▼宴顾使君东亭隔帘观竹下舞妓

美人竹下舞，醉看隔帘栊。

彷佛瑶台子，游戏绿云中。

玉钩正荡月，罗袖忽惊风。

莫逐青鸾去，尊前乐未终。

▼梦游仙

梦骑苍麒麟，手持白玉鞭。

长风八万里，夜入通明天。

正逢绛阙开，谒帝陪群仙。

飘飖紫霞佩，杳霭青霓旃。

命与卫叔卿，共读金蘂篇。

玄文不可识，谪归一千年。

惊寤忽长叹，虚空但云烟。

▼独游白莲寺池上看雨

轻衣忽变冷，池雨来清夏。

圆文细细生，密响翛翛下。

荷披鱼跃起，树静禽鸣罢。

赏淡自忘还，非因与僧话。

▼赠薛相士（至正辛丑，嘉禾薛月鉴过予求诗，因赠。）

我少喜功名，轻事勇且狂。

顾影每自奇，磊落七尺长。

要将二三策，为君致时康。

公卿可俯拾，岂数尚书郎。

回头几何年，突兀渐老苍。

始图竟无成，艰险嗟备尝。

归来省昨非，我耕妇自桑。

击木野田间，高歌诵虞唐。

薛生远拏舟，访我南渚旁。

自言解相人，视予难久藏。

脑后骨已隆，睂间气初黄。

我起前谢生，弛弓懒复张。

请看近时人，跃马富贵场。

非才冒权宠，湏臾竟披猖。

鼎食复鼎烹，主父世共伤。

安居保常分，为计岂不良。

愿生毋多言，妄念吾已忘。







卷七 五言古体

▼晓卧丁校书轩

窗月淡欲失，珣珣逼初曙。

屋外鸟声多，应知有嘉树。

残香掩幽寝，末事澄纷虑。

颇似宿东岩，僧斋竹深处。

▼水上盥手

盥手爱春水，水香手应绿。

沄沄细浪起，杳杳惊鱼伏。

怊怅坐沙边，流花去难掬。

▼赠漫客

畸人诚达生，聱叟亦旷士。

漫客乃其徒，放意在云水。

有山即漫游，有竹仍漫止。

漫吟不求工，漫饮不须美。

与物无留情，所适皆漫尔。

人生本漫寄，何事纷戚喜？

与子作漫交，逍遥论兹理。

▼昼睡甚适觉而有作

闲居况懒拙，尽日无营为。

掩室聊自眠，一榻委四肢。

向暄思益昏，南窗满晴曦。

吾神谁能絷？八表从所之。

殷忧常苦萦，兹焉忽如遗。

有身不自省，此外安得知？

觉来邻鸡鸣，已过亭午时。

如游钧天还，至乐不可追。

我意在有适，宁顾朽木嗤。

犹胜夸毗子，尘中争走驰。

▼秋日端居

秋意日萧索，郊园霜露余。

出游无山水，聊复守吾庐。

巷辙久已断，山瓢仍屡虚。

非甘寂寞者，谁乐此闲居？

▼梦钟离两兄

淮水去不极，淮山与偕驰。

钟离两仙客，路远归何期？

孰云归无期？此夕乃见之。

握手说辛苦，杯觞复同持。

须臾忽惊别，我梦方自知。

虽梦亦足喜，况乃归来时。

▼雨中留徐七贲

江寒宿雨在，落叶满村湿。

留君系君艇，莫犯风潮急。

试问欲归城，谁家借蓑笠？

▼看刈禾

农工亦云劳，此日始告成。

往获安可后？相催及秋晴。

父子俱在田，札札镰有声。

黄云渐收尽，旷望空郊平。

日入负担归，讴歌道中行。

乌雀亦群喜，下啄飞且鸣。

今年幸稍丰，私廪各已盈。

如何有贫妇，拾穗犹惸惸？

▼晚步游褚家竹亭

落日犹半野，闲来潭上游。

非因恋幽赏，聊欲散烦忧。

澄波鱼飖夕，荒竹鸟吟秋。

不是愚溪上，胡为吾久留？

▼召修元史将赴京师别内

承诏趣严驾，晨当赴京师。

佳征岂不荣？独念与子辞。

子自归我家，贫贱久共之。

闺门霭情欢，宠德不以姿。

天寒室仍罄，何忍远去兹！

王明待紬文，不暇顾我私。

悤悤愧子勤，为我烹伏雌。

携幼送我泣，问我旋轸时。

行路亦已遥，浮云蔽川坻。

宴安圣所戒，胡为守蓬茨？

我志愿裨国，有遂幸在斯。

加飡待后晤，勿作悄悄思。

▼早发土桥

空山远无驿，逆旅聊可宿。

怀征候鸣鸡，燃带续我烛。

仆夫昨行苦，烂熳睡正熟。

呼之愧匆匆，推车出茅屋。

高岩尚悬斗，深谷未升旭。

欲亟去反迟，怪石暗屡触。

思当在家乐，日晏始舒足。

胡为此行迈，霜露劳局促？

王事靡敢辞，非关徇微禄。

▼车过八冈

上冈如登天，下冈如决川。

劳哉挽车夫，呀喘当我前。

两辕斗欲摧，土石厉且坚。

我行闵其惫，时下息彼肩。

虽非古羊肠，实惧覆与颠。

如何道路子，卓来竞连连？

白日已倾仄，我行尚回邅。

安得驾逸足，平野超飞烟？

▼寓天界寺雨中登西阁

片云出钟山，阴满江东晓。

幽人阁上寒，风雨啼莺少。

红尘禁陌净，绿树层城绕。

不为怨春徂，离怀自忧悄。

▼送陈四秀才还吴

君是故乡人，同作它乡住。

同来不同返，惆怅临分处。

手把长干花，回望长洲树。

恐起忆家心，愁题送君句。

▼送联书记东归

旅寓古寺间，得与名僧居。

时因简牍暇，共谛楞伽书。

倚阁山暄后，步廊月生初。

屡闻真诠妙，一使羁悰舒。

兹晨别同袍，言旋旧精庐。

飞云自无滞，愧我焉能如！

东浦秋正遥，西斋夜应虚。

伤离固知妄，相送聊踟蹰。

▼送礼部傅侍郎赴浙西按察

圣主想贤哲，夫君歘来东。

姓名简睿听，召对明廷中。

仿佛似其先，梦寐相感通。

秉纶坐西掖，曳履游南宫。

复辍要近居，往试澄清功。

纠郡握使节，炎天凛霜风。

顾余谬珥笔，言笑获屡同。

无端此分袂，离抱何忡忡！

▼对园柳

依依客园柳，来时未堪折。

今看夏条长，上有新蝉烟。

芳序惜推迁，佳人念离别。

秋风莫遽起，旅思方骚屑。

▼仆至得二女消息

我仆持尺书，来自我故乡。

读书意未了，呼仆问彼详。

云我两小女，别来稍已长。

大女手掺掺，窗前学缝裳。

小女啼哑哑，走索瓜果尝。

喜爷有使归，迎门各踉跄。

我坐听此言，欲慰意反伤。

稍近尚尔思，更远何能忘！

▼菊邻

菊本君子花，幽姿可相亲。

清秋发孤艳，似避东风尘。

采采霜露余，繁英正鲜新。

车马不过赏，相看但幽人。

幽人苦爱菊，自是柴桑伦。

闲园谁与语？丛栽四为邻。

入径朝摘远，循篱暮观频。

一壶每对酌，折花插盈巾。

殊胜处俗里，歌呼醉遭嗔。

▼出城东见古松流水坐憩久之

空潭寒无藻，莹净涵青天。

长松百余株，扶疏绕潭边。

我行值幽境，坐赏忘归旋。

清风似相娱，西来忽漻然。

水动松亦鸣，纷披复沦涟。

群鸥尽惊矫，疑是龙吟渊。

微澜荡余晖，流响散远烟。

静听意已消，何须抚徽弦？

安得卜此居？一谢尘中缘。

朝来潭上坐，暮向松间眠。

▼夜坐天界西轩

明月出东阁，照我坐前轩。

诸生夜已定，寂寞与谁言？

烟幔萤微度，风条蝉罢喧。

清景虽堪悦，终嗟悲故园。

▼京师尝吴粳

新粳粲如玉，远漕来中吴。

初尝爱精凿，想出官田租。

我本东皋民，少年习耕锄。

霜天万穗熟，恣啄从饥乌。

日暮刈获归，妻孥共欢呼。

茅屋夜舂急，风雨江村孤。

晨炊满家香，荐以出网鲈。

如今幸蒙恩，遨游在南都。

门前半区田，别来想已芜。

长年盗寸廪，补报一事无。

投匕忽叹息，饱食惭农夫。

▼为因师题松梢飞瀑图

松风散飞瀑，夜作涛声急。

栖鹘起空山，如惊鬼神入。

定僧寂无听，任洒袈裟湿。

▼送周四孝廉后酒醒夜闻雁声

别时酒忽醒，客去唯空舍。

风雪雁声来，寒生石城夜。

遥忆渡江船，正泊枫林下。

▼答内寄

落月入晓闺，相思不须啼。

我非秋胡子，君岂苏秦妻？

风从故乡来，吹诗达京县。

读之见君心，宁徒见君面。

拔草不易绝，割水终难开。

行云会有时，飞下巫阳台。

莫信长安道，花枝满楼好。

白马系春风，离愁坐将老。

▼真氏女

（余在史馆日，谈次有言姚文公承旨翰林时，尝饮玉堂，有侍妓闽语者，询之，乃真文忠公裔孙也。父为管库，负县官钱，鬻之以偿，遂流于娼家。公愍之，白于执政，落其籍，以嫁院吏黄逮。逮后至显官。同馆之士，闻之多赋诗者，余亦为作一首。）

妾恨非缇萦，上书动天子。

自鬻偿县官，幸得脱父死。

谁知故相家，失身居狭斜！

遂令园中柏，翻作道傍花。

当筵唱金缕，朔客惊闽语。

相问忽相怜，开笼放鹦鹉。

弃置舞衣裳，新理嫁时装。

良人身作吏，不是贩茶商。

花钗映罗扇，初与郎相见。

贵贱古难常，妾心那敢怨？

愿郎去作官，莫掌官钱谷。

生子但生男，家门免多辱。

▼送李架阁赴山西行省

日暮逾大河，北望古晋疆。

万里饶风沙，地接戎与羌。

翩翩并州儿，跃马能挽强。

古来事争夺，百战在此场。

圣皇铲群雄，抚剑定八荒。

荻兹形胜都，建侯树藩方。

披榛开幕府，宾从皆才良。

所期偃甲兵，民物自此康。

山河罢阻险，沃野多耕桑。

君行愿努力，远别庸何伤？

▼送王哲判官之上党

群林萃京师，有若奔海川。

盍簪向华馆，唯君最韶年。

忽行佐名邦，辍理金匮编。

朝辞紫阁下，暮宿黄河壖。

马上看太行，日落万里烟。

峩峩天井关，高城郁相连。

遗氓得少安，时清罢戈鋋。

亟行勿惮远，圣意烦承宣。

▼登句容僧伽塔望茅山

高登大士塔，遥望仙人峰。

兹峰夫何如？玉削三芙蓉。

云深句曲树，日落华阳钟。

长君昔飞升，驾挟双白龙。

至今学道处，洞府留灵踪。

丹泉夜吐光，瑶草春含茸。

仙应笑我愚，尘世苟自容。

胡不炼尔形，归来荫长松？

望仙指尺间，不隔云海重。

真诀傥肯授，执鞭愿相从。

▼赠杨荥阳

嘉陵美山水，亦复富文彦。

杨君产其邦，材拔性高狷。

布衣走名都，早入艺林选。

客屈稷下谈，王邀邺中宴。

出门得名声，不假亲旧援。

匣剑未久埋，囊锥已先见。

吐词实瑰奇，读者心欲颤。

刀鸣斗夫勇，花妥笑女倩。

如观广场中，百战张曼衍。

平生眼无人，遇我独相善。

陌头每并出，两骑无后先。

喜从兔园游，惭受狗盗荐。

君歌我固服，我赋君亦羡。

堕筵吟帽乌，踏席舞裙茜。

醉中共笑语，往往杂谐谚。

有时出城西，山水恣攀践。

岧眠曙猿惊，涧饮夏莺啭。

吴宫妓去榭，萧寺僧开殿。

龙门剥阴苔，高什记题遍。

欢游正相酣，世事忽惊变。

朋俦半生死，一往如激电。

我棹返江浔，君车赴淮甸。

旋闻逐流人，居濠又移汴。

一身去何赍，空橐唯破砚。

危途晚行疲，欲进足如罥。

狼来树杪避，蝎走灯下见。

渡河自撑篙，水急船断牵。

及至秋已深，旧褐风裂片。

难寻高阳饮，空吊鄢陵战。

圣恩忽如怜，收拔佐山县。

卑曹敢云辞？执版谒府掾。

官庖尽炊藜，民赋半输绢。

低飞蓬蒿间，不异雉带箭。

有亲寓京师，年老阙供馔。

欲奉朝夕欢，去职胡敢擅？

晨上宰相书，得归遂微愿。

上堂具珍鲑，呼妇卖钗钏。

我时别君久，问讯愧无便。

空题忆君诗，细字书满卷。

今春被诏起，前史预编撰。

始来长干门，杨柳正飞燕。

逢君风尘余，不改旧颜面。

握手话苦辛，悲喜杂庆唁。

客中虽无钱，自写赊酒券。

邀来卧东阁，月出初锁院。

君言涉艰难，壮志今已倦。

回头悟前非，更名慕蘧瑗。（君近改名去非）

我闻棠溪金，不畏经百炼。

胡为暂失路，遽欲老贫贱？

吾皇奋神武，四海始安奠。

栈通谕夷文，驿走征士传。

时巡抗霓旌，肆觐冠星弁。

功成万瑞集，礼欲议封禅。

君才适时需，正若当暑扇。

手持照国珠，胸出补衮线。

便应上金銮，立对被天眷。

嗟余忝载笔，鼠璞难自衒。

幸兹际昌辰，魏阙宁不恋？

但忧误蒙恩，不称终冒谴。

秋风楚潮满，归舸帆欲转。

君若念故友，殷勤一相饯。

▼寺中早秋

秋风入寺早，孤客惊离索。

斜日数虫悬，槐花雨余落。

砧声起废苑，簟色凄高阁。

独怜明镜中，玄鬓犹如昨。

▼天界玩月

（洪武二年八月十三日，《元史》成，中书表进。诏赐纂修之士一十八人银币，且引对奖谕，擢授庶职，老病者则赐归于乡。阅二日中秋，诸君以史事甫成，而佳节适至，又乐上赐之优渥，而惜同局之将违也，乃即所寓天界佛寺之中庭，置酒为玩月之赏，分韵赋诗，以纪其事，启得衢字云。）

圣主念前鉴，述作征名儒。

群来高馆间，厕迹愧我愚。

孰谓此责轻？毫端有褒诛。

书成进丹陛，名对共拜趋。

去留虽不同，雨露均沾濡。

已淹三时劳，可废一夕娱？

况逢端正月，当空照眉须。

流光满金界，境与人间殊。

广庭布长筵，嘉肴荐芳腴。

岂唯多士集？亦有名僧俱。

兴酣贵形忘，谐笑不复拘。

觞行岂辞勤？仰看转斗枢。

明晨即分袂，此乐诚须臾。

人生四海间，相见皆友于。

不知谁使令，流荡无根株。

忽然此相遇，旋复成天隅。

愿各崇令名，逍遥步亨衢。

明年重见月，相忆当长吁。

▼寄题鄞县青山寺钟秀楼

东湖秀可揽，造化夙所聚。

闻有释子居，云中构层宇。

刹出辨远岑，帆回识修渚。

鸟外月上海，虹边树含雨。

愿言此登眺，去作逃禅侣。

西崦暮钟时，凭阑共僧语。

▼晓出趋朝

正冠出门早，杳杳钟初歇。

嘶骑踏严霜，惊鸦起残月。

逶迤度九陌，窈巉瞻双阙。

长卿本疏慢，深愧陪朝谒。

▼送顾式归吴

顾君野王孙，与我生共县。

故乡未曾识，却在他乡见。

留连忽东还，长揖袖诗卷。

自言吴中好，稻熟湖蟹贱。

欲卧烟雨舟，醉读三高传。

余方谬通籍，讲帷近清殿。

故园岂不怀？君恩正深恋。

远欲谢乡人，殷勤附君便。

▼御沟观鹅

白雪泛金塘，群翻动曙光。

危楼翘独趾，乱唼引修吭。

池中鹄可并，廷内鹭难行。

自怜观咏者，江湖兴未忘。

▼梦姊

我家白头姊，远在娄水曲。

昨夜梦见之，千里地谁缩？

不知别已久，尚作别时哭。

觉来旅斋空，风雪洒窗竹。

田家有弟妹，终岁喜相逐。

我非王事縻，胡忍离骨肉？

城东先人庐，尚有书可读。

何当乞身还，亲为姊煮粥？

▼答定水寺芑公

日晏初出院，闲斋一萧然。

忽枉名僧书，始知在清泉。

忆昔云岩居，共缔林中缘。

夏阴绕涧吟，秋霁开阁眠。

睽合苦难常，别来岁频迁。

趣同贵道在，迹异惭名牵。

明月出东海，想照空山禅。

无因荷衣幞，往礼高峰前。

▼酬谢翰林留别

（启与同郡谢君徽同征，又同官翰林。洪武三年七月廿八日，上御阙楼，召对，擢启户部侍郎，谢吏部郎中。俱以逾冒辞，即蒙俞允，赐内帑白金，放还于乡。）

江左称谢家，奕叶多名人。

君今复秀发，琼枝迈风尘。

顾余忝乡里，才华敢论美。

丹诏偶见征，云萝歘同起。

谒帝入九关，咫尺瞻天颜。

从兹谬通籍，接武诸公间。

朝侍青坊读，夜陪玉堂宿。

讲罢分御羮，吟成刻官烛。

出入在两宫，与君无不同。

自惭本鸥鹭，亦得随鹓鸿。

朝朝禁门下，听鸡共骑马。

上国多故人，情亲似君寡。

并命超列卿，宠极翻忧惊。

我叨掌国计，君佐持铨衡。

偕辞向明主，叩天听天语。

勅赉内帑金，东还特相许。

拜赐出皇都，人言似两疏。

月明照宫锦，同棹入中吴。

吴中故乡道，雨歇秋光好。

青山度水迎，喜我归来早。

落日下长洲，分携忽解舟。

如何到家喜，却有别君愁。

别君去还迩，只隔吴江水。

离思与秋长，芦花三十里。

来往片帆通，相期作钓翁。

高歌虽鄙野，犹可赞王风。

▼过白鹤溪

昨发白鹭洲，今过白鹤溪。

溪流几回转，只在晋陵西。

月出女犹浣，云深猨自啼。

茅峰虽咫尺，无计蹑丹梯。

▼至吴松江

江净涵素空，高帆漾天风。

澄波三百里，归兴与无穷。

心期弄云月，迢逓辞金阙。

晚色海霞销，秋芳渚莲歇。

久别钓鱼矶，今朝始拂衣。

忘机旧鸥鸟，相见莫惊飞。

▼始归田园

辞秩还故里，永言遂遐心。

岂欲事高鶱，居崇自难任。

清晨问田庐，荒蹊尚能寻。

秋虫语左右，翳翳桑麻深。

别来几何时，旧竹已成林。

父老喜我归，携榼来共斟。

闻知天子圣，欢然散颜襟。

相期毕租税，岁暮同讴吟。

其二

白露芜草木，荒园掩穷秋。

归来一芟理，始觉吾庐幽。

高柳荫巷疏，清川暎门流。

落日望禾黍，离离满西畴。

乍归意自欣，策杖频览游。

名宦诚足贵，猥承惧愆尤。

早退非引年，皇恩未能酬。

相逢勿称隐，不是东陵侯。

▼睡觉

炉熏霭宿润，秋满床屏里。

曙色透窻来，幽人眠未起。

风惊露树怯，日出烟禽喜。

却忆候东华，朝衣寒似水。

▼与王征士访李炼师遂同过师林寻因公

玄馆启真境，绀园閟清香。

兹晨两地游，乍出嚣烦乡。

鸟鸣桂花落，涧户秋风凉。

开士演金偈，羽人荐瑶觞。

亦有词苑英，清芬吐华章。

愧我自征起，束带忝周行。

山林久在念，那期复来翔。

睽合固知妄，去来亦何常。

谁言道各异，妙契宜相忘。

▼效乐天

谁言我久贱，明时已叨禄。

谁言我苦贫，空仓尚余粟。

辞阙是引退，还乡岂迁逐。

旧宅一架书，荒园数丛菊。

俗缘任妻子，家事烦童仆。

性懒宜早闲，何须暮年促。

犹着朝士冠，新裁野人服。

杯深午醉重，被暖朝眠熟。

旁人笑寂寞，寂寞吾所欲。

终老亦何求，但惧无此福。

功名如美味，染指已云足。

何待厌饱余，肠胃生疢毒。

请看留侯退，远胜主父族。

我师老子言，知足故不辱。

▼新春饮王七孝亷家

冻雨霭江郭，寒姿变春华。

鸟欣已交音，梅惨尚闭花。

此时高堂上，晨起独感嗟。

岁换固有常，时清乐无涯。

萧萧风吹巾，竹外度远沙。

相过偶一醉，今夕怜酒家。

▼咏轩

肃肃布华榻，冷冷罢朱弦。

临楹一流睇，幽事忽满前。

池草方依微，庭柯正葱芊。

偶尔发孤咏，聊兹写中悁。

景融理自得，讵辨媸与妍。

犹惭至妙意，寂寞非言宣。

▼施君眠云堂（君字可堂，眠云其号也。）

古弁一高士，白云与之俦。

性懒复好眠，招云宿林丘。

下云作簟席，上云作衾裯。

云去稍舒膝，云来正蒙头。

平生无心梦，雨云两悠悠。

自言眠云乐，世无一可侔。

浩然身欲飘，若乗无倪舟。

朝至乎帝乡，夕返乎仙洲。

宁知日月旋，但觉乾坤浮。

天鸡呌不醒，窅窅空岩幽。

我观山川气，出入不可求。

或逐鸾鹤翔，或从蛟龙游。

或为风伯驱，狼藉不得收。

或遭雨师怒，奔走无能休。

小生肤寸间，大覆遍九州。

变化实多状，欲筭苦费筹。

奈何一室中，尔独解使留。

我行尘务区，愿岀久未由。

举足常防危，开眼即见愁。

不如闭户眠，往寻孔与周。

愧无山巾缘，云肯相从。

不惟当去从尔，一梦三千秋。

▼卧东馆简诸友生

抱疾卧东城，文墨成久荒。

翔鸿乍流响，时菊忽殒芳。

繁阴尽不舒，何殊怀积伤。

良俦秉高谊，寡昧岂见忘。

车马限泥潦，无由接华觞。

平居欢固难，况乃时非康。

何以度兹运，相朂蹈其常。

▼答张院长雨中见怀

林园寝扉掩，闲坐道心生。

山药翻寒色，塘漪含晓清。

乍违枉芳札，远忆愧深情。

此日知同寂，梧窗听雨声。

▼暮途书见

暮归东市门，道路闻悲啼。

驻马一借问，答云征人妻。

征人新战殁，饮恨沉黄泥。

有儿在哺下，饥来食无糜。

誓将割兹爱，弃去从东西。

我看巢中燕，雏长随母飞。

皇天仁万物，兼照理弗违。

此独何奇偶，不能与之齐。

踌躇去复顾，使我心肝摧。

▼施泽阻风

客行阻风涛，舍舟歩江侧。

荒村经战余，草木尽愁色。

夜投土屋中，月出林半黑。

燃薪燎我衣，炊黍作我食。

夜长关塞寒，归梦何由得。

遥想倚闾亲，中宵泪横臆。

▼送张隐君归耕西山

山中久无人，秋风桂枝衰。

朝逢还山客，言趂白云期。

人出君乃遁，嗟哉此何时。

东冈有良田，负耒当自治。

四体虽云劳，岁晏可免饥。

而来未能返，驱车竟何之。

▼过峡石

青山夹长溪，溪上有鱼市。

土门闭落日，野气白于水。

虎行车迹外，鸟起钟声里。

吴语问居人，到州还几里。

▼送刘使君

去年送使君，路远已海湄。

今年送使君，路远复过之。

路远岂足言，人远自可悲。

夕宴鲜共欢，昼出乏并驰。

君怀孰可语，予过畴能规。

此行剖竹符，东方抚惸嫠。

王事正靡盬，奚暇及尔私。

但令中弗迁，庶以慰所思。

▼送周将军请老归耕

鞍马息戎役，筋力喜尚全。

买牛西冈垂，聊复治废田。

零雨何蒙蒙，决流亦涓涓。

良苖及时新，人情一欣然。

甘此耕耘劳，忘彼富贵妍。

心同老农夫，闵闵望有年。

家廪傥得高，尚愿输资边。

▼夜登南楼观月

迢迢海上楼，月出尝先见。

吐岭乍分规，临波已澄练。

苍茫城阙闭，历落星河转。

毋违中夜欢，皓景应难恋。







卷八 七言古体

▼唐昭宗赐钱武肃王铁券歌

妖儿初下含元殿，天子仍居少阳院。

诸藩从此拥连城，朝贡皆停事攻战。

岐王已去梁王来，长安宫阙生蒿莱。

天目山前异人出，金戈双举风烟开。

罗平恶鸟啼初起，犀弩三千射潮水。

归来父老拜旌旗，酾酒捶牛宴乡里。

击裘骏马骄春风，锦袍玉带真英雄。

诏书特赐誓终始，黄金镂字旌殊功。

虎符龙节彤弓矢，后嗣犹令赦三死。

尽言恩宠冠当时，天府丹书未逾此。

摩挲旧物四百年，古色满面凝苍烟。

天祐宰相署名在，寻文再读心茫然。

古来保族须忠节，爱此几人还覆灭。

王家勋业至今传，不在区区一方铁。

人生富贵知几时，泰山作砺徒相期。

行人曾过表忠观，风雨断藓埋残碑。

▼太白三章

太白初升北斗落，

行人早起车鸣铎。

岂愿身离父母邦？

山川路远非不恶，

贫贱未知生处乐。

太白正高北斗低，

行人出关鸡乱啼。

他乡无人是知己，

欲归未归东复西，

弊裘愧见家中妻。

太白犹悬北斗没，

行人衣上霜拂拂。

下马饮酒歌苦声，

新丰主人莫相忽，

人奴亦有封侯骨。

▼江上看花

两年京师不见花，青衫白马驱尘沙。

今年江边偶无事，狂醉烂熳寻春华。

游蜂飞蝶日妍暖，红紫正发纷交加。

穿蹊每入邻媪圃，叩门或到山僧家。

渐老都无少年乐，底用萧鼓随行车？

攀条绕树对吟咏，不忍归去至日斜。

花应得我相慰赏，似笑欲舞争矜夸。

我如无花亦寂寞，闭户有酒谁能赊？

夜来茅屋卧闻雨，晓起走看成谘嗟。

飘英堕萼不可缀，余艳只似销残霞。

明知春色不久住，岂料便去难留遮。

野莺啼罢一回首，恨与芳草盈天涯。

▼中秋玩月张校理宅得南字

八月望夜天如蓝，海色卷雾山收岚。

玉盘元沉龙窟底，忽起万丈谁能探？

初来空中光尚湿，孀娥寒鬓风巘搜。

人言一年此最好，金精水气秋相涵。

小星尽去大星在，芒角欲吐敢与参。

天将洗眼照下土，啖食肯纵妖蟆贪？

穿深窥暗不遗隙，罔两忌影逃岩嵌。

前年客中忆见之，家人怨别方喃喃。

荒山不知佳节至，垂首凭案寻书蟫。

但怪流辉入败户，油灯失焰留孤龛。

起行阴林不用炬，剥啄独叩峰西庵。

虬蛇乱踏心胆悸，怪影走石皆枫楠。

即呼道人共载酒，放舟直下夫容潭。

翻翻惊鹘落树杪，吹笛正和乌飞南。

今年在舍反寂寞，暗室困卧如僵蚕。

干愁无端负良夜，月固不言我则惭。

人无贤愚竞玩赏，况我清景性所耽。

忽忆诸君隔河水，持被就宿聆高谈。

为呼老婢扫庭宇，一席盘饤梨与柑。

江城重闭万家寂，楼鼓近听才挝三。

空阶凄其觉露泫，虚牖窈窕疑烟含。

婆娑欲留月伴影，素鸾西下烦停骖。

明宵复出已难似，动别经岁嗟何堪！

尊前此月又此客，世所难遇心应谙。

关山几处未解兵，击析不寐愁丁男。

南邻歌舞北邻哭，月虽同照异苦甘。

何人为我挥天戈？乾坤多难俱平戡。

行者得还居者乐，清光所及恩皆覃。

悬知此愿未易遂，忧来举盏从沉酣。

须臾众散晓虫急，古桂吹落自毵毵。

▼送王太守迁云间

男屠猪羊女酾酒，共祷神祠留太守。

太守今年迁大州，除书已下谁能留？

两州相去无百里，失君应愁得君喜。

安得如君数十人，一时尽福东南民？

▼谢陈山人赠其故弟长司所画山水

大髯袖中有庐霍，岚气喷人寒色薄。

出赠生绡一幅图，云是小髯之所作。

我尝游君伯仲间，仲今已没空见山。

画中无限盘礴意，使我坐见愁满颜。

重厓复涧迷樵路，烟萝冥冥昼如暮。

溪阁风生醉客眠，野桥月出归僧度。

枥林蒙密枫林高，深处似有猩鼯号。

满空云冻动秋思，飞泉落日何萧骚。

挥毫若此难再得，白鹤何时返乡国？

良工自古多苦心，留赏人间赖遗墨。

南宫北苑皆已仙，此图与之当并传。

坐嗟存殁意难报，作歌愧匪琼瑶篇。

▼书梦赠徐高士

真人高居紫霞房，灵津夜灌通桃康。

其神不雕驻景光，名籍早入丹台藏。

道成骖虬面虚皇，凌摄梵炁遨穹苍。

下视群生堕迷方，倏忽起灭更喜伤。

我尝梦游至其傍，广庭净发众妙香。

仙媛神官俨成行，坐考云笈披琳琅。

稽首归依大医王，愿悯浊世同沦亡。

龙根珍脯不可尝，但觉凡火烧饥肠。

身心俱病孰为攘，王言授我何敢忘。

空山无人觉在床，海月未落天苍茫。

佐卿化鹤来吾乡，朱冠缟衣倾而长。

箧中活人何所将？苓参朮芎枳桂姜。

学仙曾闻道非常，幸赐大药和阴阳。

担参飞裾上翱翔，人间遍施甘露浆。

扫除热恼俱清凉，疾苦不生寿无量。

▼刘松年画

樵青刺篙胜摇浆，船头分流水声响。

青山渺渺波漾漾，白鸥飞过时一两。

载书百卷酒十壶，日斜出游女儿湖。

邻舟买得巨口鲈，醉拍铜斗歌呜呜。

此乐除却江南无。

▼题武昌魏盘所藏画

楚山远吐参差碧，虚阁开临系船石。

沙树凋时鄂渚秋，江鸥没处湘潭夕。

阁中幽人坐读书，书声入水惊龙鱼。

欲吹短笛相寻去，黄鹤矶头好待予。

▼送叶卿东游

闻君辞家今几年，布衣线断芒屦穿。

江湖梦回灯火夜，听雨每忆山中田。

兵戈忽断故乡路，虽有两足归无缘。

上书愿雪父兄耻，画地聚米筹山川。

居然无成困逆旅，白日但看孤云眠。

时人不容祢生傲，坐客岂信毛公贤？

黄金已尽酒徒散，壮士反为儿女怜。

饥吟倚壁气未馁，有事病鹘栖荒烟。

却欲南游探禹穴，仆夫整驾鸡鸣前。

波涛翻江畏饥鳄，雾雨连海愁飞鸢。

相逢谁肯问憔悴，山水自为穷人妍。

乾坤无家去何止，飘泊不异回风船。

区区愿君自爱惜，今古遇合无非天。

乱离贫贱何足叹，王孙亦在道路边。

我今岂少四方志，读书坐破床头毡。

恩仇两无欲谁报，送子空歌宝剑篇。

▼题韩长司所藏山水图

参卿昔在西安幕，骑马看山时出郭。

终南泰华势最高，横作秋云扫寥廓。

秦川汉苑万里开，酒醒望远登荒台。

日斜渭上归人渡，岳暗关中飞雨来。

此处奇观绝天下，何事归来犹看画？

画中小景似江南，黄叶渔村见烟含。

莫恋江南真故乡，莼鲈炊熟酒船香。

美人不是沧洲客，去去宜登白玉堂。

▼煮石山房为金华山人赋

山人不饭粳稻香，笑指白石为糇粳。

金华之石犹可食，元是旧牧初平羊。

荆榛拾归夜深煮，自言久服能轻举。

但令随处有云根，不问青天旱无雨。

我生无力耕西畴，砚田欲枯抱饥忧。

便当从君学此术，绝胜乞米监河侯。

▼九日与客登虎丘至夕放舟过太平山

昨日风雨今日晴，天意令人作重九。

登高未用忆龙山，吊古竟须寻虎阜。

秋清人稀叶满寺，屐齿无声石苔厚。

我来但欲问前王，不知伯气销沉久。

下穿山骨葬弓剑，银海夜寒空不朽。

楼台荆棘今几变，英雄谁似青山寿。

十年自叹在尘土，鸡鸣起逐途人走。

兹游喜出世网外，相携况是同心友。

盘梯共上峰顶塔，欲观东海攀北斗。

中原不见鸿雁来，浮云万里空回首。

钟声催送晚出寺，栖鸦已满祠前柳。

秋风吹林客醉时，夕阳下岭僧归后。

山留好月续清景，乘兴夜过渔村口。

放船不觉露沾衣，灭烛始看星在罶。

金陵酒熟来谪仙，赤壁歌残泣嫠妇。

人生此乐信难得，梦幻功名有时有。

它年何必问谁健，但令不负持螯手。

诗成底用刻山石，为寄龙门说空叟。

明朝来借白云泉，净洗从前千劫垢。

▼夜发钱清

钱清渡头船夜开，黄茅苦竹闻猿哀。

客官酾酒水神庙，风雨满江潮正来。

蒸饭炊鱼坐蓬底，不觉舟行两山里。

棹歌早过越王城，东方未白啼鸦起。

▼草书歌赠张宣

昔闻汝祖东吴精，醉传草圣醒而惊。

汝今能饮不满杓，逸气欲与相峥嵘。

高堂把笔若把槊，长绡一拂悲风生。

阴垂大泽雷雨过，响破巨峡波涛倾。

扬扬游丝罥晴昼，落落高斗回寒更。

饮猿连臂深涧绝，饥鹘捩翅荒烟横。

自言静里观万物，故能变化穷其情。

嗟余少本好剑舞，学书晚方从父兄。

终焉懒惰不得就，尘满砚田长废耕。

览时抚事每有感，胸次矹硉何由平。

空斋往往出怪语，吟声相应饥肠鸣。

篇成请君为我写，墨沈洒壁从奔崩。

是时黄云闭岁暮，返照忽出寒江明。

手随意到不留阻，正似突骑阴山行。

令严不闻戈甲响，一夜下尽名王城。

安得师行亦如此，顷刻坐见乾坤清？

喧呼作歌聊赠汝，愈使流泪沾衣缨。

▼独游云岩寄周砥

城西诸山非不奇，我游独与兹山宜。

红樱春开山后寺，白水夏满山前陂。

幽居况与山不远，钟鼓每到空斋帷。

雨余烟中落日下，曳杖往读头陀碑。

两崖苍苍石色古，枇杷树高阴满池。

殿灯欲昏上群鼠，塔铃已静蹲孤鸱。

兴来即游兴尽返，迎送岂要山僧知。

困穷丧乱岂无感，正赖此境忘吾悲。

嗟君何为乃自苦，破鞯短策尘中驰。

挂帆能来亦未晚，浦口三日南风吹。

▼练圻老人农隐

我生不愿六国印，但愿耕种二顷田。

田中读书慕尧舜，留待四海升平年。

却愁为农亦良苦，近岁征役相烦煎。

养蚕唯堪了官税，卖犊未足输丁钱。

虬须县吏叩门户，邻犬夜吠频惊眠。

雨中投泥东凿堑，冰上渡水西防边。

几家逃亡闭白屋，荒村古木空寒烟。

君独胡为有此乐，无乃地迩秦溪仙？

门前流水野桥断，不过车马唯过船。

秧风初凉近芒种，戴胜晓鸣桑树颠。

短衣行陇自课作，儿子馌后妻耘前。

白头虽复劳四体，若比我辈宁非贤？

旅游三十不称意，年登未具粥与沄。

便投笔砚把耒耜，从子共赋豳风篇。

▼尝蒲桃酒歌

西域几年归使隔，汉宫遗种秋萧瑟。

谁将马乳压瑶浆？远饷江南渴吟客。

赤霞流髓浓无声，初疑豹血淋银罂。

吴都不数黄柑酿，隋殿虚传玉薤名。

闻道轮台千里雪，猎骑弓弦冻皆折。

试唱羌歌劝一觞，毡房夜半天回热。

绝味今朝喜得尝，犹含风露万珠香。

床头如能有五斗，不将轻博凉州守。

▼送高二文学游钱塘君梁人与余异谱

我家本出渤海王，子孙散落来南方。

只今遥承几世后，坐弃战陈谈文章。

嗟君渡江此相遇，知有远族犹居梁。

尝闻四海尽兄弟，况我同姓能相忘？

十年近舍道南宅，岁时拜父登高堂。

君年虽少志则壮，不肯与世相低昂。

读书闭阁人罕识，明月夜照声琅琅。

欲将古道共推挽，岂顾薄俗讥迂狂。

君来不欲是王式，我行或止非臧仓。

乱离正赖相慰藉，何事远别游钱塘？

钱塘旧国我所到，江山自存人已亡。

雁鹜长云暮陂淡，牛羊落照秋陵荒。

繁华销尽莽苍出，君行见此能无伤？

西风吹尘扇难障，不如归卧须时康。

一饥小事何足道，故国尚有霜英黄。

▼赠李外史

仙人飘飘若云风，来去倏忽谁能穷？

岂唯上界足官府，往往亦在尘埃中。

我欲寻真向五岳，乱后旧路迷榛蓬。

天鸡未鸣夜谷暗，海鹤已去秋坛空。

丹崖碧涧瑶草歇，洞府一棨无由通。

陌头惊逢李道士，自说柱史为吾翁。

傍人相传解起死，袖里有丹如日红。

我闻安期古策士，亲见楚汉争雌雄。

终然浊世不肯住，渡海径去先飞鸿。

玄洲东望才只尺，彩霞幻结金银宫。

何当共赴食枣约，三花醉折春蒙蒙。

回看城郭烟雾杳，大笑下士真沙虫。

▼听教坊旧妓郭芳卿弟子陈氏歌（时至正己亥岁作）

文皇在御升平日，上苑宸游驾频出。

仗中乐部五千人，能唱新声谁第一？

燕国佳人号顺时，姿容歌舞总能奇。

中宫奉旨时宣唤，立马门前催画眉。

建章宫里长生殿，芍药初开敕张宴。

龙笙罢奏凤弦停，共听娇喉一莺啭。

遏云妙响发朱唇，不让开元许永新。

绣陛花惊飘艳雪，文梁风动委芳尘。

翰林才子山东李，每进新词蒙上喜。

当筵按罢谢天恩，捧赐缠头蜀都绮。

晚出银台酒未消，侯家主第强相邀。

宝钗珠袖尊前赏，占断春风夜复朝。

回头乐事浮云改，瘗玉埋香今几载。

世间遗谱竟谁传，弟子犹怜一人在。

曾记霓裳学得成，朝元队里艺初呈。

九天声落千人听，丹凤楼前月正明。

狭斜贵客回车马，不信芳名在师下。

风尘一旦禁城荒，谁是花前听歌者？

从此飘零出教坊，远辞京国客殊方。

闭门春尽无人问，白发青裙不理妆。

相逢为把双蛾蹙，水调梁州歌续续。

江南年少未曾闻，元是当时供奉曲。

朝使今年海上归，繁华休说乱来非。

梨园散尽宫槐落，天子愁多内宴稀。

始知欢乐生忧患，恨杀韩休老无谏。

伤心不见昔人歌，汾水秋风有飞雁。

此日西园把一卮，感时怀旧尽成悲。

含情欲为秋娘赋，愧我才非杜牧之。

▼床屏山水图歌

画师知余爱青山，久堕尘网无由还。

故将列岫写屏障，使我卧起于其间。

从此长如宿清境，枕上分明见峰岭。

炉烟晓入账中飞，拥被惊和白云冷。

丹崖碧树层层开，江雨远逐孤帆来。

就中楼阁是何处？仿佛神女巫阳台。

楚山修竹潇湘水，似有清猿忽啼起。

江南千里梦游归，半床落月高堂里。

▼方隐君山园

吴兴城南山水胜，竹树参差万家映。

幽深谁似隐君园，车马不来鸡犬静。

两溪回通柳巷曲，一峰立对柴门正。

东西别墅怜更好，孤棹往来随晚兴。

总令种菜不种桃，新制长镵木为柄。

家僮颇解候天时，邻叟还能论地性。

交交林路翳复开，活活野泉流不定。

清晨闻鸟欣独往，浓绿泼晴畦色净。

老叶垂根孤蚓号，残英缀梗群蜂竞。

乍萦新蔓喜篱长，欲迸晚芽嫌土硬。

此时采撷自足饱，肯为食肝烦县令？

古来名园悉可数，金谷辟强夸独盛。

凿石圆开弄月池，买花深作行春径。

爱妾宵陪乘烛宴，狎朋昼接流觞咏。

长年欢乐岂知极，回首芳菲属它姓。

只今谁解问遗踪，断甓摧垣无一剩。

乃知厚业要德守，那得衰荣但言命。

君能勤俭遗子孙，应有佳名书郡乘。

▼观顾蕃所藏宋赐进士丝鞭歌

胪传殿下呼名字，进士新充探花使。

内人绾结彩鞭成，恩与宫袍一时赐。

不用频将柳下挥，马蹄得意自如飞。

影袅夕阳何处去，曲江园里宴初归。

天街直拂花枝过，择婿高楼彩球堕。

令人把玩忆当时，零落春风几缕丝。

▼忆昨行寄吴中诸故人

忆昨结交豪侠客，意气相倾无促戚。

十年离乱如不知，日费黄金出游剧。

狐裘蒙茸欺北风，霹雳应手鸣雕弓。

桓王墓下沙草内，仿佛地似辽东城。

马行雪中四蹄热，流影欲追飞隼灭。

归来笑学曹景宗，生击黄獐饮其血。

皋桥泰娘双翠娥，唤来尊前为我歌。

白日欲没奈愁何，回潭水绿春始波，

此中夜游乐更多。

月出东山白云里，照见船中笛声起。

惊鸥飞过片片轻，有似梅花落江水。

天峰最高明日登，手接飞鸟攀危藤。

龙门路黑不可上，松风吹灭岩中灯，

众客欲归我不能，更度前岭缘崚嶒。

远携茗器下相候，喜有白首楞伽僧。

馆娃离宫已为寺，香径无人欲愁思。

醉题高壁墨如鸦，一半欹斜不成字。

夫差城南天下稀，狂游累日忘却归。

座中争起劝我酒，但道饮此无相违。

自从飘零各江海，故旧如今几人在。

荒烟落日野乌啼，寂寞青山颜亦改。

须知少年乐事偏，当饮岂得言无钱？

我今自算须未老，豪健已觉难如前。

去日已去不可止，来日方来犹可喜。

古来达士有名言，祇说人生行乐耳。

▼明皇秉烛夜游图

华萼楼头日初堕，紫衣催上宫门锁。

大家今夕燕西园，高爇银盘百枝火。

海棠欲睡不得成，红妆照见殊分明。

满庭紫焰作春雾，不知有月空中行。

新谱霓裳试初按，内使频呼烧烛换。

知更宫女报铜签，歌舞休催夜方半。

共言醉饮终此宵，明日且免群臣朝。

只忧风露渐欲冷，妃子衣薄愁成娇。

琵琶羯鼓相追续，白日君心欢不足。

此时何暇化光明，去照逃亡小家屋。

姑苏台上长夜歌，江都宫里飞萤多。

一般行乐未知极，烽火忽至将如何？

可怜蜀道归来客，南内凄凉头尽白。

孤灯不照返魂人，梧桐夜雨秋萧瑟。

▼黑河秋雨引赋赵王孙家琵琶盖其名也

胡天夜裂天垂泣，云压鹰低翻翅湿。

髯王醉影抱寒惊，毡殿嘈嘈箭鸣急。

红冰泪落衰灯下，倒卷河流入弦泻。

瘦驼卧碛歇铃车，扑朔阴沙鬼行野。

汉魂私语鬓风凄，都护营荒咽冻鼙。

兰山木叶连愁起，散入塞门三万里。

梦断金蟾隔烟小，青摐埋声秋不晓。

▼期张校理王著作徐记室游虎阜

前身似是云水僧，余习爱觅名山登。

最怜虎阜在平地，一丘势敌千崚嶒。

缺厓深深翳密叶，欹石兀兀缠危藤。

昔年无事恣幽赏，拄杖叩门来屡曾。

风廊听竹移广箪，雪屋煨芋明高灯。

禅堂素壁醉题满，老衲喜客无嗔憎。

别来三载困尘土，散落略尽同游朋。

谷猿清叫烟雾隔，宵梦欲往天瞢瞢。

幽怀郁抱不得写，一月雨声眠枕肱。

相亲尚有北郭友，材尽齐楚惭曹滕。

张君名驹禀神骏，王子快鹘生锋棱。

并淹客馆校遗籍，云路万里违骞腾。

徐卿亦是瑚琏器，远役又欲行担簦。

明朝山鹊定鸣霁，跬步可游何不能？

一林一涧幽景在，遥想与鹊无亏增。

朱樱绿笋虽已过，正爱夏木阴层层。

欲营此行况甚易，妇有藏酒鱼新罾。

出城不必借车马，已办布袜青行縢。

吾侪虽穷自有乐，相聚岂比虫郄郄。

乱离拨弃且勿道，愿赋妙语留传誊。

▼广陵孙孝子爱日堂

昔自中原兵甲动，志士忧时久心痛。

千村杀戮鸡犬无，骨肉谁家保相共。

扬州受祸闻最深，徒恃坚城铁为瓮。

城中义丁一百万，坐委沟溪不成用。

至今草长髑髅台，月黒精灵尚哀恸。

君时负亲独窜匿，何异网鱼逢脱纵。

远道秋风旧橐空，长江暮雨孤帆重。

朅来吾乡今十年，孝友争传比张仲。

虽嗟故里未能归，却喜新堂还可奉。

尽欢惟啜小人羮，致养宁须大官俸。

只愁老景苦骎骎，羲驭西驰疾飞鞚。

昼看花影愿迟移，晚听角声惊早弄。

长绳未解系飞乌，每计余年忧且恐。

嗟余少已失庭闱，宰木乱来无地种。

欲娱朝夕难再得，谁惜流光去如梦。

自惭不及君庆多，洒泪蓼莪空废诵。

寸心犹愿时早平，重为河清作歌颂。

万国同看化日长，生能养亲死能送。

▼赠胡校书奎

我初遇子东海濵，苎衫席帽凌风尘。

登城观涛共叹息，见者不识何如人。

归时忆近看灯节，孤舟夜过黄冈雪。

书来书往道加餐，几日相逢五年别。

再会之计何悠哉，我未及去君能来。

秋风吹残太湖水，乗兴上得吴王台。

吴王台前白杨柳，西施去后吴娃丑。

四海同为此地人，百壶独买谁家酒。

更寻豪客作夜游，簸弄明月琵琶洲。

有愁为君亦荡涤，何况我辈元无愁。

醉中狂谈君可恕，且共周旋莫归去。

秋光已筭逼重阳，好为黄花三日住。

▼温陵节妇行

（泉州陈氏妇，夫泛海溺死，守志。）

妾家温陵近南浦，嫁得良人业为贾。

良人长年爱远游，不敢新妆映门戸。

贩宝遥闻去百蛮，朝朝海上望青山。

不仁无那蛟龙横，漂没孤舟不得还。

君非渡河老狂父，波涛如山何不顾。

寻尸便欲赴穷渊，膝下娇儿谁与哺。

十载空闱守寸心，沧溟水浅恨情深。

愿身不化山头石，化作孤飞精卫禽。

▼答余左司、沈别驾元夕会饮城南之作，时在围中

青帝行春气初播，云冱余阴苦难破。

江头碧草生未长，战马寒嘶龁残莝。

炊烟冷落雨中湿，邻屋时闻有啼饿。

我愁郁郁但欲眠，肯以案书勤自课。

却思去岁属无虞，元夕共欢人几个。

高堂细听落梅歌，手擘黄柑香喷座。

客酬主劝总忘晓，看尽繁灯逐星堕。

秪今照市但群烽，乐事凄凉谁复作。

故人念我有二子，省内郎官府中佐。

别离两月不相逢，身佩弓刀从戍逻。

欲寻旧赏慰劳役，笑拂尊前且安坐。

老兵折简走相呼，谓我闭门无乃懦。

黄昬远就向城南，敢惜春衫冻泥涴。

军中有会异寻常，牛肉麤肥酒巵大。

胡奴帐下出琵琶，复拊银笔与相和。

烛残未听荒鸡号，弦断忽惊哀雁过。

须臾颜热起叫噱，不记乱离仍轗轲。

更声析析绕旗门，剑匣搘头容醉卧。

归来又辱寄新诗，锦水煎肠珠落唾。

豪吟自欲继燕歌，悲调岂将同楚些。

览之几度感深情，曲高和难非懒惰。

我生无力本何用，衣食自来供马磨。

虽蒙乡曲假虚名，正似南箕不堪簸。

君才于世俱可珍，周贾东游抱奇货。

艰危壮气喜弥激，利器未施宁忍挫。

颇闻原野多杀伤，风雪呻吟苦无那。

吾侪斯乐岂易得，应愧皇天恩独荷。

明年此夕会升平，把酒相邀更相贺。

▼江上晚过邻坞看花，因忆南园旧游

去年看花在城郭，今年看花在村落。

花开依旧自芳菲，客思居然成寂寞。

乱后城南花已空，废园门锁鸟声中。

翻怜此地春风在，映水穿篱发几丛。

年时游伴俱何处，秪有闲蜂随绕树。

欲慰春愁无酒家，残香细雨空归去。

▼兵后逢张孝廉醇

前年远别君父子，遭乱相传皆已死。

今朝南陌忽逢君，为识人中语音似。

君言从亲渡海涛，欲避兵祸辞官曹。

间关仅得返乡里，脱命罗网真秋毫。

问我胡为亦憔悴，十月孤城陷围内。

囏难两地得俱全，政荷皇天怜我辈。

相看握手非偶然，痛饮岂得愁无钱。

城中故旧散欲尽，君来使我忘忧悁。

还思当年事未改，车马红尘浩如海。

等闲列第化秦灰，试问主人谁复在。

请君看此应感吁，世间富贵皆空虚。

客游且莫更弹铗，读书归卧先人庐。

▼夜饮丁二侃宅听琵琶

江月未出明星悬，主人饮客夜不眠。

坐呼伶儿拨四弦，龙头高捻玉轸圆。

转关未奏濩索先，劳嘈咽切断复连。

涩如清涧溜冻泉，细若碧树吟秋蝉。

忽然繁急何轰阗，风沙满把撒四筵。

雁行惊起飞不联，浮云落叶俱绵绵。

一声抹断万里烟，梦入紫塞愁胡天。

问渠怨恨有几千，口不能说指为传。

令人帐望思往年，梁园楚榭长周旋。

帷中曲宴罗绮鲜，夜遣飞骑迎蝉娟。

低鬟出拜绛烛前，文丝香绦搭左肩。

曲项紫凤抱半偏，《枫香》一调妙入玄。

好手正可羞红莲，座间豪客皆词仙。

举杯邀我赋长篇。

赠之醉写蜀锦笺，可当十万缠头钱。

如今远客江海边，欲闻丝音久无缘。

故人已散陵谷迁，生死流落俱堪怜。

今宵听此真偶然，顾影憔悴非昔妍。

长河欲曙落远川，暂当欢娱反忧煎。

向隅无言涕泪涟，此身如在浔阳船。

▼晓睡

野夫性慵朝不出，弊箦萧然掩间室。

村深无客早敲门，睡觉长歌半檐日。

林声寂寂鸟鸣少，窗影交交树横密。

此时欹枕意方恬，一任床风乱书帙。

昔年霜街踏官鼓，欲与群儿走争疾。

如今只恋布衾温，悟从前计应多失。

厨中黍熟呼未起，妻子嗔嘲竟谁恤。

天能容老此江边，无事长眠吾愿毕。

▼东池看芙蓉

江天揺落逢秋杪，满目残荷与枯蓼。

东家喜有木芙蓉，几树繁开依绿沼。

秾艳低将流水映，寒香远逐回风袅。

半愁霜露倚蒹葭，老去徐娘犹窈窕。

天公似厌秋冷淡，故发芳丛媚清晓。

莫嗟不及见《阳春》，车马尘埃相污少。

吴王宫废断行客，湘女祠空掩啼鸟。

何如此地独来寻，静对婵娟散忧悄。

兰舟虽无美人采，日暮孤吟自行绕。

明朝重到恐消魂，零落红云波渺渺。

▼谢庐山宋隠君寄恵所制墨

瓦篝自扫烟埃湿，风雨空山杵声急。

香炉峰前五粒松，烧成片玉玄香浓。

寄我团团未磨缺，有如蚀尽天边月。

陶泓日暖水满池，云气忽起秋淋漓。

茅屋光寒客心惧，上有蛟龙欲飞去。

便思写檄惊天骄，夜磨楯鼻冰不锁。

又思作赋献天子，晓出洛阳价増纸。

我今年少多不才，两事未能如墨何。

但学颠狂如醉旭，头发可濡秋未秃。

▼美人扑蝶图

花枝扬扬蝶宛宛，风多力薄飞难远。

美人一见空伤情，舞衣春来绣不成。

乍过帘前寻不见，却入深丛避莺燕。

一双扑得和花落，金粉香痕满罗扇。

笑看独向园中归，东家西家休乱飞。

▼次韵周谊秀才对月见寄

空林鹤鸣草堂静，桂影亭亭月初正。

怜君幽卧对中秋，尊酒无人起相命。

夜深诗成遣寄我，自诉穷愁兼疾病。

嗟余比君愁更多，旧感新忧来每并。

前年看月绿茗园，宾客当筵一时盛。

自吹横笛倚清歌，痛饮不知瓶屡罄。

去年园中在北郭，何异孤豚落深穽。

登楼强欲揽清辉，刁斗连营不堪听。

今年旅寓向江渚，暂喜东南乱初定。

闲来未厌户张罗，贫去唯愁室悬磬。

牧儿耕叟共来往，那得衣冠解相敬。

久居村野坐自鄙，销尽豪怀与狂兴。

风尘无复旧时颜，愧见相逢问名姓。

朋友凋零江海空，弟兄离隔关山迥。

良宵佳月虽可赏，羸影窗间竟谁并。

迢迢河转漏初长，摵摵叶鸣风稍劲。

此时倚壁自孤吟，只有蛩声与相应。

初疑此月定非月，应是人间照愁镜。

还思人愁月岂知，何苦多忧损情性。

一生能几见此月，盛年若去尤难更。

明宵圆景未便亏，落尽芙蓉江色净。

君能强起从我欢，共入空明恣游泳。

直期枕藉向舟中，不管遥天垂斗柄。







卷九 七言古体

▼姑苏台

金椎夜筑西山土，催作高台贮歌舞。

文身泽国构主基，却笑仙人独何苦。

铜铺玉槛成繁华，幻出峰头一片霞。

望处直穷三百里，役时应废几千家。

蟠空曲路迷仙仗，攀尽瑶梯才到上。

外绕雕龙宛转栏，中施绣凤葳蕤帐。

熏炉长爇郁金香，共道千龄乐未央。

茂苑月来秋佩冷，洞庭雨过夏绡凉。

当窗众妓如仙女，扬袂迎风欲轻举。

人从天上见经过，鸟向云间惊笑语。

日暮横塘花尽开，卷帘台上望王来。

宴舟初自观鱼返，猎骑还从射鹿回。

从登不用持铍队，自列红妆侍高会。

香传罗帕进黄柑，缕切鸾刀供玉脍。

烛光远落太湖波，惊起鱼龙出没多。

城上鸟啼河汉转，此时谁问夜如何。

管弦嘈嘈聒人耳，不闻兵来渡溪水。

欲携西子走登舟，醉倚画栏娇不起。

瞑目无因到甬东，可怜一炬绮罗空。

献楣竟堕仇人计，赐剑应孤谏士忠。

客来试问遗宫路，物色荒凉总非故。

褰衣始信不虚言，满地荆榛见零露。

当年争夺苦劳机，却把江山付落晖。

闻说越王台殿上，如今亦有鹧鸪飞。

▼初入京寓天界西阁对辛夷花怀徐七记室

去年寺里开辛夷，君来忆我曾题诗。

今年我来君已去，思君还对花开时。

欲寻花下君行迹，日暮空庭古苔碧。

殷勤把酒问花枝，看过春风几行客？

▼题高彦敬云山图

尚书生长燕台下，惯识风沙草漫野。

何由得见山水乡？烟岭云林远能写。

平时四海作宦游，高兴最爱江南秋。

霅溪清晓剡溪晚，闲解狂辔寻扁舟。

此中谢屐曾经处，半是啼鸦栖宿树。

断桥旗下问农归，远寺钟边访僧去。

风流一没岁未遥，坐览遗迹成前朝。

何当遍觅画中景，圣恩已许从渔樵。

▼百花洲

吴王在时百花开，画船载乐洲边来。

吴王去后百花落，歌吹无闻洲寂寞。

花开花落年年春，前后看花应几人。

但见枝枝映流水，不知片片堕行尘。

年来风雨荒台畔，日暮黄鹂肠欲断。

岂唯世少看花人，纵来此地无花看。

▼答余新郑

前年吴门初解兵，君别故国当西行。

有司临门暮驱发，道路风雨啼猿婴。

仓黄不敢送出郭，执手暂立怀忧惊。

我时虽幸脱锋镝，乱后生事无堪营。

移家江上托地主，闲园借得亲锄耕。

春朝起沐日照屋，野卉杂发鸣鹂釭。

思君万里不可见，对此涕泪如盆倾。

有壶当轩忍自酌，有句在卷邀谁评？

走投北郭问消息，一客为我言分明。

君初随例诣阙下，有旨谪徙钟离城。

赍无囊金从无仆，弃家独去何惸惸！

长淮粘来趣前渡，牙眼怖客浮鼍鲸。

到州鞠躬谒太守，脱去官籍侪编氓。

城荒无屋寓来客，旋乞废地诛逢荆。

异乡何人恤同患？喜有杨子兼徐卿。

日高破灶烟未起，闭户不绝哦诗声。

去年圣恩念逐客，特赐牧拭加朝缨。

敕君赴汴听铨擢，路算旧驿犹千程。

沙河无雨夏云热，茅苇夹岸多蛟虻。

舟中感疠得下泄，刃搅肠腹闻咿嘤。

荒途无药相救疗，伏枕两旬几殒生。

终藉神明佑吉士，疾势渐脱身强轻。

一官署作新郑簿，捧檄已去询田更。

我虽历历听客语，虚实未察忧难平。

初春天子下明诏，欲纂前史罗儒英。

非才亦辱使者召，辞谢不得来南京。

日斜出局访君舍，草蒲陋巷春泥晴。

入门小女识父友，延拜学诉艰难情。

且云父意念家远，新遣两卒来相迎。

须臾出君寄我札，上有秀句如瑰琼。

自陈前事颇一一，与客旧说无亏盈。

读终呼卒问彼土，卒言几年经战争。

河山萧条县虽小，民少奸诈多淳诚。

春秋古称郐子国，溱洧水活鲂鱼頠。

雌兔咻咻草间走，雄雉角角桑颠鸣。

谷深稀逢种田者，时有射户栖山棚。

霜天赤枣收几斛，剥食可当江南粳。

官来抚民务无事，鞭挂壁上无敲搒。

寒厅吏散独坐啸，远对嵩少当檐楹。

闻之离抱顿舒豁，如吸清露醒朝酲。

便因卒还寄君语，此邑小鲜聊试烹。

幸逢昌朝勿自弃，愿更努力修嘉名。

吾皇亲手拥高篲，洒扫六合氛尘清。

海中夷筐已入贡，陇外户版初来呈。

大开明堂议礼乐，学士济济登蓬瀛。

大庙冬烝荐朱瑟，千亩春藉垂青纮。

用材不肯略疏贱，铢寸尽上天官衡。

况君磊落抱奇器，不异一鹗秋空横。

岂容久屈簿领下，天道始塞终当亨。

文章期君归黼黻，借问报政何时成？

▼送林谟秀才东归谒松江守

江城秋阴朝不军，落叶古巷人来稀。

林生何求乃过我，败屐蹑雨投闲扉。

自言少习泽宫射，思侣众士登王畿。

风尘失路因漂转，我岂无志时其违。

欲充材官挽强弩，关塞莫解穷城围。

将从隐者服短褐，霜露难采荒山薇。

长年旅舍破毡冷，坐厌蟋蟀愁伊威。

诸侯得意尽轻客，顾影竟傍何门依？

南津昨夜砧杵动，风来烛前惊揽衣。

家人倚户望应久，宿舂未办悲惭归。

今朝江帆偶东转，愿借子语为光辉。

嗟予亦坐穷作祟，读书不出遭骂讥。

士无贤否贫者鄙，此言信矣谁云非。

囊乏黄金可挥赠，有诗岂救君肠饥？

云间使君本儒者，贵显尚肯矜寒微。

倘开深池养病鹄，翼成待看摩天飞。

▼玄武门观虎圈

目光烔烔卧深圈，羽林猎士初擒献。

腥风一啸犹辟人，况在空山道中见。

莫忆横行藜藿间，且随玄豹守天关。

垂头食肉嗟何补，汉家将军乃真虎。

▼美人摘阮图歌

圆槽象月修寒玉，暗贮宫商满空腹。

美人和恨抱秋风，偷写琴中舞鸾曲。

倾鬟低黛几娉婷，梦约湘娥倚竹听。

滴尽冰盘老蛟泪，阿咸帐底醉初醒。

梧桐落翠萎兰紫，仙涧流云含王子。

甲屏难障夜深寒，恐踏惊鸿忽飞起。

不识人间出塞声，瑶台别有断肠情。

调终人去哀弦歇，桂树乌啼满山月。

▼香水溪

粉騑凝水春溶溶，暖香流出铜沟宫。

月明曾照美人浴，影与荷花相间红。

玉饥羞露谁能见？只有鸳鸯窥半面。

绛绡围掩怯新凉，归卧芙蓉池上殿。

空洗铅妆不洗妖，坐倾人国几良宵。

骊山更有汤泉在，千古愁魂一种销。

▼赠丘老师

长春之孙自仙骨，袖有蟠桃食遗核。

平生不学烧汞方，唾视黄金等何物。

满城谁识旧庚桑？白发人中似鹤长。

时上高楼惟独醉，榴皮书破壁尘香。

▼送许先生归越

天子下诏征贤良，多士竞逐风云翔。

先生亦随使者起，阙下再拜陈封章。

自称前朝老进士，白发已短材非长。

群龙在廷翊昌运，疲蹇岂足追腾骧？

乞还山林养余齿，歌颂圣德传无疆。

近臣上殿为陈请，天语特许归其乡。

是时海国风雨凉，道士庄下初栽秧。

故山农事不可缓，归兴倏与高帆扬。

从容进退遂所愿，帝恩甚大谁能量？

嗟余相逢恨苦晚，忽去未免私心伤。

明朝相忆望于越，江水东逝何洋洋！

▼蔡经宅

昆仑主者王方平，身骑黄麟朝紫京。

举手长辞汉公卿，得道不愿世上名。

往来隐玄与朱明，洞中各有白玉城。

绛衣游空拥幢旌，三山五岳自按行。

冷风吹动天乐鸣，矞箫琅敖和鸾笙。

羽卫蹙踏山海崩，龙车鹤驭纷相迎。

啸呼神官走吏兵，螭魅魍魉号且惊。

暂来经家驻云程，人马不见但有声。

虎头鞶囊佩苍精，神光赫然照轩楹。

授以至言可长生，凡骨已作蝉蜕轻。

麻姑来会寻仙盟，芳姿娉婷似飞琼。

言从昔年宴蓬瀛，又见弱水三浅清。

爪可爬背念始萌，仙意已识遭笞搒。

余杭阿姥酒罢倾，摄景忽去烟云横。

家人悲望空惸惸，桑田回首几变更。

神仙在世每自呈，凡夫不识等瞽盲。

丹元有田不解耕，但爱狗苟还蝇营。

荣华未满咎责盈，忽化腐鬼归荒茔。

金丹可学道可成，木钻石盘贵精诚。

谁能自拔水火坑？

飞游往来瑶树英，千载或有归来情。

▼独游山中忆周记室砥

借居水北邻云岩，醒游醉卧月满三。

空山孤愁似放逐，践蛇冲虎穷幽探。

缘梯上窥万仞壁，垂绠下汲千丈潭。

幽萝翳壑变朝晦，怪卉发涧留春酣。

青山识我岂生客，曾与周子来联骖。

是时秋高鹤声厉，霜降两崦才收柑。

饭余洗足上堂坐，手挥谈麈风毵毵。

如今故人亦远去，帆叶暮落吴江南。

断崖苍藓漫旧刻，往梦追想情何堪！

巴僧不厌客屡至，篝灯夜禅同一龛。

风回忽洒石门雨，日出尽消溪布岚。

乃知山水有深趣，天意独许穷人谙。

我今岂是慕高隐，非才滥进能无惭？

业缘种种去略尽，惟有佳句犹相耽。

便求安心向佛祖，不待婚嫁女与男。

▼送证上人住持道场

欣公昔年住宝坊，龙象蹴踏腾毫芒。

袈裟曾侍玉座傍，万众暐听讲仁王。

弟子如云来四方，朝钟暮鼓鸣高堂。

西归葱岭今几霜？钵传昙师道弥昌。

丛林主教遇圣皇，紫衣朝阙随班行。

上人继吐三叶芳，衲间长系摩尼苍。

人间万念俱已忘，独好游戏谈文章。

我来京师寄禅房，每邀看月开修廊。

手横蝇拂坐绳床，竹间风吹煮茗香。

侍僮触屏睡欲僵，高殿宿鸟惊琅珰。

诗成金磬韵尚扬，清才未必惭支汤。

有时夜剪园韭尝，灯悬西斋雨浪浪。

人生聚散不可常，翩然东游主道场。

道场仍在云水乡，碧澜堂前去路长。

江湖寒缩蛟蜃藏，枫桕正赤橙柑黄。

烟销日出闻渔榔，洲渚宛转山低昂。

萧然瓶锡随经囊，留宿肯恋林中桑。

兵余慕嗟梵宇荒，胜景未逐楼台亡。

寺门无人闭夕阳，芋栗收作山中粮。

好说千偈恢禅纲，麾斥佛祖谁敢当？

我方无用縻太仓，叨逐剑佩趋明光。

醉歌欲觅玄真狂，怀恩未得寻归航。

明朝举首空相望，云飞笠泽天茫茫。

▼赠墨翁沈蒙泉

南朝墨法称奚家，相国谬费盈连车。

堆金欲沽世已少，至今好事成谘嗟。

潘生后出亦奇绝，峨嵋仙子尝相夸。

紫殿曾供写飞出，玉堂每用书官麻。

人间留藏敢轻试，传玩正比云龙茶。

沈翁远得二子妙，珙璧自美谁能瑕？

徂徕老节烧欲尽，万杵夜捣玄霜华。

锦囊赠我笏在几，光怪迸屋惊早鸦。

一饼团团未磨缺，似月食尽逢妖蟆。

此物宜归大手笔，濡染竹帛垂无涯。

上当纪颂圣功德，下可论载臣忠邪。

我今才薄况病退，破砚久弃尘生洼。

一朝得此复可用，惭注鱼豕笺虫虾。

摩挲忽动挥洒兴，聊吟险句追岛叉。

高堂淋漓为君扫，醉污旧赐宫袍花。

▼圣姑庙

湖心涌出鼋头山，白波翠岛非人寰。

清虚宜作水仙府，鳞堂荷屋居其间。

渊都群灵孰为主？烟鬓翛然一神女。

柔姿谁敢狎相亲？笑叱鼍龙起雷雨。

玉骨蝉轻蜕几秋，世缘已断静无愁。

采兰每约湘滨会，拾翠时陪汉上游。

水禽翔鸣卫芝盖，长在苍茫杳冥外。

鲛人献绡裁作衣，螺女供珠缀为佩。

花落闲祠谢古春，蕙帏瑶席掩香尘。

空山夜夜星河远，芳渚年年蘅杜新。

霞舒雾卷凝光彩，笑语无闻复谁待？

冷风几度引舟回，宛似蓬莱隔烟海。

猿叫枫林鱼跃波，桂旗翻翠暮寒多。

女巫伫望飞裙度，独奏空侯引曼歌。

椒觞奠罢沉玄璧，鸟没遥天湛空碧。

遗情不结楚台云，世人何处寻踪迹？

▼送王孝廉至京省其父待制后归金华

君来金陵自金华，远道荦确驱行车。

空山北风正多雪，岁晚何事穿泥沙？

君言省觐敢辞苦，况是日下非天涯。

问安已毕起称寿，白门酒香还可赊。

明灯客窗共夜语，便觉春意回寒槎。

予亦叨恩在京国，早踏街鼓门初挝。

日斜归来就空廨，索寞不异投林鸦。

家人千里望未至，虚听檐鹊鸣喳喳。

羡君父子此相见，顿起欢笑忘谘嗟。

异乡逢人即可乐，况尔骨肉谁能加？

汝翁文章擅当世，词组落纸争传夸。

身登昌朝列侍从，日曳佩玉趋南衙。

捧函当殿晓进史，秉烛锁院宵书麻。

观君才气已略似，青海异种多骝曈。

丝纶便可令世掌，胡为趣别东还家？

阿婆在堂待调膳，计日敢使归期差？

往来两地慰亲念，如君孝意诚堪嘉。

劳劳亭下冬日短，江冰未解鱼难叉。

送君揖手忽已远，乌巾猎猎风中斜。

重闱归拜想无恙，故园正见开梅花。

▼淮南张架阁家旧有楼，在仪銮江上，经兵燹已废，与予会吴中，乞追赋之

秋风尝歌远游篇，楼中举手招飞仙。

山奔海泻尽供览，逸思每出孤鸿前。

雕栏一别应非昨，几度淮南桂花落。

酒酣却作望乡人，那得东归似黄鹤！

风景如今总厌看，客愁何处更凭栏。

欲问日边知远近，浮云回首蔽长安。

▼石崇墓

虬须欲怒珊瑚折，步障围春锦云热。

真珠换妾胜惊鸿，笑踏香尘如踏空。

酒阑金谷莺花醉，家逐楼前舞裙坠。

财多买得东市愁，罗绮散尽余荒丘。

犹怜白首同归者，坐伴游魂枫树下。

▼题米元晖云山图

海岳老仙非画工，自有丘壑藏胸中。

大儿挥酒亦莫比，妙趣政足传家风。

敷文阁下书围净，梦入空山觉衣冷。

起招彩笔写幽踪，一片飞来楚云影。

仿佛三湘与九嶷，翠峰犹抹二娥眉。

水生江上鸿归后，树暗沙头春去时。

苍苍远渡连平麓，烟火参差几家屋。

林深谷静断行人，惟有禽声啄枯木。

偶向高斋玩此图，断缣犹费千金沽。

自缘绝笔人间少，如此云山何处无？

▼穆陵行

（永穆陵，宋理宗陵也，在会稽。元至元初，西僧杨发辇真住请发宋诸陵，许之。既取其殉宝，复以理宗顶骨为饮器。后藉入官，以赐帝师。天兵克元，诏求得之，命有司归葬焉。）

楼船载国沉海水，金槌昼入三泉里。

空中玉马不闻嘶，日落寝园秋色起。

鱼灯夜灭隧户开，弓剑已出宫幽台。

髡胡暗识宝气尽，六陵松柏悲风来。

玉颅深注驼酥酒，误比戎王月支首。

百年帝魄泣穹庐，醉骨饮冤愁不朽。

幸逢中国真龙飞，一函雨露江南归。

环佩重游故山月，冬青树死遗民非。（世传有士尝窃诸帝骨，埋屏处，树冬青为识。）

千秋谁解锢南山？世运兴亡覆掌间。

起辇谷前马蹄散，白草无人浇麦饭。

▼题朱氏梅雪轩

石城山居梅万坞，冒雪曾来扣僧户。

烂然如见会群妃，白凤缤纷下瑶圃。

数片轻吹着鬓华，乍看是雪又疑花。

迷魂乱眼春如海，那辨南枝映竹斜。

独披鹤氅穿林去，冻压寒梢应几树。

听响方知夜洒时，闻香始识繁开处。

回首春风忆旧游，梦寻归路隔罗浮。

年来驴背无诗思，醉踏尘埃空自愁。

闻道君家溪上下，玉蕊琼英巧相亚。

履迹谁来东郭朝？笛声不起南楼夜。

翠羽惊啼莫怨猜，破寒宜共一尊开。

雪晴花发须相记，我亦扁舟乘兴来。

▼和衍上人观梅

蓝舆偶出青山郭，寒梅初晴冻云薄。

梅花一路几千株，半发园林半村落。

夜窗转曙鸡欲惊，寒谷回春蝶应觉。

浩荡才迷醉客魂，婵娟更伴幽人乐。

我来如蝶东西飞，不敢题诗惭笔阁。

归来落月照书屋，重觅余馨梦难托。

高僧已澄法眼观，也爱一枝供寂寞。

便拖藜杖敲竹扉，遮莫人嗔宾客恶。

风雨休嗟已乱飘，世间何物长如昨？

▼天闲青骢赤骠二马歌

汉家诸将开经济，列宿储精降人世。

天遣同成一代功，亦有房星化骐骥。

青骢剪鬃高作花，赤骠洒汗微成霞。

人间何处得奇种？恍惚西至逾流沙。

年来百战从天子，曾逐乌骓到江死。

不惭饱食玉山禾，天厩时清少鞭使。

周王八骏去不来，唐帝六马应凡材。

何如二龙总超绝，蹴踏四海荆榛开。

圉官双鞚频回顾，万里长楸恐惊鹜。

嘶处秋生阊阖风，浴时晓动昆明雾。

一匹前牵一匹骑，驰道每出随龙旗。

态闲步稳识上意，不敢摇顿黄金羁。

昨看巡狩还都邑，铙吹声催移仗急。

羽林万骑从如云，追逐飞尘岂能及？

嗟哉此马不异人，乘时际遇盖有神。

请看垂耳盐车者，那得昂藏八尺身！

▼题李德新中宗射鹿图

赭袍玉带虬髯怒，人如真龙马如虎。

英风犹似天可汗，肯信昏孱困韦武？

上林草绿闻呦呦，飞鞚壁历捎长楸。

画旗围合晚犹猎，后庭双陆谁行筹？

追游不记房陵辱，五王谪来势犹独。

空夸大羽发无虚，不射妖狐射生鹿。

画图令人生感嗟，天宝回首飘胡沙。

神孙早解习祖艺，不遣衔出宫中花。

▼题赵希远万松金阙图

长松掀髯若群龙，下绕宫阙云千重。

凤凰山头望前殿，翠涛正涌金芙蓉。

海门日出潮初上，白鹤飞来近仙掌。

百官候缀紫宸班，露滴朝衣气森爽。

汉宫杨柳唐宫花，容易零落空繁华。

何如可献至尊寿，茯苓美似安期瓜。

銮舆因恋湖山好，楼阁清阴胜蓬岛。

不知风雨汴陵前，虏卒新樵几株倒。

当日榻前初进图，黄金趣赐闻传呼。

何年流落在人世？父老犹看思旧都。

客行近过吴山下，落叶空林惟败瓦。

岂无画史似前人？秋色凄凉不堪写。

▼芥舟诗

估客海上夸乘风，大艑远戛龙鱼宫。

帆如乘云落天外，不假羽翼行虚空。

惊涛拍山撼难动，安卧每到扶桑红。

回头却笑垂钓子，断沟老葑留孤蓬。

乌知达人解物表，坐视大块舟航同。

风轮昼夜不停转，元气下载浮鸿蒙。

泰山亦与一尘等，何以巨细论雌雄？

君今斋居何苦小，自比置芥坳堂中。

将身便欲入无间，险语乍出惊愚蒙。

我闻悬珠纳万众，此事尚觉劳神功。

万千毫发尽非有，幻相欲别谁能穷。

君行莫鼓万里柁，天游闭户随西东。

何须更待积水厚，区区往问南华翁。

▼题周逊学天香深处卷

仙芬染骨浓无迹，秋入画堂帘不隔。

梦寻老蟾烟雾迷，碎落金虫夜愁寂。

素娥旧栽无两丛，万古散吹秋满空。

熏炉不爇象笼火，人倚画栏清影中。

蕙兰暗泣幽馨歇，只有瑶芳占凉月。

▼象

海山巨兽堪乘战，番使前年远来献。

宝缨缠络锦襜垂，拜舞如人向金殿。

仙仗时巡出凤城，车舆频驾不曾惊。

有牙莫畏焚躯祸，天子深仁爱尔生。

▼题茅叟夏山过雨图

前山冥冥云欲开，后山隠隠犹闻雷。

江南六月风雨过，树暗不见巫阳台。

奔湍冲断石桥路，下泻谷口相喧豗。

阴开林壑鬼神去，气湿古洞蛟龙回。

人家出门看新霁，泥封坠果多杨梅。

渔樵欲归谓已暝，返照石壁蝉鸣哀。

山中此景谁解写，茅翁素有丹青才。

新图一片似海岳，高堂未展凉先来。

嗟余久逐挥汗客，席帽障日趋黄埃。

问翁几欲东游去，如此画图安在哉。

▼偃松行（松在天平山狮子岩下）

龙门西冈魏公祠，祠前有松多古枝。

长身蜿蜒横数亩，巨石作枕相撑搘。

春泥半封朽死骨，冻藓尽裂皴生皮。

无心昻耸上霄汉，偃仰独向荒山陲。

蛰雷破岳撼不动，千载一梦醒何迟。

政如卧龙未起日，深意有待风云期。

太湖月出照夜魄，天峯雪积埋寒姿。

涛声时吼若鼾息，野老惊起山僧疑。

左伸右屈多异态，天自出巧非人为。

画师安能把笔写，樵子岂敢操斤窥。

杜陵枯柟已憔悴，蜀相老柏非瑰奇。

何如此树怪且寿，呵卫定想烦灵祗。

不知已阅几人代，游客过尽今存谁。

明堂屡兴不见取，得全正爱同支离。

我尝来观忍遽返，醉坐其上高吟诗。

葛陂笻竹亦腾化，神物终去可久羁。

何当一叱使飞起，载我万里游天池。

他年还访旧城郭，正是白鹤归来时。

▼白马涧

白马何不居天闲，乃在古寺长松间。

奇姿不受世羁络，远自竺国驮经还。

涧边饮罢寒云起，恍惚化龙跳入水。

空山夜雨不闻嘶，埋没蹄痕紫苔里。

高僧一去今几年，世上神骏还谁怜。

莫令老逐风尘子，憔悴哀鸣途路边。

▼赠治冠梁生乞作高子羔旧様

野人散发秋半稀，小冠宜着称短衣。

清时无能耻恩泽，朝簪乍脱归田扉。

进贤峩峩在头上，此物须当付卿相。

闭门方欲诵诗书，烦君为制依我样。

▼赋得乌衣巷送赵丞子将

差差舞羽多光彩，乡国初辞度云海。

江南门巷有题名，识得当年故巢在。

春风三月满京华，肯入寻常百姓家。

随莺已度龙池柳，引蝶还穿凤苑花。

绿芜芳草长干渚，楼阁初晴社前雨。

江边今日有离筵，留人看上樯头语。

▼宿蔡邨夜起

四更鸡叫七星烂，独起开门候天旦。

月挂愁边人影低，风惊梦里乌群散。

孤舟嫠妇寒自泣，破屋老农贫屡叹。

早餐欲发未遑安，客路飘零正多难。

▼天闲青骢赤骠二马歌

汉家诸将开经济，列宿储精降人世。

天遣同成一代功，亦有房星化骐骥。

青骢剪鬉高作花，赤骠洒汗微成霞。

人间何处得奇种，恍惚西至踰流沙。

年来百战从天子，曾逐乌骓到江死。

不惭饱食玉山禾，天廏时清少鞭使。

周王八骏去不来，唐帝六马应凡材。

何如二龙总超绝，蹴踏四海荆榛开。

圉官双鞚频回顾，万里长楸恐惊骛。

嘶处秋生阊阖风，浴时晓动昆明雾。

一匹前牵一匹骑，驰道每出随龙旗。

态闲步穏识上意，不敢揺顿黄金羁。

昨看巡狩还都邑，铙吹声催移仗急。

羽林万骑从如云，追逐飞尘岂能及。

嗟哉此马不异人，乗时际遇盖有神。

请看垂耳盐车者，那得昻藏八尺身。

▼同谢国史游钟山逢铁冠先生

日日城中望钟山，孤塔缥缈峯孱颜。

山灵嘲我不一到，但命俗驾趋尘阛。

圣恩今朝许休沐，得与谢客同跻攀。

出郭未至景已好，松风一派连清湾。

空林无人遇释子，知有曲径通禅关。

举头见寺去尚远，钟磬响落浮云间。

登高不知已几里，但怪力尽愁辛艰。

众山杂沓总在下，如拥剑佩趋朝班。

时当严冬雪始霁，古木寒瘦泉流悭。

梁僧遗墓卧残碣，宋帝废墠埋深管。

六朝陈迹不可问，但见石老莓苔顽。

豪华歇尽形胜在，刼火几度烧空殷。

铁冠先生有道者，往往人见骑黄斑。

相迎为指幽绝处，瀹茗留坐听潺湲。

莫嫌痴客暮未返，日堕江水鸦飞还。

欲营一游岂易得，长来不比山僧闲。

▼喜家人至京

家人远来如我归，骨肉已是乡园非。

妻羸女病想行苦，尘土覆面风吹衣。

装车日暮解牛轭，呼烛买酒敲邻扉。

客怀乍见不得语，一室相对情依依。

忆昨初蒙使者征，远别田舍来京畿。

小臣微贱等虮虱，召对上殿瞻天威。

诏从太史校金匮，每旦珥笔趋彤闱。

春游禁苑侍鹤驾，冬祀泰畤随龙旂。

有时青坊坐陪讲，宫壸满赐沾恩辉。

草茅被宠已踰分，不才宁免诮与讥。

海鸟那知享钟鼓，野马终惧遭笼鞿。

江湖浩荡故山远，归梦每逐鸿南飞。

常时出院就空馆，僮仆愁对语者稀。

知君在舍亦岑寂，岁暮雨雪吟蛜蝛。

今宵得见信可乐，如获美馔饱我饥。

但忧兄姊尚远隔，言笑未了仍歔欷。

何当乞还弃手版，重理吴榜寻渔矶。

门前亲种一顷稻，婢供井臼妻鸣机。

秋来租税送县毕，邨酒可醉鸡豚肥。

谁言此愿未易遂，圣泽甚沛宁终违。

▼北山观猿

黒衣公子何袅娜，飞挂枯梢不愁堕。

几回呼下白云间，抛赐曾尝内园果。

家乡何处是巴西，回首烟萝望欲迷。

料得孤舟江上客，月明少听一声啼。

▼客舍雨中听江卿吹箫

客中久不闻丝竹，此夕逢君吹紫玉。

断猿哀雁总惊啼，我亦无端泪相续。

数声袅袅复呜呜，散入寒云细欲无。

愁望洞庭空落木，梦游秦苑总荒芜。

曲中只诉君心苦，不道人听更凄楚。

关山灯下叹羁臣，江浦舟中泣嫠妇。

忆昨阊门费酒赀，玉人邀坐弄参差。

彩霞深院花开处，明月高楼鹤去时。

如今忽在他乡外，风雨寒窗两憔悴。

恨无百斛金陵春，同上凤凰台上醉。

始知嶰谷枯篁枝，中有人间无限悲。

愿君袖归挂高壁，莫更相逢容易吹。

▼谢友人恵兜罗被歌

蛮工细擘冰蚕茧，织得长衾谢缝剪。

蒙茸柳絮不愁吹，铺压高床夜香软。

朔风入关凋白榆，塞寒此物时当须。

明灯炽炭夕宴罢，荐寝宜共红氍毹。

海客扬帆游万里，得自昆仑国中市。

归来遗我见远情，重似鸳鸯合欢绮。

诗人鹤骨欺霜棱，曾直禁署眠青绫。

自从身退合闲卧，只爱拥纸同山僧。

今朝得此何奇绝，展覆不忧儿踏裂。

便思清梦伴梅花，静掩寒窗听风雪。

越罗蜀锦安可常，洞房美女谩熏香。

谁知一幅春云暖，即是温柔堪老乡。

▼会宿成均，汲玉兔泉煮茗，诸君联句不就，因戏呈宋学士

白兔如嫌桂宫冷，走入杏花坛下井。

嫦娥无伴每相寻，水底亭亭落孤影。

曾捣秋风玉臼霜，至今泉味帯天香。

玉堂仙翁欲饮客，辘轳夜半响空廊。

斋灯明灭茶烟里，醉魂忽醒松风起。

只愁诗就失弥明，残雪满庭寒似水。







卷十 七言古体

▼题美人对镜图

晓院辘轳鸣露井，玉人梦断梨云冷。

起开妆阁笑窥奁，月里分明见娥影。

自对犹怜况主家，春风一面断肠花。

何由铸入青铜内，不遣秋霜换蛾翠。

▼送曹生归新安山中

黄山西来九华连，岩洞翕忽通云烟。

白鹅岭下炼丹处，瑶草独秀今千年。

三十六峯在青天，仰面历数举马鞭。

高林杂树多未识，风雨一过俱葱芈。

山深何物尤可怜，秋禽幽鸣巧如弦。

路回涧阻似无地，中有莳药千家田。

云间鸡犬隔流水，居人彷佛皆神仙。

我欲穷游久无缘，羡君忽去寻归船。

猿声两岸溪几曲，白沙明月相洄沿。

到时西峯草堂前，应有携酒来华巅。

山人不喜说朝市，但说久别情依然。

尘埃旧褐便可脱，濯费十斛山中泉。

为予净扫石上叶，早晚有意来高眠。

▼晓出城东门闻橹声

城门朝开路临水，人语烟中近鱼市。

谁揺飞橹入苍茫，带梦惊鳬柳边起。

过处寒波动拍沙，远闻呕轧复咿哑。

征夫车转山头阪，工女机鸣竹外家。

我身本是江湖客，偶堕黄尘晓行役。

此声空忆旧曾听，舟中酒醒东方白。

▼咏苑中秦吉了

不独能言异凡鸟，最爱佳名呼吉了。

雕笼几度学鸡鸣，惊起烟花六宫晓。

驾来别院未知迎，先听遥呼万岁声。

愿把春风一杯酒，从今莫听上林莺。

▼夏珪风雪归庄图

江云粘波晚模糊，青山忽失如亡逋。

乾坤莹净冰作壶，春意散入千林枯。

野桥古渡行人无，清响瑟索鸣残芦。

江天万里一老夫，短蓑如猬舟如鳬。

鱼寒入泥不上罛，归来远识渔邨孤。

柴门夜扣闻犬呼，径竹压折谁相扶。

山妻自炊稚子沽，不羡炙肉围红炉。

嗟予客游岁屡徂，诗囊随驴走髯奴。

长安何处觅酒徒，飞花朴头帽不乌。

旅舎无梦还江湖，惭对风雪归庄图。

▼始归江上夜闻吴生歌因忆前岁别时

前年月夜闻君唱，秋满芦花此江上。

一声离思水茫然，云逐孤帆共揺扬。

惊鱼喷浪栖鹘飞，木叶散落风吹衣。

莲歌尽歇松陵浦，渔笛还沈笠泽矶。

停杯数到临终拍，露下无声斜汉白。

满船相送尽凄然，况我当为远行客。

解绂今年别紫宸，归舟江上又逢君。

一尊重听当年曲，相对浑疑梦里闻。

东方欲曙余声绝，悲喜盈襟竟谁说。

愿长把酒听君歌，从此天涯少离别。

▼题董元卧沙龙图

人间滴罢天瓢水，归护玄珠卧沙里。

空潭白日不闻雷，云雾俄随转身起。

谁言北苑笔意精，头角破屋将飞腾。

细看图画何须恐，曾谒真龙游太清。

▼松隠居为戴叔能赋

江边柳树溪边花，晋处士宅秦人家。

秋风忽来春雨过，坐看衰落俱堪嗟。

山中相依岁年久，羡君独结苍髯叟。

短褐长镵不解耕，茯苓作食花为酒。

我今身似浮云闲，正合着在长林间。

明朝傥许同栖泊，便拟飞随白鹤还。

▼萧山尹明府吴越两山亭

忆昔看山吴越游，酒酣鼓棹江中流。

左招舞凤来百里，右顾卧龙横半州。

峥嵘两势不相下，氛翳净扫当高秋。

文身乌喙昔分处，有国本是名诸侯。

区区仁暴固无异，朝吞暮并山应羞。

不知千载竟谁主，伯气倏与飞烟收。

迩来此地有兵甲，风景颇似当年愁。

黄云蔽天道路远，我欲再寻应莫由。

闻君作亭压此境，坐获众胜非穷搜。

江长不隔飞鸟渡，峰多欲障斜阳留。

废兴自古属造化，登临未须生百忧。

但当矫首望东海，一杯笑举邀浮丘。

▼虎丘行次朱赏静见寄韵

我谋我隐西郭西，读书坐觉长身低。

出门到寺才数里，野水沙竹生秋辉。

恨无酒舫漾落日，百钱行自悬青藜。

时危未卜久安宅，幸遇胜地须扳跻。

山中况逢暑雨过，枇杷树高阴满池。

兴来即游兴尽返，迎送岂要山僧知？

两崖石根下插水，绿藤倒拂风生漪。

空堂朝鼓起龙蛰，高塔夜铃惊鹘栖。

人生在世本为客，随意且留何必归？

丘陵莫叹今日异，城郭更恐佗年非。

苍茫万事孰可问，孤鸟已没空烟霏。

念君不游何所为，作字寄我如张芝。

真娘有灵应大笑，把酒岂不延题诗？

秋风今朝动江浦，挂席正是当年期。

与君一吊兴废迹，荒台古树闻乌啼。

▼题美人对镜图

晓院鹿卢鸣露井，玉人梦断梨云冷。

起开妆阁笑窥奁，月里分明见娥影。

自对犹怜况主家，春风一面断肠花。

何由铸入青铜内，不使秋霜老鬓华。

▼赠卖墨陶叟

龙井老人称墨仙，有家近在荆溪边。

铁臼秋鸣竹屋雨，瓦沟春扫桐窗烟。

玄王初成敢轻用？万里豹囊曾入贡。

日长小殿试乌丝，光迸骊珠欲浮动。

世间潘李今已无，黄金满箧争来沽。

词臣供写上林赋，画史藉作瀛洲图。

文物年来颇凋弊，丧乱谁言少知贵？

便须从子乞双螺，醉草檄书磨楯鼻。

▼凤台三益图

（元集贤院待制冯海粟公，自号瀛洲客。尝被斥，游金陵凤凰台，作诗吊李谪仙，好事者为作凤凰台游图。近有诗示求题，赋此塞之。）

谪仙昔作供奉臣，诗语不合妃子嗔。

銮坡无地容侍直，锦袍来醉金陵春。

金陵台高凤凰去，西望长安竟何处？

江声空打石城潮，山色犹横历阳树。

骑鲸一去五百秋，花草满径埋春愁。

瀛洲老客绿玉杖，笑领宾客还来游。

才气风流颇同调，曾入金门待明诏。

当年流落不自悲，却问前人欲相吊。

可怜二子遭清时，放逐江海空题诗。

赖有高名足难朽，何用粉墨他年垂？

夕阳栏槛登临后，谁复来游酹杯酒？

屐騑寂寞隐苍苔，栖乌啼满台前柳。

▼送张员外从军粤上

鹍鸡啼霜海城白，谁扫行车出南陌。

刀头装得愿酬恩，知是狂游广州客。

击筑悲歌斗酒前，又从飞将去临边。

幕中草檄风生笔，马上吟诗月在鞯。

秋声万里随征雁，南北长江竟谁限？

明朝若上越王台，应有中原陆沉叹。

▼咏雪禁体次徐文学韵

边城雪埋深没簳，风旋余花吹酒碗。

几人斫虏渡冰河，直指弯弓不能满。

我方高枕听萧瑟，却喜今年瘴全浣。

寒添柳院觉春迟，明透竹窗惊夜短。

未成豪饮围翠袖，且辨清吟嗬象管。

铺庭拥路扫难开，三日不消知待伴。

翻疑塞北云正冷，可信江南地先暖。

愁封小窟僵蛰虫，惊折危柯殒巢卵。

林中樵绝暮无烟，野外猎来晨有疃。

赵女依俙舞态斜，郢人寂寞歌声断。

此时自叹少清欢，月下闲门谁解款？

山阴老客虽苦病，放旷犹能类中散。

长须踏雪送诗筒，白战令严乌敢缓？

开帘尚恨不同赏，醉看帽欹仍裼袒。

只期明日有晴暾，远访梅花须勿懒。

▼送曹生归新安山中

黄山西来九华连，岩洞翕忽通云烟。

白鹅岭下炼丹处，瑶草独秀今千年。

三十六峰在青天，仰面历数举马鞭。

高林杂树多未识，风雨一过俱葱芊。

山深何物尤可怜？秋禽幽鸣巧如弦。

路回涧阻似无地，中有莳药千家田。

云间鸡犬隔流水，居人仿佛皆神仙。

我欲穷游久无缘，羡君忽去寻归船。

猿声两岸溪几曲，白沙明月相洄沿。

到时西峰草堂前，应有携酒来华颠。

山人不喜说朝市，但话久别情依然。

尘埃旧褐便可脱，濯费十斛山中泉。

为予净扫石上叶，早晚有意来高眠。

▼题陈节妇

（节妇姓孙，郡人陈已久之妻也。已久客死，节妇守志，其孙彦逊求题，赋此。）

娇儿啸语罗帏暮，银烛摇光夜香度。

狂风忽起海东头，吹断兰州去时路。

去时岂惜千金躯？烟涛竟没珊瑚树。

精卫冤深水更深，身小天高向谁诉！

寂寞尘奁掩镜光，可怜不复照晨妆。

阶前莫剪青青草，生死终身不下堂。

堂中素幔空时祭，赖有孤儿拜虚位。

白日哀思眼不干，夜枕还流梦中泪。

妾本孤桐断作琴，一弦只作一弦音。

逢人不奏凤凰曲，别鹤离鸾夜夜心。

▼晚步西郊见瑽鹅群飞

平烟漠漠天苍苍，牛羊不牧野草黄。

瑽鹅东来高作行，晴空忽堕数点霜。

紫塞碧海遥相望，下视凫鸭愁陂塘。

书生见此心欲狂，便思呼鹘上马驰。

瑀矰之裘自倒披，箭声脱弦鸣饿鸱。

远翮正落双参差，仰空拍手夸绝奇。

豪气服杀并州儿，也胜闭门坐咏诗。

▼次韵杨孟载早春见寄

雪后西园韭初剪，流澌晚动春塘浅。

闭门有客抱深愁，久不题诗砚生藓。

风尘健儿夸得意，独坐寂寥谁所遣？

应缘少学与时违，不习弓刀诵文典。

城中勿贵市门静，好事犹能具杯脔。

琴堂朝夕共清欢，举白频浮不容免。

铃驺已游宾客醉，深夜垣扉罢扃楗。

一灯留照对床谈，沸鼎松声烹绿荈。

五更上马子先去，拥被独眠窗日惸。

起闻啼鸟忽兴发，欲往江边云隔抵。

人家旧燕尽巢林，草满长洲绝游辇。

春耕咫尺阻归计，野水自流闲浍畎。

吾乡繁华天下稀，花柳村村随步转。

久闻离乱今始见，烟火高低变烽燹。

登临吹笛散群羌，此事空嗟千古鲜。

朝来风雨况凄黯，雨湿城头旗不展。

邻里冲泥备役夫，县官不召怜疲喘。

安居且复俟时宁，出岂无能非退卷。

范庄红杏几株在，好待开时同折捻。

对花忧患不须言，剩唤一杯供脚软。

▼鹿

日暖呦呦草际鸣，养驯未省见人惊。

云山别却衔芝侣，来向朱阑花下行。

旧毛雪白新葺绿，曾在宜春苑中畜。

几人逐走向中原，输典吾皇称疾足。

▼倒挂

绿衣小凤啼愁罢，瘦影翻悬桂枝下。

芙蓉帐里篆消时，鲜敛余香散中夜。

钟鼓迢迢锁禁门，宵衣未得奉明恩。

五更香冷罗浮月，想忆梅花应断魂。

▼思夫山

江上曾看望夫石，湖中望见忆夫山。

夫君好采山中药，独得长生竟不还。

不似萧郎与秦女，乘鸾同去彩云间。

▼题陶生兼寄周记室

马头交语临长陌，我手持杯君揖策。

官槐风起咽秋蝉，日暮偏伤远行客。

故乡故人离别多，过江相见问如何。

军中莫笑书生怯，还有能当曳落河。

▼菜薖为余唐卿赋

桂桐里中君始归，菜花满园黄蜂飞。

桔槔倚树长不用，江南雨多山土肥。

方畦独绕看新绿，晚食何须尚思肉。

翠缕登盘春薤香，金钗出盎冬菹热。

我家亦在莼菰乡，秋风便应归共尝。

潮州司马成何事？回首空愁足万羊。

▼咏苑中秦吉了

不独能言异凡鸟，最爱佳名呼吉了。

雕笼几度学鸡鸣，惊起烟花六宫晓。

驾来别院未知迎，先听遥呼万岁声。

愿把春风一杯酒，从今莫听上林莺。

▼苦寒书江上主人壁间

惨节欲尽郊原空，北风五日吹沙蓬。

客子东游骨肉远，主人赖有江边翁。

青灯白酒同倾泻，醉拥布衾茅屋下。

中宵不敢愁苦寒，犹有穷年远行者。

▼听南康陈协律弹楚歌

我闻楚客弹楚声，初弦一挥边马惊。

呜咽哀音动寒月，正如歌发汉军营。

营中一曲还渐理，想见彷徨帐中起。

美人掩泣壮士悲，宝剑无光黯秋水。

凄凉迭弄悄欲终，应怜归骑阻江东。

盖世英雄竟如此，遗调空留感人耳。

四座相逢今夜听，霜风忽来庭树零，无言有悉俱酒醒。

▼送张进士会试

国家文治今百年，多士商赉皆知天。

南宫坐试二三策，能使海内无遗贤。

院门晨开官烛烂，白袍鹄立人三千。

上谈礼乐祖姬孔，下议制度轻雠玄。

临轩曾看宰相贺，云瑞尽见当胪传。

看花或骑大仆马，锡宴每给司农钱。

登朝出牧知几辈，冠佩剑舄纷相联。

迩来国运属中圯，争慕死节羞生全。

浔阳老守须污赤，山东大将魂沉渊。

乃知儒术王政本，至此尚赖扶倾颠。

诸生区区抱遗籍，草莱窜亡亦可怜。

南方上公境独治，鹿鸣更欲兴宾筵。

入场叉手万言就，众目一叶惊先穿。

严装又随计吏发，京城远瞻北斗连。

秋风吹云别酒冷，枯杨浅水阊门边。

君行勿亟我有语，落日正在车衡县。

窃闻天子正侧席，此去为拜彤庭前。

挥毫休奏醴泉颂，给札莫赋凌云篇。

但当开口论世事，号令次第宜何先。

坐令王纲复大正，乾枢共仰天中旋。

我今有志未能往，矫首万里云茫然。

▼明月舟（秦邮吕彦行题所寓室曰“明月舟”，盖取甓社“湖中有明月”之句也。）

明月非月舟非舟，问君乘之何所游？

风多浪高遍处处，日莫欲渡令人愁。

此乡偶似淮南住，醉客每来歌白苎。

夜深天黑梦神光，几个惊乌落高树。

君才照国不照车，何用尚隐江湖居？

嗟予未识青藜杖，愿借舟中卧读书。

▼京师苦寒

北风忽发浮云昏，积阴惨惨愁乾坤。

龙蛇蛰泥兽入穴，怪石冻裂生皴騑。

临沧观下飞雪满，横江渡口惊涛奔。

空山万木尽立死，未觉阳气回深根。

茅檐老父坐无褐，举首但望开朝暾。

苦寒如此岂宜客？嗟我岁晚飘羁魂。

寻常在舍信可乐，床头每有松醪存。

山中炭贱地炉暖，儿女环坐忘卑尊。

鸟飞亦断况来友，十日不敢开衡门。

朅来京师每晨出，强逐车马朝天阍。

归时颜色黯如土，破屋暝作饥鸢蹲。

陌头酒价虽苦贵，一斗三百谁能论？

急呼取醉径高卧，布被絮薄终难温。

却思健儿戍西北，千里积雪连昆仑。

河冰踏碎马蹄热，夜斫坚垒收羌浑。

书生只解弄口颊，无力可报朝廷恩。

不如早上乞身疏，一蓑归钓江南村。

▼晓出城东门闻橹声

城门朝开路临水，人语烟中近鱼市。

谁摇飞橹入苍茫？带梦惊凫柳边起。

过处寒波动拍沙，远闻呕轧复咿哑。

征夫车转山头阪，工女机鸣竹外家。

我身本是江湖客，偶堕黄尘晓行役。

此声空忆旧曾听，舟中酒醒东方白。

▼始归江上夜闻吴生歌因忆前岁别时

前年月夜闻君唱，秋满芦花此江上。

一声离思水茫然，云逐孤帆共摇扬。

惊鱼喷浪栖鹘飞，木叶散落风吹衣。

莲歌尽歇松陵浦，渔笛还沉笠泽矶。

停杯数到临终拍，露下无声斜汉白。

满船相送尽凄然，况我当为远行客。

解绂今年别紫宸，归舟江上又逢君。

一尊重听当年曲，相对浑疑梦里闻。

东方欲曙余声绝，悲喜盈襟竟谁说。

愿长把酒听君歌，从此天涯少离别。

▼夏珪风雪归庄图

江云粘波晚模糊，青山忽失如亡逋。

乾坤莹净冰作壶，春意散入千林枯。

野桥古渡行人无，清响瑟索鸣残芦。

江天万里一老夫，短蓑如猬舟如凫。

鱼寒入泥不上窊，归来远识渔村孤。

柴门夜叩闻犬呼，径竹压折谁相扶？

山妻自炊稚子沽，不羡炙肉围红炉。

嗟予客游岁屡徂，诗囊随驴走髯奴。

长安何处觅酒徒？飞花扑头帽不乌。

旅舍无梦还江湖，惭对风雪归庄图。

▼南州野人为吴邑曾令赋

南州沃壤非泥涂，清泉流渠岁不枯。

若人抱耒蕲水上，始志自比躬耕徒。

幸逢尧舜可在野，起绾墨绶来东吴。

一鞭不驱雨后犊，两舄已化空中凫。

郭西春朝布谷语，柔桑绿云连太湖。

下车殷勤告父老，劝耕为汝犁先扶。

我本野人偶叨禄，向汝未忍施鞭蒲。

五风十雨和气应，勿遣寸土生蒿芜。

太平村落鸡犬静，社饮自足欢妻孥。

但当相率了官务，莫劳县吏来催租。

民言此令善教我，斗酒相寿歌呜呜。

共问野人竟谁是，堂中鸣琴贤大夫。

▼欲访李孝廉至娄江遇风而回

船头晓日浮江面，东望青山是娄县。

寻君此去爱潮平，出浦那知风色变。

烟云翕忽波浪涌，咫尺渔村已难见。

高树巢倾鹳鹘愁，深潭窟陟鼍龙战。

舟师捩拖若无力，帆势如蓬几飘转。

中流不进却归来，握手何由遂初愿。

人生会合应有时，天意茫茫吾敢怨？

▼夜泛湖至东舍

渔村港头初月上，鹅鸭不收菰荻响。

隔湖烟寺远钟来，居人尽归吾独往。

寒风萧萧寒浪生，舟中欠载酒壶行。

东家未宿如相待，黄叶青灯机杼鸣。

▼约诸君游范园看杏花

去年春色近清明，万匝烟花夹晓城。

西苑相逢车马问，何人不是踏春行？

今年人迷去年道，风雨不来花自扫。

僧寺庭空半紫苔，侯家宅废皆青草。

纵然无主一株存，憔悴尘沙不可论。

野外日斜啼鸟散，消愁无处却消魂。

魏公园林芳坞下，闻有柔枝正堪把。

休言乱后少花看，得到花前人亦寡。

明日寻君君莫违，共随游蝶弄晴晖。

闭门梦断江南晚，忍见迢迢春自归。

▼鸥捕鱼

秋江水冷无人渡，群鸥忍饥愁日暮。

白头来往似渔翁，心思捕鱼江水中。

眼明见鱼深出水，复恐鱼惊隐芦苇。

须臾衔得上平沙，鳞鬛半吞犹见尾。

江鱼食尽身不肥，平生求饱苦多饥。

却猜人少忘机者，海上相逢不飞下。

▼泉南两义士歌

泉南两士陈与孙，少小相约为弟昆。

合疏成戚契谊重，异木缠结如同根。

升堂握手出肺腑，交拜二母开罍樽。

具舟期贾海外域，欲度夷曌穷昆仑。

沧溟东望浸天烂，飓风怒搅波涛浑。

天吴恍惚出怖客，掀舞鲛鳄飞鹏鲲。

孙言陈宗惟子在，远涉巨险吾宜奔。

汝亲头白倚门切，慎勿轻去违晨昏。

相让不得乃更往，挂席遥指扶桑暾。

望山行觅岛中国，卉服通译侏㒧言。

寻烟莫投薜荔屋，趁墟昼集桄榔村。

逾年还家喜得宝，木难火齐并瑶琨。

探囊用取两不较，屑屑彼我谁复论。

急难相援誓终始，岁时燕庆烹羔豚。

义风久已动殊俗，椎结相见知钦尊。

我闻同气有争利，阋墙往往隳家门。

又看结交许岁晚，盟盘未撤渝情恩。

管鲍居贫乃共济，余耳得势终相吞。

若兹二子古亦少，简牍可使他年存。

竹歌为继王子传，薄俗视此应堪敦。

▼节妇吟

城头黑云如破屋，车走争门折千轴。

姚家新妇亦东逃，舅姑惊惶儿女嗥。

自知数口难俱免，欲渡前溪舟尚远。

嘱夫弃妾当奉亲，独赴清流不爱身。

此日谁能问南史，如妇曾书几人死？

▼立秋前三日过周南饮，雷雨大作，醉后走笔书壁间

周郎乃是同乡友，乱后相逢惊老鬼。

日斜邀我话旧游，为唤金陵白门酒。

一杯乍解羁旅颜，两杯渐沃粘吟口。

三杯不觉已陶然，此身竟到无何有。

青天俄忽震霹雳，白浪翻江怒蛟吼。

急雨争鸣池上荷，狂风已折门前柳。

醉中相对正坐忘，匕箸何须惊落手？

家人喧呼水入户，颠倒屋茅随地走。

床床避漏且莫叹，旱气方除贺田叟。

蓐收预到三日前，净扫炎氛去如帚。

黄昏泥潦归未得，呼烛相留卧东牖。

夜深酒醒起独行，云散城头见星斗。

乃知天变只须臾，人在艰难岂云久？

▼送张倅之云间

鲈乡亭前枫叶稀，读书堆下征雁飞。

孤城迢递秋色里，作官自好休思归。

扁舟晚待潮东去，琴鹤由来是家具。

别意方留江上杯，离心已挂云间树。

如此风流一使君，文章政事更何云。

绝怜退食兼荣养，不向天涯望白云。

▼送王孝廉游京归钱塘

江南草长胡蝶飞，玉缸碧酒流春辉。

相逢上客同买醉，白马新自燕山归。

燕山归来不堪说，易水寒风蓟门雪。

朝邸空随使者车，帝阍不受书生谒。

笳声香眇歌苦辛，短衣笑拂京华尘。

不留东阁观奇士，还觅西湖别故人。

此行莫叹知音寡，曾到黄金旧台下。

荒台遗址今已平，更有何人致贤者？

▼爱竹轩为陈维寅赋

匡山老客何清真，自绕园屋栽苍筠。

年来无肉虽苦瘦，家有万玉谁言贫？

一竿护惜不忍剪，何以持钓横江鳞？

僮来扫叶自可喜，客至踏笋长遭嗔。

絜鸑啼罢结远梦，碧云忽堕湘南春。

凉阴修修润琴砚，落翠冉冉沾衣巾。

诗成时向节下写，醉墨点破烟騑新。

风来清啸与相答，若听金奏怡我神。

知无颜色媚儿女，自古相爱惟幽人。

洛阳陌上花易过，歌钟竞赏劳车轮。

何如此君最耐久？岁晚结托同情亲。

乱声朝送帘外雨，疏影夜拂窗前尘。

我尝种此欲免俗，乱后伐尽惟荆榛。

故园咫尺未能去，移家幸得为子邻。

往来倘许如二仲，敲门借看毋嫌频。

▼望站台

台前夜半鸟啼时，起望明月弹商丝。

月来照见台上影，松桂满山风露冷。

▼钓雪滩

江流欲凘鱼不起，一蓑犹钓寒芦里。

渔村茫茫烟火微，雪满晚蓬人独归。

▼幻住精舍寻梅

郭西雪后寻僧院，短竹穿沙水如练。

梅花有待我来催，十日春寒未开遍。

忽思前日渡江水，夜解征帆宿山县。

偶逢一树在官廨，为写新诗冰满砚。

关山梦别今五年，缟袂谁家月中见。

自惭丧乱尚飘泊，泪眼如看故人面。

黄昏酒醒逐寒影，绕树千回意无倦。

南枝北枝乱如雪，未许东风吹一片。

名园桃李尽荆榛，空谷独开君莫怨。

重来省视两何如，惆怅归时有余恋。

▼北郭秋夜，喜徐卿远来，兼送南游

东海徐君我同里，日共周旋接冠履。

斯人自是真可人，不见心忧见之喜。

岂容远别关山岳，两岁仅收书一纸。

颇闻微禄不自养，雾雨南方疫时起。

谁能忽送千里来，应有飞鸿渡江水。

虫声今夜空馆凉，秉烛相看疑梦里。

琼枝何以失旧色，客路风尘亦劳矣。

我今不解出门行，病眼流眵肉生髀。

与夺得丧未足较，惟有一贫聊复尔。

暂来即去何使然，抚琴东西觅知已。

当时结交岂不多，下车相揖今无几。

愿君穷达存此心，勿使千年笑余耳。

▼次韵答朱冠军游城西之作

前年城西作冶游，柳条拂盖花迷舟。

笑看明月问狂客，我举大白君当浮。

去年城西复偶住，酒伴家家邀即去。

东邻寺里花正开，半醉半醒游几度。

今年有花愁独寻，闭门三日卧春阴。

将军小队游何处，日暮空听车马音。

皋桥泰娘殊窈窕，为我唤来歌水调。

客愁草草不易除，世事茫茫本难料。

玉壶一双秋露倾，唯此可以忘吾情。

醉归共射草中石，笑擘弓弦霹雳鸣。

▼赠步錬师祷雨

白头道士骑一鹤，手把青莲下寥廓。

人间又见海田枯，十丈黄尘没城郭。

昔年服事茅长君，能役鬼神呼风云。

下为群生扫旱沴，雨工驱起如羊群。

阴雷填填天欲怒，灵飙吹旗紫坛暮。

书入重关虎豹开，璧沈古井蛟龙护。

须臾甘澍何滂沱，十日不雨应无禾。

祠官空为大雩舞，觋女羞作迎神歌。

明朝师归定何许，云里悬珠赤如黍。

更烦夜起把天瓢，翻作东南洗兵雨。

▼题朱泽民荆南旧业图

睢阳醉磨一斗墨，梦落荆南写秋色。

大阴垂雨尚淋漓，哀壑回风更萧瑟。

枫林思入烟雾清，湖水愁翻浪波白。

溪上初逢野老航，山中远见先生宅。

秫田半顷连芋区，茅屋三间倚萝薜。

僧来看竹乘小舆，客去寻苓借高屐。

任公台下石可坐，周侯庙前路曾识。

虎迹时留暮苔紫，蛟气或化秋云黒。

城郭当年别已久，风尘此日归不得。

落日书斋半壁明，图画卧对空相忆。

▼月支王头饮器歌

碛中万骑骄嘶雪，头挂金鞍敌初灭。

归来漆作太白杯，杯酒寒凝色如血。

故国无茔归梦迷，朽骨饮恨空如泥。

琵琶声中鬼语杂，酥灯照夜风凄凄。

昆仑倒泻黄河入，袍汗淋漓疑泪湿。

部落谁酬国士恩，尊前一夜无声泣。

乌孙降王犹疾首，起奉单于千万寿。

▼海石为张记室赋

大星堕水声若吼，祖龙夜叱神羊走。

谁将五色补天余，屹障狂澜岁时久。

空怜山头精卫鸟，身堕风波衔不了。

娲皇去后几桑田，鳌背灵峯一拳小。

▼张中丞庙

延秋门上乌啼霜，羯奴晓登天子床。

江头老臣泪暗滴，万乘西去关山长。

公卿相率作降虏，草间拜泣如群羊。

当时不识颜平原，岂复知有张睢阳。

孤城落日百战后，瘦马食尽人裹疮。

男儿竟为忠义死，碧血满地嗟谁藏。

贺兰不斩上方剑，英雄有恨何时忘。

千年海上见祠庙，古苔丛木秋风荒。

摩挲画壁尘网里，勇气烨烨虬髯张。

巫歌大招客酹酒，忠魂或能来故乡。

▼灵岩琴台

美人玉琴何处游，遗谱写入风泉秋。

落叶无人登旧榭，满山明月乌啼夜。

▼送刘将军

朔风吹沙复吹雪，笑解吴钩初欲别。

酒酣击筑和悲歌，将军出关车骑多。







卷十一 长短句体

▼青丘子歌

（江上有青丘，予徙家其南，因自号青丘子。闲居无事，终日苦吟，间作《青丘子歌》言其意，以解诗淫之嘲。）

青丘子，臞而清，本是五云阁下之仙卿。

何年降谪在世间，向人不道姓与名。

蹑緌厌远游，荷锄懒躬耕。

有剑任羞涩，有书任纵横。

不肯折腰为五斗米，不肯掉舌下七十城。

但好觅诗句，自吟自酬赓。

田间曳杖复带索，傍人不识笑且轻。

谓是鲁迂儒、楚狂生。

青丘子，闻之不介意，吟声出吻不绝咿咿鸣。

朝吟忘其饥，暮吟散不平。

当其苦吟时，兀兀如被酲。

头发不暇栉，家事不及营。

儿啼不知怜，客至不果迎。

不忧回也空，不慕猗氏盈。

不惭被宽褐，不羡垂华缨。

不问龙虎苦战斗，不管乌兔忙奔倾。

向水际独坐，林中独行。

斫元气，搜元精，造化万物难隐情。

冥茫八极游心兵，坐令无象作有声。

微如破悬虱，壮若屠长鲸。

清同及沆瀣，险比排峥嵘。

霭霭晴云披，轧轧冻草萌。

高攀天根探月窟，犀照牛渚万怪呈。

妙意俄同鬼神会，佳景每与江山争。

星虹助光气，烟露滋华英。

听音谐韶乐，咀味得大羹。

世间无物为我娱，自出金石相轰铿。

江边茅屋风雨晴，闭门睡足诗初成。

叩壶自高歌，不顾俗耳惊。

欲呼君山老父携诸仙所弄之长笛，和我此歌吹月明。

但愁忽波浪起，鸟兽骇叫山摇崩。

天帝闻之怒，下遣白鹤迎。

不容在世作狡狯，复结飞佩还瑶京。

▼登阳山绝顶

我登此山颠，不知此山高。

但觉群山总在下，坐抚其顶同儿曹。

又见太湖动我前，汹涌三十万顷烟。

波涛长风吹人度层嶂，不用仙翁赤城杖。

峰回秋碍海鹘飞，日出夜听天鸡唱。

中有一泉长不枯，乃是蜿蜒神物之所都。

老藤阴森洞府黑，树上不敢留栖乌。

常年祷雨车，来此投金符。

灵旗风转白日晦，马鬛一滴沾三吴。

岩峦苍苍境多异，樵子寻常不曾至。

探幽历险未得归，忽听钟来涧西寺。

此时望青冥，脱略尘世情。

白云冉冉足下起，如欲载我升天行。

古来名贤总何有，只有此山长不朽。

欲呼明月海上来，照把长生一瓢酒。

浮丘醉枕肱，洪崖笑开口。

秋风吹落浩歌声，地上行人尽回首。

▼张节妇词

（灵寿张明府嫡母早寡守志。）

谁言妾有夫，中路弃妾身先殂。

谁言妾无子，侧室生儿与夫似。

儿读书，妾辟纑，空房夜夜闻啼乌。

儿能成名妾不嫁，良人瞑目黄泉下。

▼与客饮西园花下

构拟中古音朗读《与客饮西园花下》

一壶酒正满，一树花仍新。

倾壶对花树，日暮西园春。

不爱枝上花，爱此花下人。

相逢莫学花无赖，明日分飞随路尘。

▼吴中逢王才随朝京使赴燕南归

江南草长蝴蝶飞，白马新自燕山归。

燕山归，不堪说，易水寒风蓟门雪。

朝邸空随使者车，禁阍不受书生谒。

一杯劝君歌莫哀，归时应过黄金台。

不见荒基秋来土花紫，

伯图已歇昭王死，千载无人延国士。

▼白云泉

白云不为雨，散在清泉流。

泉气复成云，山中同一秋。

岩前石窦幽寒处，云自长浮泉自注。

潜龙未起出深泓，渴鸟时来下高树。

云应无心飞上天，泉亦不肯随奔川。

老僧爱此不复下山去，卧云饮泉终岁年。

▼戎王追彘图

前骑脱兔奔，后骑惊鸿急。

火烧秋草猎场空，一彘穷追势难及。

大小当户左右贤，单于勇锐阏支妍。

雕戈白羽谩争发，众中得隽知谁先？

君不见，天策将，真天子，驰一马，殪四豕。

▼茅山陈道士卧云所

不逐云渡海，宁随云出山。

但邀云共宿，日夕三峰间。

籞缊枕席润，晻霭房栊间。

听松阁前风满耳，吹尽白云应睡起。

▼赠醉樵

川钓已遭猎，野耕终改图。

不如山中樵，醉卧谁得呼？

采山不采松，松花可为酒。

酒熟谁共斟？木客为我友。

木客已去空石床，举杯向月邀吴刚。

借汝快斧斫大桂，要令四海增清光。

林风吹发寒拥耳，独枕空尊碧岩里。

此时忘却负薪归，猛虎一声惊不起。

世间万事如浮烟，看棋何必逢神仙。

青松化石鹤未返，酒醒又是三千年。

▼雷雨护婴图为包山徐庭兰赋

儿衣寒，母衣湿，风雨苍黄归意急。

雷忽鸣，儿勿惊，抱儿与儿同死生。

树声吹回水声注，田家尚遥无避处。

看图谁念乱离人，白日青天弃儿去。

▼南园

君不见，平乐馆，古城何处寒云满。

君不见，奉诚园，荒台无踪秋草繁。

白日沉山水归海，寒暑频催陵谷改。

皇天大运有推移，富贵于人岂长在？

请看当年广陵王，双旌六纛何辉光。

幸逢中国久多故，一家割据夸雄强。

园中欢游恐迟暮，美人能歌客能赋。

车马春风日日来，杨花吹满城南路。

迭石为山，引泉为池，辟疆旧园何足奇？

经营三十年，欲令子孙永保之。

不知回首今几时，繁华扫地无复遗。

门掩愁鸱啸风雨，种菜老翁来作主。

空余怪石卧池边，欲问兴亡不能语。

春已去，人不来，

一树两树桃花开，射堂踘圃俱青苔。

何须雍门琴？但令对此便可哀。

人生不饮胡为哉，人生不饮胡为哉！

▼醉赠宋卿

劝君归来休，莫作澹荡游。

黄云已蔽燕国晚，白露正满梁园秋。

千石酒，万户侯，请君论此谁当优？

吴门日出花满楼，小妇唤客不解羞。

君留绿绮琴，我脱紫绮裘。

今朝春好能饮否？东风吹散江南愁。

▼潘隐君月楼歌

楼高高，月皓皓。

容月多，得月早。

朝看西堕江，夕见东生岛。

我歌乌飞向穹昊，楼中之人须醉倒。

人长闲，月长好，月中药成人不老。

▼沧浪亭

沧浪平，无风波之惊。

沧浪广，有风月之赏。

吴兴长史旧迁谪，买得此水自号沧浪客。

垂钓在北渚，榜船临西洲。

白鸥不来往，遣兴谁同游？

发清歌，弄清景，醉入荷花梦魂冷。

天念儒臣去国冤，故与无尘水云境。

斯人去已远，我来空复情。

沧浪水虽在，不似昔年清。

踌躇独过亭前路，疏苇寒烟沙鸟鸣。

▼约诸君看范园杏花不果后偶独游而杏已尽落惟桃数树盛开感而有赋因寄

诸君久欲与君往，那期成独来。

参差二月暮，过却杏花开。

杏花虽好今无在，只有桃花误相待。

杏白桃红何浅深，春还不负看花心。

看花心，君更剧，莫为不来空叹息。

世间万事尽如花，着意相寻应不得。

▼石射堋

石射堋，张石城。

石鼓响或发，石骑势欲行。

仿佛古战场，上有愁云生。

饿鸱啸寒风，軿若箭镝鸣。

何人作此留山中？鸟兽欲过胆尽惊。

疑是神禹治水时，来教鬼射降妖精。

至今风雨夕，犹听人马声。

尝闻父老言，鼓鸣则有兵。

方今疮痍民，脱命见太平。

我愿碎其鼓，隳其堋。

一人安，四海清，自此万年无战争。

▼番人移帐图

悬尔弧，韬我弓，拔帐何徙榆林东。

顾语勿驱，日暮中野，儿未十岁，不能骑马。

▼夜闻谢太史诵李杜诗

前歌蜀道难，后歌偪仄行。

商声激烈出破屋，林鸟夜起邻人惊。

我愁寂寞正欲眠，听此起坐心茫然。

高歌隔舍与相和，双泪迸落青灯前。

李供奉，杜拾遗，当时流落俱堪悲。

严公欲杀力士怒，白首江海长忧饥。

二子高才且如此，君今为我将何为！

▼走狗塘

春堤长，春草浅，此地吴王曾走犬。

猎场四面围画旗，红炬照辇还宫迟。

割鲜夕宴谁共食？台上西子非樊姬。

春苑年来草仍绿，韩卢已去多麋鹿。

君不见，

汉皇纵狗殊有功，逐兔直到乌江东。

▼赠金华隐者

我闻名山洞府三十六，一一灵踪纪真箓。

金华秀出向东南，远胜阳明与勾曲。

楼台缥缈开烟霞，天帝赐与神仙家。

灵源有路不可入，但见几片流出云中花。

子房之师赤松子，三千年前亦居此。

飞行恍惚谁解寻，谩说至今犹不死。

松花酒熟何处游？瑶草自绿春岩幽。

群羊卧地散如石，老鹿耕田驯似牛。

闻有隐君子，乃是学仙者。

自从入山中，不曾到山下。

世人莫知其姓名，以山呼之不敢轻。

樵夫忽见苦未识，只疑便是黄初平。

嗟我胡为在尘网，远望高峰若天壤。

茯苓夜煮倘许飧，铁杖来敲石门响。

▼春初来

春初来，柳条欲舒花未开。

晓日窗前鸟声喜，似报春来唤人起。

东风吹暖入烟痕，绿遍江南几千里。

去年春去忆愁人，倏忽今年又见春。

但欲逢春醉杯酒，不管相思成白首。

▼题黄大痴天池石壁图

黄大痴，滑稽玩世人不知。

疑似阿母傍，再谪偷桃儿。

平生好饮复好画，醉后洒墨秋淋漓。

尝为弟子李少翁，貌得华山绝顶之天池。

乃知别有缩地术，坐移胜景来书帷。

身骑黄鹄去来远，缟素飘落流尘缁。

颍川公子欣得之，手持示我请赋诗。

我闻此中可度难，玉枕秘记传自青牛师。

池生碧莲花，千叶光陆离。

服食可腾化，游空驾云螭。

奈何灵迹久棨藏，荒竹满野啼猩狸。

寻真羽客不肯一相顾，却借释子营茅茨。

我昔来游早春时，雪残众壑销寒姿。

磴滑不敢骑马上，青鞋自策桃筇枝。

上有烟萝披拂之翠壁，下有沙石荡漾之清漪。

晴天倒影落明镜，正似玉女晓沐高鬟垂。

饮猿忽下藤袅袅，浴鹤乍立风澌澌。

匡庐有地我未到，未省与此谁当奇。

扫石坐其涯，沿洄引流卮。

醉来自照影，俯笑知为谁。

落梅扑香满接篱，暮出东涧钟鸣迟。

归来城郭中，复受尘土欺。

十年胜赏难再得，恍若清梦一断无由追。

朝来观此图，恻怆使我悲。

当时同游已少在，我今未老形先疲。

人生扰扰嗟何为，不达但为高人嗤。

汉南已老司马树，岘首已仆羊公碑。

惟应学道悟真诀，不与陵谷同迁移。

仙岩洞府孰最好？东有地腑西峨嵋。

高崖铁锁不可攀援以径上，仰望白云楼观空峨巍。

此山易上何乃遗？便与猿鹤秋相期。

欲借太乙舟夜卧，浩荡随风吹洞箫。

呼起千古月，照我白发凉丝丝。

倾玉醪，荐瑶芝，

招君来游慎勿辞，无为漫对图画日夕遥相思。

▼书梦中

梦行塞下沙，无水无蒹葭。

牧羊人归霜草短，平地雁群栖不暖。

骑马茫茫入远烟，一行冲起上秋天。

我梦惊回雁飞去，角声吹断江城曙。

▼登金陵雨花台望大江

大江来从万山中，山势尽与江流东。

钟山如龙独西上，欲破巨浪乘长风。

江山相雄不相让，形胜争夸天下壮。

秦皇空此瘗黄金，佳气葱葱至今王。

我怀郁塞何由开？酒酣走上城南台。

坐觉苍茫万古意，远自荒烟落日之中来。

石头城下涛声怒，武骑千群谁敢渡？

黄旗入洛竟何祥，铁锁横江未为固。

前三国，后六朝，草生宫阙何萧萧！

英雄来时务割据，几度战血流寒潮。

我生幸逢圣人起南国，祸乱初平事休息。

从今四海永为家，不用长江限南北。

▼妫蜼子歌为友王常宗作盖其号也

妫蜼子，乃是轩辕之裔、虞鳏之孙。

混沌既死一万年，独抱大朴存。

窃伏在草野，冥心究皇坟。

蚤逢三光五岳之气乍分裂，天狼下地舐血流浑浑。

鹿走秦中原，蛇斗郑国门。

俎豆弃草莽，干戈崩奔。

妫蜼子，便欲东游渡弱水，沐发沧海朝阳盆。

又欲西行溯河汉，逾昆仑。

山横川阻两地俱不可以往兮，归来掩户卧旦昏。

莳黍一区，注醪一樽。

妻给井臼，儿收鸡豚。

不诘曲以媚俗，不偃蹇而凌尊。

作为古文词，言高气醇温。

手提数寸管，欲发义理根。

上探孔孟心，下吊屈贾魂。

其质耀金石，其芳吐兰荪。

叩虚答有响，斫险成无騑。

陆珍杂水怪，变状弗可论。

几年兀兀不肯出，坐待真主应运九五开乾坤。

鹤书自天来，幽隐初见拔。

使者远造庐，鸡鸣起膏辖。

与纂金匮编，尚书为给札。

奸魂泣幽冢，下恐遭诛杀。

书成一代进紫宸，鸾旗羽卫夹陛陈。

阁门导谒称小臣，麻衣不脱拜圣人。

捧函近前殿，龙颜喜回春。

敕赉内帑之金与绮段，其文织作银麒麟。

蒙恩乞还家，以奉白发亲。

戴古弁，垂长绅，自号山泽之臞民。

妫蜼子，幸际明良时，无为寂默坐老东海湄。

青丘有客钝且痴，与汝欲结同襟期。

左鼓清瑟，右吹鸣篪，作歌共祝天子寿。

五风十雨，万国赤子同熙熙。

▼赠刘生歌

（生善锻，为李炼师制三隅铁锉药刀，求歌，赠之。）

君不见，欧冶子，金铸鱼肠照吴市。

君不见，徐大夫，药淬匕首惊函秦。

奇锋当年非不利，气夺秋云愁白帝。

伯图恃此竟无成，良冶徒为杀人器。

何如刘生独炼昆吾钢，大炉夜炼腾虹光。

神针妙刃两如水，提出二竖皆奔藏。

利器之功有如此，特为医仙起人死。

囊中长得伴刀圭，海上何须剸犀兕？

我看十年太白西方明，铜山寻凿兵纵横。

幸逢圣人生，干戈戢，四海清。

愿生但制此器勿制兵，民无疫疠乐太平。

▼春日客园无花偶感

荒园多青草，而无一树花。

东风吹春来，只向何人家？

南池旧日花满烟，美人夜弹蜀国弦。

乱枝迷眼归不得，醉带月露花阴眠。

无花虽足叹，无酒更可悲。

如今但得一壶满，何用纷纷红紫为？

▼白下送钱判官岳

白门有垂杨，复有春酒香。

此地逢君谁？乃是钱少阳。

相逢既沽白门酒，相送还攀白门柳。

不向公车更上书，却趋官署初垂绶。

日落淮水头，送君去悠悠。

梁王苑里花飞尽，明日相思过汴州。

▼赠钱文则琴呈良夫

古乐久不闻，古器亦残缺。

唯有朱弦琴，韵与筝琶迥殊别。

此夜听君弹，四座寂不喧。

古人有遗恨，似向弦中言。

初调乍冲融，再弄忽凄惋。

秋猿春鸟相间啼，梦绕潇湘碧云远。

怒涛势出峡，斗石轰奔雷。

漫流入沧海，悠然去无回。

铜瓶一堕井，汲引不可上。

离车轧轧晓出关，欲行未行苦惆怅。

夜深庭树风雨惊，恍疑鬼神入蒲城。

须臾响静月照席，玉壶冻破冰峥嵘。

我心正如水，万籁不到耳。

无端听此声，双泪迸落百感生。

起请且莫弹胡笳，文姬思家意谘嗟。

请莫弹履霜，孝子在野愁彷徨。

愿君拂拭登高堂，先弹南风后文王。

美哉大雅声洋洋，使我坐听忧俱忘。

▼雪斋为述上人赋

君不见，韩刺史，疲马度关愁欲死。

君不见，党将军，美人拥帐饮正醺。

憔悴豪华两何有，世人徒劳竞奔走。

雪深三尺坐寒龛，谁似西斋衲衣叟？

开门一笑定起迟，虚空大地皆春熙。

松梢一片忽堕响，夜静山空人不知。

此地应怜无热恼，寻梅莫若寻诗好。

便穿蜡屐踏琼瑶，晓径从埋不须扫。

▼燕覆巢

双燕生五雏，怡怡向高屋。

雏饥母出风雨来，新作深巢竟倾覆。

主人念雏不解飞，移之别垒待母归。

雏虽得垒燕勿喜，相逢主人亦偶尔。

明年作巢当更好，须信安居最难保。

▼五禽言和张水部

湿滑滑，啼空山，行人愁，道路难。

高天浮云自多雨，人不知还空怨汝。

提胡芦，趣沽酒，杏花村中媪家有。

君如不饮过却春，此鸟枝头应笑人。

郭公，郭公，天寒水空，朝飞暮栖蒹苇中。

蒹苇中，啼不息，千载魂应怨亡国。

婆饼焦，婆去饷孙田垄遥，陇头小麦穗已摇。

但愿好收食自饶，尔莫忧，婆饼焦。

脱却破裤，脱却破裤，溪深无船须涉渡。

亦思脱旧复换新，春机已空愁杀人。

▼清冷阁

临清池，敞华阁，明月入绮疏，微风沾罗幕。

白波连远洲，竹冷芙蓉愁。

客听秋声起，鱼惊星影流。

冰弦弹罢鹍鸡曲，天河堕水凉宵促。

试问西园阁上游，何如南浦舟中宿？

▼约王孝廉看梅

君莫忆，东阁吟；我莫忆，西湖见。

两地年来信不通，尘埃正满春风面。

不知山中三日雪掩扃，修竹斜倚愁娉婷。

读书屋空满梁月，梦断冷落留余馨。

相寻定有迎船鹤，烟雾笼寒缟衣薄。

一尊好共暖花魂，明日关山笛中落。

▼题滕用衡所藏山水图

滕君兴在烟霞间，远游十年今始还。

画图示我有层障，竟似何处之名山？

君言我初适东越，酒船横渡镜湖月。

醉咏谪仙天姥吟，海光欲曙清猿歇。

瑶草春已生，便入金华行。

道逢牧羊儿，疑是黄初平。

从此西游楚江水，大帆如云挂空里。

柁楼酾酒唤长风，一日看山一千里。

不闻东林钟，但见香炉峰。

波迷洞庭阔，树隔潇湘重。

白沙翠壁经过好，就中几度曾幽讨。

麻姑坛上扫落花，尧女祠前荐芳藻。

晚客湖南逢雁回，登临长上定王台。

天从朱鸟峰头转，江自黄牛峡外来。

搜奇历险今应惓，默坐旧游空数遍。

时向明窗看此图，好山一一皆重见。

我闻君言自叹嗟，身如处女愁离家。

闭门读书无半车，髀肉渐生空鬓华。

床前尘土蔽双屐，何不踏之践苔石？

幸逢盛世道路平，五岳寻真皆可适。

便当往抱绿绮弹松风，行尽万壑千岩中。

仙书探得金匮空，归来夸君重相逢，握手一笑吴门东。

▼乌夜村

荒村乌夜栖，忽绕月明啼。

生得东家女，身为万乘妻。

至今种高树，不遣乌飞去。

居人凡几家，爱听啼哑哑。

啼哑哑，勿惊怪，妇开门，向乌拜。

▼赋诗谢海雪道人

（余未有嗣，海雪道人以张仙画像见赠，盖苏老泉尝祷而得二子者，予感其意，因赋诗以谢。）

我年已及壮，吉梦未兆熊。

虽有三女儿，岂足慰乃公？

每闻邻家子，夜雨诵经史。

起坐秋灯前，顾影长嗟不能止。

道人念我书无传，画图卷赠成都仙。

云昔苏夫子，建之玉局祷甚虔。

乃生五色两凤雏，和鸣上下遂与夫子相联翩。

劝我勤礼之，当有明珠出深渊。

我感道人意，捧觞拜其前。

君不见，东家翁，力耕积多田。

平生辛苦立门户，两儿弃掷如浮烟。

恶儿亦何须，愿得一子贤。

上以承吾宗，下以与我玄。

仙乎有验看明年，请君更赋悬弧篇。







卷十二 五言律诗

▼草堂夜集

山家具鸡黍，夜与故人期。

暂喜逢欢会，都忘在乱离。

火寒移坐密，烛尽得诗迟。

莫听高城角，明朝别又悲。

▼过胡博士郊居胡善筮

头白兰陵客，幽居共一村。

老来吟力退，贫去告身存。

夕吹鸣梨叶，秋泉注稻根。

时因来问筮，独叩树间门。

▼送茅侯

欲知难别意，孤棹去还停。

候吏分遥迩，离人杂醉醒。

城临秋水渡，树带夕阳亭。

后夜看吟烛，怜君宿郡厅。

▼孤雁

衡阳初失伴，归路远飞单。

度陇将书怯，排空作阵难。

呼群云外急，吊影月中残。

不共凫厘宿，蒹葭夜夜寒。

▼晓步园池

发随秋叶落，心共晓云舒。

稍改新题句，浑忘旧读书。

林争移树鸟，池响食萍鱼。

无限悠然意，凉天独步余。

▼次韵过建平县

县虽三户小，地僻罢兵防。

茶市逢山客，枫祠祭石郎。

云埋鸣涧斧，沙胶度溪航。

应爱青山好，经过驻旅装。

▼鹊轩

（金华朱少府，生时有鹊集于庭后树。每岁生日，辄一来。其母将死，鹊悲鸣久之而去。因以名轩，识其思母之意云。）

神鹊晓鸣枝，飞来自有期。

门前悬矢日，堂上捧樽时。

讵信填河事，宁歌绕树诗。

只怜君望断，风木助余悲。

▼寄杜二进士

花开寄别离，花落正相思。

交谊多年见，乡愁近日知。

我方淹上国，君岂老明时？

试问江干阁，同登复共谁？

▼雨蓬

楚雨满汀洲，潇潇洒客舟。

梦惊孤枕夜，愁掩一蓬秋。

苇叶寒相战，滩声暗共流。

此时湘浦上，同听只沙鸥。

▼听秋轩

西涧秋声起，凉风助振号。

数禽翻树里，万叶下亭皋。

初讶来山雨，还疑卷浪涛。

老僧方入定，终夜任萧骚。

▼杏花飞燕图

双飞如斗捷，终日几西东。

尾拂花梢露，身翻柳絮风。

入帘时趁蝶，归垒每衔虫。

何处长相见？佳人院落中。

▼扇

皎皎复团团，何人剪素纨。

驱萤临几席，扑蝶近阑干。

似月惊朝见，生风变夏寒。

时移当日弃，莫怨网乘鸾。

▼新荷

如盖复如钿，初生雨后天。

叶低浮水上，茎弱袅风前。

乍覆游鱼戏，难藏宿鹭眠。

佳人休便折，留荫采莲船。

▼鹭

雪羽独修修，闲情恋远洲。

声沉烟浦晚，影度月滩秋。

避棹惊时起，窥鱼立未休。

蒹葭同夜宿，应只许沙鸥。

▼马

名驹产渥洼，牵出万人夸。

逸足轻千里，高鬃散五花。

城南游紫陌，塞上踏黄沙。

不受蛮奴策，骄嘶向日斜。

▼梧桐

井边双玉树，高结自生凉。

影散秋云薄，声喧夜雨长。

疏英飘碧簟，乱叶响银床。

绿绮谁能斫？持将奏凤凰。

▼围棋

偶与消闲客，围棋向竹林。

声敲惊鹤梦，局罢转桐阴。

对坐忘言久，相攻运意深。

此间元有乐，何用橘中寻？

▼池上晚酌

夕阳初两过，团扇送凉过。

竹里方归鸟，沙边尚浴鹅。

脱巾悬峭壁，流斝逐回波。

六逸当年乐，何如此处多？

▼簟

蛮藤巧织成，乍展觉凉生。

纹蹙寒波细，光摇夜月明。

坐令葵扇弃，眠称石床平。

须信南轩下，炎天梦亦清。

▼射柳

风暖画旗张，将军集射场。

马娇嫌辔急，人勇喜弓强。

但见青条折，那知白羽翔。

三军欢笑处，巧中胜穿杨。

▼流萤

熠耀复青荧，流光不自停。

暗飞如避月，远堕欲随星。

穿树临幽槛，缘莎集小庭。

莫将罗扇扑，囊取照遗经。

▼水殿图

波影绕阑干，清虚似广寒。

荷香临槛挹，月色卷帘看。

夜静闻清吹，凉多却素纨。

宴酣思荐脍，银缕簇金盘。

▼新蝉

翾翾乍离脱，咽咽试初鸣。

隔叶栖身稳，移柯忽意惊。

乱催窗日堕，微唤浦风生。

何待当秋听，今朝已感情。

▼林间避暑

自爱蛮藤滑，闲舒卧石苔。

松风催暑去，竹月送凉来。

石气生琴荐，泉香入茗杯。

却怜行路子，愁暍向黄埃。

▼送刘省郎出佐边郡

符券前军重，衣冠上客才。

地图连异壤，星次出中台。

暮雨车投峡，秋风扇却埃。

省中梧树在，鸣凤会重来。

▼湓浦琵琶图

秋夜相逢处，闺愁杂宦情。

四弦风共拂，两棹月同明。

司马青衫湿，佳人白发生。

至今湓浦上，枫叶尚哀声。

▼金人马图

名王爱游猎，初试射雕弓。

白草秋原旷，黄沙晚塞空。

琵琶应汉女，騕褭是胡騘。

归醉葡萄绿，穹庐在月中。

▼夜访芑蟾二释子，因宿西涧听琴

清夜独幽寻，岩扉落叶深。

许携陶令酒，来听颖师琴。

人醉月沉阁，乌啼风满林。

应留西涧水，千载写余音。

▼钱塘送马使君之吴中

樟亭离席散，遥发画幡车。

飞雉新阡麦，啼莺故苑花。

望山登郡阁，行水到田家。

莫道凝香句，前人独可夸。

▼与刘将军杜文学晚登西城

木落悲南国，城高见北辰。

飘零犹有客，经济岂无人？

鸟过风生翼，龙归雨在鳞。

相期俱努力，天地正烽尘。

▼和周山人见寄寒夜客怀之作

乱世难为客，流年易作翁。

百忧寻岁暮，孤梦怯山空。

门掩云峰里，灯明雪竹中。

无因乘夜访，相慰一尊同。

▼哭临川公

身用已时危，衰残况病欺。

竟成黄犬叹，莫遂白鸥期。

东阁图书散，西园草露垂。

无因奠江上，应负十年知。

▼一窗秋影

修竹与疏桐，秋阴接桂丛。

并生金井侧，同映绮疏中。

隐匿才笼雾，交横忽钥风。

不须怀故馆，月落并成空。

▼早春侍皇太子游东苑池上，呈青坊诸公

铜辇出纡徐，春宫昼讲余。

戟烦郎将卫，简授大夫书。

草长园鸣鹿，冰开沼跃鱼。

从游伴商皓，忝窃愧何如！

▼题溪山小隐

何处溪山隐？衡门对野桥。

晚风携鹤子，春雨种鱼苗。

小径斜通竹，疏篱曲护蕉。

人生闲自足，不问楚词招。

▼城西客舍送周著作砥

客中寒食后，惆怅送君违。

花隐归城旆，风吹渡水衣。

夜窗炊黍散，春苑斗茶稀。

谁念西斋雨？相思独掩扉。

▼兵后出郭

俯仰兴亡异，青山落照中。

民归邻树在，兵去垒烟空。

城角犹悲奏，江帆始远通。

昔年荆棘露，又满阖闾宫。

▼谢赐衣

胪呼遥捧赐，拜服望蓬莱。

香带炉烟下，光迎扇月开。

奇纹天女织，新样内工裁。

被泽徒深厚，惭无夺锦才。

▼西清对雨

楚台云起远，汉苑雨来微。

晓湿宫城旆，寒沾陛楯衣。

沟中随叶堕，炉畔带烟飞。

坐咏西清暇，君王召对稀。

▼夜宿太庙斋宫

乌散庙堧空，清香肃棨宫。

太常斋禁密，列祖享仪崇。

井叩铜瓶月，墀鸣玉佩风。

听钟候车驾，庭燎已烔烔。

▼送秦主客迁侍仪使

蕃客来曾识，衣冠上国风。

承恩趋北阙，罢直出南宫。

导驾炉烟里，催班漏点中。

时清多奏颂，还向阁门通。

▼春日退直呈禁署诸公

待诏直东华，归休每日斜。

职连词客苑，俸入酒胡家。

檐网长萦絮，庭砖欲过花。

知君未出院，应草侍中麻。

▼送张司勋赴宝庆同知

乍出司勋幕，还乘别驾车。

按图犹汉地，输布尽蛮家。

山热蛇悬树，江晴鹤浴沙。

郡楼回首处，北斗近京华。

▼寓天界寺

雨过帝城头，香凝佛界幽。

果园春乳雀，花殿午鸣鸠。

万履随钟集，千灯入镜流。

禅居容旅迹，不觉久淹留。

▼送前进士夏尚之归宜春

凄凉庾开府，老去复如何？

故国归鸿少，新朝振鹭多。

菊荒应自叹，麦秀竟谁歌？

相送堪愁思，萧萧楚水波。

▼早出钟山门未开立候久之

关吏收鱼钥，趋朝阻向晨。

忘鸣鸡睡熟，倦立马嘶频。

柝静霜飞堞，钟来月堕津。

可怜同候者，多是未闲人。

▼雪夜宿翰林院，呈危宋二院长

偶伴王摩诘，寒宵宿禁林。

院铃风外静，宫漏雪中沉。

绛蜡销吟烛，青绫拥赐衾。

明朝陪贺瑞，银阙晓光深。

▼自天界寺移寓钟山里

移寓钟山里，开轩见翠微。

寺僧违乍远，邻父识犹稀。

爱读明开牖，防偷固设扉。

谁言新舍好，毕竟未如归。

▼夜逢故郡贺冬至使胡普二博士同宿

会宿本无期，忻逢两旧知。

问年惊别久，候晓畏朝迟。

寒涩高城漏，阳回上苑枝。

明朝使事毕，归骑又天涯。

▼至夕夜坐客馆

久客渐忘家，今宵忽感嗟。

旅踪犹泊梗，阳气又吹葭。

巷屋门封雪，乡关路绕沙。

闺中想逢节，也解忆京华。

▼送鲍翰林迁官陕右

銮坡初罢直，西去惜离群。

载笔唐供奉，褰惟汉史君。

浊流河驿雨，高树岳祠云。

公暇应怀古，登临赋夕曛。

▼送曾主簿之平乐

路出桂江东，乡音想未通。

蛇飞山苦雾，鹏运海多风。

木魅长欺客，花蛮少学农。

县厅何处在？椰叶晚阴中。

▼桓简公庙

荒林惨淡中，石马欲嘶风。

功在山留碣，威存庙挂弓。

饥鸦迎祭客，走鼠骇巫童。

千载宣城道，人怜内史忠。

▼送前国子王助教归临川

去国独依依，羁臣泪湿衣。

梦中燕月冷，望里楚山微。

世变人惊老，身全诏许归。

舟前枫叶落，应到故园扉。

▼送潘巡检之闽中

京师到闽海，秋色几程余。

莎栅山兵守，榕林岛户居。

晓衙鸡应鼓，晚逻骑随车。

清世元无盗，将军好读书。

▼送思上人

名林虽尽废，南去只随缘。

野饭晨留钵，城钟夜到船。

虎驯应畏法，鸟唤不惊禅。

它日期相见，高峰旧塔前。

▼宴王将军第

流水通侯第，行云傍妓台。

雨催牙仗散，风引羽觞来。

曲学移声按，诗随得韵裁。

莫令游宴歇，次第过花开。

▼送朱从事之吴兴

释褐方从宦，青山故郡邻。

草深湖带雨，花暗驿藏春。

鼓聚祈蚕女，舟逢射鸭人。

幕中应待久，徒此惜离辰。

▼和友人过采石

山暝断矶头，猿声两岸愁。

柳间娼女酒，月下估人舟。

擒虎嗟横渡，骑鲸忆醉游。

停桡正怀古，风急苇花秋。

▼谑柳

何恨苦长颦？纤姿妩媚春。

惯愁行路客，羞比舞筵人。

乱叶斜斜雨，狂花衮衮尘。

残蝉来噪日，应落汉潭滨。

▼无题

顾影出中堂，长眉学内妆。

本为戚里妇，不是狭斜娼。

扇扑园中蝶，筝弹陌上桑。

相逢不敢笑，只恐断君肠。

▼京师寓廨三首

谁言旧隐非，静里且相依。

绿树城通苑，青山寺对扉。

官闲休直早，客久梦还稀。

是物春来典，唯存旧赐衣。

§又

几夜频听雨，经春不见花。

蘼芜青渚燕，杨柳白门鸦。

拙宦危机远，工吟癖性加。

闲坊车马少，不似住京华。

§又

寂寞过芳时，幽怀只自知。

抽无投相刺，箧有寄僧诗。

鼠迹尘凝帐，蛙声雨到池。

疏慵堪置散，不敢怨名卑。

▼送舒征士考礼毕归四明

寄语关门吏，休轻尚布衣。

叔孙聊应召，周党竟辞归。

赤日京城远，苍烟海树微。

送君还自叹，老却故山薇。

▼陪客登陶丘

相逢俱失意，此地偶同游。

独树邀人去，斜阳为客留。

依村烟景夕，近水竹声秋。

谩有归欤叹，何山是故丘？

▼王公子宅五月菊

秋英忽夏发，宛在阿戎家。

细认惊初见，高吟喜共夸。

不依寒竹雨，欲映午榴霞。

我旨甘迟暮，尊前有此花。

▼送周复秀才赋行李中一物得纨扇

不画乘鸾女，应怜素质新。

霜机惊落早，风麈让挥频。

席上曾歌怨，窗间或掩颦。

何如为君子，远路障埃尘？

▼送流人

汉条应偶触，蛮俗未能谙。

海近风多飓，山昏瘴似岚。

行冲哀甸虎，食畏蛊家蚕。

乡国何年返？县知老日南。

▼赠张省郎

汉署早为郎，长游凤沼傍。

鸡知壶水候，马识火城光。

每载趋曹笔，时熏直省香。

边书无一羽，冠盖得翱翔。

▼送瀚公住灵岩

离宫游路绝，名寺道场开。

我昔题诗去，师今说法来。

茱萸垂涧户，菡萏发池台。

兴坏俱空幻，登临不用哀。

▼送宿卫将出守邓州

中郎身领仗，宿卫在承明。

旧射双雕落，新乘五马行。

红云遥魏阙，白水近穰城。

好劝诸年少，春来卖剑耕。

▼甘露寺

胜地江山壮，名林岁月遥。

刹藏京口树，钟送海门潮。

月黑龙光发，天清蜃气销。

何当寻狠石，闲坐话前朝。

▼送张羽后夜坐西斋

闲斋听钟坐，忧绪怅多端。

鸣雁雨中急，离人江上寒。

秋灯下木叶，夜艇隔风湍。

别后情萧索，方知旧会欢。

▼徐山人别墅

茶香孤墅发，竹色四邻分。

扫地侵虫字，开窗散鸟群。

树凉池过雨，苔润石生云。

我出无车马，偏宜访隐君。

▼客馆秋怀

独卧愁空馆，墙阴野豆开。

暑将潮气敛，秋与竹声来。

身贱多违志，时清少弃材。

惭非张仲蔚，门户有蒿莱。

▼秋夜宿周记室草堂送王才

相别还相恋，秋宵暂对床。

人情贫后见，客况醉中忘。

池柳疏含吹，江云薄护霜。

离舟待明发，愁思剧茫茫。

▼江上雨

冥冥众树昏，浩浩一江浑。

急有回风韵，轻无入雾痕。

鸟啼丛竹岭，人卧落花村。

门巷春泥滑，谁来共酒尊？

▼送贾二进士归省

年少擅词华，曾看手八叉。

晨装归路雨，春酒别筵花。

马带云过岭，人同燕到家。

罢官趋觐好，不是谪长沙。

▼赠演师

石桥寻礼罢，归住白云层。

法悟经慵读，年衰塔倦登。

青苔生砌锡，黄叶翳龛灯。

我欲相依老，前身恐是僧。

▼送钱氏两甥度岭

吏送投荒去，应归下濑营。

一家十口散，万里两身行。

洞獠欺商市，山魈唤客名。

江边南望泣，不尽渭阳情。

▼送客归闽省觐

秋城闻暮砧，归思忽盈襟。

客久依人遍，亲衰念子深。

青山分岭路，红荔到乡林。

菽水还堪乐，何须季子金。

▼圆明佛舍访吕山人

怜君不出院，结夏与僧同。

阴竹行廊远，香花掩殿空。

饭分斋钵里，书寄藏圅中。

茶宴归来晚，西林一磬风。

▼答宗人廉夜饮王氏池亭见怀

遥闻池上酌，凉夜失炎天。

酒碧倾当竹，衣香坐近莲。

沿波人弄月，翻树鸟鸣烟。

座上谁相忆，惟应是恵连。

▼赋得蝉送别

疏槐细柳中，凉占一枝风。

蜕出形犹弱，惊飞响未终。

雨来林馆静，日下驿门空。

离管尊前发，凄凉调正同。

▼何隐君小墅

移家营别墅，一径竹扉开。

泉满疏渠放，花多借地栽。

壁间田器挂，窗里浦帆来。

自恋幽居乐，谁言是弃材。

▼赠张明府

闻道弹琴处，门前柳帯沙。

海珍通估市，湖税减渔家。

暮港迷荷叶，秋田间豆花。

乱来无此地，君政亦堪夸。

▼送唐博士肃移家檇李

杨柳发初齐，春阴废院西。

故人乘醉别，新鸟傍愁啼。

舟重全家去，诗多一路题。

杏花开北郭，谁复共招提。

▼赠妓

乐籍小名收，侯家旧主讴。

笑能撩客喜，醉肯逐人留。

蝶识薫香气，莺惭度曲喉。

更怜谙酒令，少日住扬州。

▼送顾倅之钱塘

之官即胜游，送别漫多愁。

草色荒宫燕，槐阴远驿驺。

湖通朝汲井，潮动夜眠楼。

早向临平过，荷花已欲秋。

▼答高廉同饮后见寄

竹林清暑宴，客散独归时。

愁寄欢余别，醒惭醉后诗。

蝉催斜景急，鸟度广川迟。

何事闻钟处，劳君尚远思。

▼沈征士铉野亭

清时犹在野，独卧见高情。

移艇闻烟唱，钩帘看雨耕。

江晴双鹳下，树晚一牛鸣。

回首徒相忆，柴车不入城。

▼题医师王隐君墓表后

孤舟别楚水，客鬓已苍苍。

竟赋招魂些，虚传续命方。

悲风柏陇小，积雨药园荒。

生灭虽能悟，看碑亦感伤。

▼赠朱山人

老来嫌众累，依涧独开房。

积雨苔生桁，回风叶满床。

学僧持净律，避客録奇方。

若问尘中事，无闻不是忘。

▼溪上

秋色共溪长，游人语笑凉。

萍开天倒影，莲堕水流香。

鱼罶和星漉，禽罝帯雨张。

从今揺桂棹，不必问潇湘。

▼次韵杨仪曹雨中

雨中池阁晓，清簟荐文漪。

阴恐晴期远，寒疑暑候迟。

荷高擎欲折，柳重舞难欹。

应阻陪高咏，开帘看散丝。

▼寄钱塘诸故人

年少客名都，狂游毎共呼。

荷深筝在舫，竹静矢鸣壶。

明月潮千里，残阳雨半湖。

故人能念否，欢意近来无。

▼送乌程冯明府

青山若下南，一骑入晴岚。

县治琴声古，泉香酒味甘。

竹栏春护鸭，苇箔夏分蚕。

大小冯君后，传家尔最堪。

▼喜了上人见过

几时西涧别，忽喜过家园。

澹泊林间供，虚空世外言。

豆花零晚架，瓜蔓络秋垣。

莫厌频相过，衡门久息喧。

▼病目

闭目洗黄连，深窗坐兀然。

未忘听鸟兴，暂绝看花缘。

问女知檐日，嗔奴畏灶烟。

愿因无见处，得证定心禅。

▼病目不饮

患目未全明，医敎谢曲生。

暂从彭泽止，恐学左丘盲。

壁下兰尊掩，林间药臼鸣。

坐听连日雨，何物慰闲情。

▼赋得蟹送人之官

吐沫乱珠流，无肠岂识愁。

香宜橙实晚，肥过稻花秋。

出簖来深浦，随灯聚远洲。

郡斋初退食，可怕有监州。

▼江上早发

苍苍汀雾起，何处望高城。

游子晓初发，居人寒未耕。

犬鸣林月落，鱼跃浦风生。

已有先行者，烟中闻棹声。

▼客舍喜侄庸至

客里逢人喜，相过况阿宜。

远游惊岁晚，多难惜门衰。

帆落江桥近，钟来野店迟。

一杯灯下语，浑似在家时。

▼哭周记室

万里一羇臣，悲歌楚水春。

漫期重会面，竟作永伤神。

主祭唯孤侄，收诗有故人。

独挥闻笛泪，斜日下西邻。

▼过永定废寺

乱后僧何去，门闲落叶时。

画昏秋蠧老，斋断午禽饥。

罢说传心法，犹看赐额碑。

不知兴坏理，来此岂无悲。

▼枫桥送丁凤

红叶寺前桥，停君晚去桡。

醉应忘世难，归不计程遥。

山隐初沈日，风催欲上潮。

离魂来此处，还似灞陵销。

▼盗发汉侍中许戫墓

古冢竟谁穿，虚传锢最坚。

玉鱼宵已出，石兽晓犹眠。

长夜俄看日，幽台不掩泉。

须知摸金者，亦到汉陵前。

▼过海昌赠李侯

闲厅昼下帘，秋色满疏髯。

久戍残兵老，兵贫长吏亷。

阴风潮动郭，晴日地生盐。

三老相逢说，年来户剩添。

▼送易从事祖饮南渚

疏杨映老荷，别处最秋多。

送客年年路，愁人日日波。

霞明添醉色，风急断离歌。

莫为官程促，青山易看过。

▼题张静居画

楚客写荆岑，秋云隔浦阴。

人家连橘坞，水庙映枫林。

乱后清游歇，愁边远色深。

相看休向晚，怕有峡猿吟。

▼夜怀王校书

灯暗独吟余，疏桐月满除。

虫寒初入戸，鼠饿欲侵书。

河汉三更望，江湖两地居。

相思无去梦，今夜恨何如。

▼答陈则见寄

何由慰远思，独咏寄来诗。

行路方难日，清秋欲尽时。

江多惊雁火，树少宿乌枝。

早晚如相见，应怜有鬓丝。

▼煮药

叶燥井泉清，山窗药在铛。

灯前看火候，枕上听潮声。

味熟吟方就，香来病已轻。

何时采芝朮，养得羽翰成。

▼夜投西寺

江月上秋衣，来敲远寺扉。

栖禽惊客至，睡仆讶僧归。

钟度行廊尽，灯留浴院微。

非无招旅馆，禅寂愿相依。

▼送石明府之昆山

茂苑行春罢，携琴又向东。

潮声数里外，山色半城中。

帆帯桃花雨，衣翻柳叶风。

岛夷闻善政，为有舶船通。

▼过城西废坞

乱前游最熟，乱后问都迷。

园散栽花户，林荒采菊蹊。

废泉流圃浅，斜日下城低。

惟有烟中鸟，迎人似旧啼。

▼送范架阁赴嘉禾兼简李使君

陆相祠前路，孤舟欲上时。

空江难晚别，荒郡易秋悲。

月送潮生早，云随雁去迟。

幙中知有子，太守只题诗。

▼喜吕山人见过江馆

非君怜夙契，谁肯顾柴门。

日短清江路，风高大树村。

交呈新著稿，同发旧藏尊。

莫便寻归棹，心怀未尽论。

▼赠邻友

同居一坞中，只隔水西东。

林近书灯露，溪回酒舫通。

放鳬长合队，移竹每分丛。

只恐君征起，难期作两翁。

▼雨中就陈卿饮酒醉归，闻丁二卧病客楼，赋此慰之

我醉听歌后，君愁卧病中。

山云秋郭暗，江雨夜楼空。

短烛知频剪，清樽恨不同。

题诗非檄手，那得愈头风。

▼送医士宋君之江上

诗瓢与药囊，此去即行装。

迹隐名犹在，交亲意未忘。

剔芸翻旧帙，尝草识新方。

春水孤舟起，还来问竹房。

▼屏居

饮水依道者，心清无众喧。

幽花落半树，疏雨过荒园。

看山易云夕，寻涧偶穷源。

欲喻静中趣，居然忘我言。

▼立秋日

碧天收夏色，节气变清商。

暑自今宵伏，风从此日凉。

金茎初有露，玉气未成霜。

旷日并凄雨，潜催草木黄。

▼效唐人赠边将

翩翩越骑将，负勇出山西。

射虏夸猿臂，封侯赌马蹄。

候烽河外暗，伏帜草中低。

欲雪凭陵耻，须禽左谷蠡。

▼送董湖州

五马贵専城，花兼赤绶明。

政条民乍识，赋籍吏初呈。

山笼输茶至，溪船摘芰行。

非将苕霅水，谁比使君清。

▼晚次西陵馆

匹马倦嘶风，萧萧逐转蓬。

地经兵乱后，岁尽客愁中。

晚渡随潮急，寒山旧驿空。

可怜今夜月，相照宿江东。

▼送顾别驾之边郡

故人虽尽别，相去独君賖。

缘路云千堠，临边树一家。

渡江船载马，到馆烛惊鸦。

莫叹孤城废，春来尚有花。

▼送僧恬归灵隐

游方应未久，柳色变新年。

在路逢春雪，还山访冷泉。

钟催投寺锡，灯照泊江船。

法意休多问，无言即是禅。

▼江上寄王校书行

寥落旧欢会，江边独掩扉。

邻家闻暮笛，客舍试春衣。

宿鸟归山乱，行人渡水稀。

相思比花絮，斜日绕城飞。

▼送越将罢镇

楚客佩吴鸿，临边最有功。

读书围壁里，赌酒射堂中。

斾出莎城雨，笳吹柳浦风。

越人相感意，应与暮潮东。

▼送王稹赴大都

王郎歌莫哀，且酌姑蘓台。

独客自伤别，诸侯谁爱才。

关河千里去，宫阙五门开。

未肯轻齐虏，新从下土来。

▼送孙主簿之徳清孙善琴

山水匝秋城，君行思已清。

道逢迎吏拜，田杂戍人耕。

地远知边信，家贫称县名。

应携一琴去，相和长官鸣。

▼留别李侯

梅发津亭北，春随使节回。

线多游子服，酒满故人杯。

钟送横江雨，车盘出峡雷。

平生感知已，临别更徘徊。

▼寄熹公

禅居紫阁阴，欲去问安心。

野岸随流曲，山门隐树深。

千灯燃雨塔，一磬出风林。

想见跏趺处，云多不可寻。

▼送王才归钱塘

南归犹落魄，北上已蹉跎。

草草官亭酒，劳劳客路歌。

亲知今日少，山水故乡多。

匕首空留在，酬恩竟若何。

▼送长洲周丞升吴县令

青山隔苑桥，改邑去非遥。

官食新添俸，民传旧布条。

稻花迎午散，荷叶待秋凋。

寂寞长洲路，空闻五袴謡。

▼冬至夜喜逢徐七

君来同客馆，把酒夜相看。

动是经年别，能辞尽夕欢。

雪明窗促曙，阳复座销寒。

世路今如此，悬知后会难。

▼送史丞之海门（史，淮东人。）

黄茅连雾雨，此地久荒凉。

日出嵎夷迩，江通渤澥长。

改官非谪宦，到邑是还乡。

海上遥闻说，归人已裹粮。

▼夜雨

砌冷一蛩急，窗虚诸叶稀。

萧条风雨夜，幽卧掩床帏。

邻杵听初歇，斋灯看尚微。

忽忧岁暮事，聊食故山薇。

▼师山周君客濠上，思归未得，因画旧隐图，求余赋诗

几年留客舍，千里念家山。

得向图中见，犹胜梦里还。

菊畦经雨废，薜屋帯云关。

楚奏无穷意，相忘頼此间。

▼微恙江馆夜作

寒灯坐江馆，愁逼岁阑珊。

苦恨应催老，微疴似忌闲。

鸡前星列屋，雁外月临湾。

明日将求药，身犹懒入关。

▼逢李止冰道人

吹箫月满舟，何处昔频游。

后土琼花观，仙人黄鹤楼。

别来应未老，道在复何求。

相见俄还去，江城枫叶秋。

▼冬至夜雨感怀

节序关何事，徒令百感生。

升沈当世事，存殁故人情。

寒壮微阳气，风疏缓漏声。

他年说今夜，听雨宿南城。

▼过戴居士宅

江边戴颙宅，地好惬幽寻。

高树藏卑屋，新篁补旧林。

鸟成留客语，云作护花阴。

不负沧洲约，重来论夙心。

▼归鸦

哑哑噪夕辉，争宿不争飞。

未逐冥鸿去，长先野鹤归。

荒村流水远，古戍淡烟微。

借问寒林树，何枝最可依。

▼晚坐南斋写怀

雁过南斋暮，魂消黙坐中。

贱贫长作客，愁病欲成翁。

窗洒侵灯雨，庭翻走叶风。

山妻犹解事，未遣酒樽空。

§其二

岁景看垂暮，羇踪叹屡迁。

有身能去俗，无术但论天。

菊老江城酒，床寒客舍毡。

愁中还一笑，儿女满灯前。

▼廿四日雨中夜坐

不兴贫后叹，每动醉中吟。

涉难知天意，居闲长道心。

雁声随雨到，鬓色与年侵。

独想平生事，萧然坐夜深。

§其二

身退惟宜静，谋疏且任真。

楼空三日雨，书乱一床尘。

丘陇多良友，江湖独放臣。

莫嗟年景暮，转眼是新春。

▼书曹谷才世训诗，后为其子季常作

绿野高人第，清门旧相家。

篇章存月露，翰墨走龙蛇。

作戒言惟切，诒谋岁已賖。

过庭虽有训，得与共传夸。

▼题画为僧赋

行负贝多书，青山别旧庐。

乱寻安土避，贫借破庵居。

吟苦非愁里，禅癯似病余。

思归休看画，来去尽空虚。

▼题华氏茔芝桧图

谁指牛眠处，江山地最灵。

气钟孤桧碧，祥表五芝青。

影动春云乱，香敷晓露零。

知君家种徳，曾读墓前铭。

▼樵

山中朝佩斧，远路入烟萝。

伐木惊禽起，穿云畏虎过。

石根供倦憩，谷口应高歌。

莫看仙人奕，归来恐烂柯。

▼牧

自夸黄犊健，登垄共挥鞭。

笛弄将斜日，蓑披欲断烟。

归鸦流水外，疏树旧庄前。

应笑侯门客，骑驴走岁年。

▼赋得铜人赠医士

旧铸明堂像，新图太史书。

体成金冶内，穴试石砭余。

摩狄年空老，求仙事亦虚。

君怀济人意，为此竟何如。

▼夏景园庐

门掩一斋空，幽怀独坐中。

本同趋府客，偶似灌园翁。

鱼闯萍溪雨，蝉嘶柳巷风。

未须论夙志，聊复去樊笼。

▼寄题崇明学宫天心水卣轩

夜气虚明际，斋宫息众喧。

咏余风度瑟，坐久月当轩。

云尽无留翳，池清有活源。

心知此时意，欲论竟何言。

▼送柔上人得船字

丛林初结夏，东去又飘然。

罢说天台讲，行参雪窦禅。

残经松下几，远磬月中船。

不用空悲别，师今绝妄缘。

▼中秋琵琶洲宴集得红字

香雾夕蒙蒙，孤高桂树东。

影疏林际月，凉近水边风。

重露流杯绿，繁星乱烛红。

明年江海上，高会与谁同。

▼悼女

保养常多阙，艰难愧我贫。

凄凄临殁语，的的在生亲。

遗佩寒江月，残灯夜室尘。

中郎他日藁，留付与何人。

▼乱后经娄江旧馆

此地昔相依，重来事已非。

新年芳草遍，旧里熟人稀。

远燕皆巢树，闲花自落矶。

遗踪竟难觅，愁步夕阳归。

▼悼故顾宜人

避乱应千里，悲离复几年。

尘埃初嫁镜，雨雪未归船。

有子随行旐，无人与葬钱。

束刍何处吊，衰草暮江边。

▼过刘山人园

欲问幽栖处，花蹊逐涧回。

夕烟罗幙卷，春雨药房开。

野鹤知琴意，山蜂给酒材。

城中少闲客，谁解引车来。

▼次韵杨礼曹移疾之作

养疾深扉掩，还应谢俗交。

鸟多风和语，葵晚雨缄苞。

印向闲厅锁，钟闻近寺敲。

相思愁暮霭，高树古城坳。

▼送周履道入郭

离群方感怆，况复与君违。

花隐归城斾，风吹渡水衣。

须知喧寂异，莫讶往来稀。

今夜空斋雨，谁怜独掩扉。

▼雨斋独坐写寄友

动与世相妨，端居学坐忘。

雨来池上树，烟起竹间房。

屋鸟非晴弄，阑花是晚芳。

寻山期已阻，遥望奈苍苍。

▼次韵酬西园公

林惊缘树鼠，池响食萍鱼。

月戸双砧落，风亭一簟舒。

体便清夏健，发映早秋疏。

本自无愁事，何须酒破除。

▼闻邻家琵琶有感

清唱合琵琶，当年碧玉家。

弄残催酒急，抱重向灯斜。

久别愁江树，重听隔院花。

泪多思旧事，不是客天涯。

▼书王生扇

素质粉藤光，蒲葵讵可方。

当怀惊抱月，洒面怯沾霜。

宜助驱蝇用，羞随走马狂。

过时甘自弃，不怨井梧黄。

▼送胡铉游会稽

山水独行遍，苕溪仍剡溪。

衣逢新火减，舟渡杂花迷。

黄绢寻碑读，红裙赌墅携。

清游不能共，肠断听猿啼。

▼送陈少府赴嘉定

雨歇桑阴路，争迎绀幰车。

湖多田水满，城小井烟疏。

夜户犹闻犬，春涛欲上鱼。

期君布新政，去卜海濵居。

▼报恩寺逢蒋主簿，就送还如皋

贪语酒寒频，新年见故人。

别时烟寺晚，归路雪江春。

造次灯前面，苍茫舶上身。

明朝楚花发，莫叹县厨贫。

▼赠姚东曹

炉气拂春衣，分曹直省闱。

相门旄节重，郎舍简书稀。

夜直听钟度，晨朝策马飞。

共怜王掾少，粉署有光辉。

▼钟山雪霁图

山势识龙蟠，香台拥翠峦。

草堂猿啸晚，蕙帐鹤惊寒。

云拥梁僧塔，苔封宋帝坛。

昔年游历处，今向画中看。

▼白莲寺池上

月岀露已白，荷花香满池。

高僧爱清夜，留客坐题诗。

竹动鸟惊梦，草凉虫语悲。

闲斋一瓢酒，应不负幽期。



▼送吴县令迁松陵

山县弹琴罢，江城露冕初。

夏霖湖更阔，朝日市长虚。

柳下催耕鼓，桑间问俗车。

秋风莫思去，客馆有鲈鱼。

▼寄沈校理

风雨清明后，春寒未夹衣。

闭门听鸟尽，入寺看花稀。

独酌愁难去，相思梦欲飞。

艰难宜数见，何事却长违？

▼赠吕医

药院闭闲朝，烟生积券烧。

求真游岳遍，访病出城遥。

收谷宁烦仆，寻苓或遇樵。

世方多内热，一匕倘能消。

▼次韵陈留公见贻湖上行屯之作

湖阴巡垒罢，缓服上仙舟。

景好看宜晚，诗清赋为秋。

叶应随鸟散，山欲趁波流。

亦有东游兴，空怜未得酬。

▼雨后饮西园偶然亭

晚酌樱桃下，欢来不奈春。

那知醉后客，犹是乱中人。

雨霁飘还细，花寒破未匀。

江皋旧游处，回首莫沾巾。

▼邻家桃花

春色东家出，相窥似有心。

曲垣遮自短，别院闭还深。

影动疑人折，香摇妒蝶寻。

好风时解意，吹片拂罗襟。

▼和王校理夜坐

池暝花如雾，苍苍月照开。

梁空双燕睡，帘暗一萤来。

兵散谁家笛，人违此夜杯。

如何对清景，愁思却相催？

▼答陈校书客怀

同患君尤甚，时难觉意真。

愁边长夜酒，梦里少年春。

游远荒家业，交疏困露尘。

一杯歌短调，谁听不沾巾！

▼酬余左司

门巷接垂杨，同邻忘异乡。

儿亲欣见熟，仆立厌言长。

读借风床简，炊分雨碓粱。

乱来成久别，能不为情伤！

▼宿道王兰若

借榻到僧扉，虽安未是归。

瞑禽愁雪意，夜助风威。

烛尽思燃带，衾寒起覆衣。

不知孤棹去，明夕更何依！

▼与诗客七人会饮余司马园亭（居皆在北郭）

情与酒兼和，园亭驻晚珂。

家同榆社近，人比竹林多。

短景催长宴，醒吟杂醉歌。

乱离欢易失，无厌数相过。

▼登西涧小阁

层槛构云牢，清寒洒客袍。

石棱添涧险，阁势借峰高。

风竹惊栖鸟，霜藤缒饮猱。

欲题因境胜，不敢易挥毫。

▼江上答徐卿见赠

烟树近松陵，扁舟晚独乘。

江黄连渚雾，野白满田冰。

往事愁人问，虚名畏客称。

无才任萧散，敢望鹤书征？

▼除夕客中与家兄守岁

雨雪远村中，猿鸣旅馆空。

守炉销夜漏，停烛待春风。

有恨能催老，无文解送穷。

却怜今夕酒，还与弟兄同。

▼南溪晚归

流水出云根，遥通古寺门。

山深僧少俗，人静市如村。

马渡知长浅，鱼行见不浑。

多情溪上月，归路照黄昏。

▼丁孝廉惠冠巾

知试山人服，冠巾远寄重。

佳名因子夏，旧制学林宗。

裹映秋吟鬓，歌宜晚醉容。

朝簪今已解，期上华阳峰。

▼西园闲兴二首

看到竹过邻，园林独卧身。

鸟声闲似野，人意倦知春。

残雨惊池树，斜阳照隙尘。

如何堂上客，不及燕来频？

§又

当路阙追攀，端居自掩关。

听钟知近寺，看画忆登山。

晓栉风林下，宵吟雨阁间。

天应怜我懒，独与少年闲。

▼送谢恭

凉风起江海，万树尽秋声。

摇落岂堪别，踌躇空复情。

帆过京口渡，砧响石头城。

为客归宜早，高堂白发生。

▼步至东皋

斜日半川明，幽人每独行。

愁怀逢暮惨，诗意入秋清。

鸟啄枯杨碎，虫悬落叶轻。

如何得归后，犹似客中情？

▼郊墅杂赋十六首·其一

江水舍西东，邻家是钓翁。

路騑深草没，井脉暗潮通。

篱隔蔬边雨，门开竹下风。

不因时卖畚，何事入城中？

▼郊墅杂赋十六首·其二

此乡堪避地，乱后户翻增。

俗美嫌欺客，年丰爱施僧。

带星耕处轭，照雪纺时灯。

且作求田计，元龙岂我能？

▼郊墅杂赋十六首·其三

幽事向谁夸，孤吟对晚沙。

浣衣江动月，系艇岸垂花。

行蚁如知路，归凫自识家。

一尊茅屋底，随意答春华。

▼郊墅杂赋十六首·其四

春泥桑下路，孤策自扶行。

身贱知农事，心闲见物情。

鱼鸣风欲起，牛饭月初生。

渐喜无人识，何烦易姓名？

▼郊墅杂赋十六首·其五

移家到渚滨，沙鸟便相亲。

地僻偏容懒，村荒却称贫。

犬随春馌女，鸡唤晓耕人。

愿得无愁事，闲眠老此身。

▼郊墅杂赋十六首·其六

纷纷谢人役，寂寂恋吾居。

细雨春雩后，斜阳社饮余。

岸花飞趣蝶，池叶堕惊鱼。

好了公家事，休令吏到庐。

▼郊墅杂赋十六首·其七

路迂桥断处，门静犊眠时。

孤墅藏群柳，诸田灌一陂。

僮闲春作少，妇懒午炊迟。

谁道花源好，还令太守知。

▼郊墅杂赋十六首·其八

虚阁近鸣湍，应宜把一竿。

雨伤春麦烂，风折晚蒲干。

抱瓮临江汲，携书入寺看。

自惭何独幸，世难此偷安。

▼郊墅杂赋十六首·其九

乱渚交交白，平芜漫漫青。

卖薪沙店远，祈谷水祠灵。

密雨侵蓑重，微风过网腥。

江边多酒伴，春去不曾醒。

▼郊墅杂赋十六首·其十

入夜潮侵户，经秋雨坏垣。

里人淳少讼，田父醉多言。

稻蟹灯前聚，莎虫机下喧。

自应耽野趣，不是忘乡园。

▼郊墅杂赋十六首·其十一

欲沽嗟市远，烟火隔江波。

客到寒斋少，人归晚渡多。

污书灯烬落，惊枕橹声过。

岂敢愁荒寂？时危免负戈。

▼郊墅杂赋十六首·其十二

野色迥苍苍，门门叶满塘。

僧来双屐雨，渔卧一船霜。

静里修香传，闲中录酒方。

平生当世意，到此坐成忘。

▼郊墅杂赋十六首·其十三

红树南江近，青山北郭遥。

江清目渺渺，林冷发萧萧。

食脍知晨钓，听歌识暮樵。

寻常送归客，不过水西桥。

▼郊墅杂赋十六首·其十四

何处可徘徊？林间共水隈。

夜归家犬识，春睡野禽催。

有地唯栽药，无村不见梅。

兴来惭独饮，时唤老农陪。

▼郊墅杂赋十六首·其十五

狂多爱出游，日日问江头。

小草皆春意，遥山自晚愁。

酒中时有得，物外复何求？

不咏骚人调，蘼芜任满洲。

▼郊墅杂赋十六首·其十六

居似临邛宅，耕非鄠杜田。

已偿输税米，未觅卖文钱。

把卷怜长日，看花愧少年。

翛然闭门处，杨柳桔槔边。

▼采香径

晨妆出采芳，零露湿红裳。

种徙山中品，熏传海外方。

抱筐归蕙径，焚鼎荐兰堂。

未足娱君寝，西施体自香。

▼响屟廊

廊虚应屟鸣，响细识腰轻。

谁道吴强国，唯销举足倾。

苔间灭古迹，月下歇余声。

此夕人空听，山僧曳履行。

▼临顿里·其一

闻说桥东地，高人旧隐居。

养生应有道，觅举绝无书。

爱救粘丝蝶，嗔惊出水鱼。

时寻戴颙宅，自驾短辕车。

▼临顿里·其二

应爱山斋好，秋风不卷茅。

凿渠侵蚁穴，移树带禽巢。

人世真浮梗，吾生岂系匏？

不逢皮从事，谁结岁寒交？

▼临顿里·其三

载酒携山榼，安琴制石床。

凫眠皆傍母，蜂去自从王。

谷雨收茶早，梅天晒药忙。

不扶灵寿杖，筋力老能强。

▼临顿里·其四

自少图名意，谁言世不知？

僧求开寺记，客送买山资。

细雨鱼生子，斜阳燕哺儿。

平生无事迫，心苦为寻诗。

▼临顿里·其五

斩伐凭樵斧，经纶在钓车。

薄云还露月，小雨不妨花。

酒债应多处，诗名自一家。

虚烦时主召，懒脱故衣麻。

▼临顿里·其六

长物元无有，何劳犬护扉。

借看高士传，学制道人衣。

窗破容萤入，船空载鹤归。

定缘幽事绕，不是宦情微。

▼临顿里·其七

澹泊心情在，萧疏鬓影残。

引泉规作沼，留笋待成竿。

自洗沾泥屐，谁收挂壁冠？

毛公新有约，月夜礼天坛。

▼临顿里·其八

沐罢便轻帻，消摇咏晚天。

清风苏病鹤，骤雨集鸣蝉。

旧史堆缃素，新经录洞玄。

谁知城郭里，别自有林泉。

▼临顿里·其九

汩汩泉通圃，萧萧柳映门。

折花摇树影，踏藕损莲根。

饥鸭呼归舰，新蚕试浴盆。

屋前高石在，知是郁林孙。

▼临顿里·其十

茶租催未得，菊饵服还能。

行古时人笑，文工造化憎。

贫留渔艇载，老谢一书征。

谁识先生乐，攸然卧枕肱。

▼春申君庙

封吴开巨壤，相楚服强邻。

名重三公子，谋疏一妇人。

画帏留古像，珠履绝遗尘。

箫鼓时迎祭，还怜旧邑民。

▼吴女坟

鱼灯照艳魄，夜冷珠衣薄。

白玉土中埋，红兰霜后落。

不乘台上凤，空舞桥边鹤。

韩重未归来，泉宫秋寂寞。

▼真娘墓

金钗葬小坟，杨柳寺前村。

已断花间信，空归月下魂。

山莺留曲韵，草露带啼騑。

车马逢寒食，还来酹酒樽。

▼鲈乡亭

独上鲈乡亭，秋风南浦生。

载送黄花句，遥思张步兵。

天空白水远，日堕赤枫明。

我亦东归客，一壶宜醉倾。

▼尧峰院

尧帝何年到？名犹在此峰。

岩留千尺井，寺废两时钟。

僧出因寻菌，人来为看松。

白云深洞里，闻有听经龙。

▼慧聚寺次张祜韵

烟敛城初出，朝来野欲吞。

危樵缘磴角，倦衲憩松根。

刹表藏林寺，钟闻隔海村。

画龙飞去久，空掩殿堂门。

▼石屋

双崖立幽关，一洞开深宇。

青嶂近为邻，白云闲作主。

不受杜陵风，可避河朔暑。

华栋几回新，渠渠独千古。

▼赠竹里子

弭楫望迷林，闲为淇澳吟。

君家不可见，但听烟中禽。

日落逋云远，雨余江水深。

非同抱清节，岁晏后谁寻？

▼送金判官之吴江

送客常苦愁，送君愁最剧。

江为江上县，近我乡中宅。

霜晴橘熟秋，水冷枫飘夕。

难逐去帆东，京华坐微役。

▼渔

泛泛苍波里，全家寄一船。

曾来屈泽畔，或到杏坛边。

蓑带春江雨，榔鸣晚浦烟。

得鱼寻水店，换酒不论钱。

▼樵

惯识山中路，崎岖每独寻。

穿云冲过虎，伐树起栖禽。

斧砺溪边石，衣悬谷口林。

逢仙休看奕，甲子易骎骎。

▼耕

江皋闻布谷，荷耜出柴门。

春暖乌犍快，朝晴绿树繁。

深耕行别陇，待馌望前村。

自得庞公计，遗安与子孙。

▼牧

一笛去茫茫，平郊绿草长。

但知牛背稳，应笑马蹄忙。

度陇冲朝雨，归村带夕阳。

相逢休挟策，回首恐忘羊。

▼夜起观月

一春夜多雨，今宵初月明。

窗间幽梦觉，起忆故园行。

露下花微萎，烟中鸟忽鸣。

谁同赏清景，惆怅倚前楹。

▼赠刘医师

君有抱朴意，高斋长宴如。

壶中仙姥酒，案上神农书。

蒸朮晓烟里，斸苓春雨余。

起疾多传妙，惭予才自疏。

▼舟中早行

隆隆津鼓动，江火留余闪。

人家未起耕，近水寒扉掩。

船开凫鸭散，树吐烟霏敛。

东郭去方遥，青山见孤点。

▼春日怀诸亲旧

杨柳燕差差，邻家换火时。

春寒添客思，夜雨减花枝。

涉世悠悠梦，怀人的的思。

出游无旧侣，空馆独题诗。

▼江上见逃民家

清时无虐政，何事竟抛家？

邻叟收饥犬，途人折好花。

林空烟不起，门掩日将斜。

四海今安在？归来早种麻。

▼晓晴东皋步眺

江明片雨收，树暗一村幽。

篱落疏麻长，田畦曲水流。

禽声初变夏，麦气欲成秋。

闲步看时物，今朝散旅忧。

▼赋得戟门送陈博士

圣庙俨王宫，重关盛卫同。

儒官趋内外，武仗列西东。

乍启鸣钟始，将扃彻俎终。

莫言墙九仞，还有此能通。

▼樱桃

密绿映圆红，枝头的的同。

熟迎梅实雨，落值柳花风。

美女名偏称，流莺啄未空。

忆曾春荐后，捧赐出深宫。

▼金进士葵轩

幽园夏雨歇，葵绿乍翻风。

独向群芳后，闲依萱草丛。

敷荣午簟侧，流馥夜窗中。

应有倾阳意，将军心正同。

▼次倪云林韵

云林已白头，犹有晋风流。

爱写沧洲趣，闲来玄馆游。

茶烟秋淡淡，竹雨暮修修。

欲向南池水，长流清翰舟。

▼登南楼看雨有怀

清晓看江雨，独登江上楼。

人烟与草树，萧瑟满城秋。

砧响寒稍急，鸿声哀更流。

故人隔楚塞，西望忽成愁。

▼晚霞独酌南楼

倦客岂迁客，故乡非异乡。

鲈肥莼菜紫，雁到柳条黄。

湖阔已秋雨，楼高犹夕阳。

登临何必赋？把酒据胡床。

▼耕

春郊起东作，耒耜出柴荆。

柳下乌犍健，桑间布谷鸣。

家人供远饷，刺史劝深耕。

已卜丰年候，朝来好雨晴。

▼追挽恭孝先生二首

关洛遗风在，河汾旧业传。

书攻藏简后，易究出图先。

晓禁辞持橐，寒厅恋坐毡。

临危谁复似？身与敕俱全。

北阙书空上，东川教自陈。

可当哀乱日，后丧老成人。

堂静悬鱼绝，坟荒下马频。

传家欣有子，执笔际昌辰。

▼渔

浮生何处好？只在水云乡。

榔起鸣秋月，纶收向夕阳。

箬篷幽梦熟，铜斗醉歌长。

不是烟波乐，那能与世忘？

▼题宋迪晚烟归舍图

落日下岚岭，行人逢已稀。

隔烟望田舍，映水掩荆扉。

鸟乱夕林暗，草多秋径微。

家人应候我，卖畚郭中归。

▼赠东庵道者

双树夹成户，一溪流绕家。

扫林留逬笋，汲水帯浮花。

经劝里人读，药从仙客賖。

已无喧寂念，黙坐对鸣蛙。

卷十三 五言排律

▼月夜游太湖

欲寻林屋隐，还过洞庭游。

远水初涵夜，长天尽作秋。

湖如青草阔，月似白莲浮。

万壑风传笛，三更斗挂舟。

叶应随鸟散，山欲趂波流。

浩荡吾何适，鸱夷不可求。

▼咏夏冰

寒收凝冻井，晚荐纳凉宫。

抱洁存天质，销炎夺化工。

气蒸金盌润，色暎玉盘空。

弱藻含犹在，纤尘隔未通。

非山宁可倚，是水复当融。

照夜何须月，惊秋讵待风。

制屏应不稳，作佩定难攻。

容貌清谁并，仙肌莹自同。

宜涵筠簟素，愁逼桂炉红。

愿解行人渴，分贻道路中。

▼题黄鹤山人画

何处画相同，湘南与峡东。

江来落日外，山出杪秋中。

绿桂骚人宅，青莲释子宫。

钟鸣樵谷暗，船散市桥空。

风树惊猿落，烟芜去鸟通。

平生游楚兴，对此转无穷。

▼赋得履送衍上人

稳称游方脚，新编楚岸蒲。

滑欺峰顶石，危怯世间途。

轻曳愁妨蚁，高飞笑化鳬。

上堂声每众，度岭影还孤。

着处朝行道，抛时夜结趺。

空山欲相访，落叶去踪无。

▼闻蛙

何处多啼蛤，荒园暑潦天。

股跳泥活活，形蔽草芊芊。

野远呼相应，洼深乐自専。

斜阳鱼罩外，细雨客灯前。

莫问官私地，聊占水旱年。

晴思蒲叶渚，凉忆稻花田。

高士听空爱，迁人食未便。

洒灰谁解去，安我夜窗眠。

▼圣寿节早朝

天启圣图昌，流虹叶梦祥。

飞龙起江左，战马放山阳。

御柳垂阊阖，仙桃熟建章。

远人陈贡篚，近侍浥炉香。

金镜千秋録，瑶池万岁觞。

小臣歌拜手，尧日正舒长。

▼洪武二年十月，甘露降后庭柏树上，出示侍从臣，启获预观嘉瑞，因赋诗颂之

和气融为液，中宵坠碧天。

光漙高柏上，瑞发内庭前。

见日朝还泫，经风晚尽坚。

芳秾蜂蜜滑，的皪蚌珠圆。

厚泽歌难喻，沈疴饮易痊。

愿言同圣徳，濡沃遍周埏。

▼冬至车驾南郊

驾动百灵呵，斋宫午夜过。

礼行因日至，乐奏合云和。

配祖崇周典，祈年陋汉歌。

璧陈孤月满，燎发众星罗。

秩秩威仪盛，穰穰福祉多。

庆成应预喜，四海沐恩波。

▼禁中雪

君王元尚俭，台殿忽琼瑶。

环素凝宫沼，飞花缀苑条。

坊鸡惊曙早，仗马喜寒骄。

金扇开时看，丹墀扫后朝。

台司呈贺表，乐部奏仙謡。

须信阳光近，都先别处消。

▼封建亲王赐百官宴

汉运初兴日，周藩并建年。

辨方分社土，当陛列宫县。

上相传金册，中官辟绮筵。

誓期山作砺，恩泻酒如川。

仙李千枝茂，天潢几派连。

百僚咸醉喜，拜舞赤墀前。

▼送安南使者杜舜乡还国应制

安南初入贡，朝廷遣翰林学士张以宁赍诏册其主为王，及境而薨，其世子遣舜卿来告哀且请命。及还，命朝臣赋诗送之。

南粤知文化，来庭喜最先。

地书通汉日，贡纪入周年。

号册才临境，容衣忽掩泉。

使蒙天语唁，嗣许国封传。

晓阙晴飞凤，炎溪晚堕鸢。

往来时物异，存殁圣恩全。

诏去开蛮雾，帆归望海天。

但修忠顺节，世业自绵延。

▼送高丽贺正旦使张子温还国

丹凤云中阙，玄莬海外城。

新阳初献岁，远使尽朝京。

卉服充王贡，珠旒仰圣明。

花飞辞上国，日出指归程。

车饯都亭晓，帆开岛屿晴。

莫辞频入贺，宝厯万年盈。

▼送鲍修撰出官关中

辞朝西入陜，车发动征尘。

小麦行时熟，啼莺别处频。

关前周故尹，灞上汉遗民。

直院青绫旧，临川赤组新。

山连乐游苑，树绕富平津。

君去方年少，还能论过秦。

▼送恩公还江心寺

上人居宝地，胜处似金山。

楼阁开天界，波涛隔世寰。

钟闻孤屿外，刹出乱云间。

螺女晨修馔，龙君夜叩关。

游方来暂会，辞阙去难攀。

旧业菱生沼，离城柳暎湾。

衣沾炉气出，船载磬声还。

施贝来江估，持经化岛蛮。

诸缘除未早，半偈悟犹艰。

安得如康乐，登临此共闲。

▼喜杨荥阳赴召至京过宿寓馆

忽作天涯会，浑销岁暮哀。

高城三鼓动，虚馆一尊开。

邻马嘶空枥，江鸿过废台。

饮余寒色退，谈绝雨声来。

涉患功名倦，忘归故旧猜。

阙前新应召，须让子云才。

▼戏婴图

芍药风栏侧，梧桐露井傍。

娇婴争晚戏，少妇斗春妆。

共诧珠生蚌，还怜玉产冈。

半披文锦褓，斜佩紫罗囊。

额发葳蕤短，胸胞细腻光。

庭前王氏子，陌上卫家郎。

弱草身眠软，芳英手弄香。

随人贪作剧，避伴学迷藏。

莫扑花蝴蝶，宜为蜡凤凰。

涂添云母粉，浴试水沈汤。

麟送徐卿宅，兰生谢傅堂。

爱均看总好，年并比谁长。

骥种虽难匹，鹓雏已作行。

欣君得此画，真是梦熊祥。

▼玩花池

桃枝兼杏枝，春色绕宫池。

正爱红繁处，还怜绿净时。

花香泛幽沚，媚影照清漪。

垂条看妓折，堕萼见鱼吹。

杯涵明月泻，舟逐彩霞移。

水流花落尽，君王醉不知。

▼送高丽贡使还国

凤阙层霄上，菟城积水东。

大君方启运，绝域尽朝宗。

锡命分青土，趋班列紫宫。

船归瞻出日，帆挂候西风。

雨露何沾渥，华夷已混同。

圣心非悦贡，惟念远人忠。

▼韩蕲王墓

宋室中兴日，将军武略优。

功宜超贾邓，名耻并张刘。

白马空南渡，黄龙竟北游。

誓臣诸部长，还报两宫仇。

朝使颁金册，边人识锦裘。

跃戈冲野阵，横棹截江流。

残敌回舸走，中原指掌收。

未终藩阃寄，已惑庙堂谋。

坐丧三河气，甘贻九庙羞。

和戎词易屈，复汉志难酬。

阙耸吴山晓，陵荒巩树秋。

廉颇归未老，郭令罢谁留。

折槛言徒切，藏弓势可忧。

俄看星陨垒，永使陆沈州。

感慨思前代，凄凉吊古丘。

剑花埋虎气，碑藓剥螭头。

石骑嘶风雨，山僧护槚楸。

鼔旗何寂寂，简册漫悠悠。

父老悲犹在，英雄事已休。

栖霞岭前墓，闻说更堪愁。

▼石井泉

清源生石脉，冷逼煮茶亭。

浄映银床色，明开玉鉴形。

分秋归客鼎，汲月贮僧瓶。

树影沈泓碧，苔文渍壁青。

热中尝可涤，醉后漱堪醒。

品第宜居首，谁修旧水经。

▼焚香

艾蒳山中品，都夷海外芬。

龙洲传旧采，燕室试初焚。

奁印灰萦字，炉呈玉镂文。

乍飘犹掩冉，将断更氤氲。

薄散春江雾，轻飞晓峡云。

销迟凭宿火，度远托微薫。

着物元无迹，游空忽有纹。

天丝垂袅袅，池浪动沄沄。

异馥来千和，祥霏却众荤。

岚光风卷碎，花气日蒸醺。

灯灺宵同歇，茶烟午共纷。

褰帷嫌放早，引匕记添勤。

梧影吟成见，鸠声梦觉闻。

方传媚寝法，灵着辟邪勲。

小阁清秋雨，低帘薄晚曛。

情惭韩掾染，恩记魏王分。

宴客留鹓侣，招仙降鹤群。

曾携朝罢袖，尚浥舞时裙。

囊称缝罗佩，篝宜覆锦熏。

画堂空捣桂，素壁漫涂芸。

本欲叅童子，何须学令君。

忘言深坐处，端此谢尘氛。

▼咏梦

的的缘愁得，蒙蒙与醉和。

轻随云浩荡，暗越岭嵯峨。

夜店嗟偏短，春闺想最多。

关山归识路，江渚去凌波。

梁落中宵月，楼横欲曙河。

隔帘休警鹊，近烛任飞蛾。

游远宁烦载，穿深岂畏诃。

寒惊瑶作障，暖恋锦成窝。

蝴蝶谁家信，鸳鸯别浦歌。

静嫌风动竹，闹怯雨鸣荷。

寂历窗扃纸，低迟帐卷罗。

知情唯枕共，送恨忽钟过。

缟袂香犹在，朱弦字不磨。

记来还彷佛，寻去已蹉跎。

宿烬芬余麝，残妆晕浅螺。

忧欢情总幻，离合事皆讹。

池上吟芳草，庭前觅旧柯。

既因思是种，复念睡为魔。

易断俄如此，难凭竟若何。

阳台莫重问，千古笑巫娥。

▼答胡博士留别二十韵

世绪名臣后，声华俊士前。

棘场曾中的，芹水旧鸣弦。

远道秋风褐，空斋夜雨毡。

倦游惊齿暮，多难喜身全。

孤客愁王粲，诸生老郑玄。

未应心戚戚，还是腹便便。

杜曲无归业，成都有卜钱。

我方辞阙下，君尚隐江边。

久话灯催剪，频过榻解悬。

择邻欣得地，结友愧忘年。

牧径依门转，渔梁近渡连。

旧盟寻白鸟，余俸买乌犍。

流水空塘树，疏林破屋烟。

讵忧穷作祟，但欲醉成仙。

政尔交欢宻，俄然别恨牵。

湖山入苑路，鸡犬载家船。

离索方堪叹，分携益可怜。

殊乡难托主，薄俗易轻贤。

寒浦通潮处，春城罢雪天。

梅花未宜折，持送只诗篇。







卷十四 联句 六言律诗 七言近体

◎联句

▼舞剑联句

（与会稽张宪夜饮，观铜台李壮士舞剑而作。）

晚陌息鸣镳（宪），秋成起严柝。

登堂欣有会（启），顾座叹无乐。

豪宾奉觞寿（宪），壮士掉箾作。

韵生飙拂镡（启），文缀星辉锷。

拭土色才动（宪），映火光转烁。

寒泻走涧泉（启），明悬溜檐泽。

徒夸刀茔膏（宪），谩诧匕淬药。

腥疑人血干（启），威摄鬼踪铄。

雄闻庄子说（宪），醉想王郎斫。

联翩倏鸿骞（启），奋迅仍雀跃。

来如龙出渊（宪），去若蛇赴壑。

疾惊雷破山（启），怒讶风卷漠。

初驰帆纵张（宪），忽注弩驰广。

阴阳变开阖（启），潮汐随进却。

高步赴节同（宪），奇形分状各。

斜回象翼蔽（启），曲踊肖拏攫。

歘惊西方帝（宪），凛怖东海若。

屋翻影纷纶（启），地殷势挥霍。

乱思突骑奔（宪），低见饥隼掠。

旁分万夫断（启），前拉千枪拓。

出堪劫齐坛（宪），立可当蜀阁。

泽闻蛇妪啼（启），路遇猿翁搏。

斩关豁然判（宪），击柱铿尔著。

陆疑涛涌床（启），宵骇虹闯幕。

警栖已翻翻（宪），坠槁俄索索。

颠旭曾悟书（启），侠轲记争博。

目花匪酒湎（宪），肤粟似裘薄。

忠义气尽张（启），奸邪胆俱落。

不从玉玦计（宪），欲定铜台约。

未数大娘强（启），终胜处女弱。

季路袖手钦（宪），斐旻汗颜怍。

疾视谁敢当（启）？不成我惭学。

勇夫怒生瘿（宪），恐仆战成疟。

功收刺虎奇（启），志感闻鸡恶。

暂停月徘徊（宪），既罢天寂寞。

崆峒讵必倚（启）？氛祲行可廓。

馘妖正思今（宪），断佞犹慕昨。

会合固有期（启），死生良欲托。

宁忧武库灾（宪），但俟凶门凿。

慷慨勿悲歌（启），淋漓且酣酌（宪）。

▼剑池联句

（与张宪、金起、王偶同赋）

飞梁上当空（宪），直壁下插水。

两树交古阴（启），孤亭倒清泚。

初至意已惬（宪），再陟神亦靡。

气消囦龙藏（起），骨朽山鬼死。

苍崖出仙诗（隅），金藏棨僧史。

伯图渺何在（宪）？世事倏如此。

佳游信难遭（启），壮志良未已。

凭栏瞰神州（起），树羽讶军垒。

未睹烟尘清（隅），且耽林壑美。

临风挥一觥（宪），憩石脱双履。

莺啄朱果残（启），蜂抱黄英委。

琴咽斜阳蝉（宪），棋战欲雨蚁。

溽暑避松箑（启），轻凉透藤椅。

瞑目思黑甜（宪），潜心玩玄旨。

籁响破虚寂（启），香飘闻旖旎。

饭钟隔烟来（宪），樵笛呼月起。

整辔戒仆夫（启），揖鞭谢释子。

庞声吠喧嗬（起），骑影归迤逦。

余恋尚眷然（隅），重来那复尔。

明发抗尘容，何由继芳趾？

▼病柏联句

（与青城杜寅、郯郡徐贲游白莲寺，见病柏而作。）

抱质虽轮囷，托根何坎坷！（寅）

死色见已深，生意存犹颇。

（启）

老枿焦半身，余叶秃偏鬌。

（贲）

恩谢汉陵春，灾非陆浑火。

（寅）

柯倾痹待扶，节漏疮思裹。

（启）

下窾封蚍蜉，上穴缀蜾蠃。

（贲）

风欺声告哀，雨冒汗憎颗。

（寅）

蛰空虺喜容，攀脆猿愁堕。

（启）

将斫岂中梁？欲刳讵宜舸？（贲）

盖瘁缺青葱，梢枯辞猗傩。

（寅）

乏子供炉焚，无阴庇床坐。

（启）

蠹尽啄鸟饥，巢倾踬雏跛。

（贲）

臞形惨若帟，突腹肿如果。

（寅）

藤缠偶假妆，藓剥每惭裸。

（启）

主惜觊匠顾，樵窥避僧逻。

（贲）

土瘠力易衰，岩危蛰难妥。

（寅）

杀惧苦霜仍，医期甘露可。

（启）

成器未为福，不材反逃祸。

（贲）

依林尚支撑，亚石犹磊砢。

（寅）

阅岁失贞姿，承阳愧纤朵。

（启）

操辜孔语称，名负杜吟播。

（贲）

敢要秦树封，孰效禹梅锁？（寅）

蟠深漫欲跜，架重宁堪荷？（启）

气同生固均，数异测诚叵。

（贲）

膏干燃不明，屑坠扫还伙。

（寅）

客怜吊赋悲，童弃培功惰。

（启）

终护竟烦谁？今看幸遭我。

（贲）

▼风雨联句

（与会稽张宪，在报恩佛寺遇风雨而作。）

盲风簸天兴（宪），冻雨翻海泻。

鱼虾落半空（启），蛟龙斗中野。

蛰吞九河黄（宪），功润千里赭。

怒疑决沙囊（启），振讶摧屋瓦。

横行天兵駃（宪），大笑电毋哆。

乾坤发生多（启），道路暍死寡。

潦涨涛涌川（宪），旱去烟灭冶。

谷号竟谁嘘（启）？木撼不自把。

神灵真恍惚（宪），造化非苟且。

初占月离毕（启），又骇泗没社。

必变其圣乎（宪），弗迷唯舜也。

阴岑气如炊（启），高叶声若打。

阳乌韬不见（宪），乾鹊噤皆哑。

重翳晦复明（启），余点歇还洒。

虽悦灌园人（宪），应愁渡江者。

侍王笑楚赋（启），及我惭周雅。

避思泰山颠（宪），战忆昆阳下。

雄夫匕易失（启），吝士盖难假。

既沾想大田（宪），广庇思巨厦。

桔槔向晚停（启），纨扇未秋舍。

乱号官私蛙（宪），莫辨来去马。

卧惊浪喧耳（启），归恐泥没踝。

勿忧卷茅屋（宪），且喜憩兰若。

民期岁有登（启），国荷天锡嘏。

沛泽宜载歌（宪），新篇试姑写（启）。

▼虎丘联句

（与浔阳张羽、太原王行、郯郡徐贲游虎阜，用壁间颜鲁公韵作。）

山游期屡阻，风雨过今春（羽）。

偶遂林泉赏，仍同里闬亲（行）。

树重迷卓午，花尽谢芳辰（启）。

事往非前代，僧逢是故人（贲）。

金精销虎气，宝藏卫龙神（羽）。

妖魄怜埋玉，仙诗看勒珉（行）。

年登厨有供，村远寺无邻（启）。

池古寒泉定，林喧夏果新（贲）。

井名犹记羽，楼姓尚题陈（羽）。

步策方循涧，回桡已待津（行）。

缘虽喧寂异，妄本去来均（启）。

摩壁追高韵，应惭继后尘。

▼莲房联句

（与金华宋遂、张孟兼作。）

露冷镜湖秋（遂），波凉练塘晓。

盘翻绿云稠（兼），锦破朱霞少。

新苞颗微绽（启），余葩茎尚袅。

瘦茧缀寒蚕（遂），尖喙啄青鸟。

下惟玉龙眠（兼），中有琼丝袅。

擎重柄欲折（启），含深睛尚窅（遂）。

孤悬类覆杯（兼），双立疑擢表（启）。

初成欣雨滋（兼），渐老怯风掉（启）。

多子同根荣（启），独妇专房悄（遂）。

妆卸失娉婷（启），歌来逢窈窕（遂）。

剖心效谏忠（兼），并头呈瑞兆（启）。

马蹄密窍剜（遂），鱼目微光皎（启）。

珠珥落盘多（启），瑶轸贮囊小（遂）。

空实外莫辨，甘苦中自了。

剥残星满地，采尽香余沼（启）。

雕筵饤戢戢，玉虫攒扰扰。

送看出小艇，荐喜对清票（兼）。

新尝胜江芡，远觅迷水蓼。

褰芳想夏初（启），感物伤秋杪。

聊兹发吴咏（启），一览烟水渺（遂）。

◎六言律诗

▼夫差女琼姬墓

梦别芙蓉殿头，堕钗零落谁收？

土昏青镜忘晓，月冷珠襦恨秋。

麋鹿昔来废苑，牛羊今上荒丘。

香魂若怨亡国，莫与西施共游。

▼甫里即事

长桥短桥杨柳，前浦后浦荷花。

人看旗出酒市，鸥送船归钓家。

风波欲起不起，烟日将斜未斜。

绝胜苕中剡曲，金蠙玉脍堪夸。

▼江村乐四首

荷浦张弓射鸭，柳塘持烛叉鱼。

天随子宅同里，陶朱公祠近居。

一犬行随饷榼，群蛾飞绕缲车。

江边女去摘芡，城里人来卖茶。

罾挂渔郎舍外，船维酒媪桥边。

烟波五湖朝渡，风雨孤村昼眠。

日斜深坞牛卧，潮落平沙蟹行。

秋社未开绿諲，夜炊初碓红粳。

▼读道旁旧冢碣

（上题曰：「宋黄澹翁先生之墓。」）

古路斜阳废城，断碑荒草残茔。

莫嗔童竖樵牧，不识先生姓名。

▼杨氏山庄

斜阳流水几里，啼鸟空林一家。

客去诗题柿叶，僧来供煮藤花。

▼陶秘书广陵送别图

暮雨潮生瓜步，春山树绕芜城。

惆怅离舟欲发，江南烟寺钟声。

◎七言近体

▼大驾亲祀方丘选射斋宫奉次御制韵

奠璧方坛晓祝厘，豹竿风动从灵祇。

献符多士歌昌运，扈跸诸蕃睹盛仪。

郊射贯侯初复古，汾祠获鼎未云奇。

山川效静年多谷，神答皇心定有期。

▼奉迎车驾享太庙还宫

鸣跸声中晓仗回，锦装驯象踏红埃。

半空云影看旗动，满道天香识驾来。

汉酎祭余清庙闭，舜衣垂处紫宫开。

礼成海内人皆庆，献颂应惭自乏才。

▼晚登南冈望都邑宫阙（二首）

落日登高望帝畿，龙蟠山下见龙飞。

云霄双阙开黄道，烟树三宫接翠微。

沙苑马闲秋猎罢，天街车斗晚朝归。

明朝欲献升平颂，还逐仙班入琐闱。

秦金不厌气佳哉，紫盖黄旗此日开。

残雪已销枿鹊观，浮云不隐凤凰台。

山如洛下层层出，江自巴中渺渺来。

六代衣冠总尘土，幸逢昌运莫兴哀。

▼奉天殿进元史

诏预编摩辱主知，布衣亦得拜龙墀。

书成一代存殷鉴，朝列千官备汉仪。

漏尽秋城催仗早，烛明春殿卷帘迟。

时清机务应多暇，阁下从容幸一披。

▼九日陪诸阁老食赐糕次谢授经韵

叨陪讲席按词曹，晓禁霜花点素袍。

院贮图书西掖静，云连宫殿北山高。

故园莫忆黄花酒，内府初尝赤枣糕。

最爱凤毛今复见，便令池上一挥毫。

▼送沈左司从汪参政分省陕西汪由御史中丞出

重臣分陕去台端，宾从威仪尽汉官。

四塞河山归版籍，百年父老见衣冠。

函关月落听鸡度，华岳云开立马看。

知尔西行定回首，如今江左是长安。

▼吴僧日章讲师赴召修蒋山普度佛事既罢东归送别（二首）

万人拥座听潮音，宝刹曾迂玉驾临。

佛法晓敷三藏秘，帝恩春及九原深。

钟山坐处花频雨，练浦归时树欲阴。

拟问楞伽嗟已别，楚江飞锡暮沉沉。

故乡未解识清容，却在金陵阙下逢。

中禁曾分斋钵饭，上方时叩讲筵钟。

一帆细雨迢迢浦，半塔斜阳霭霭峰。

相送师归忽多感，飞云亦恋旧依松。

▼清明呈馆中诸公

新烟着柳禁垣斜，杏酩分香俗共夸。

白下有山皆绕郭，清明无客不思家。

卞侯墓上迷芳草，卢女门前映落花。

喜得故人同待诏，拟沽春酒醉京华。

▼金陵喜逢董卿并送还武昌

兵后匆匆记别离，两年音问不相知。

武昌楼下初来日，幕府门前忽见时。

上国花开同醉少，大江潮落独归迟。

莫嗟握手还分手，此会从前岂有期？

▼送易左司分省广西

朝廷特念远民深，画省分官出桂林。

油幕乍开依汉节，卉衣时到贡蛮金。

四时花发山多暖，半日岚开市尚阴。

虞帝祠前黄竹里，相思莫听鹧鸪吟。

▼送王检校赴北平

十年同舍客京华，看遍龙河寺里花。

才进史书朝日下，便纡官绶去天涯。

平芜远塞秋驱骑，衰柳遗宫晚噪鸦。

莫道穷边成久别，待君归草玉堂麻。

▼京师秋兴次谢太史韵

柳外秋风起御河，京华客子意如何？

伎同北郭知应滥，俸比东方愧已多。

梁寺钟来残月落，汉宫砧断早鸿过。

不材幸得同趋阙，几度珊珊候晓珂。

▼送祠江渎使者

源发岷峨万里通，函香迢递问斋宫。

神驰白马灵光近，祝奉玄牲礼秩崇。

驿下换船潮涌日，庙前沉璧水回风。

重烦使者徼多福，南国无疵黍稌丰。

▼送叶判官赴高唐时使安南还

铜柱崖前使节过，贡随归骑入京多。

一官暂遣陪成鹔，词组曾烦下赵陀。

晓拜赐衣辞绛阙，秋催征棹渡黄河。

政余好赋登临咏，闻说州人最善歌。

▼衍师见访钟山里第

风雨孤舟寄一僧，远烦相觅到金陵。

青衫愧逐尘中马，白拂看麾座上蝇。

事去南朝犹有恨，梦归北郭已无凭。

文章何用虚叨禄，只合从师问上乘。

▼寄题安庆城楼

层构初成百战终，凭高应喜楚氛空。

山随粉堞连云起，江引清淮与海通。

远客帆樯秋水外，残兵鼓角夕阳中。

时清莫问英雄事，回首长烟灭去鸿。

▼送郑都司赴大将军行营

上公承诏出蓬莱，立马风烟万里开。

赐履已分无棣远，舞戈还见有苗来。

牙前部曲多收绩，幕下宾僚更倚才。

后夜军门知子到，郎星应是近三台。

▼送朱谢二博士进贺冬至表赴京师听宣谕毕还吴

驿骑双驰捧绿章，都门逢旧喜洋洋。

小儒方幸瞻天近，远使初来贺日长。

仗下丹墀晴雪尽，朝回紫陌晓尘香。

承宣归去难留驻，乞报平安到故乡。

▼送丕上人还四明育王寺

解夏还寻旧寺栖，满船黄叶过长溪。

袈裟影入秋山远，舍利光悬夜塔低。

鹅识讲时常绕听，猿知定后不惊啼。

却惭扰扰尘中客，觉路如今去尚迷。

▼送吴生赴汴省其父指挥

都亭槐雨净朝埃，彩服逢秋试剪裁。

定远未归双节在，孝廉初去一船开。

城依梁苑烟中闭，河绕隋堤树里来。

家庆拜余寻旧迹，夕阳骑马过繁台。

▼客舍夜坐

楼角声残锁禁城，灯花半落夜寒生。

啼鸦井上惊风散，残雪窗前助月明。

清世莫嗟人寂寞，中年渐怯岁峥嵘。

酒杯诗卷吾家物，客里相亲倍有情。

▼送郑山人听宣谕后归东阳

阁门传诏山人拜，清晓蓬莱望彩霞。

布褐朝天才赴阙，蒲帆带雨又还家。

沈侯咏罢楼沉月，婺女妆残庙掩花。

无限朝廷仁恤意，殷勤归向老农夸。

▼春来

客愁拟向春来减，春到愁翻倍旧时。

走马已无年少乐，听莺空有故园思。

日光皛皛浓熏草，风力扬扬缓堕丝。

辟历沟南酒家路，共谁来往问花枝？

▼送贾文学以郡荐赴礼部试毕归吴

匹马都门候晓开，吴公新荐贾生来。

郡中方待传经业，阙下先称射策才。

寒食杏花江店雨，春衣柳絮驿程埃。

惭予东掖叨陪讲，难把长干送别杯。

▼休沐日期衍公游北山不果独卧斋中

休沐欣逢一日闲，拟邀禅客共登山。

两筇未许寻萝径，孤枕应须掩竹关。

历历远峰尘土外，萧萧深屋草莱间。

安眠却胜清游乐，觉看斜阳燕子还。

▼送内兄周谊还江上

忆奉纶音趣赴朝，曾烦远送过枫桥。

云山方恨成睽阻，雪夜俄来伴寂寥。

吴苑疏钟沉晚树，楚江归雁逐寒潮。

情亲海内如君少，敢惜离魂为一销。

▼夜闻吴女诵经

云窗月帐散花多，闲读金经夜若何？

娇舌乍弹莺学语，芳心已定井销波。

尼师曾教青莲偈，女伴徒为白苎歌。

听处若迷空色相，应须愁杀病维摩。

▼送赵史君致仕归别业

久仕江湖白发长，今年得许乞身章。

吏收封印朝辞郡，人贺悬车晚在乡。

家箧已添新著稿，官衫未歇旧熏香。

南风别墅初归处，应坐肩舆看种秧。

▼游南峰寺有支遁放鹤亭

每向人间望碧峰，石门今得问幽踪。

路缘风磴冷冷策，寺隔烟萝杳杳钟。

窗下鸟来多坠果，亭前鹤去只高松。

一龛愿借依香火，莫道诗人非戴颙。

▼送邻僧淡云归笠泽

往来海上独离群，雅称身名是淡云。

经院叶深秋讲散，香台鸟下午斋分。

坐间山偈曾同说，别后邻钟不共闻。

笠泽到时寻旧业，菱池漠漠雨纷纷。

▼次韵杨署令雨中卧疾

双桐分荫晓池清，乍喜新晴觉病轻。

蛛曳林风吹欲断，鹭经沙雨洗偏明。

吟多稍怯临窗写，卧久浑忘出市行。

不道春归逾一月，起闻歌鸟尚疑莺。

▼送吕秀才入道

学礼茅君便入山，黄冠初着称清颜。

杏园不羡龙头贵，蓬岛应思鹤背闲。

窗下弃檠辞妇去，坛前受箓拜师还。

白云知胜青云好，挥手从今谢世间。

▼送胡簿之阳朔

几年桂管去人稀，白发怜君独远违。

过海定寻回估舶，出京才脱旧儒衣。

祠羞荔子传巫语，县闭榕阴放吏归。

亦欲居夷嗟未得，谩看鸿鹄向南飞。

▼谒甫里祠

衣冠寂寞半尘丝，想见江湖独卧时。

遁迹虚烦明主诏，感怀犹赋散人诗。

钓鱼船去云迷浦，斗鸭阑空草满池。

芳藻一杯谁为奠？鼓声只到水神祠。

▼送恩禅师弟子勤归开元寺（寺有二石佛，自海上浮至）

山衲经寒补杂缯，白云高寺遍寻登。

法身已见浮来佛，宗旨曾传化去僧。

归过江城谁施饭？定依旧院自悬灯。

明朝应恨千峰阻，欲问楞伽已不能。

▼送何记室游湖州

暮雨关城独去迟，少年心事剑相知。

故人当路轻贫贱，倦客逢秋恶别离。

疏柳一旗江上酒，乱山孤棹道中诗。

水嬉散后湖亭废，此去烦君吊牧之。

▼江上寄丁校理昆季

望里烟生是子家，草堂应近脊令沙。

江汀每恨无舟渡，野墅空怜有酒赊。

半雨暮成风外雪，孤梅春动腊中花。

相思尚隔前村远，独倚柴门数去鸦。

▼送顾军谘归梁溪

新柳休攀短短条，离愁似雪未能销。

春回废苑还芳草，人渡空江正落潮。

德曜宅前今独去，平津门下旧相招。

重来莫在花开后，拟听狂歌醉几朝。

▼白莲寺次韵杜进士喜余见过话旧之作

不辞鸣棹远相寻，欲向江斋伴旅吟。

百事未成年已长，几时才别夏将深。

萱留倦蝶连池绿，树带残莺满寺阴。

恐被老僧嫌滞碍，旧游休说更伤心。

▼期徐七游云岩

忆与青山别几时，云松应恨鹤归迟。

少知学道贫非病，闲爱谈禅偈是诗。

女浣晓江烟淼淼，人行暮苑麦离离。

明朝风雨还同往，恐负高僧石上期。

▼赋得寒山寺送别

枫桥西望碧山微，寺对寒江独掩扉。

船里钟催行客起，塔中灯照远僧归。

渔村寂寂孤烟近，官路萧萧众叶稀。

须记姑苏城外泊，乌啼时节送君违。

▼闻朱将军战殁

江浦戈船赤帜稀，孤军落日陷重围。

镜中蛇堕占应验，牙上枭鸣事已非。

残卒自随新将去，老亲空见旧奴归。

闻鸡此夜谁同舞，西望秋云泪洒衣。

▼送何明府之秦邮何，淮东人，已三为县令

马前风叶助离声，楚驿都荒不计程。

一令尚淹三县事，几家曾见十年兵。

夕阳远树烟生戍，秋雨残荷水绕城。

父老不须重叹息，君来应有故乡情。

▼过野寺次韵徐廉使琰旧题

使节城东按部回，曾将从吏到香台。

秋林数骑萧萧去，晚泽孤鸿噭噭来。

萝雨湿衣溪路转，栢风吹烛殿门开。

当年物色虽留与，题壁惭无子美才。

▼送荥阳公行边

风卷双旌雪覆鞯，远骑白马出行边。

兵驰空壁三千帜，客宴高堂十万钱。

屏里旧图鱼复阵，灯前新著豹韬篇。

功成他日论诸将，只有荀郎最少年。

▼登涵空阁

滚滚波涛漠漠天，曲栏高栋此山颠。

置身直在浮云上，纵目长过去鸟前。

数杵秋声荒苑树，一帆暝色太湖船。

老僧不识兴亡恨，只向游人说往年。

▼娄江寓舍喜王七隅见过却送还郭

送君只过孝廉桥，不似君来访我遥。

路未同归鸿杳杳，门方孤掩竹萧萧。

远愁忽与钟声至，残醉微兼烛烬销。

莫道扁舟难重过，寒江日日有回潮。

▼送叶卿还陇西公幙兼简周军咨

落日关城动鼓笳，远游怜汝尚无涯。

壮身谩托三公府，归梦难寻万里家。

投驿暮山灯照叶，待潮秋渡棹粘沙。

军中记室如相问，只说愁吟对菊花。

▼范文正公祠

开阁陈书对御筵，共言天子得时贤。

才陪上相趋廷内，遽抚豪羌出塞边。

松柏自依先陇庙，稻禾犹满义庄田。

古来直道难终合，何必深叹庆厯年。

▼丁令威宅

令威作仙上天去，旧宅留在青山阿。

千年宅废但遗井，何处更闻华表歌。

南陌黄尘足去客，东流碧海绝回波。

鹤归重览应惆怅，地上丘坟今又多。

▼辞户部后东还始出都门有作

诏贰民曹出禁林，陈辞因得解朝簪。

臣材自信元难称，圣泽谁言尚未深。

远水江花秋艇去，长河宫树晓钟沉。

还乡何事行犹缓，为有区区恋阙心。

▼寄余左司

何处吹愁角一声，大江东岸吕蒙营。

天随流水茫茫去，月共长庚耿耿明。

敌意有图秋暂息，客魂无定夜还惊。

欲陪酾酒楼船座，借问风潮早晚平。

▼闻家兄谪寿州

别来未省去何投，书到方知谪寿州。

览俗自堪伤远客，听音谁解释羁忧。

长淮波浪应愁渡，故国江山只梦游。

未有万回飞往术，魂销空望楚云秋。

▼吴城感旧

城苑秋风蔓草深，豪华都向此销沉。

赵佗空有称尊计，刘表初无弭乱心。

半夜危楼俄纵火，十年高坞漫藏金。

废兴一梦谁能问，回首青山落日阴。

▼喜幼文北归

风尘万里损光辉，旧面相逢却讶非。

在路定留经处咏，还家犹着去时衣。

久留远土虫蛇杂，忽解高罗雁鹄飞。

尚念梁园三二客，与君同去不同归。

▼送宋君南康葬亲

长挥客泪楚云东，故国江山百战中。

遗柩十年嗟未掩，归舟千里喜才通。

远途敢避风涛恶，旧陇应知草树空。

料得南冈庐宿处，夜深猿鸟泣西风。

▼送王孝廉游京回钱塘

客游南北再逢春，几驿烟花一骑尘。

观国旧逢朝阙使，还家今作渡江人。

雪迎酒气消应早，柳逐歌声发更新。

此日腰间垂赤组，不须犹愧故乡亲。

▼感怀次蔡叅军韵

击筑无人识渐离，客依孤馆独凄其。

著书未解成新语，把酒聊因觅旧知。

燕塞风多寒水急，梁园雪早冻云痴。

年来只念江东去，下马碑阴看色丝。

▼寄钱塘方员外

寻常此别事难同，不意音书得再通。

君病尚留多难后，我吟方向乱愁中。

残烟废郭山犹在，落日空城岁欲穷。

借问西湖旧梅树，如今还剩几多丛。

▼秋日江馆咏怀

十年世事渐多更，自叹而今岂复生。

未有佳儿书漫读，既无俗客酒频倾。

烟生远坞闻鸡唱，潮落平沙见蟹行。

秋后思归凡几度，夕阳江上望高城。

▼得亡友周记室在系所诗次韵

拟出罝罗再卜邻，死生俄判两吟身。

百年岂料逢今日，四海何由见此人。

吴地有园花已尽，楚山无冢草空新。

一篇幽愤时时读，风雨寒灯夜独亲。

▼答吕山人见寄

一罢僧房看竹期，行吟何处复相随。

烟波远渚难寻路，风雨幽窗忽送诗。

故旧谁非嗟别者，乡园同是忆归时。

莫愁孤馆春寥落，且向江干避乱离。

▼送殷孝章赴咸阳敎谕

独抱遗经出董帏，秋风送骑入关迟。

用儒幸际千年会，造士欣为一县师。

鸿雁云低秦垒角，牛羊草没汉陵碑。

宦游兼得观形胜，莫向尊前叹别离。

▼送僧希载赴天界

水郭春寒压柳丝，扁舟遥送道林支。

日边金界曾游地，雪后沧江欲渡时。

座近炉香朝听法，窗传钵韵夜谈诗。

龙河旧日栖禅侣，想拂云床正待师。

▼寄永宁丁明府兼简逹君先生

（永宁属洛阳，丁近布平盗浚渠之功。逹君前进士，寓其邑。）

政成百里自材优，莫厌青袍映白头。

盗散山棚城少闭，渠通田浍水多流。

陆浑庄上鸡鸣午，缑岭祠前鹤去秋。

沽酒更须烦县令，洛中时伴玉川游。

▼江山晚眺图

一发青山断雁边，渚宫楼阁暮云连。

烟波彷佛江南意，风柳依稀峡外天。

钓艇归时风动苇，僧钟起处日沉烟。

观图忽起沧洲想，身堕黄尘又几年。

▼江上春日遣怀

江上逢春已两回，客中时序苦相催。

蛛营户网虫初出，雀借檐巢燕未来。

年少即闲真信拙，诗成虽好可言才。

如今欲向南邻叟，旋乞垂杨绕舍栽。

▼别江上故居

家具初移借钓船，临行鱼鸟亦凄然。

城南徙舍惟三里，渚北闲居已二年。

花墅回看春水外，草堂留掩夕阳边。

多惭父老相留意，来去聊随大化迁。

▼永乐禅寺

鬓随鹤羽总秋零，几日江行思渺冥。

夜卧客舟闻咏史，朝过僧榻共谈经。

沙洲雨足莼初紫，林坞霜迟橘尚青。

后欲寻公曾到处，留诗应共竹间亭。







卷十五 七言律诗

▼送人出镇

家出山西负勇名，拥旌方见去专城。

风生晓帐旌旗动，月落寒谯鼓角清。

麟阁封侯初受任，雁门擒虏旧功成。

如今四海无征战，雅咏投壶乐太平。

▼送周省郎之海虞判官

黄茅连野邑城荒，佐邑初烦旧省郎。

雁起海风吹暮角，鸡鸣关月照晨妆。

读书台下逢人少，濡墨厅中忆尉狂。

君到官曹无事日，一尊为我酹斜阳。

▼次张子宜园居二首

见山冈下行蒙茏，乱后池塘野水通。

身影步随花影日，鬓丝吹傍钓丝风。

已知处世愁无益，更觉全生醉有功。

谁道闲官贫去甚？春来未典旧焦桐。

§又

早回高步谢天衢，应恋闲园景趣殊。

养鹤阶除长得伴，种鱼池沼不输租。

官曹自古皆诗客，家世当年本钓徒。

苦欲相寻阻泥潦，满林烟雨听啼鸪。

▼迁城南新居

辛苦中年未有庐，东西长寄一囊书。

未能避俗还依俗，堪信移居更索居。

叶满邻园烟幂幂，竹连僧舍雨疏疏。

何须许伯长安第？此屋修然已有余。

▼赠医师王立方

医得河间第五传，寻师曾上海门船。

龙方试后应多验，鹤骨臞来已欲仙。

渡涧斸苓朝带雪，隔林蒸朮午生烟。

诗人亦有相如渴，愿乞丹砂旧井泉。

▼吴县庠训导徐君善医，常起人疾，求诗，赠之

解榻高斋昼日迟，坐谈周孔杂轩岐。

仙人方在应藏枕，博士经横每下帷。

池上采芹风起处，阶前晒药雨收时。

病痊不使人栽杏，祇要新题满卷诗。

▼挽瞿隐君

壮志蹉跎为乱离，苍天不肯见清时。

楼前鹤去飞云远，墓上人来宿草衰。

亲老还挥思子泪，弟愁长咏哭兄诗。

两年频送交游死，不似夫君最可悲。

▼次韵灵隐复见心长老见寄兼简泐禅师

高堂钟鼓毒龙惊，曾布袈裟海上城。

庐岳禅师传法印，道园学士许诗名。

几超北阙瞻天近，独坐南屏对月明。

书到喜闻双径老，雨华新散满瑶京。

▼稚斋为陈山人赋

华屋虽存忍独居，愁瞻松柏倚踟蹰。

夕阳下马高人墓，夜雨乌啼孝子庐。

地掩衣冠魂去后，家留图籍手编余。

元方应有无穷意，陌上何年重驾车？

▼追次唐人韵

任侠平生慕灌夫，每思鸣剑起伊吾。

歌调锦瑟初移柱，笑掷金盘已作卢。

买妾竞夸燕地女，求官不事党家奴。

灞陵猎骑归冲雪，笑杀诗人捻冻须。

▼喜闻王师下蜀

蜀国兵销太白低，将军新拜汉征西。

浮桥已毁通江飗，进鼓初鸣突水犀。

不假五丁开道远，俄看万甲积山齐。

从今险阻无人恃，夷贡南来尽五溪。

▼逢倪征士

数千里外久相违，十八滩头偶独归。

自说病来辞幕府，只因愁绝念庭闱。

吴歌重把还乡酒，蛮布犹穿过岭衣。

话尽三年游历事，满庭风雨送斜晖。

▼赠林泉民张梦辰次张贞居史韵

雨船几度载狂客，诗卷平生随老翁。

林下自成麋鹿友，世间相去马牛风。

晓窗炊熟露葵紫，秋寺写残霜叶红。

他日谁修耆旧传？著君应在隐沦中。

▼倚楼二首

西馆楼前见雁行，桂花初白柳枝黄。

凭栏有客迎秋思，卷箔谁家出晚妆？

未放离魂寻楚雨，已看归鬓点吴霜。

自怜对酒还惆怅，不及分司御史狂。

§又

漠漠疏烟丹树开，火经城苑减楼台。

雨初过处千山出，人正愁时一雁来。

秋色自随砧杵动，夕阳又被鼓钟催。

诗成未尽登临意，独向苍茫首重回。

▼阖闾墓

水银为海接黄泉，一穴曾劳万卒穿。

谩说深机防盗贼，难令朽骨化神仙。

空山虎去秋风后，废榭乌啼夜月边。

地下应知无敌国，何须深葬剑三千？

▼西坞

空山啄木声敲铿，花落水流纵复横。

松风吹壁鹤翎堕，梅雨过溪鱼子生。

尚有人家机杼远，更无尘土衣裳轻。

斜阳已没月未出，樵子归时吾独行。

▼过海云院赠及长老

衲拥寒云老一丘，游方无梦转悠悠。

茶香吹过前林晚，菜叶流来别涧秋。

旧拂讲余悬壁上，残经定后落床头。

紫藤坞里归逢雪，煨芋曾烦慰客愁。

▼送钱塘守

繁华莫叹异升平，到郡初烦露冕行。

幕下吏书催署字，湖中妓舫歇歌声。

潮来两渡皆侵岸，日落诸山半入城。

休沐南屏烦一到，松间寻我旧题名。

▼张山人见访留宿草堂

夕阳欲没静沙墟，喜子能来慰索居。

生事萧条惭客里，交情契阔叹兵余。

买鱼急唤临江艇，炊黍深开映竹厨。

屈指故人能几在，莫辞同醉卧田庐。

▼陪临川公游天池

骑马寻幽度岭迟，老僧不识使君谁。

门开红叶林间寺，泉浸青山石上池。

残果已收猿食少，枯松欲折鹤巢危。

壁间不用题名字，无限苍苔没旧碑。

▼客舍岁暮

空江寒雨送凄凉，离舍无多即异乡。

井臼尚勤惭德曜，音书未至忆平阳。

心轻别岁凭年少，梦喜还家及夜长。

自笑病来词赋拙，懒从枚叟客游梁。

▼江上晚眺怀王著作

渡头西望足离情，晚水寒山雪后清。

鸥立断冰流渐远，鸦随残照去还明。

渔人笛过风生浦，估客帆回树隔城。

范蠡祠前春意动，思君欲放酒船行。

▼答徐七记室病中作

空斋孤枕积书间，清瘦怜君变旧颜。

累少亦忧今日乱，病多应赖此身闲。

朝辞邻交看花去，晚候家僮买药还。

知是苦吟犹未废，水边深树掩柴关。

▼游云岩值雨

深殿幽廊映竹开，鸟声忽断雨声催。

藓生偏上题诗壁，花落还临说法台。

林下闻钟诸客散，涧边汲水一僧来。

晚晴更好看山色，西阁凭阑独未回。

▼送张征君南游

故人多去不堪留，况复看君更远游。

流落正逢摇落景，乱离还值别离愁。

夕阳亭上匆匆酒，寒雨江边渺渺舟。

此后衡门应独掩，诗篇寂寞有谁酬？

▼宿张氏江馆

极浦荒云一棹行，远投江馆驻宵程。

客中得酒衔悲喜，乱后逢人说死生。

木叶未空寒鸟聚，海潮欲上曙鸡鸣。

政怜此地无惊扰，归梦如何又入城？

▼再游南峰

放鹤亭前落叶重，吟身独上夕阳峰。

远村近浦分诸树，后岭前山应一钟。

高阁倚残归鸟过，空林行尽老僧逢。

支公骏马嗟何处？石上莓苔没旧踪。

▼送李使君镇海昌（州有双庙）

海风千里卷双旌，按辔初闻属部清。

人杂岛夷争午市，潮随山雨入秋城。

鸣狐不近睢阳庙，突骑犹屯广利营。

肯扫帐中容我醉，夜深燃烛卧谈兵。

▼赋得惠山泉送客游越

云液流甘漱石牙，润通锡麓树增华。

汲来晓冷和山雨，饮处春香带涧花。

合契老僧烦每护，修经幽客记曾夸。

送行一斛还堪赠，往试云门日注茶。

▼寄题张著作菁山隐居

霞映青山似赤城，归栖闻已谢时名。

半湖残雨收虹影，几树斜阳带鸟声。

竹下逢僧投杖揖，萝间候客抱琴行。

平生应笑王夷甫，末路方言少宦情。

▼送胡孝廉布东游

春色偏伤楚客心，日斜芳草鹧鸪吟。

山遮故国千重影，云度长江一片阴。

少妇自挑灯下锦，诸侯谁赠橐中金？

送行只恨华觞浅，不似同袍别意深。

▼夜雨不寐

雨窗烛尽漏迢迢，秋满床帏酒易消。

蟋蟀催寒输络纬，梧桐闹雨胜芭蕉。

渐知老去非前日，岂信愁来是此宵？

莫听晓钟聊稳睡，久居闲退罢趋朝。

▼煮雪斋为贡文学赋禁言茶

自扫琼瑶试晓烹，石炉松火两同清。

旋涡尚作飞花舞，沸响还疑洒竹鸣。

不信秦山经岁积，俄惊蜀浪向春生。

一瓯细啜真天味，却笑中泠妄得名。

▼晚香轩

不畏风霜向晚欺，独开众卉已凋时。

地荒老圃苔三径，节过重阳雨一篱。

秋色苍茫人醉少，寒香落漠蝶先知。

山翁独念同哀晚，坐对幽轩每赋诗。

▼次韵倪云林见寄

老来诗阵尚堂堂，过宿曾留让大床。

病骥可堪迷远道，孤松只合在高冈。

萧萧尘鬓惊寒色，渺渺云山敛夕光。

莫道欲归无好处，便寻勾漏与华阳。

▼再用韵

草满当年食客堂，一身投老寄僧床。

秋风吟怨哀兰浦，暮雨行愁苦竹冈。

任广岂能谐薄俗？养和且为驻颓光。

酒钱十万今谁送？独嗅黄花对夕阳。

▼答韩长司用韵见赠并柬滕用衡

昔年载橐侍明堂，每见论边近御床。

入幕乍参飞骑将，还家新卜卧龙冈。

秦山暮隔关云远，吴树秋涵海日光。

共语东西宦游事，里中今喜有南阳。

▼答张文伯用韵见赠

早年说法已升堂，夜雨长连听雨床。

珥笔便堪趋禁省，振衣何必上重冈？

半帘药气疏烟退，满屋书声落月光。

愧我飘零荒旧学，酒徒相逐醉高阳。

▼喜逢贺叔庸送还钱塘

暂来还去独翩翩，贺监清狂已欲迁。

三日小楼延解榻，几人还浦送回船。

雁呼旧侣投云外，梅试初花在雪前。

归去西湖柳边宅，定娱鹤发庆新年。

▼子祖授生

他日愚贤未可知，眼前聊复慰衰迟。

人间豚犬应谁子，天上麒麟岂我儿？

梦兆先占神媪送，啼声还得使君奇。

乐天从此休长叹，已有人传柏匮诗。

▼喜张太常谒告归途见访，雨中留宿话旧

长嗟远别望京城，忽喜相逢驻驿程。

问舍求田惭我鄙，还家上冢羡君荣。

寒厅联句围炉坐，晚陌趋朝并辔行。

旧事重谈真若梦，江湖夜雨一明灯。

▼御沟

春含禁柳绿相和，萦贯天津若绛河。

派出宫墙流叶断，源通灵沼跃鱼多。

曲迂月下龙舟转，清照云间雉扇过。

行客何须问深浅？长流不尽似恩波。

▼云岩访蟾公值雨留宿，次周记室壁间韵

日暮松间两屐过，懒残不出近如何？

钟闻下界归人少，灯照空林落叶多。

别后有思还是妄，定中无想不成魔。

山灵尽意相留客，暗雨斜风满薛萝。

▼送伊兵曹赴边

少年耻着惠文冠，幕下时时把剑看。

官烛未销鸡送晓，军笳忽动马嘶寒。

关连云树征途迥，塞接霜芜战地宽。

见说长平门下客，奇材唯有一任安。

▼吴下逢梁宾客子天爵复送还会稽

识君京国暂相从，别去堪怜此再逢。

共把一杯官市酒，初闻半夜客船钟。

吴洲雁落潮痕浅，越峤猿啼树影重。

曾作尊翁旧僚属，临分离恨倍人浓。

▼次韵俞士平见寄

一棹沧浪两鬓丝，豫章老客苦相思。

作歌几日空招隐，载酒何人为问奇？

吴苑旧游山色在，楚江归梦月明知。

莫言别后音尘绝，长倚东楼忆紫芝。

▼登天界寺钟楼望京邑

朝罢登楼赏晚晴，三山二水总分明。

人间地涌黄金界，天上云开白玉城。

宫树远连江树色，寺钟微答禁钟声。

凭高空此观形胜，深愧无才赋帝京。

▼十二月十九日雪中

舟绝寒江冻不潮，萦沙拂柳影翛翛。

才从渔浦矶边积，还向樵村竹外飘。

扑马忆从年少乐，点袍曾逐侍臣朝。

如今独坐吟诗句，茅屋茶烟冷未消。

▼过僧舍访吕敏

几欲相寻与愿违，今朝始得过禅扉。

磬声穿竹山房远，屐齿粘苔石径微。

幽鸟每同驯鸽下，高人闲与老僧依。

谈诗说偈俱堪喜，坐觉茶香上薛衣。

▼新篁

南池雨后见新篁，袅袅烟梢渐出墙。

风度乱翻交箨响，露垂微挹粉痕香。

帘前嫩色初含瞑，琴畔疏阴已送凉。

野饭休烧林下笋，留添碧玉嫩竿长。

▼初夏江村

轻衣软履步江沙，树暗前村定几家。

水满乳凫翻藕叶，风疏飞燕拂桐花。

渡头正见横渔艇，林外时闻响纬车。

最是黄梅时节近，雨余归路有鸣蛙。

▼江村

南囿熏风吹葛衣，汀花未露岸花稀。

水神庙下莎侵路，江叟门前柳映矶。

犊卧已知耕耒歇，鸥惊长见钓船归。

天随宅畔吾曾住，留得闲罾挂夕晖。

▼田园书事

西园春去绿阴成，已觉南窗枕簟清。

帘卷斜阳归燕入，池生芳草乱蛙鸣。

叶过谷雨花犹在，衣近梅天润易生。

独坐正知闲画永，吟余消尽篆烟轻。

▼梅雨

江南烟雨苦冥蒙，梅实黄时正满空。

洒竹暗连湘女庙，随云远渡楚王宫。

窗寒顿使抛纨扇，衣湿频催换火笼。

几度欲晴还复暝，帘前不放夕阳红。

▼送衍师还相川

江树湖波绕相川，南风巾锡去翩翩。

村中乞米晨留钵，城外闻钟夜泊船。

昔向名林曾说法，今归旧院定安禅。

道心深悟俱浮幻，不奈诗名满世传。

▼萱草

幽华独殿众芳红，临砌亭亭发几丛。

乱叶离披经宿雨，纤茎窈窕擢熏风。

佳人作佩频朝采，倦蝶寻香几处通。

最爱看来忧尽解，不须更酿酒多功。

▼雨过舟中看山

风雨山前暗荔萝，满篷凉思入沧波。

沙鸣正厌秋声急，峰出还怜景趣多。

溪上云收开远树，田中水满发新禾。

舟人不用催归速，卧看青峦次第过。

▼齐云楼

境临烟树万家迷，势压楼台众寺低。

斗柄正垂高栋北，山形都聚曲栏西。

半空曾落佳人唱，千载犹传醉守题。

劫火重经化平地，野鸟飞上女垣啼。

▼灵岩寺

闲上香台望下方，渔村樵坞尽苍苍。

倾城人远苔生径，归寺僧稀叶满廊。

云散池边留塔影，雨来阁外失湖光。

废兴皆幻何须问，独自吟诗送夕阳。

▼孤园寺

欲问南朝常侍宅，已为西域化人宫。

山僧归带渔舟雨，湖鸟来闻粥鼓风。

橘柚垂檐秋殿暗，波涛惊座夜堂空。

给孤长者谁曾见？应在烟云杳霭中。

▼开元寺石钵

宝石当年琢帝青，浮波不异木杯轻。

传灵已历乾陀国，乞食曾来舍卫城。

渔父得时初洗献，法王在日每擎行。

寺僧见客休频出，恐有藏龙此内惊。

▼垂虹桥

行人脚底响波涛，驱石神鞭是孰操？

影落蛟龙朝窟暗，形垂螮蝀暮天高。

烟中去忆鸱夷远，月下吟夸长史豪。

几度凭栏赏秋色，鲈鱼新买系归舠。

▼问潮州迁客消息

泷吏相迎渡恶滩，到时应是几旬间。

猿啼岭下梅花白，鳄去祠前荔子斑。

名姓未看兵籍落，音书忽附估船还。

莫言久作炎荒客，会逐阳和返故山。

▼秋日江居写怀七首

每看摇落即成悲，况在漂零与别离。

为客偶当鲈美处，思兄正值雁来时。

天边瞑为秋阴早，江上寒因岁闰迟。

莫把丰姿比杨柳，愁多萧飒恐先衰。

§又

葭菼连秋渺渺长，归舟犹叹滞江乡。

客衣欲冷邻机急，农事初成野饭香。

千里断云随雁鹜，半村残照送牛羊。

有愁不解登高赋，空使频回宋玉肠。

§又

舌在休夸术未穷，且将踪迹托渔翁。

芙蓉泽国弥漫雨，禾黍田禾掩冉风。

身计未成先业废，心怀欲说旧交空。

楚云吴树无穷恨，都在萧条隐中。

§又

风尘零落旧衣冠，独客江边自少欢。

门巷有人催税到，邻家无处借书看。

野虫催响天将夕，篱豆垂花雨稍寒。

终卧此乡应不憾，只忧飘泊尚难安。

§又

桑苎翁家次近居，人烟沙竹自成墟。

移门欲就山当榻，补屋唯防雨湿书。

贫为湖田长半没，拙因世事本多疏。

当时亦有求名意，自喜年来渐已除。

§又

丧乱将家幸得全，客中长耻受人怜。

妻能守道同王霸，婢不知诗异郑玄。

借得种蔬傍舍地，分来灌菊别池泉。

却欣远迹无相问，一棹秋风笠泽边。

§又

秋塘门掩竹穿沙，为客邻酤未易赊。

闲里壮年惭白日，愁中佳节负黄花。

渔村霭霭缘江暗，农径萧萧入圃斜。

薄俗相轻吾敢怨，鲁人犹自笑东家。

▼漫成二首

柴门药浦小江边，早得闲居是偶然。

两岸晚风黄鸟树，一陂春水白鸥天。

悠悠往事空书卷，碌碌浮生只钓船。

犹记京华为客日，几回听雨忆归田。

§又

已分栖迟不自疑，江边林下尽幽期。

病惟好懒宁须药，心未忘机偶对棋。

闲馆雨声花落夜，深塘草色燕飞时。

春来颇喜囊中富，添得新成几首诗。

▼喜徐山人与浩师见过

远烦支许问栖迟，正是山家橘熟时。

为吏得闲非是隐，学禅有解只能诗。

潮声惊客江三里，秋色留人菊一枝。

莫怪相逢意偏喜，碧云红树久相思。

▼端阳写怀

去岁端阳直禁闱，新题帖子进彤扉。

太官供馔分蒲醑，中使传宣赐葛衣。

黄伞回廊朝旭淡，玉炉当殿午熏微。

今朝寂寞江边卧，闲看游船竞渡归。

▼寄倪隐君元镇

名落人间四十年，绿蓑细雨自江天。

寒池蕉雪诗人画，午榻茶烟病叟禅。

四面荒山高阁外，两株疏柳旧庄前。

相思不及鸥飞去，空恨风波滞酒船。

▼与杜进士寅登白莲阁对雨

远愁高树共离离，风送潮声上浦迟。

海客市中烟起处，江僧阁外雨来时。

船归杳霭唯闻橹，店隐苍茫不见旗。

回首南朝今几寺，可堪重咏牧之诗。

▼喜宋山人见过

携琴远趁渡江船，烦觅幽踪浦树边。

别久忽看梅又发，话长应让雁先眠。

一冬多暖天无雪，半夜初寒月有烟。

回首旧游君莫念，归来好共种吴田。

▼与侄常游东庵

水树围庵绿几层，阴中敲户昼登登。

十年重到犹为客，半日才闲且访僧。

旧履尘生趺后席，乱幡风飐供余灯。

高斋对作忘言坐，此事堪怜汝亦能。

▼谢周四秀才送酒

不忍醒愁只欲眠，几时花发自江边。

欲沽百钱未易得，忽送一壶真可怜。

梳头好鸟语窗下，洗盏流水到门前。

今朝得醉已无恨，不使春光空一年。

▼上已有怀

春寒浑未减征衣，愁对佳辰坐掩扉。

江上琴书留滞久，水边车马祓除稀。

闲园细雨梨花落，废苑平芜燕子飞。

欲觅兰亭会中友，几人迁谪未能归。

▼徐记室贲北归见访南渚复送还城

初辞楚泽到吴村，访旧嗟君古道存。

欲治匆匆归后计，难留欵欵坐中论。

雪迟似让梅先白，月早如愁树已昏。

此别终非前别远，孤舟江上莫销魂。

▼被召将赴京师留别亲友

长送游人作远行，今朝还自别乡城。

北山恐起移文诮，东观惭叨议论名。

路去几程天欲近，春来十日水初生。

只愁使者频催发，不尽江头话别情。

▼过故将军第

甲第如云紫陌东，当年得意负边功。

美人笑客登楼上，假子将兵卫阁中。

深计谩夸三窟固，游魂难返九原空。

门前车马今谁到，零落槐花向晚风。

▼雨中寄刘沈二别驾

漠漠春寒水绕城，谁家可作看花行。

一杯不得三人共，二月都能几日晴。

梦逐莺声风外断，愁兼草色雨中生。

画船载妓南湖上，不似年时放浪情。

▼丁校书见招晚酌

正坐羁愁不自聊，远烦舟檝暮相邀。

江悬落日犹三尺，风折垂杨定几条。

流水入花村杳杳，幽人对酒屋翛翛。

此乡不得君同客，应是春来更寂寥。

▼杜二年四十须已多白，戏作是诗

览镜怜君感叹深，年来颔下忽霜侵。

未衰自计方强仕，早白应缘只苦吟。

虽失家中娇婢喜，还招座上远朋钦。

到头此物须当见，好染虚消买药金。

▼爱姬祠

锦云阵阵落红衣，波泠双莲惨夕晖。

故国草侵金辇迹，荒祠尘掩画罗帏。

共哀艳质军前殁，谁见香魂月下归。

惆怅无人来酹酒，绿杨惟有暮鸦飞。

▼云山楼阁图为朱守愚赋

白云窈窕楚天阴，半露楼台出远林。

帘幙卷时秋雨歇，鼔钟鸣处夕阳沉。

鹤从辽海天边下，猿隔巴山树里吟。

为问仙家在何处，欲穿谢屐一登临。

▼夏夜

银河欲转漏声稀，坐咏闲斋夜掩扉。

鹊影频翻窗竹起，荧光毎拂径莎飞。

风生渐抖齐纨扇，露下犹沾楚葛衣。

自据胡床相待月，为怜池上夜凉微。

▼池亭昼卧

曲阑虚幔映沧浪，长日宜眠梦蝶床。

波影细揺侵簟影，荷香远递杂炉香。

不知道路方愁暑，只爱池亭可纳凉。

何处鸣蝉惊睡起，高槐阴外未斜阳。

▼姑苏怀古

麋鹿来游客过稀，消沉伯业在斜晖。

游帆自向湖边落，鸣屧谁闻月下归。

乌喙计成楣栅至，娥睂舞罢绮罗非。

如今始悟牵衣谏，荆棘遗宫泪满衣。

▼宿山寺

莲宫借榻喜凉生，疑到天台近赤城。

风度回廊秋欲动，河窥高阁曙初明。

泉声正与松声合，僧梦频同鹤梦惊。

最喜此宵无热恼，莫敎月落又钟鸣。

▼泛舟西湖观荷

雨晴南浦锦云稠，晚待波平荡桨游。

狂客兴多唯载酒，小娃歌远不惊鸥。

半湖月色偏宜夜，十里荷香已欲秋。

为爱前沙好凉景，满身风露未回舟。

▼马麟春宵图

燕睡帘前夜未深，罗衣应怯嫩寒侵。

风传漏板还堪数，月混梨花不易寻。

翠管红楼犹袅袅，华灯绣闼正沉沉。

画中一片春宵景，写出闺人怅望心。

▼晓凉

骄阳未出晓凉生，满栉春风细发轻。

荷上露华翻曲沼，树头河影落高城。

自舒清簟临窗坐，又听疏钟隔寺鸣。

却喜闲身无事役，不须早逐市人行。

▼芦花帘

菼茸织出纬萧机，未许虾须独衒奇。

寒雪照庭晴不卷，白云当户昼长垂。

恍疑柳絮风穿早，不管梨花月到迟。

自是楚江秋一片，移来不使白鸥知。

▼雨中

二月水长折矶头，茅屋恐随江夜流。

雨声鸣瀬稍欲歇，云气出峡未能收。

鸬鹚鸂鶒晚争喜，杨柳杏花春自愁。

几日邻家断来往，出门应恨少扁舟。

▼王征士东里草堂

久客因为东里人，年来移竹有僧邻。

时名颇患缘诗得，野性惟知向酒新。

林下烟生门掩夕，园中雪罢鸟鸣春。

相期岁晚为同社，隔屋歌呼定不嗔。

▼客舍寒食次周著作见寄韵

寒食江头客未还，独临流水见愁颜。

故园芳草斜阳外，空馆疏华细雨间。

乱世求田虽自笑，少年当路竟谁攀。

主人莫折门前柳，多病无书倦入关。

▼新春次余左司韵

雪晴稍稍见花枝，书阁朝眠日影移。

酒到好怀倾辄尽，诗逢高韵和应迟。

今朝闲岂寻春得，前夜愁因送客知。

走马南园芳草绿，凭君莫问少年时。

▼次韵杨礼曹秋日见赠

残雨翛翛映彩虹，怜君独咏楚台风。

远江帆影秋芜外，故苑砧声晚树中。

壮岁渐如辞幙燕，闲身犹作蠧书虫。

雅音自古无能好，莫向人夸瑟最工。

▼次韵西园公咏梅

如何天与出尘姿，不得芳名入楚辞。

春后春前曾独采，江南江北每相思。

微云淡月迷千树，流水空山见一枝。

拟折赠君供寂寞，东风无那欲残时。

§其二

雪中无伴只孤芳，倚竹元非翠袖妆。

马上忽逢临水驿，鹤边俄见向山房。

春愁寂寞天应老，夜色朦胧月亦香。

此地一尊聊自恋，扬州回首已凄凉。

▼过吴淞江风雨不可渡晚觅渔舟抵松陵官馆

风雨方知客路难，飞鸿相逐渡江湍。

港收渔市舟归晚，门掩官厅烛对寒。

此地昔年曾远宿，何人今夕共清欢。

枕边不为江声急，梦寐忧时未得安。

▼次韵酬张院长见贻太湖中秋玩月之作

洞箫闻处似黄州，月色惟过一半秋。

兔阙何年丹桂种，龙宫今夜白莲浮。

露沾席上纵横醉，天落舟前浩荡游。

若上洞庭看玉镜，两山应是胜三洲。

▼暂宿行营舟中

蒹葭霜露泠侵船，落雁惊乌总未眠。

戍卒独明高栅火，居人同宿废村烟。

醉中远梦欺长夜，乱里穷愁折壮年。

莫问身闲何到此，久思提剑学防边。

§其二

角声未起大星低，夜静寒营独马嘶。

树叶萧萧霜后堞，河流汨汨露中堤。

一军睡枕谁能稳，数里归舟自欲迷。

起望此时忧更切，边烽不隔远峰西。

▼首春感怀

初春风日自妍华，客意登临只感嗟。

陌上惊尘随去马，城边遗柳断栖鸦。

乱来未觅无兵地，愁在空思有酒家。

咫尺苑西谁解问，早梅还发去年花

▼次韵杨礼曹雨中卧疾

阶前曝药雨来收，寒似人情恋故裘。

壮岁间关元属命，荒城萧索不因秋。

忆君我最相怜病，问汝谁能独免愁。

清坐自能消郁结，古方休向箧中求。

§其二

门前问疾几人车，曲巷深深树影斜。

每爱积书缘有子，不愁听雨为无花。

乱来官俸犹支粟，睡起僧书忽寄茶。

何事一春频谒告，只应来辨酒中蛇。

▼次韵王孝廉过澄照寺

汝向山中住十日，题诗几度见经过。

弹琴只向寺前石，放棹每游湖上波。

空林雨过虎迹大，古屋云生龙气多。

山僧好客未容去，落日更听樵牧歌。

▼次韵王七隅仙兴

不从道士觅鹅群，熏沐清朝谒老君。

龙气双腾含景剑，蠧鱼三食内篇文。

山中石髓青如铁，海上琪花白似云。

知子从来有仙骨，吹笙拟共接飞裙。

▼岳王墓

大树无枝向北风，千年遗恨泣英雄。

班师诏已来三殿，射敌书犹说两宫。

每忆上方谁请剑，空嗟高庙自藏弓。

栖霞岭上今回首，不见诸陵白露中。

▼早春寄王行

江水江花只自春，不知容易解愁人。

山川寂寞衣冠泪，今古销沉简册尘。

草草逢人空识面，匆匆为客莫容身。

十年忧患谁相慰，赖得君家是近邻。

▼暮春次韵僧怀徳见贻

风雨兼愁过尽春，愧烦问讯社中人。

床头毡与青山旧，门外车随白日新。

说法空林三竺士，诵诗清夜五台宾。

相思虽觉钟声近，犹隔城东十丈尘。

▼寄海昌李使君

海上波涛夜不惊，使君虽老尚能兵。

荒烟白卤家家灶，落日黄冈处处营。

人杂岛夷争小市，潮随山雨入孤城。

明朝硖石山头路，我欲停车听颂声。

▼次韵金文学送弟往海上

小陆贤如大陆贤，乱离为客最堪怜。

横金海上知虚席，打鼔津头看发船。

麦气晓晴田雉斗，怀香春暖野鹅眠。

明朝梦断生芳草，风雨孤舟过练川。

▼过海昌赠使君李兼镇御

海上观风逐使车，将军双庙有遗墟。

已看田父迎猫虎，未遣溪人射鳄鱼。

日出盐生沙地白，潮来波动县城虚。

故人相识登楼意，不是怀归畏简书。

▼送黄僧母入道

江夏千年有故家，至今乔木哺慈鸦。

里闻贤子初名宪，世说仙姑旧姓麻。

寿酒淋漓倾堕露，舞衣零乱拂飞霞。

不须三釜称荣食，自有金盘枣似瓜。

▼答蓟丘聂才子

闻道诗狂复酒狂，少年鞍马斗轻妆。

百金已醉名姬馆，一剑还登侠士堂。

乌起夜啼吴苑月，雁来秋带蓟门霜。

乱余零落无人识，慷慨相逢向路傍。

▼廉上人水竹居

水西分土一袈裟，拄杖敲门竹满家。

埽石安禅无落叶，过溪送客有浮槎。

龙吟夜应潮生海，鸟过寒惊月在沙。

林下本来参玉板，不须更煮赵州茶。

▼梅花九首

琼姿只合在瑶台，谁向江南处处栽。

雪满山中高士卧，月明林下美人来。

寒依疏影萧萧竹春掩残香漠漠苔。

自去何郎无好咏，东风愁寂几回开。

§其二

缟袂相逢半是仙，平生水竹有深缘。

将疏尚宻微经雨，似暗还明远在烟。

薄暝山家松树下，嫩寒江店杏花前。

秦人若解当时种，不引渔郎入洞天。

§其三

翠羽惊飞别树头，冷香狼藉倩谁收。

骑驴客醉风吹帽，放鹤人归雪满舟。

淡月微云皆似梦，空山流水独成愁。

几看孤影低徊处，只道花神夜出游。

§其四

淡淡霜华湿粉痕，谁施绡帐护香温。

诗随十里寻春路，愁在三更挂月村。

飞去只忧云作伴，销来肯信玉为魂。

一尊欲访罗浮客，落叶空山正掩门。

§其五

云雾为屏雪作宫，尘埃无路可能通。

春风未动枝先觉，夜月初来树欲空。

翠袖佳人依竹下，白衣宰相住山中。

寂寥此地君休怨，回首名园尽棘丛。

§其六。

梦断扬州阁掩尘，幽期犹自属诗人。

立残孤影长过夜，看到余芳不是春。

云暖空山栽玉徧，月寒深浦泣珠频。

掀篷图里当时见，错爱横斜却未真。

§其七

独开无那只依依，肯为愁多减玉辉。

帘外钟来初月上，灯前角断忽霜飞。

行人水驿春全早，啼鸟山塘晚半稀。

愧我素衣今已化，相逢远自洛阳归。

§其八

最爱寒多最得阳，仙游长在白云乡。

春愁寂寞天应老，夜色朦胧月亦香。

楚客不吟江路寂，吴王已醉苑台荒。

枝头谁见花惊处，袅袅微风簌簌霜。

§其九

断魂只有月明知，无限春愁在一枝。

不共人言唯独笑，忽疑君到正相思。

歌残别院烧灯夜，妆罢深宫览镜时。

旧梦已随流水远，山窗聊复伴题诗。

▼归吴至枫桥，旧有塔今废

遥看城郭尚疑非，不见青山旧塔微。

官秩加身应谬得，乡音到耳是真归。

夕阳寺掩啼乌在，秋水桥空乳鸭飞。

寄语里阎休复羡，锦衣今已作荷衣。

▼送徐山人还蜀山兼寄张静居

我因解绂远辞京，君为修琴暂入城。

偶尔相逢春酒熟，飘然忽去暮烟生。

山头学啸犹闻响，世上留诗不写名。

西磵烦询张静者，年来注易几爻成。

▼了髻峰

双绾云鬟作髻髽，小姑当日嫁谁家。

云滋细草头梳发，风动奇芳鬓插花。

鸾镜夜凭松挂月，凤钗春待竹生芽。

行人莫起阳台念，云雨无情路更賖。

▼石牛

一拳怪石老山巅，头角峥嵘几百年。

毛长紫苔春夜雨，身藏青草夕阳天。

中宵望月何曾喘，尽日看云自在眠。

恼杀牧童呼不起，数声长笛思悠然。

▼饮陈山人园次能翁韵

桃花梨花已狼籍，踯躅花开如火炎。

时过上已和而畅，人比杜陵清且廉。

园中雨流水遶砌，林下鸟鸣风满帘。

把酒亦知君意好，醉多谬语莫相嫌。

▼寄题内弟周思敬野人居

野人何处是幽栖，闻在天随旧宅西。

半屋图书春落蠧，一村花柳昼鸣鸡。

分泉自给烹茶水，待雨惟耕种药畦。

日暮扁舟欲相访，恐惊鸥鸟过前溪。

▼吊伍子胥

地老天荒伯业空，曾于青史见遗功。

鞭尸楚墓生前孝，抉目吴门死后忠。

魂压怒涛翻白浪，剑埋冤血起腥风。

我来无限伤心事，尽在越山烟雨中。

▼吊七姬冢

迭玉连珠弃草根，仙游应逐坠楼魂。

孤坟掩夜香初泠，几帐留春被尚温。

佳丽总伤身薄命，艰危未负主多恩。

争妍无复呈歌舞，寂寂苍苔锁院门。

▼郡治上梁

郡治新还旧观雄，文梁高举跨晴空。

南山久养干云器，东海初生贯日虹。

欲与龙庭宣化远，还开燕寝赋诗工。

大材今作黄堂用，民庶多归广庇中。

▼万木堂为毘陵卞公礼赋

林隐高堂万木青，森然玉立势亭亭。

春风送暖花连砌，秋雨生凉叶满庭。

坐爱繁阴帘半卷，卧听灵籁户深扃。

斧斤未许来樵采，要养长材献大廷。

▼鹤瓢

产自灵苖胜羽胎，何须去作凤匏来。

壶公本解飞腾术，丁令宁为濩落材。

直上青天身恐系，倒倾碧海腹初开。

生成自是神仙器，肯逐累累向草莱。

§其二

远随仙客下青城，瘦骨肥来见尽惊。

藜杖夜悬翻露影，竹尊春泻饮泉声。

园中几岁形容变，海上何时羽翼成。

醉听树头风历历，还疑秋傍九皋鸣。

▼次韵杨礼曹雨中养疴

午晴书阁暂令开，又听鸣鸠竹外催。

身到远山屏乍展，手持明月扇初裁。

绿芳消砌风前蕙，朱果封泥雨后梅。

曲巷掩关人寂寂，今朝问疾有谁来。

▼咏梅次衍师韵

水郭山村路半交，春晴依约见芳苞。

吴妃舞竟珠钿委，汉女游归玉佩抛。

愁乱雪来朝片片，梦惊风过夜梢梢。

人间何处无开落，吹笛何须怨老蛟。

§其二

压枝何处断人肠，欲问黄家第四娘。

鸡早每惊烟际色，蝶迟那识雪中香。

林昏有雾笼绡帐，江浄无尘染素裳。

此地一尊聊自慰，扬州回首月荒凉。

§其三

海天寒彻玉人衣，宻雨疏烟晚渐披。

春后春前曾独看，江南江北每相思。

猿啼古驿征帆宿，马立荒郊酒斾垂。

拟折一枝供寂寞，东风无那欲残时。

§其四

招得清魂句自工，长洲春到雪波融。

未逢人寄千山外，忽讶君来一夜中。

纵隐荒榛犹的皪，若穿深竹更玲珑。

酒空客去愁多处，蓛蓛繁霜袅袅风。

§其五

莫学新妆入汉宫，春风多处易枝空。

遥情尚忆僧房里，忽见偏怜客路中。

淡月微云应万树，荒山流水只孤丛。

梦回一笑僊人远，碧海青天没断鸿。







卷十六 五言绝句

▼观军装十咏·胄

黄金胄虎头，乍免走豪酋。

还有从容处，纶巾按垒游。

▼观军装十咏·铠

丝弗镂文银，高城日照鳞。

擐来曾搅阵，一镞不伤身。

▼观军装十咏·纛

发乱野牛惊，神专大将营。

师行当祃祭，坛下戮番生。

▼观军装十咏·刀

大食购千金，妖精泣太阴。

灯前开匣看，无限许君心。

▼观军装十咏·弓

燕角号良材，楼烦擘未开。

秋风悬臂出，何处一鸧来？

▼观军装十咏·箭

流星逐飞羽，镞利能穿札。

三发定边归，箙中休满插。

▼观军装十咏·麾

彩帛曳长虹，悠悠卷塞风。

三军齐陷阵，应在一挥中。

▼观军装十咏·矛

画干似蛇长，谁论半段枪？

日斜亲斗罢，高宴卓沙场。

▼观军装十咏·袍

雕锦剪花团，三边总认看。

寻常不肯着，风雪念兵寒。

▼观军装十咏·马

罗帕覆春风，连鞍赐有功。

蹄高骑得称，身出万军中。

▼师子林十二咏·狮子峰

风生百兽低，欲吼空山夜。

疑是天目岩，飞来此山下。

▼师子林十二咏·含晖峰

演漾弄清晖，江山秋敛霏。

我吟康乐句，日暮澹忘归。

▼师子林十二咏·吐月峰

四更栖鸟惊，山白初上月。

起开东阁看，正在云峰缺。

▼师子林十二咏·立雪堂

堂前参未退，立到雪深时。

一夜山中冷，无人只自知。

▼师子林十二咏·卧云室

夕卧白云合，朝起白云开。

惟有心长在，不随云去来。

▼师子林十二咏·问梅阁

问春何处来？春来在何许？

月堕花不言，幽禽自相语。

▼师子林十二咏·指柏轩

清阴护燕几，中有忘言客。

人来问不应，笑指庭前柏。

▼师子林十二咏·玉鉴池

一镜寒光定，微风吹不波。

更除荷芰影，放取月明多。

▼师子林十二咏·冰壶井

圆甃夏生冰，光涵数星冷。

窗有定中僧，休牵辘轳绠。

▼师子林十二咏·修竹谷

翠雨落经床，林鸠午鸣后。

笋出恐人来，编篱遮谷口。

▼师子林十二咏·小飞虹

初看卧波影，应恐两崇朝。

过涧寻师去，端如度石桥。

▼师子林十二咏·大石屋

浑沌复轮囷，全无斧凿纹。

门临五湖水，坐纳四山云。

▼题杂画十二首·其一

空山万株木，霭霭秋多晦。

屋在白云中，人归白云外。

▼题杂画十二首·其二

欲寻江寺僧，渡口孤帆发。

落日浦风生，不畏春潮阔。

▼题杂画十二首·其三

丛蒲乱石间，水急鱼难罩。

欲去尚残阳，看山一停棹。

▼题杂画十二首·其四

风急楚江波，佳人罢采荷。

离舟孤宿处，泪少夜猿多。

▼题杂画十二首·其五

孤柳影娑娑，路入秋溪暮。

谁家系榜来？应待归人渡。

▼题杂画十二首·其六

驴影夕阳催，空山不见梅。

愁肠如客路，一日几萦回。

▼题杂画十二首·其七

夕阳数峰远，霭霭江南思。

烟外有钟声，山僧独归寺。

▼题杂画十二首·其八

桥边绿水斜，春树隔云霞。

隐处谁云浅？千峰只一家。

▼题杂画十二首·其九

日出溪雾黄，风回不成雨。

何处趁墟人？侏亻离并沙语。

▼题杂画十二首·其十

远岫浃烟光，斜阳在钓航。

众渔归已尽，独自过寒塘。

▼题杂画十二首·其十一

柳叶散空塘，菊花明废苑。

日暮问垞南，舟行何近远？

▼题杂画十二首·其十二

山禽欲定栖，竹风苦难静。

残雪堕惊梢，翛翛一窗冷。

▼和杨礼曹刺客三咏·锥

袖藏出屠市，一挥报公子。

谁言上将雄，不异孤豚死？

▼和杨礼曹刺客三咏·匕首

购自徐夫人，欲揕秦皇帝。

铜柱火光飞，奇锋非不利。

▼和杨礼曹刺客三咏·筑

王醉不知音，亭前杀声起。

勿轻无目人，能为有心鬼。

▼得家兄在远消息四首·其一

家将远人信，复报远人知。

世乱书难得，开缄胜见时。

▼得家兄在远消息四首·其二

几日看回雁，今朝尺素开。

应知在天末，亦望弟书来。

▼得家兄在远消息四首·其三

岁晚各离家，怜兄去路赊。

书来约归近，同看故园花。

▼得家兄在远消息四首·其四

江上有归舟，传兄在石头。

安知虽暂喜，念远更成愁。

▼为外舅周隐君题杂画五首·其一

斜阳榜钓船，秋色满江天。

仿佛吾家近，沙村落雁边。

▼为外舅周隐君题杂画五首·其二

白鹤忽飞还，松杉霭然暝。

明月出溪桥，照见支筇影。

▼为外舅周隐君题杂画五首·其三

风雨过苍峤，秋色渺江海。

白鸥期不来，沙上人相待。

▼为外舅周隐君题杂画五首·其四

落叶带回吹，荒筠冒幽石。

池上鸟鸣时，闲斋掩秋夕。

▼为外舅周隐君题杂画五首·其五

山深岚气寒，高斋掩窗坐。

林间踏叶声，知有樵人过。

▼效阴常侍

满江烟水绿，几里到巴州。

音书不堪寄，一寄一沉浮。

▼叹墙下草

青青墙下草，经霜未枯槁。

虽是见春迟，还免逢秋早。

▼草堂梵僧

礼塔老番僧，唐言已渐能。

夜无还国梦，石室坐悬灯。

▼新月

纤纤挂柳西，斜影低窥阁。

黄昏难久看，初生是将落。

▼寻胡隐君

渡水复渡水，看花还看花。

春风江上路，不觉到君家。

▼西寺晚归

远寺别僧归，随钟出烟岭。

犬吠竹林间，斜阳见人影。

▼渊源堂夜饮

悬灯照清夜，叶落堂下雨。

客醉已无言，秋蛩自相语。

▼和陈左司夜泊桐江

月出钓台树，长滩秋更喧。

浑如宿巫峡，唯少一声猿。

▼过师子林

雨余鸟语凉，斜阳竹深见。

频来非看花，借读高僧传。

▼蔷薇露盥手

蛮佑海帆回，银罂玉汞开。

盥余香满手，恰似折花来。

▼西陂

芳草水东西，春风路欲迷。

归时不觉晚，山与夕阳低。

▼园中梨花唯开一枝

阑外见春迟，朝来雪一枝。

不知初发处，误到已残时。

▼江上酒家

门户映垂杨，春槽酒声泻。

几度望高帘，归帆雨中下。

▼过旧送别处

前时送画船，西港柳株边。

别处愁犹在，鸳鸯不肯眠。

▼怀陈寅山人时居西山昭明寺

闻看西涧月，秋阁与僧开。

正是相思夜，钟声君处来。

▼略上人房竹

幽筿半梢横，山空钥月明。

上人禅定久，不帕有秋声。

▼闻雁

江寒月黑夜，定宿兼葭里。

叫叫过灯前，却是谁惊起？

▼晚坐水上

潭岛去何深，斜阳树半阴。

偶来临水坐，非有羡鱼心。

▼闻谢恭夜咏诗

我非李太白，君是谢杨儿。

夜半江楼雨，高眠闻咏诗。

▼题马远画二首·酴醿

池冷画阑幽，夫容伴晚愁。

金盘承露重，仿佛汉宫秋。

▼题马远画二首·黄葵

春晚独余芳，风回带酒香。

美人偏爱看，因似御衣裳。

▼余客云岩陈山人居西山相望因有怀寄一首

深竹昼鸣鸠，微凉满寺秋。

老僧虽不在，风雨自相留。

▼睡足

风雨落梅村，鸠啼正掩门。

今朝无事役，睡足亦君恩。

▼题云林小景

归人渡水少，空林掩烟舍。

独立望秋山，钟鸣夕阳下。

▼题芭蕉

丛蕉倚孤石，绿映闲庭宇。

客意不惊秋，萧萧任鸣雨。

▼春溪独钓图

春水鳜鱼肥，垂纶坐断矶。

羊裘人易识，好着旧蓑衣。

▼池亭

虚槛枕池波，闲凭看浴鹅。

秋荷知几叶，添得雨声多。

▼闻钟

日暮远钟鸣，山窗宿鸟惊。

枫桥孤泊处，曾听到船声。

▼桂花

风露浥清香，清阴别院凉。

谁能呼白凤，花下舞霓裳。

▼雁

初到别胡沙，楼头度影斜。

江南秋月好，随意宿蒹葭。

▼红叶

霜染满林红，萧疏夕照中。

曾供写秋怨，流出未央宫。

▼秋雨

瑟瑟复萧萧，灯前滴此宵。

秋声自难听，况复近芭蕉。

▼月夜饮酒

月照绿樽深，清歌挂影阴。

嫦娥留伴我，莫向画楼沉。

▼游山

自着林间履，来听石上琴。

老僧留客久，西岭日将沉。

▼闻笛

横吹发哀声，江楼月正明。

伊州不堪听，都是故园情。

▼秋声

砧韵杂鸣蛩，梧边雨带风。

千声秋作意，都入夜窗空。

▼秋夜宿僧院

竹动鹊频惊，秋河阁外横。

谈禅贪坐久，莫遣曙鸡鸣。

▼登楼望虎丘

秋霁倚层楼，孤峰是虎丘。

香台红树里，佳处记曾游。

▼谢吏部斋竹

秋思与秋声，闲斋助久清。

幽人梦回处，烟鸟月中鸣。

▼宁真道馆夜观茅隐君画

看山如见君，君家在山下。

仙馆忆君时，明灯对图画。

▼竹林高士图

竹深斜日在，独鹤见扉开。

谁顾闲居者？惟应二仲来。

▼咏水边桃花

一片欲随流，残妆照影愁。

谁来唱桃叶？风雨送离舟。

▼芭蕉美人图

琴罢咏春朝，余酲吸露销。

诗成无落叶，聊为写芭蕉。

▼王主簿小园

夏药风苗长，秋瓜雨蔓新。

谁言趋府客，却似灌园人。

▼晚寻吕山人

小艇载琴行，松花落晚晴。

君家最可认，隔树有书声。

▼黄氏延绿轩

葱葱溪树暗，靡靡江芜湿。

雨过晓开帘，一时放春入。

▼喜从兄远归

闻汝归舟到，相迎只恐迟。

方当见时喜，还忆别时悲。

▼送人游湘中

离恨挂帆墙，随君远入湘。

飞花荡春影，江水不胜长。

▼访丁校书不遇

独坐无与语，出门聊访君。

空回转惆怅，芳草日将曛。

▼答陈山人

卖畚君当返，修琴君已归。

无为嫌寂寞，世事意多违。

▼杏园

春红雨后繁，孤墅啼莺晓。

闻道曲江园，游人近来少。

▼瓜圃

种瓜莫伤蔓，伤蔓子生稀。

留待惊霜露，盈筐采得归。

▼菊蹊

独行林下路，望望南山暮。

无酒掇英尝，寒香已零露。

▼梅坞

春暗云如雪，难招落漠魂。

空林酒醒处，月堕客敲门。

▼题许澜伯画

望秋倚高阁，隔江望层抵。

不见度僧归，烟声暮钟远。

▼除夕客中忆女

别家非愿久，回首已徂年。

今夜寒斋雪，何人听折弦？

▼岁暮

已嗟求道晚，复省济时难。

碌碌成何事？天涯又岁阑。

▼题携琴访友图

孤骑复孤琴，披岚入涧阴。

远寻君莫讶，城市少知音。

▼鸳鸯

两两莲池上，看如在锦机。

应知越女妒，不敢近船飞。

▼题张校理画

寒色初凝野，秋声忽在林。

遥山不能见，只为晚烟深。

▼题方壶小画

夕阳数峰远，蔼蔼江南思。

烟外有钟声，山僧独归寺。

▼题扇上竹枝

寒梢虽数叶，高节傲霜风。

宁肯随团扇，秋来怨箧中。

▼题李迪画犬

护儿偏吠客，花下卧晴莎。

莫出东原猎，春来兔乳多。

▼天平山五丈石

势危撑月直，影瘦倚云平。

仿佛峰头井，莲花一半生。

▼别吕隐君

孤舟晚溪口，欲去重回首。

不忍别青山，况此山中友。

▼林下

树凉山意秋，云澹川光夕。

林下不逢人，山芳共谁摘？

▼不寐怀徐记室

斋寒掩孤烛，城远沉双杵。

忆尔忽长吟，惊散床头鼠。

▼雪中自云岩晚归西村客舍二首

乍与诸僧别，还依一叟邻。

柴门闭风雪，谁候暮归人？

§又

隔浦烟墟远，侵沙雪树稀。

行人缘底事，不及鸟先归？

▼立春前十日寄会稽周军谘

的的玩芳树，依依怀远人。

千山虽隔郡，十日共逢春。

▼柳燕图

柳上衔虫立，春风似有情。

和枝吹袅袅，方觉尔身轻。

▼隔帘闻歌

叶逐散声飞，湘云隔妓衣。

谁能偷卷看，认是小丛非？

▼访张司马不值书园亭壁

亭午鹤鸣雨，果园花已稀。

偶来因忘去，非待主人归。

▼壶中插绯碧桃花既而碧桃先落

白嫩倚红娇，朝看讶独飘。

应缘霞气暖，烘得雪先销。

▼优人李州侨乞米二首

曾称富贵客，粉墨尊前面。

憔悴立穷途，浑非旧时见。

§又

戏场鼓笛静，人无太平乐。

尔莫怨饥寒，梨园亦零落。

▼彩索

臂头长命缕，百结更双蟠。

怕有痕生肉，教依玉钏宽。

▼钗符

灵篆贮纱囊，熏风绿鬓傍。

从今能镇胆，不怯睡空房。

▼烧笋

幽人嗜烧笋，出土不容长。

林下孤烟起，风吹似竹香。

▼江寺雨中访杜二

几日缆归舟，同君野寺游。

旧怀言未尽，不是雨相留。

▼寒夜与家人坐语忆客中时

茶屋夜灯青，竹庭寒雪白。

不对室中人，依然去年客。

▼题楞伽山寺壁

惆怅空山里，寒梅应自开。

云中何处觅？须待雪晴来。

▼赠僧本空

了性本来空，游方不复东。

月明秋涧静，趺坐一山中。

▼闻霰

初讶惊沙过，复疑疏叶落。

寒霰夜闻时，窗空人寂寞。

▼江上漫成

春色到江滨，江花树树新。

行吟憔悴客，谁道亦逢春？

▼雨中过玉遮山

松头急风回，飞雨不到面。

何处豁清愁，千山一人见。

§其二

寻钟入苍茫，一涧复一崦。

落叶去方深，山扉雨中掩。

▼画花鸟

语倦立还敧，花垂袅袅枝。

美人妆阁静，斜日下帘时。

▼种瓜

绵绵花蔓萦，飒飒风烟洒。

秋来子正多，不似黄台下。

▼摘瓠

轮囷卧霜露，秋晓摘初归。

自笑诗人骨，何由似尔肥。

▼怀蜀山人

霭霭众山暝，秋禽鸣涧竹。

知君高咏余，听钟掩窗宿。

▼诸君会宿鹤瓢山房，题画赋诗，予将赴召不得预，明日补题其上

偶趋兰省召，不预竹林欢。

山水图中景，明朝在路看。

▼山中夜行

登陇日已沈，出谷月初上。

夜行畏虎闻，无奈车声响。

▼赴京道中逢还乡友

我去君却归，相逢立途次。

欲寄故乡言，先询上京事。

▼泐禅师室中晚坐

绿阴欲满寺，禽鸣春雨余。

聊因简牍暇，窗下阅僧书。

▼白葵花

素彩发庭阴，凉滋玉露深。

谁怜白衣者，亦有向阳心。

▼马氏东轩

阳和受最多，爽气看应少。

晞发此窗前，鸡鸣海天晓。

▼得家书

未读书中语，忧怀已觉寛。

灯前看封箧，题字有平安。

▼期陈则不至闻宿清隠兰若

幽禽雨中响，门掩春塘绿。

思君暮不来，应伴山僧宿。

▼碧筩饮

绿觞卷高叶，醉吸清香度。

酒泻正何如，风倾晓盘露。

▼晓发山驿

风残杏花晓，马上闻啼鸟。

茅店未开门，山多住人少。

▼焚香

斜霏动远吹，暗馥留微火。

心事共成灰，窗间一翁坐。

▼榴花

日炙态常醺，香生若自焚。

夜来端午宴，淡却美人裙。

▼阶前苔

莫扫雨余绿，任满闲阶路。

留藉落来花，春泥免相污。

▼僧舍访吕隠君为学上人题墨竹

山房竹雨过，帘影霭春云。

得与幽人会，何殊见此君。

▼题孙卿家小画

高岭冒层岚，疏林逗残照。

何处觅孙登，云间听长啸。

§其二

前林远杵歇，别院疏钟起。

行人与居人，同在秋云里。

▼久别幼文偶见其画遂题

几迭蜀山云，秋林半夕曛。

画中藜杖者，相见只疑君。

▼题荣悴竹图

嫩叶与残枝，相依暮雨时。

莫将荣悴看，节在不曾移。

▼丛竹图赠内弟周思敬就题

窈窕复蒙茸，千山万竹中。

幽人夜惊起，秋雨共秋风。

▼题张来仪画赠张伯醇

风起涧声乱，景寒云气深。

山人归卧晚，诗意满秋林。

▼次韵及禅师怀王水曹

千峰一寺远，云满跏趺处。

无客伴孤禅，悬灯照深树。

§其二

钟动云壑冷，鹤归人不归。

应思蹑金策，同向海天飞。

▼夜闻雨

窗烛冷残夜，闻蛩更闻雨。

秋馆总多愁，犹胜在羇旅。

▼大痴小画

溪水虽多曲，舟行不惮賖。

山山秋树赤，犹复似桃花。

▼吴仲圭枯木竹石

丛筱倚乔柯，秋阴雨尚多。

风霜莫揺落，留荫石边莎。

▼题倪云林画赠因师

含晖峰下路，树石尽垂藤。

欲认莓苔迹，相寻行道僧。

▼题徐山人画赠内弟周思恭

复涧兼重岭，云岚处处生。

君家还可认，为有读书声。

▼访因师而师适诣余两不相值

我去寻幽院，师来访小园。

休言不相见，相见本无言。

▼题画赠别

扁舟暮归去，别路江南树。

愁指楚山遥，明朝望君处。

▼龙门飞来峰

风吹峨嵋云，东依此山住。

我来不敢登，只恐还飞去。

▼待渡

渡子未回舟，立傍沙头树。

天寒雪欲来，莫滞人归去。

▼西涧访衍上人

日暮冒余雪，望烟西涧阴。

不因师住远，何事到山深。

▼蔡村田家

田中耒声歇，烟火西林起。

独立候归人，柴门夕阳里。

▼梦中作

悠悠众扰去，寂寂孤吟歇。

雨过满窗凉，高林上明月。

▼要离墓

弱夫杀壮士，谁敢婴余怒。

今日古城边，畊人肆侵墓。

▼顾野王墓

南朝旧碑倒，墓近樵蘓道。

应与读书堆，离离总秋草。

▼卓笔峰

云来初似墨，雁过还成字。

千载只书空，山灵恨何事。

▼砚池

山骨谁凿破，一泓自深黝。

醉后欲濡毫，蜿蜒见蝌蚪。

▼千人石

池上盘陀石，千人列坐曾。

如今趺夜月，唯有一山僧。

▼五坞山

§飞泉坞

山空响更远，雨过流还急。

余沫洒回风，一林红树湿。

§修竹坞

色映溪沉沉，秋云生夕阴。

无限楚山意，鹤鸣风满林。

§丹霞坞

遥闻丹霞坞，中有餐霞者。

绛彩发朝朝，还同赤城下。

§白云坞

云开见山家，云合失山路。

闻语知有人，欲寻已迷悞。

§芳桂坞

欲攀淮南树，人去山寂寞。

袅袅凉风生，疏花月中落。

▼芹

饭煮忆青泥，羮炊思碧涧。

无路献君门，对案増三叹。

▼莼菜

紫丝浮半滑，波上老秋风。

忆共香菰荐，吴江叶艇中。

▼芭蕉

静掩绿阴行，闲听雨声卧。

还有感秋诗，窗前书叶破。

▼中秋

此夕月华流，应分一半秋。

谁能寻庾亮，吹笛上南楼。

▼九日

携壶还采菊，惆怅独登高。

忆在词林日，华筵食赐餻。

▼题画赠许澜伯

泠泠风中弦，渺渺云间鸿。

秋怀不可写，日暮青山空。

▼病酒

日高头未栉，困卧对山花。

暂谢高阳侣，窗间独饮茶。







卷十七 七言绝句

▼马周见太宗图

封事朝闻夕拜官，新丰无复客衣寒。

书生未有鸢肩相，祇说君臣际会难。

▼闻旧教坊人歌

渭城歌罢独凄然，不及新声世共怜。

今日岐王宾客尽，江南谁识李龟年？

▼山中别宁公归西坞

一上香台看落晖，沙村孤树晚依依。

老僧不出青山寺，只有钟声送客归。

▼秋柳

欲挽长条已不堪，都门无复旧毵毵。

此时愁杀桓司马，暮雨秋风满汉南。

▼送贾麟归江上

别泪纷纷逐断猿，贫交无赠只多言。

离愁正似蘼芜草，一路随君到故园。

▼秋夜同周著作宿娄浦

小廨寒依竹浦云，酒阑相对说离群。

一声新雁谁先听？今夜江南我共君。

▼方匡师画

画图忽见白云峰，茶屋香台树几重。

身若在师行道处，晚来唯讶不闻钟。

▼送陈秀才归沙上看墓

满衣血泪与尘埃，乱后还乡亦可哀。

风雨梨花寒食过，几家坟上子孙来。

▼送吕卿

远汀斜日思悠悠，花拂离觞柳拂舟。

江北江南芳草遍，送君并得送春愁。

▼答陈校理寻花已落之作

君来春去不相期，空有新愁绕旧枝。

总得花看能几日，最难留惜是芳时。

▼与诸君饮吴别驾园

春来几度醉无涯，不似今朝向汝家。

四海弟兄俱在座，好风吹出棣棠花。

▼舟中闻歌

水栅孤灯照客舟，江南谁解唱甘州？

寻常醉赏尊前曲，何似今朝听得愁？

▼题雨竹

巫峡云连湘水低，行人路滑畏深泥。

不见朝阳鸣凤至，春阴日日鹧鸪啼。

▼挽杨隐君

才歌招隐又招魂，故老于今有几存！

他日我来应下拜，寒山流水竹间坟。

▼春思

愁兼杨柳一丝丝，客舍江南暮雨时。

自入春来才思减，杏花开过不题诗。

▼入郭过南湖望报恩浮屠

雨过春波柳浪香，布帆归缓怕斜阳。

渔人为指江城近，一塔船头看渐长。

▼废宅芍药

昔年花发要人催，今日无人花自开。

犹有园丁怜国色，时容闲客借看来。

▼登江阁远怀徐记室与杜进士同赋

凭阑两客怨斜曛，此日同吟只欠君。

江阁虽高犹不见，几重山水几重云。

▼夏夜宿西园酒醒闻雨二首

飞虫绕烛梦回迟，荷叶齐鸣雨一池。

不为素纨犹在手，定疑秋夜乍寒时。

§又

人睡萧萧院落空，未秋愁已怯梧桐。

夜长犹幸西轩雨，一半听时在醉中。

▼灵岩琴台

美人玉琴何处游？遗谱写入风泉秋。

落叶无人登旧榭，满山明月乌啼夜。

▼闻笛

横吹才听泪已流，寒灯照雨宿江头。

凭君莫作关山曲，乱世人人易得愁。

▼慰周著作悼亡

笑披纱扇忆当年，只有卿卿最得怜。

今日料应花不住，夜燃相伴室中禅。

▼山寺冒雨还西廓

粟叶翻翻满寺秋，出门风雨未全收。

自惭骑马非闲客，可是山僧不解留。

▼苏李泣别图

丁零海上节毛稀，几望南鸿近塞飞。

江尽白头相别泪，少卿留虏子卿归。

▼江上偶见

阿姬不畏晚寒多，绿舫红衣柳下过。

满浦秋荷已零落，如何犹唱采莲歌？

▼过保圣寺

隔江寒雾隐楼台，远逐钟声放艇来。

乱后不知僧已去，几堆红叶寺门开。

▼王七招饮余游紫藤坞值雪失期

孤舟山水雪晴时，看到梅花一万枝。

东崦题诗西崦醉，等闲忘却故人期。

▼江上送客

春风江上荡舟过，垂柳垂杨拂浪波。

惆怅今年频送客，长条欲折已无多。

▼期诸友看范园杏花风雨不果

欲寻春去怕春休，又值春阴不得游。

寂寞西园风雨里，杏花比客更多愁。

▼宫女图

女奴扶醉踏苍苔，明月西园侍宴回。

小犬隔花空吠影，夜深宫禁有谁来？

▼逢张架阁

花落江南酒市春，逢君归骑带京尘。

一杯相属成知己，何必平生是故人？

▼山中春晓听鸟声

子规啼罢百舌鸣，东窗卧听无数声。

山空人静响更切，月落杏花天未明。

▼与亲旧饮散出抵城西客舍赋寄

吴王废苑草青青，一骑今朝发野亭。

谁道别君行路远？去时人醉到时醒。

▼过山家

流水声中响纬车，板桥春暗树无花。

风前何处香来近？隔崦人家午焙茶。

▼云山楼阁图

碧树香台锦绣连，画师应见乱离前。

如今风景那堪写，废寺空山锁暮烟。

▼始自西山移寓江渚夜闻雨有作

客身移宿浦云东，孤馆残灯与旧同。

夜静空江无落叶，雨声惊不似山中。

▼晚过浦

春水何长春日短，沙鸭交眠绿莎暖。

晚过桥西不见人，野梅零落江梅断。

▼叹庭树

偶移弱质傍庭皋，风露离离已便高。

翻笑园中栽树者，十年犹未长蓬蒿。

▼雨中春望（时在围中）

郡楼高望见江头，油壁行春事已休。

落尽棠梨寒食雨，只应啼鸟不知愁。

▼夜斋见萤火

拂竹缘莎复点苔，夜窗无月见飞来。

旧书乱后都抛却，懒就微光更展开。

▼湖上见月忆家兄

望月思兄意转迷，孤帆应宿楚云西。

夜深愁向湖边立，为有寒鸿相并栖。

▼逢吴秀才复送归江上

江上停舟问客踪，乱前相别乱余逢。

暂时握手还分手，暮雨南陵水寺钟。

▼送刘将军

朔风吹沙复吹雪，笑解吴钩初欲别。

酒酣击筑和悲歌，将军出关车骑多。

▼十宫词·吴宫

芙蓉水殿屟廊东，白苎秋来不耐风。

教得君王长夜醉，月明歌舞在舟中。

▼十宫词·楚宫

雨去云来十二峰，渚宫楼阁暮重重。

细腰无限空相妒，不觉瑶姬梦里逢。

▼十宫词·秦宫

宫闭骊山静管弦，翠华巡狩去经年。

掖庭无用恩难报，愿上蓬莱采药船。

▼十宫词·汉宫

酒醒金屋曙河流，愿赐铜盘一滴秋。

他日君王作仙去，瑶池犹幸得同游。

▼十宫词·魏宫

翡翠明珠入贡频，承恩长占邺宫春。

至尊莫信陈王赋，那得人间有洛神。

▼十宫词·晋宫

尽日南风永巷开，羊车去后玉阶苔。

谁知天上无人地，亦有城南小史来。

▼十宫词·齐宫

帖地黄金衬袜罗，苑中市罢合笙歌。

有人解诵西京赋，添得楼台火后多。

▼十宫词·隋宫

五斛青螺一日销，迷楼深贮万妖娆。

众中谁解留车驾？风浪如山莫渡辽。

▼十宫词·唐宫

玉笛声残禁漏长，云屏月帐醉焚香。

五王宴罢皆归院，大被空闲一夜凉。

▼次韵春日谩兴四首奉酬外舅达翁

老去风情似乐天，恨无张态抹朱弦。

一春酒病稀游赏，啼鸟莺花共怅然。

§其二

水边帘幕远笼花，游女时时出浣纱。

记得横塘沽酒处，画船明月载琵琶。

§其三

雨多池馆草毵毵，酒色寒销旧舞衫。

燕子似怜花落地，殷勤长带软泥衔。

§其四

菖蒲叶老芷花新，地暖鸳鸯护水纹。

不上高楼无远恨，江南春尽草如云。

▼回文

风帘一烛对残花，薄雾寒笼翠袖纱。

空院别愁惊破梦，东阑井树夜啼鸦。

▼春日怀江上

一川流水半村花，旧屋南邻是钓家。

长记归蓬载春醉，云笼残照雨鸣沙。

§其二

新蒲正绿乳凫鸣，水没鱼梁宿雨晴。

看近清明沉种日，野人何事不归耕？

▼醉仙图

酒满长生瘿木瓢，花开仙馆宴春宵。

飞琼何事坚辞饮？应恐清都误早朝。

▼观弈图

错向山中立看棋，家人日暮待薪炊。

如何一局成千载？应是仙翁下子迟。

▼江村即事

野岸江村雨熟梅，水平风软燕飞回。

小舟送饷荷包饭，远旆招沾竹諲醅。

▼偶睡

竹间门掩似僧居，白豆花开片雨余。

一榻茶烟成偶睡，觉来犹把读残书。

▼舟归江上过斜塘

漫漫村塘水没沙，清明初过已无花。

春寒欲雨归心急，懒住扁舟问酒家。

▼西斋庭前海棠

寂寥银烛与金盘，睡足帘前怯晓寒。

不是诗人赏幽兴，雨中深院有谁看？

▼次韵张仲和春日漫兴

苏小坟前柳似烟，秋千人静夕阳天。

独骑款段寻诗去，懒逐看花众少年。

▼与内弟周思敬晚过雁荡僧舍

同过溪桥日欲晡，远林残叶似栖乌。

照公院里堪留宿，已有梅花有酒无。

▼白傅湓浦图

相逢沦落总天涯，舟泊湓江近荻花。

逐客青衫自多泪，伤心不用怨琵琶。

▼陶谷驿亭图

酒阑使骑趣归时，羞杀江南一曲词。

借问驿亭相见者，风流何似党家儿？

▼客夜闻女病（时在钱塘）

岁尽归期尚杳然，不知汝病复谁怜？

隔邻儿女灯前笑，客舍愁中正独眠。

▼秋江晚渡图

鹧鸪飞尽一洲苹，帆带秋云度远津。

底事愁看画中景，昨朝曾送渡江人。

▼夜中有感二首

少壮无欢似老时，身穷宁坐苦吟诗。

卧思三十年来事，一半间关在乱离。

§其二

倦仆厨中睡已安，吹灯呼起冒霜寒。

酒醒无限悲歌意，不觅书看觅剑看。

▼徐记室谪钟离归后同登东丘亭

同上高亭一赋诗，喜逢君是谪归时。

不然此日登临处，应望天涯有远思。

▼将赴金陵始出阊门夜泊二首

乌啼霜月夜寥寥，回首离城尚未遥。

正是思家起头夜，远钟孤棹宿枫桥。

§其二

烟月笼沙客未眠，歌声灯火酒家前。

如何才出阊门外，已似秦淮夜泊船？

▼舟次丹阳驿

沽酒来寻水驿门，邻船灯火语黄昏。

今朝始觉离乡远，身在丹阳郭外村。

▼正月十六日夜至京师观灯

天街争唱落梅歌，绛阙珠灯万树罗。

莫笑游人来较晚，春风还似昨宵多。

▼夜闻雨声忆故园花

帝城春雨送春残，雨夜愁听客枕寒。

莫入乡园使花落，一枝留待我归看。

▼早至阙下候朝

月明立傍御沟桥，半启宫门未放朝。

驺吏忽传丞相至，火城如昼晓寒销。

▼春日寄张祠部

乌衣巷口燕来时，杨柳风多钥酒旗。

远客金陵游伴少，看花惭比去年迟。

▼左掖作

小殿珠帘散柳丝，东宫初退讲筵时。

不材未敢修封事，把笔闲题应教诗。

▼雨中登天界西阁

青山楼阁楚江东，身在苍茫晚色中。

故国自遥难望见，不关春树雨溟蒙。

▼吴中亲旧远寄新酒

双壶远寄碧香新，酒内情多易醉人。

上国岂无千日酿？独怜此是故乡春。

§其二

为念春来客思悲，欲教一醉对花枝。

那知饮量新来减，不似江亭看妓时。

▼宿圆明寺早起

客起灯前梦尚迷，满楼残月晓峰西。

应知野寺非山店，只听钟声不听鸡。

▼送郭省郎东归

金陵儿女踏春阳，金陵客子正思乡。

一杯况复送春去，目断飞花江水长。

§其二

桃叶渡头闻唱歌，孤帆欲发奈愁何！

君归是我来时路，山水无多离思多。

▼四月朔日休沐雨中

送春风雨苦潺潺，得告今朝免缀班。

卧听鸠啼花落尽，此身如在故园间。

▼送哲明府之新淦

花落春衫试剪裁，石头城下楚帆开。

凭谁为报清江吏，麦雉鸣时县令来。

▼逆旅逢乡人

客中皆念客中身，唯汝相逢意更亲。

不向灯前听吴语，何由知是故乡人？

▼寄丁二侃

江头斜日草初熏，目断归鸿隔楚云。

旧宅因君相近住，每思家处独思君。

▼题虞文靖公书所赋鹤巢诗后

玉堂罢直鬓如丝，华盖冈头戴笠时。

丁令去来沧海变，人间零落鹤巢诗。

▼戴叔鸾入夏江山图

归隐初辞荐辟章，西风黄叶满车箱。

青牛只识山中路，不是无心向洛阳。

▼客中忆二女

每忆门前两候归，客中长夜梦魂飞。

料应此际犹依母，灯下看缝寄我衣。

▼晚晴远眺

楚天无物不堪诗，登眺唯愁动远思。

秋树江山人别后，夕阳楼阁雨晴时。

▼寄徐记室（徐久客京师予至已东还）

惆怅江东日暮云，我来君去苦离群。

不知此日君思我，还似当时我忆君。

▼寄家书（时客越城）

底事乡书累自修？路长唯恐有沉浮。

还忧得到家添忆，不敢多言客里愁。

▼闻人唱吴歌

楚人不解听吴歌，我独灯前感慨多。

记得通波亭下路，画船归去雨鸣荷。

▼雨中过山

春云晻霭涧奔浑，风雨行人过一村。

不似家山深竹里，乳鸠啼午未开门。

▼读史·晏婴

一裘身着久经年，禄米分炊几户烟。

尽说大夫能养士，却于尼叟惜封田。

▼读史·商鞅

徒夸战卫华轩，渭水何能洗众冤？

想到出亡无舍日，应思不用赵良言。

▼读史·仪秦

二子全操七国权，朝谈从合暮衡连。

天如早为生民计，各与城南二顷田。

▼读史·蔺相如

危计难成五步间，置君虎口幸全还。

世人莫笑三闾懦，不劝怀王会武关。

▼读史·平原君

朝歌长夜馆娃春，总为妖姬戮谏臣。

何事邯郸贵公子，能因者杀佳人？

▼读史·范雎

纷纷倾夺苦多谋，得势还怀失势忧。

丞相不须嗔蔡泽，此时当问老穰侯。

▼读史·范增

不识兴王自有真，尊前示玦谩劳神。

当时谁道翁多智，不及王家老妇人。

▼读史·张子房

不握兵权只坐筹，苦辞万户乞封留。

纵令不早寻仙去，天子终无赐醢谋。

▼读史·贾谊

凶吉何由鹏鸟知？才高暂谪未须悲。

秋风不洒梁园泪，宣室宁无再见时？

▼读史·董仲舒

迭奏文章直殿庐，茂陵还复访遗书。

寂寥犹抱春秋传，谁问江都老仲舒？

▼读史·李广

猿臂将军本自贤，灞陵醉尉竟难全。

不闻当日王孙贵，重到淮阴赏少年。

▼读史·田千秋

功名何必任才谋，遇合逢时便可收。

高寝郎官头已白，一言悟主即封侯。

▼读史·王章

外家势重直言稀，京兆书陈蹈祸机。

合浦老妻须莫怨，绝胜卧病死牛衣。

▼读史·杨雄

执戟三朝老从臣，从来无意据通津。

如何晚把玄经笔，却为新都著剧秦。

▼读史·马援

浪泊归时忆少游，炎蒸终复困壶头。

汉庭岂少英年将？衰老南征苦自求。

▼读史·袁安

洛下人家懒去干，闭门僵卧雪漫漫。

立朝不附熏天势，应为平生耐得寒。

▼读史·荀彧

晚惜彤弓势已难，空期魏武作齐桓。

犹缘死沮奸雄意，窃鼎迁延到五官。

▼二乔观兵书图

共凭花几倚新妆，王女阴符读几行。

铜雀那能锁春色，解将奇策教周郎。

▼期袁卿见过因出失值寄诗谢之

非关远出负幽期，自是江边枉棹迟。

谁道空回君恨切，未应如我到家时。

▼宿蟾公房

一禽不鸣深树烟，明月下照高僧禅。

独开西阁咏清夜，秋河欲堕山苍然。

▼陌上见梅

陌头一树带风沙，零落寒香日欲斜。

车马纷纷谁暇看，当年只合种山家。

▼东归至枫桥

故人当日送登畿，此地停舟醉落晖。

惭愧临河旧攀柳，尚留青眼看人归。

▼江行

家家渔网映回桥，春水初生没树腰。

客路江南烟雨里，绿芜芳草恨迢迢。

▼戏和徐七见寄卧闻邻槽酒声之作

春泻邻槽入夜闻，远疑泉响隔松云。

题诗为问醒眠客，几滴还能醉得君？

▼见燕至

初来如报社前春，好宿茅檐伴客身。

莫入江南旧庭院，杏花风雨总无人。

▼背面美人图

欲呼回首不知名，背立东风几许情。

莫道画师元不见，倾城虽见画难成。

▼对梨花

素香寂寞野亭空，不似秋千院落中。

卧对一枝愁病酒，清明今日雨兼风。

▼和杨余诸君在谪中忆往年西园听歌

花落名园罢醉游，故人无复旧风流。

吴乡莫叹无歌听，若使闻歌意更愁。

▼重过南寺寻悟公不值

我是钧天梦觉人，忆来松下似前身。

老僧何去袈裟在，落叶斜阳满室尘。

▼过流通院

僧懒开门见客迟，空林流水日斜时。

欲留诗句知曾过，我后来看竟是谁。

§其二

橘柚林中薜荔垣，幽寻几度入秋园。

虽然老衲无闻见，犹胜相逢俗客言。

▼闻人唱吴歌

楚人不解听吴歌，我独灯前感慨多。

记得通波亭下路，画船归去雨鸣荷。

▼雨中过山

春云晻霭涧奔浑，风雨行人过一村。

不似山家深竹里，乳鸠啼午未开门。

▼题宋徽庙画眉百合图

百合无残六合尘，汴宫啼鸟怨无人。

不知风雪龙沙地，还有图中此様春。

▼题湘君图

祠前修竹楚山青，风佩时来过洞庭。

月夜莫弹瑶瑟怨，夫君不见有谁听。

▼题洛神图

晚步芳洲拾翠归，不愁风浪湿仙衣。

彩云一灭无寻处，应逐陈王去马飞。

▼二乔观兵书图

共凭花几倦新妆，玄女阴符读几行。

铜雀那能锁春色，解将奇策教周郎。

▼风雨早朝

漏屋鸡鸣起湿烟，蹇驴难借强朝天。

却思春水江南岸，闲听篷声卧钓船。

▼雨中晓卧

井桁乌啼破曙烟，轻寒薄被落花天。

闲人晴日犹无事，风雨今朝正合眠。

§其二

香断床帏冷未开，雨窗寥落满棂苔。

休轻一枕江边睡，抛却腰金换得来。

▼久雨

水长已到折矶头，江天雨来殊未休。

鸬鹚鸂鶒晓争喜，杨柳杏花春自愁。

▼闰三月

不须愁写送春诗，花比常年落最迟。

添得一分春色在，天应怜我惜芳时。

▼晚立西浦渡

鬓丝微映钓丝轻，水叶惊风细浪生。

谁见晚凉人立处，数株杨柳一蝉鸣。

▼题孟浩然骑驴吟雪图

西风驴背倚吟魂，只到龎公旧隠村。

何事能诗杜陵老，也频骑叩富儿门。

▼江上雨中

江涨随沤欲到门，湿云依树易黄昏。

幽居常日无来客，何况潇潇雨满林。

▼客馆夜见亮师画上有余吕二山人诗

上人图画故人诗，相见灯前夜雨时。

无限云山与烟树，总含秋色是相思。

▼海上逢王常宗雨夜同宿陈氏西轩

故人散尽独君存，风雨相逢海上村。

尊酒饮阑言不尽，更留余烛照黄昏。

▼过北庄访友

浅水平沙冻鸭眠，秋声吹过石桥边。

寻君兼得寻诗兴，野树江云欲雪天。

▼题画

落日青山影在沙，镜湖波净遍荷花。

云间树底参差屋，借问谁家是贺家。

▼得故人书知未入京因寄

曾约春深到凤台，君今不到只书来。

满缄离恨床头放，一度相思一展开。

▼题王翰林所藏画兰

春到怀王旧渚宫，沙棠舟去水烟空。

孤丛不有幽香发，应没江边百草中。

▼不见花

看花无计作闲身，尘土余杭暗度春。

不见花开莫惆怅，花飞还得免愁人。

▼锦帆泾

水绕荒城柳半枯，锦帆去后故宫芜。

穷奢毕竟输渔父，长保秋风一幅蒲。

▼枫桥

画桥三百映江城，诗里枫桥独有名。

几度经过忆张继，乌啼月落又钟声。

▼乌鹊桥

乌鹊南飞月自明，恨通银汉水盈盈。

夜来桥上吴娃过，只道天边织女行。

▼两妓

李姢张态两娇姿，传得香名在白诗。

当日罇前漫歌舞，使君家自有杨枝。

▼短簿祠

下马空林问庙扉，衣冠寂寞掩尘帏。

不能复使桓公怒，莫怪年来祭客稀。

▼闻王翰林使蕃

碎叶城边积雪明，弹筝峡水远人行。

已闻赞普知臣顺，不似前朝作舅甥。







卷十八 七言绝句

▼京师同宿左掖朱尝约至江上见访

风雪京华忆旧逢，候朝同听凤楼钟。

还乡何事翻离阻？春树春云隔九峰。

§又

曾期访旧到江沙，惆怅参差过落花。

大树村中休重问，野人求食已移家。

▼宣和所题画

御翰亲题赏画工，棘枝野鸟怨秋风。

那知回首宣和殿，物色凄凉与画同。

▼题张太常金华白玉山房图

石气春生化白云，满林琼草卧羊群。

太常他日归来日，身老应同万石君。

▼次韵逊庵春日谩兴

春事匆匆过海棠，只愁春去欲颠狂。

杂英满地凭谁拾，合作熏炉百和香。

▼送徐山浩师还郭二首

欲共归舟懒入城，再三难判别时情。

聊题诗卷投君袖，相伴秋江此日行。

§又

客巾僧衲影翩翩，同逐秋风上别船。

赖得江帆无树隐，相望直到暮城边。

▼和逊庵效香奁体

杨州梦断十三年，底事犹存未了缘？

不见拥鬟帘下立，断肠骑马过门前。

§又

曾看梳头傍玉台，后堂春晓翠屏开。

重寻未省双文去，只道羞郎不出来。

▼东丘兰若见枇杷

落叶空林忽有香，疏花吹雪过东墙。

居僧记取南风后，留个金丸待我尝。

▼夜雨

不是羁人是木肠，怕愁不敢忆思乡。

醉来独灭青灯卧，风雨从教滴夜长。

▼题画

满壑春阴满涧苔，茶烟起处薜帷开。

山童频报敲门客，总为催诗索画来。

▼红梅

春晕冰绡倚竹低，罗浮却似武陵溪。

诗人从此来相觅，雪满空山不复迷。

▼瓶梅

竹外相逢见素花，手携数朵喜还家。

雨窗今夜无明月，暂托寒灯照影斜。

▼池亭对竹

秋阴弄色护池亭，群玉山横翡翠屏。

鸣鹤迎风时一唳，先生高枕梦初醒。

▼题三香图

罗浮洛浦与潇湘，三处离魂一本香。

梦断月明秋渺渺，缟衣何似翠裙长？

▼西山幻住期看梅花雨雪不果

诗人本似道人闲，偶负幽期不出山。

只有梨花旧时梦，夜随明月到林间。

§又

梅花宜向雪中看，屐滑翻愁雪未干。

惆怅山房深竹里，一樽谁与破春寒？

§又

翠竹休啼怨不来，满林风雪满身苔。

此花不是繁华种，只合空山独自开。

▼题桂花美人

桂花庭院月纷纷，按罢霓裳酒半醺。

折得一枝携满袖，罗衣今夜不须熏。

▼雪中喜刘户曹见过

满城春雪禁花开，愁对寒窗欠酒杯。

喜子远能来慰我，扁舟不肯过门回。

▼春暮西园

绿池芳草满晴波，春色都从雨里过。

知是人家花落尽，菜畦今日蝶来多。

▼雨中闲卧

床隐屏风竹几斜，卧看新燕到贫家。

闲居心上浑无事，听雨唯忧损杏花。

§又

青毡素榻小窗空，惭愧安眠感叹穷。

多少人愁泥滑滑，晓冲风雨客途中。

▼晚陪张水部过西桥隔城望见诸山

晚上西桥送客行，隔城遥见众山晴。

望山还恐山相笑，坐守书帏不出城。

▼送李丞之归安

苕花微雨落秋汀，一路青山棹几亭。

预喜哦诗无俗吏，两松相对县丞厅。

▼春日忆江上

柳下春潮没旧矶，草堂犹在掩荆扉。

如今归梦休为蝶，化作轻鸥度水飞。

▼金进士宿江馆阻雨连夕

落花风急野无舟，喜为茅斋几日留。

却愧江边春酒薄，不能慰子客中愁。

§又

莫辞同宿掩书帏，兵后萧条故旧稀。

预恐明朝风雨歇，满江春水送君归。

▼江馆夜雨

寻常夜雨睡冥冥，底事今宵只自醒。

一枕萧骚孤独暗，此声元在客中听。

▼田舍夜舂

新妇舂粮独睡迟，夜寒茅屋雨来时。

灯前每嘱儿休哭，明日行人要早炊。

▼画犬

独儿初长尾茸茸，行响金铃细草中。

莫向瑶阶吠人影，羊车半夜出深宫。

▼登白莲阁贻幼文

思君曾此望西州，谁信归来得共游。

祇是当时旧山水，如何重看不胜愁？

▼读周记室荆南集

生别犹疑不再逢，楚天云树隔重重。

愁来读尽荆南稿，风雨空斋掩暮钟。

▼赠真上人

花下携琴见此僧，自言开法在金陵。

十年江海游应遍，老去空山对一灯。

▼寄沈侯乞猫

许赠猫奴白雪毛，花阴犹卧日初高。

将军内阁元无用，自有床头却鼠刀。

▼青城先生戴笠图

暂脱朝冠白发轻，南村群犬莫相惊。

行吟不觉逢山雨，但听潇潇叶上声。

▼梦归

何事频频梦里归？只缘未惯客天涯。

觉来不见家人面，恰似前朝始别时。

§又

忽梦还家上楚船，来时旧路只依然。

家人不识关山远，有梦何因到我边？

▼蜀山书舍图

山月苍苍照烟树，碧浪湖头放船去。

隔林夜半见孤灯，知是幽人读书处。

▼寒夜逢徐七

松下柴门密雪封，故人惊喜夜相逢。

明朝归棹还当别，莫听枫桥寺里钟。

▼题文靖公墨迹后

清朝文雅孰称雄？我已生年后此公。

今日乱离江海上，独看遗墨涕秋风。

▼虎丘

望月登楼海气昏，剑池无底镇云根。

老僧只恐山移去，日落先教锁寺门。

▼逢故人子

道傍忽见为踌躇，流落饥寒丧乱余。

久客无人解相念，伤心思广绝交书。

▼题道上人墨梅

笛里寒梢蕊自开，几年风雨不生苔。

山窗夜半禅初定，应喜无香触鼻来。

▼衍师以怀幼文诗见寄因次其韵

题诗为我谢汤休，莫作人间远客愁。

为报归期须记取，松陵江上脍鲈秋。

▼题逊庵墨菊

独留铁面傲霜迟，秋蝶来寻莫自疑。

须信陶翁醉归后，西风尘土满东篱。

▼丁孝廉约中秋泛舟，予过娄东，竟留饮孙卿池上

拟向江潭夜放舟，却成骑马习池游。

但逢有酒皆堪醉，月色初无两样秋。

▼春日次北郭故人寄韵

风多舟小滞归人，飞絮茫茫暗晚津。

酒满垆头花满店，今年不见洛阳春。

▼读半山绝句有感因效其作

寺里园中总倦行，闲眠看得燕巢成。

岂无酒伴同骑马，落日风吹花满城。

▼立春试笔

九十日春今日始，春盘春胜巧同新。

从今日日寻春去，似我闲人有几人？

▼蔷薇花

黄叶林中绛蕊开，穷阴不道艳阳回。

空房雨里看如笑，应喜今朝有客来。

▼元夕闻城中放灯寄诸友

江边残雪闭寒扉，坐恋梅花未解衣。

却忆今宵满城月，看灯人醉踏歌归。

▼次金二彦正韵

孤榜逍遥欲入城，柳风莎雨暗江程。

烦君别后殷勤记，莫更逢人道我名。

▼得袁卿书知赴湖广

闻君去岁客升州，近得书来却倍愁。

自说去程今又远，望乡应上武昌楼。

▼过保圣寺赠隆上人

汤公寺子陆公邻，杞菊畦荒夜雨频。

莫讶相过偏不厌，白头禅客是诗人。

▼读徐七北郭集

一卷忻看故友诗，诗留人去喜还悲。

西窗夜雨灯前读，不似连床对咏时。

▼题理发美人图

桐风朝动内园枝，吹乱花前发几丝。

石后理梳羞未出，怕人猜是倦妆时。

▼林下晚步

荒径空林落叶声，寻常唯有野人行。

如何授简梁园客，诗句时来此处成？

▼托流人寄书家兄

不遇流徒谪戍边，家书那得去人传？

今朝信发何时到？路隔鸰原有几千。

▼和娄秀才看梅

闻将瘦影伴吟身，水际黄昏竹外春。

莫讶此翁偏赏恋，爱梅自古属幽人。

▼行乐

冠触花梢露湿衣，晓因行乐到南圻。

日高雾散春江曲，绿满平田双雉飞。

▼寒食逢杜贤良饮

杨柳无烟江水长，邻家风雨杏饧香。

逢君共把金陵酒，忘却今朝在异乡。

▼晚过清溪（史言隋人杀张丽华于此）

王谢池台两岸空，水禽争咔夕阳中。

丽华妖血流难尽，化作荷花别样红。

▼黄荃子母兔

阳坡日暖眼迷离，芳草春眠对两儿。

谁道嫦娥曾作伴？广寒孤宿已多时。

▼吴别驾宅闻老妓陈氏歌

白发相邀出后厅，莫辞为唱雨霖铃。

如今人尽怜年少，谁肯同来特地听？

▼出郭舟行避雨树下

一片春云雨满川，渔蓑欲借苦无缘。

多情水庙门前柳，遮我孤舟半日眠。

▼过湖舟中望寺

出浦平波忽远开，隔湖烟树有楼台。

归舟未得寻僧去，空听钟声寺里来。

▼江上晚归

渺渺双凫落晚沙，一江秋色艳明霞。

逢人不用停舟问，大树村中即我家。

▼题瀑布泉

千山云顶一泉飞，仰面时惊雨湿衣。

仿佛香炉峰下看，满溪红叶访僧归。

▼美人图

秋千庭院闭青春，背立谁曾见得真？

莫道不言思忆事，欲言还说与何人？

▼春暮

春寒楼上下帘齐，鹈遍临客耳啼。

淡月残灯天欲晓，故园归路梦中迷。

▼深院

风细桐花落井栏，池荷新长大如盘。

闭门无客摇铃索，半箧闲书读易残。

▼春睡图

妆残娇睡带余醒，鹦鹉当窗不敢惊。

谁信上阳宫内女，一春愁绝梦难成。

▼题芭蕉士女

秋宫睡起试生罗，闲向芭蕉石畔过。

怪底早凉欺匣扇，夜来叶上雨声多。

▼题董卿图

花落吴王故苑西，客亭风雨听莺啼。

今年又负行春约，画里看山不忍题。

▼题赵魏公马图

校尉当年执策迎，千金远购贰师城。

一归天厩嗟空老，立仗元来用不鸣。

▼题妓像

不见秋娘今几年，楚云湘雨思悠然。

月明楼外天如水，犹忆梁州第二篇。

▼和王耕云与愚庵倡和诗

灌花移石不辞勤，苔润流泉雨后新。

一坞绿杨鸡犬静，老来欣作太平人。

§又

欲望城西礼白云，数峰苍翠晚粼粼。

谁知邂逅东归客，亦是香山社里人。

▼梦余唐卿

路隔城皋万里关，何由得见故人还？

灯前梦里匆匆见，猿叫枫林月在山。

▼离江馆一月有感

忆得离家一月期，天边明月半圆时。

遥知此夜闺中望，比着他宵分外悲。

▼过湖南舟中卧作

野客分携水店前，浪平舟稳称酣眠。

午鸡啼处前村近，过尽平湖几曲天。

▼疏竹三禽图

棘枝疏瘦竹枝低，三鸟寒多每并栖。

月落山空秋梦断，不知谁个最先啼？

▼见花忆故园

春色先从天上来，花枝尽发凤凰台。

不知别后乡园树，寂寞书窗开未开？

▼赠杜进士儿端二首

骨琢清冰目剪波，生儿若此岂须多。

杜郎还作真男子，愧我无才为作歌。

§又

不贪梨栗自相亲，识是君家旧友人。

更待十年应长大，功名当见太平春。

▼城南谩兴二首

春冷园林未到莺，初晴稍稍绽山樱。

懒夫不负东风意，也起寻芳入寺行。

§又

钱墅韩园处处池，尽多芳草少花枝。

眼看新第皆芜没，何况将军出许时。

▼送张云门画竹

临池书罢换鹅文，余墨犹堪写此君。

一段湘娥庙前意，淋漓秋雨共秋云。

▼题松雪翁临祐陵草虫

宣和遗墨画难工，唯有王孙笔意同。

莫问吴宫与梁苑，一般草露覆秋虫。

▼巨然小景

隔溪山阁映秋开，坐久钟声度水来。

遥指石桥村树杪，一僧归处是中苔。

▼中秋无月无酒

桂树香寒掩画楼，江云黯淡蔽中秋。

道人莫唤姮娥出，照见空樽却转愁。

▼茆翁画双竹

不学肸满谷栽，两竿斜拂楚烟开。

应缘茆叟吹横玉，唤得双飞碧凤来。

▼卧病夜闻邻儿读书

月淡梧桐雨后天，伊吾声在北窗前。

谁知邻馆无儿客，病里听来转不眠。

▼题红拂妓

花枝不锁后堂春，夜半长安旅邸贫。

弃去老奴从此客，可怜小妓亦知人。

▼柳塘飞燕

身轻不奈晚多风，春画回塘落絮空。

杨柳阴迷三十里，画楼何处卷帘栊？

▼滚尘马图

千里归来苜蓿春，五花和汗滚香尘。

青丝暂解从天性，多谢黄门老圉人。

▼仙山楼观图

雾阁宵间脉望飞，月明露重湿珠衣。

仙人莫入芙蓉馆，花暗迷人不得归。

▼春阴

风雨将残雪又来，春阴二月未能开。

红花白蕊都妨却，只有青青一院苔。

▼送僧震赴京省师

孤云飞傍五云遥，京国寻师兴去饶。

明日春寒江上路，雪花应杂雨花飘。

▼题徐熙三虫图

雉蝶雄蜂各治心，逐香窥艳竞相寻。

南园雨过红芳歇，输与鸣蜩占绿阴。

▼题荔枝练带

雨后蛮枝锦果肥，华清贡罢驿尘稀。

山禽自绕枝头啄，疑是宫中旧雪衣。

▼题陆掾

风送书声出晚林，始知隐士在云深。

抱琴入谷那辞远，欲觅幽人一赏音。

▼题许澜伯三虫图

密脾未满报衙频，蠹化初成傅粉新。

谁道争花群队里，长吟还有独清人。

▼阊门舟中逢白范

十载长嗟故旧分，半归黄土半青云。

扁舟此日枫桥畔，一褐秋风忽见君。

▼田家庆寿图

花满茆堂映彩衣，开门晓放鹤雏飞。

邻翁寿毕共扶醉，恰似春来社饮归。

▼题山水

一坞茶烟隐翠微，渔樵来惯客来稀。

溪头树暗飞花尽，初听人家响杼机。

▼十二月十七日夜偶成

一床诗思绕梅花，月堕西窗欲起鸦。

可是年来无远志，梦魂中夜不离家。

▼闻诸友游城北女冠院看杏花

闻踏春晴觅彩霞，凤笙吹向女仙家。

刘郎醉后殷勤看，不是玄都观里花。

▼雨后偶读王待制诗

客窗疏竹雨凄凄，把卷灯前读旧题。

此日殷勤如会面，不知君在夜郎西。

▼池上纳凉

画栏斜度水荧光，荷叶荷花各有香。

团扇不摇风露下，秋应先借一宵凉。

▼客舍春暮

酒醒间写送春诗，细雨残花尚一枝。

莫向天涯望芳草，客愁多似去年时。

▼闰三月有感

非关骑马踏尘埃，病眼昏昏自懒开。

江上酒徒应共笑，经春不作看花来。

§又

绿树残莺偶一鸣，听来方解忆山行。

今年不是逢余闰，已过春光半日程。

▼癸卯九日

酒熟如何菊未开？小园荒径独徘徊。

不随宾客登高去，只恐愁因望远来。

▼题画送人归觐

相望益远益伤神，落叶浮云暗度津。

底事过江柔橹急？故乡知有倚门人。

▼楼上

古寺闲窗映竹开，雨声初断鸟声来。

春风似念无花看，远送飞红到砚台。

▼醉后赠张架阁自京回

燕山雪洒虎皮鞯，万里归来动来年。

莫说中原成败事，相逢且共酒家眠。

▼管夫人墨竹

晨开妆镜有青鸾，写得当年舞影看。

零落彩云何处梦？鸥波亭上正春寒。

▼答王仲廉

我游山寺山能回，君卧园庐不肯来。

惆怅款冬花树下，一樽今日共谁开？

▼四皓图

高山深谷事悠哉，何事犹思太子来？

拟向秋风歌一曲，紫芝黄鹄总堪哀。

▼题湘君图

怅望南巡竟不还，泪和湘雨暮班班。

须知竹死愁方尽，莫恨秦人便赭山。

▼倪元镇墨竹

倪君好画复耽诗，瘦骨秋来似竹枝。

前夜梦回如得见，纸窗斜影月低时。

▼王架阁家画马

草草髯奴绀绿衣，王家好马诧新肥。

解鞍闲立斜阳里，应是城南赌射归。

▼己酉初度（时年三十四）

风雨空斋诵蓼莪，今年初度客中过。

人生七十寻常寿，未过还怜一半多。

▼过北塘道中四首

未得看春愁不禁，此日聊复试幽寻。

行人入村花宛宛，吠犬隔水树深深。

§又

春水满田如一湖，入田放艇看鹅雏。

女郎祠下野花杂，老子门前沙树孤。

§又

若欲看春春色稀，乱后何处有芳菲？

晚莺啼歇野寂寂，双树家边人独归。

§又

渺渺一径两陂间，杨柳初发水潺湲。

惊鱼忽散人影近，啼鸟时来春意闲。

▼夜雨江馆写怀二首

愁解寻人不得辞，小窗疏竹雨来时。

江湖今夜全家客，犹胜飘零两处思。

§又

漠漠春寒水绕村，有愁无酒不开门。

青灯畵角黄昏雨，客共梅花并断魂。

▼读韦蘓州诗

扫阁焚香昼卷帷，绿槐疏雨夏初时。

客忧何物能消遣，一帙蘓州刺史诗。

▼送丁孝亷之钱塘就简张著作方贠外

江边同客乱离余，远客那堪近岁除。

若见故人询旅况，知君解说不烦书。

▼金征士玟雨中见过留宿

夜窗同听雨中猿，风物凄凉异故园。

旧事堪愁今懒说，相看不是解忘言。

▼东皋林下

荒径空林落叶平，寻常唯有野人行。

如何授简梁园客，诗句时来此处成。

▼游幻住精舍

寒扉斜向竹间推，此日重来是几回。

行遍空林僧不见，慰人怜有一枝梅。

▼效香奁

青琐初空别恨长，绣茸留得唾痕香。

帘前月出无人拜，只有秋千影过墙。

§其二

开过东窗百叶桃，琵琶尘满缕金槽。

欲呼小字敲妆阁，谁出相迎放剪刀。

▼江上逢旧妓李氏见过

玉筝红烛艳春罗，惯向高堂听汝歌。

今夕相逢为重唱，孤舟江冷月明多。

§其二

多谢停舟共一巵，石州歌罢各低眉。

南园旧日同听客，零落如今剩有谁。

§其三

谁识能歌旧散声，愁中听处尚分明。

玲珑酒罢休催去，月落江潮尚未平。

§其四

平常歌舞不能闲，多在青春甲第间。

借问年来还到否，朱门风雨几家关。

▼九月八日对菊

预向篱边把一杯，黄花多意已能开。

不忧风雨明朝阻，懒逐时人斗折来。

▼舟行晚过张林

望山几欲去寻幽，此日虽来不暇游。

一棹黄昏过山下，疏灯络纬满林秋。

▼送叶山人

岁晚麻衣冒雪寒，高歌欲去醉长安。

山瓢行负知何有，半是诗丸半药丸。

▼冬尽无雪连日大风苦寒

枯桑鸣晓北风干，旧厯阑珊欲罢看。

几日冻眠犹望雪，野人忧麦敢忧寒。

▼慰徐参军丧子

天上麒麟去莫羇，千秋亭上夕风悲。

劝君不用情钟甚，即是当年未有时。

▼醉后赠张架阁归自京师

燕山雪洒虎皮韀，万里归来动来年。

莫说中原成败事，相逢且共酒家眠。

▼看梅漫成

江草初生江水流，便觉春色恼人愁。

雪晴家家叩门去，不见梅花应不休。

§其二

江边寺里一梅树，几度劳人相候开。

无情今日未肯发，有兴明朝还看来。

§其三

野人不省爱梅好，弃在荒篱荆棘边。

细雨东风欲零落，我来相见一澘然。

▼夜至阳城田家

东津渡头初月辉，南陵寺里远钟微。

主人入夜门未掩，蒲响满塘鹅鸭归。

▼送林生往海上

药囊诗卷又辞亲，风雨孤舟渡晚津。

此日远游君莫怨，乱离无限别家人。

▼赠医师徐亨甫

录得龙君旧献方，杏花春雨闭山房。

病家几度来相觅，林下遥闻煮术香。

▼慰人悼亡

朱字箜篌委网尘，月明不见理丝人。

镜台窗下樱桃树，应是当时折剩春。

▼杏园图为沈日新先生题

绛雪纷纷满翠条，扣门都是病家邀。

如今不用施方药，闻得花香疾自消。

▼闰三月有感

非关骑马踏尘埃，病眼昏昏自懒开。

江上酒徒应共笑，经春不作看花来。

§其二

绿树残莺偶一鸣，听来方解忆山行。

今年不是逢余闰，己过春光半日程。

▼癸卯九日

酒熟如何菊未开，小园荒径独徘徊。

不随宾客登高去，只恐愁因望远来。

▼题画送人归觐

相望益远益伤神，落叶浮云暗度津。

底事过江柔橹急，故乡知有倚门人。

▼云岩东院

古寺闲窗映竹开，雨声初断鸟声来。

春风似念无花看，远送飞红到砚台。

▼管夫人墨竹

晨开妆镜有青鸾，写得当年舞影看。

零落彩云何处梦，鸥波亭上正春寒。

▼答王仲廉

我游山寺未能回，君卧园庐不肯来。

惆怅款冬花树下，一樽今日共谁开。

▼吴王井

曾闻鉴影照宫娃，玉手牵丝带露华。

今日空山僧自汲，一瓶寒供佛前花。

▼消夏湾

凉生白苎水浮空，湖上曾开避暑宫。

清簟疏帘人去后，渔舟占尽柳阴风。

▼鸡陂

吴王不解报朝盈，空养鸣鸡满别城。

毕竟余杭西走日，五更谁唱出关声。

▼古酒城

酒城应与酒泉通，长夜君王在醉中。

兵入馆娃犹未醒，越人宜赏骧夫功。

▼三高祠（祀范蠡、张翰、陆龟蒙）

功名不恋上将军，一舸归游笠泽云。

载去西施岂无意，恐留倾国更迷君。

§其二

洛阳忽忆脍鲈肥，便趁秋风问钓矶。

犹恨季鹰归未早，不邀二陆共船归。

§其三

鸭群无食水田荒，风雨孤篷载笔床。

犹有新诗惊太守，醉中挥翰木兰堂。

▼织女庙

农祭频来水庙扉，银河东望失星辉。

天孙秋夜应相忆，一去人间竟不归。




