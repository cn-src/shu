灵棋经 - (汉)东方朔，(明)刘基注
　卷上
　　第一大通卦〔纯阳得令乾天西北〕：一上一中一下，升腾之象
　　第二渐泰卦〔阴正得位巽风东南〕：一上一中二下待时之象
　　第三吉庆卦〔纯阳有位乾天西北〕：一上一中三下富昌之象
　　第四富盛卦〔阴盛得位巽风东南〕：一上一中四下通泰之象
　　第五乐道卦〔阳刚阴柔离火正南〕：一上二中一下惊喜之象
　　第六惊怖卦〔阴极阳孤艮山东北〕：一上二中二下小危之象
　　第七年丰卦〔阴去阳来离火正南〕：一上二中三下宜田之象
　　第八小戒卦〔阴盛克阳艮山东北〕：一上二中四下慎防之象
　　第九得志卦〔纯阳有位乾天西北〕：一上三中一下自足之象
　　第十事遂卦〔阴阳相合巽风东南〕：一上三中二下将泰之象
　　第十一材达卦〔群阳下盛乾天西北〕：一上三中三下安吉之象
　　第十二恣游卦〔阴阳得位巽风东南〕：一上三中四下行乐之象
　　第十三忧患卦〔二阳隔阴离火正南〕：一上四中一下孤立之象
　　第十四慎德卦〔极阴反位艮山东北〕：一上四中二下得寇之象
　　第十五行令卦〔阴居中位离火正南〕：一上四中三下破贼之象
　　第十六将损卦〔阴极克阳艮山东北〕：一上四中四下战败之象
　　第十七神护卦〔阴居阳位兑金正西〕：二上一中一下神假之象
　　第十八将败卦〔两阴制阳坎水正北〕：二上一中二下淫蛊之象
　　第十九理乱卦〔阴窃阳位兑泽正西〕：二上一中三下抑奸之象
　　第二十未还卦〔群阴制阳坎水正北〕：二上一中四下流窜之象
　　第二十一戒贪卦〔二阴反位震雷正东〕：二上二中一下神耗之象
　　第二十二安泰卦〔纯阴不动坤地西南〕：二上二中二下贲园之象
　　第二十三昌吉卦〔阴阳纯吉震雷正东〕：二上二中三下禄兴之象
　　第二十四亨通卦〔纯阴得位坤地西南〕：二上二中四下丰财之象
　　第二十五忧喜卦〔阴居天位兑泽正西〕：二上三中一下馀庆之象
　　第二十六平安卦〔阴居上下坎水正北〕：二上三中二下决疑之象
　　第二十七辟恶卦〔阳弱阴强兑泽正西〕：二上三中三下威德之象
　　第二十八大获卦〔中阳制阴坎水正北〕：二上三中四下利物之象
　　第二十九衰微卦〔弱阳下升震雷正东〕：二上四中一下复兴之象
　　第三十避灾卦〔阳散阴极坤地西南〕：二上四中二下守静之象
　　第三十一发蒙卦〔阴变阳来震雷正东〕：二上四中三下天泽之象
　　第三十二病患卦〔阴极成淫坤地西南〕：二上四中四下计穷之象
　　第三十三明阳卦〔群阳用事乾天西北〕：三上一中一下小吉之象
　　第三十四天佑卦〔阴阳相宜巽风东南〕：三上一中二下特达之象
　　第三十五尊贵卦〔三阳上下乾天西北〕：三上一中三下尊贵之象
　　第三十六宜祷卦〔积阴克阳巽风东南〕：三上一中四下天赉之象。
　　第三十七送货卦〔阴获外阳离火正南〕：三上二中一下丰利之象
　　第三十八无难卦〔阴不干阳艮山东北〕：三上二中二下安农之象
　　第三十九恭和卦〔阴阳承顺离火正南〕：三上二中三下和睦之象
　　第四十违克卦〔阴阳违克艮山东北〕：三上二中四下背戾之象
　　第四十一贞寿卦〔纯阳三应乾天西北〕：三上三中一下隐德之象
　　第四十二刚长卦〔阳处阴上巽风东南〕：三上三中二下同心之象
　　第四十三强盛卦〔三阳极盛乾天西北〕：三上三中三下众辅之象
　　第四十四佳丽卦〔阴位得令巽风东南〕：三上三中四下宜阴之象
　　第四十五得禄卦〔阴居阳下离火正南〕：三上四中一下兴运之象
　　第四十六凝滞卦〔群阴内隔艮山东北〕：三上四中二下不定之象
　　第四十七恶消卦〔群阳克阴离火正南〕：三上四中三下吉臻之象
　　第四十八上正卦〔阳逢阴制艮山东北〕：三上四中四下圣治之象
　　第四十九孤贫卦〔群阴蔽阳兑泽正西〕：四上一中一下逢难之象
　　第五十潜龙卦〔一阳制阴坎水正北〕：四上一中二下候时之象
　　第五十一益友卦〔下阳上阴兑泽正西〕：四上一中三下攸往之象
　　第五十二奸长卦〔群阴制阳坎水正北〕：四上一中四下多难之象
　　第五十三神助卦〔一阳独存震雷正东〕：四上二中一下否极之象
　　第五十四解祀卦〔积阴无阳坤地西南〕：四上二中二下承先之象
　　第五十五抑灾卦〔下阳制阴震雷正东〕：四上二中三下禳祸之象
　　第五十六祈享卦〔阴极上下坤地西南〕：四上二中四下宜祷之象
　　第五十七从心卦〔众阳尊阴兑泽正西〕：四上三中一下复泰之象
　　第五十八得失卦〔阴暴阳存坎水正北〕：四上三中二下勉强之象
　　第五十九救助卦〔阴极阳刚兑泽正西〕：四上三中三下复初之象
　　第六十大同卦〔三阳破阴坎水正北〕：四上三中四下通畅之象
　　第六十一沈医卦〔群阴蔽阳震雷正东〕：四上四中一下微存之象
　　第六十二阴长卦〔纯阴不应坤地西南〕：四上四中二下凶衰之象
　卷下
　　第六十三遁世卦〔阳光失位震雷正东〕：四上四中三下困极之象
　　第六十四众凶卦〔纯阴同见坤地西南〕：四上四中四下泰极之象
　　第六十五苦节卦〔二阳孤立乾天西北〕：一上一中乾阳之象
　　第六十六欢悦卦〔阴阳得合艮山东北〕：一上二中配偶之象
　　第六十七方遂卦〔二阳得位乾天西北〕：一上三中生成之象
　　第六十八鬼伺卦〔阴窃中位艮山东北〕：一上四中忧病之象
　　第六十九迟吉卦〔阴阳反复震雷正东〕：二上一中终利之象
　　第七十戒慎卦〔二阴对中坤地西南〕：二上二中忧离之象
　　第七十一大成卦〔正阳处中震雷正东〕：二上三中和好之象
　　第七十二扶危卦〔正阴居中坤地西南〕：二上四中守节之象
　　第七十三福流卦〔三阳在上乾天西北〕：三上一中得天之象
　　第七十四晚就卦〔阳列阴上艮山东北〕：三上二中有兆之象
　　第七十五事君卦〔二阳相生乾天西北〕：三上三中合德之象
　　第七十六必得卦〔阳阴相应艮山东北〕：三上四中收利之象
　　第七十七雪耻卦〔阴蔽微阳震雷正东〕：四上一中负乘之象
　　第七十八戒进卦〔群阴反位坤地西南〕：四上二中宜退之象
　　第七十九戒逢卦〔阳居阴下震雷正东〕：四上三中知止之象
　　第八十被绞卦〔群阴浸盛坤地西南〕：四上四中宜速之象
　　第八十一敬慎卦〔二阳在下乾天西北〕：一中一下昭德之象
　　第八十二帝道卦〔阴阳相通艮山东北〕：一中二下得至之象
　　第八十三不定卦〔众阳趋竞乾天西北〕：一中三下狐疑之象
　　第八十四邪佞卦〔群阴克阳艮山东北〕：一中四下积恶之象
　　第八十五慎悔卦〔阴阳错位震雷正东〕：二中一下颠错之象
　　第八十六宜初卦〔纯阴缺阳坤地西南〕：二中二下防后之象
　　第八十七福会卦〔二阴助阳震雷正东〕：二中三下敬慎之象
　　第八十八阴贼卦〔阴盛于阳坤地西南〕：二中四下后凶之象
　　第八十九福利卦〔二阳主事乾天西北〕：三中一下元亨之象
　　第九十福祥卦〔阴阳各安艮山东北〕：三中二下安泰之象
　　第九十一攸叙卦〔二阳纯刚乾天西北〕：三中三下保宁之象
　　第九十二否倾卦〔三阳伏阴艮山东北〕：三中四下任贤之象
　　第九十三未形卦〔独阳升阴震雷正东〕：四中一下龙升之象
　　第九十四荡覆卦〔纯阴无应坤地西南〕：四中二下除灾之象
　　第九十五避世卦〔以阴凌阳震雷正东〕：四中三下远遁之象
　　第九十六鬼动卦〔二阴克战坤地西南〕：四中四下用术之象
　　第九十七微损卦〔二阳相隔乾天西北〕：一上一下求安之象
　　第九十八粗谐卦〔阴阳得位艮山东北〕：一上二下终泰之象
　　第九十九不耕卦〔二阳相隔乾天西北〕：一上三下中虚之象
　　第一百鬼灾卦〔阴阳相隔艮山东北〕：一上四下虚耗之象
　　第一百零一空亡卦〔阴阳反覆震雷正东〕：二上一下觖望之象
　　第一百零二不谐卦〔二阴不合坤地西南〕：二上二下不成之象
　　第一百零三习坎卦〔孤阳失位震雷正东〕：二上三下虚劳之象
　　第一百零四来革卦〔阴气弥盛坤地西南〕：二上四下阴耗之象
　　第一百零五无功卦〔孤阳失助乾天西北〕：三上一下劳力之象
　　第一百零六雨灾卦〔阴阳相薄艮山东北〕：三上二下难处之象
　　第一百零七旱灾卦〔亢阳失阴乾天西北〕：三上三下空竭之象
　　第一百零八远袭卦〔阴阳隔位艮山东北〕：三上四下逃散之象
　　第一百零九盗窃卦〔阴伏阳孤震雷正东〕：四上一下牵系之象
　　第一百一十失律卦〔阴窃阳位坤地西南〕：四上二下反咎之象
　　第一百十一奸党卦〔阴进阳退震雷正东〕：四上三下抑贤之象
　　第一百十二口舌卦〔二阴相克坤地西南〕：四上四下无吉之象
　　第一百十三未明卦〔孤阳失助乾天西北〕：一上无光之象
　　第一百十四迁流卦〔微阴反位坤地西南〕：二上未定之象
　　第一百十五未宁卦〔三阳独立乾天西北〕：三上欠安之象
　　第一百十六死象卦〔重阴反位坤地西南〕：四上凶兆之象
　　第一百十七发阳卦〔孤阳无主乾天西北〕：一中生意之象
　　第一百十八岁登卦〔孤阴失助坤地西南〕：二中迟吉之象
　　第一百十九人事卦〔盛阳处中乾天西北〕：三中大快之象
　　第一百二十保身卦〔积阴居中坤地西南〕：四中小安之象
　　第一百二十一化育卦〔孤阳不明乾天西北〕：一下生气之象
　　第一百二十二地利卦〔阴居阳下坤地西南〕：二下安厚之象
　　第一百二十三建侯卦〔三阳助下乾天西北〕：三下功业之象
　　第一百二十四送终卦〔正阴独权坤地西南〕：四下全阴之象
　　第一百二十五纯阴镘卦
　后序









ÁÁÁÁÁÁÁÁÁÁ：doosho.com　1，

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　
























灵棋经 - (汉)东方朔，(明)刘基注









汉·东方朔，明·刘基注









序


《灵棋经》者，不知其所起，或云汉留侯张良受之于黄石公，能知未然事，以占时用兵出行，万不失一。至汉武帝时，东方朔以覆射万事，亦皆奇中，用此书也。若好事者，或以倚声价重其术，岂尽数公之为乎！然予闻之久矣，以其非经史之书，不以留意。及开成末将适闽中，闻其有语建溪者，石斗而水激，舟子猱立推挽，虽有贲勇，皆汗且慄，况予之懦哉！以其懦而不自解。又至泗上，遇宗兄安，遂以懦状话于安，安曰：予闻建溪不应至此，盖谈之者过。安有卜书可决其惑，遂请而卜之，其辞云：上下俱安，心不生奸。坦然无忧，勿信流言。安笑曰：果流言之不足信也。安即授予，遂携之入闽，怡然无事。因异其书，又取决他疑，无不若目视。嗟乎！世所传经者，未必不为宝也。一编之书，后显前疑，而况他乎？以是知士之显达穷晦者，各有命数，庸可以一途辩？予观其术似若有道者为之，以十二棋子三分之，上中下各四，一掷而成卦，即考书披辞，尽得其理意者，取上为天，中为人，下为地，三才之象也。其十二棋子，皆有文，其辞尤异也。棋布而成卦，遂名之为《灵棋》。后于福州从事，居多暇日，凡集数十本参而考之，去谬存正，备集于此，后贤观之，可以无疑。予在闽时，以其他乡，去国万里，水陆绵邈，心常不安，一日卜之，得天衢坦然之卦，其言甚美，意中以为信。然距数月之久，忽捧除书，名为御史，则此卦之前定，不其神乎？

唐会昌九年秋九月之吉尚书司门员外李远叙





## 卷首


造灵棋法

用霹雳木或梓木、枣木、檀香木造棋子十二枚。形圆，周尺一寸二分，厚三分。四书上字，四书中字，四书下字。甲子日旋棋子，甲戌日书字，甲申日刻字，甲午日填硃，甲辰日入柜，甲寅日致祭，六戊日不宜占卜。

占仪

凡占，先须冠带，焚香静坐少顷，宁心定志，乃捧棋子，先曰：天清地宁，河图秉灵，焚香一柱，十方肃清，法鼓三通，万神咸听。乃祝曰：

天地合德，日月合明，四时合其序，鬼神合其吉凶。皇天无私，惟德是辅。兹以某年月日，道府县乡都处人谨焚香，上启天地、父母、太上元老、日月、五星、北斗、二十八宿、四时、五行、六甲、阴阳、明堂、岁德、天十二神、地十二祇、岁月日时直事功曹，某人为某事，心有所愿，意有所疑，沈吟犹豫，请为决之。吉当言吉、凶当言凶，得失是非，惟卦是推。恭望圣慈明彰报应。

唵、吽、吽、嚤、呢、哩、吽、吒、敕〔一炁七念〕以十二棋子，一时掷之。依所得上、中、下成卦，不可再掷，再则无验。

送神辞曰

向来奉请，即叩灵棋，已沐感孚，今当奉送。愿返云霞之旆，请回霄汉之宫，来时降恩，去时留福。凡有占祷，一如故事。

祭仪

每岁取正月初七人日，斋戒沐浴，于水边用净席布地，设酒、果及脯，三奠行礼，用《祝文》祭之。每月七日亦可。

祝文

维年月日甲子，府县官，致祭于四孟诸神、四仲诸神、四季诸神。上启天地、父母、太上元君，左日右月、五星、北斗、二十八宿、四时、五行、六甲、阴阳、明堂、岁德、天十二神、地十二祇、岁月日时直事功曹。曰：天地奠位，人极肇立，爰有卜筮，以祛世惑。维此灵棋，匪蓍匪龟，吉凶孔昭，启彼隐机，眇予小子，不腆菲德，动静云为是依是，则挹彼涧泉，觞豆具仪。我忱既宣，神其格思，尚飨！

灵棋一百二十五卦象

第一大通卦〔一上一中一下升腾之象〕

第二渐泰卦〔一上一中二下待时之象〕

第三吉庆卦〔一上一中三下富昌之象〕

第四富盛卦〔一上一中四下通泰之象〕

第五乐道卦〔一上二中一下惊喜之象〕

第六惊怖卦〔一上二中二下小危之象〕

第七年丰卦〔一上二中三下宜田之象〕

第八小戒卦〔一上二中四下慎防之象〕

第九得志卦〔一上三中一下自足之象〕

第十事遂卦〔一上三中二下将泰之象〕

第十一材达卦〔一上三中三下安吉之象〕

第十二恣游卦〔一上三中四下行乐之象〕

第十三忧患卦〔一上四中一下孤立之象〕

第十四慎德卦〔一上四中二下得寇之象〕

第十五行令卦〔一上四中三下破贼之象〕

第十六将损卦〔一上四中四下战贼之象〕

第十七护神卦〔二上一中一下神假之象〕

第十八将败卦〔二上一中二下淫蛊之象〕

第十九理乱卦〔二上一中三下抑奸之象〕

第二十未还卦〔二上一中四下流窜之象〕

第二十一戒贪卦〔二上二中一下神耗之象〕

第二十二安泰卦〔二上二中二下贲园之象〕

第二十三昌吉卦〔二上二中三下禄兴之象〕

第二十四亨通卦〔二上二中四下丰财之象〕

第二十五忧喜卦〔二上三中一下余庆之象〕

第二十六平安卦〔二上三中二下决疑之象〕

第二十七辟恶卦〔二上三中三下威德之象〕

第二十八大获卦〔二上三中四下利物之象〕

第二十九衰微卦〔二上四中一下复兴之象〕

第三十避灾卦〔二上四中二下守静之象〕

第三十一发蒙卦〔二上四中三下天泽之象〕

第三十二病患卦〔二上四中四下计穷之象〕

第三十三明阳卦〔三上一中一下小吉之象〕

第三十四天佑卦〔三上一中二下特达之象〕

第三十五尊贵卦〔三上一中三下神佑之象〕

第三十六宜祷卦〔三上一中四下天赉之象〕

第三十七送货卦〔三上二中一下丰利之象〕

第三十八无难卦〔三上二中二下安农之象〕

第三十九恭和卦〔三上二中三下和睦之象〕

第四十违克卦〔三上二中四下背戾之象〕

第四十一贞寿卦〔三上三中一下隐德之象〕

第四十二刚长卦〔三上三中二下同心之象〕

第四十三强盛卦〔三上三中三下众辅之象〕

第四十四佳丽卦〔三上三中四下宜阴之象〕

第四十五得禄卦〔三上四中一下兴运之象〕

第四十六凝滞卦〔三上四中二下不定之象〕

第四十七恶消卦〔三上四中三下光臻之象〕

第四十八上正卦〔三上四中四下圣治之象〕

第四十九孤贫卦〔四上一中一下逢难之象〕

第五十潜龙卦〔四上一中二下候时之象〕

第五十一益友卦〔四上一中三下攸往之象〕

第五十二奸长卦〔四上一中四下多难之象〕

第五十三神助卦〔四上二中一下否极之象〕

第五十四解祀卦〔四上二中二下承先之象〕

第五十五抑灾卦〔四上二中三下禳祸之象〕

第五十六祈享卦〔四上二中四下宜祷之象〕

第五十七从心卦〔四上三中一下复泰之象〕

第五十八得失卦〔四上三中二下勉强之象〕

第五十九救助卦〔四上三中三下复初之象〕

第六十大同卦〔四上三中四下通畅之象〕

第六十一沈医卦〔四上四中一下微存之象〕

第六十二阴长卦〔四上四中二下凶衰之象〕

第六十三遁世卦〔四上四中三下困极之象〕

第六十四众凶卦〔四上四中四下泰极之象〕

第六十五苦节卦〔一上一中乾阳之象〕

第六十六欢悦卦〔一上二中配偶之象〕

第六十七方遂卦〔一上三中生成之象〕

第六十八鬼伺卦〔一上四中忧疾之象〕

第六十九迟吉卦〔二上一中终利之象〕

第七十戒慎卦〔二上二中忧离之象〕

第七十一大成卦〔二上三中知止之象〕

第七十二扶危卦〔二上四中守节之象〕

第七十三福流卦〔三上一中得天之象〕

第七十四晚就卦〔三上二中有兆之象〕

第七十五事君卦〔三上三中合德之象〕

第七十六必得卦〔三上四中收利之象〕

第七十七雪耻卦〔四上一中负乘之象〕

第七十八戒进卦〔四上二中宜退之象〕

第七十九戒逢卦〔四上三中知止之象〕

第八十被绞卦〔四上四中宜速之象〕

第八十一敬慎卦〔一中一下昭德之象〕

第八十二帝道卦〔一中二下德至之象〕

第八十三不定卦〔一中三下狐疑之象〕

第八十四邪佞卦〔一中四下积德之象〕

第八十五慎悔卦〔二中一下颠错之象〕

第八十六宜初卦〔二中二下防后之象〕

第八十七福会卦〔二中三下敬慎之象〕

第八十八阴贼卦〔二中四下后凶之象〕

第八十九福利卦〔三中一下元亨之象〕

第九十福祥卦〔三中二下安泰之象〕

第九十一攸叙卦〔三中三下保穷之象〕

第九十二否倾卦〔三中四下任贤之象〕

第九十三未形卦〔四中一下龙升之象〕

第九十四荡覆卦〔四中二下降灾之象〕

第九十五避世卦〔四中三下远遁之象〕

第九十六鬼动卦〔四中四下用术之象〕

第九十七微损卦〔一上一下求安之象〕

第九十八粗谐卦〔一上二下终泰之象〕

第九十九不耕卦〔一上三下中虚之象〕

第一百鬼灾卦〔一上四下虚耗之象〕

又一空亡卦〔二上一下觖望之象〕

又二不谐卦〔二上二下不成之象〕

又三习坎卦〔二上三下虚劳之象〕

又四来革卦〔二上四下阴耗之象〕

又五无功卦〔三上一下劳力之象〕

又六雨灾卦〔三上二下难处之象〕

又七旱灾卦〔三上三下空竭之象〕

又八远袭卦〔三上四下逃散之象〕

又九盗窃卦〔四上一下牵系之象〕

又十失律卦〔四上二下反咎之象〕

十一奸党卦〔四上三下抑贤之象〕

十二口舌卦〔四上四下无吉之象〕

十三未明卦〔一上无光之象〕

十四迁流卦〔二上未定之象〕

十五未宁卦〔三上欠安之象〕

十六死象卦〔四上凶兆之象〕

十七发阳卦〔一中生意之象〕

十八岁登卦〔二中迟吉之象〕

十九人事卦〔三中大快之象〕

二十保身卦〔四中小安之象〕

二十一化育卦〔一下生气之象〕

二十二地利卦〔二下安厚之象〕

二十三建侯卦〔三下功业之象〕

二十四送终卦〔四下全阴之象〕

二十五纯阴镘卦〔无形之象〕





卷上


灵棋卦断上

第一大通卦〔纯阳得令乾天西北〕：一上一中一下，升腾之象

象曰：从小至大，无有颠沛；自下升高，遂至富豪，宜出远行，不利伏韬。

颜曰：以小慕大，可致富豪，若居大慕小，则有危亡。又曰：天地既位，圣人参之，经纶草昧，开元造始。故曰：自下升高也。立功创制，无所不善。不可密计阴谋，不宜老病。婚姻难合，纯阳故也。占行未归，系者得出，市贾有利。

何曰：仕宦高迁，宜显不宜隐。病者不宜暗处，宜出外避之，吉。口舌无，居家守恒。行师吉，战斗胜。孕生男。田蚕渔猎大获，吉利。

陈曰：一气之始，三才之端，纯阳至健，进退不已。与乾合体，故曰云云。

刘曰：从小至大，阳始生也。三人同行，宜游行也。不利伏韬，其道光明也。

此课三位俱阳，少阳方长，故为从小至大，自下升高之象。占者得之，创事立业，求名觅利皆吉。讼者宜公道求直。行人吉而未归。不可为阴谋诡秘之事，病者出外避之，吉。

诗曰：变豹成文彩，乘龙福自臻。赤身成富贵，事事可更新。

第二渐泰卦〔阴正得位巽风东南〕：一上一中二下待时之象

象曰：安居布业，治产有人。既富且贵，禄位未及。

颜曰：安心定志以待岁时则皆吉，若速望则不谐。又曰：阴位既正，地道斯得，人事居业之象也。求官、觅财、经营田蚕并吉。婚姻先难后易。行人当至，居家平善，官事不成，系囚者用力乃释。

何曰：远行者当至，孕生男，官事囚系，遇赦而免。病者不死。凡事皆吉。

陈曰：天人皆阳，地道柔美，阴未至盛，上下相应，故曰云云。

刘曰：安居治产，刚柔得也。不愿乎外，实受福也。

此课二阳在上，一阴居下，三才之位皆得，故为既富且贵之象，宜保守而不可有无厌之求则吉。家宅吉，婚事成。官事无挠，行人归，求官已得而未治事。闻忧不忧，病难瘥而无害也。

诗曰：好事临门户，金鸡耀日辉。阴阳中恰相，独跨彩鸾归。

第三吉庆卦〔纯阳有位乾天西北〕：一上一中三下富昌之象

象曰：巍巍赫赫，家有金帛。物备事办，不求自获。

颜曰：既有金帛，不须求也。居家吉，行人未归。又曰：天生万物，其理弥盛，不假经营，自然成办。此卦纯阳，婚姻不谐，囚者无罪，田蚕皆利，余事皆吉。

陈曰：三位俱阳，下位独盛，地道充实之象，上下无亏，故曰云云。

何曰：行人欲至，孕生男。市贾有利，官事遇赦，捕盗必获。

刘曰：巍巍赫赫，纯乎阳也。家有金帛，地道光也。物备事办，势盛强也；不求自获，实蕃昌也。

此课三阳而下位盛，地道产物，故金帛盈而物备事办。盛阳根于下，少阳兴于上，如木本盛而实蕃，故有不求自获之象。占者得之，求事皆吉，治产最利。战攻大胜，捕亡必获。惟占讼则费财而胜，占病则凶。伏逃则不能遂。

诗曰：贵人集集向门前，户内多逢喜气骈。利禄天然成富贵，平生物理尽周全。

第四富盛卦〔阴盛得位巽风东南〕：一上一中四下通泰之象

象曰：富盛贵极，天道反侧。随运上下，与时消息。子子孙孙，以万以亿。

颜曰：凡居富贵不忘贫贱，则名留于后，若不能谦退，必致倾覆。行人在远，久而始还。又曰：自二之四，地道再成，富贵之理，于斯为极。居满必亏，居高必危，故云反侧。若消息盈虚，不逆时运，必能保身全名，泽被子孙。此卦宜谦退，囚者难出，望人稍迟，行者未至。

何曰：病者瘥迟，宜祭天神求福。嫁娶吉，积财不宜贪加。远行者不宜更进。口舌官事，宜求执法者解之。

陈曰：二阳在上，阴盛于下，地道丰盈，不犯于上，故曰云云。

刘曰：富盛贵极，家业成也。随运上下，以保盈也。子子孙孙不宜争也。

此课二阳在上，老阴在下，上下得位，有位有物，富贵盛极，无以复加之象。故宜随运从时，知足无妄，则可保其己业盛，而子孙缵守之而无失矣。占婚姻吉，求官、觅财、望事皆已得，遂不可过望。行者至，吉，讼事求和，复则有悔。病将愈。战攻不宜妄躁，见可则止，吉。求人不信。凡事极则必反，已吉则有凶，已凶则有吉也。

诗曰：轻舟迎浪去如飞，百事营求正及时。更与贵人同道路，从兹百福自追随。

第五乐道卦〔阳刚阴柔离火正南〕：一上二中一下惊喜之象

象曰：外刚内柔，和合自周。养性保命，与神俱游。

颜曰：所求乖越，养德保身而已。病者未瘥，宜祭祷求福。行人未还，仕宦不进，官事不成，囚系难出。

何曰：嫁娶吉，孕生男，市贾有利，军行大吉。又曰：阴处阳位，故外刚也。不宜强进，宜保性命，自颐之象。

陈曰：上下皆阳，人道阴弱，不能有为，怀柔养性之象。然阴处阳位，且惊且喜，故曰云云。

刘曰：外刚内柔，宜与同人也。好谋慎事，以保全其躬也。与神俱游，亦不凶也。

此课一阴居二阳之中，故为外刚内柔之象。阴处阳位，不宜有为。故当和同周慎以保守则吉。病有救，祀祷吉。讼不成，嫁娶吉，市贾利。出军胜，囚难出。闻事多虚诈，不宜。

诗曰：两人和合见欢情，求望谋为事可成。纵有青蛇难挠乱，到头不害利和名。

第六惊怖卦〔阴极阳孤艮山东北〕：一上二中二下小危之象

象曰：雄鸡昼鸣，登屋延颈。雌在墙下，为狸所惊。绝声来赴，得免损倾。

颜曰：凡事初虽狼狈，终无他虑，百事先破后成。行人未至，病宜早治。又曰：上应在初，为中所隔，不能相救，故致惊也。然居高履危，终制强御，绝声来赴，得免祸患。雄属阳，雌属阴。鸡之贼，莫如狸也。此卦忧惊，官事不成，囚系，有力乃释。

何曰：远行逢贼，求官、婚姻、市贾不利。借觅艰难，所求违意，田蚕不收，每事先忧后喜。

陈曰：阳主安，阴主危，二阴在中，而一阳不足恃，有二阴在下，故曰云云。

刘曰：一雄二雌，必有争也。刚健在上，柔不能凌也。顺动正应，保无倾也。

此课少阳居尊位，而二阴俱欲从之。上与初应而隔于中，故取雄鸡登屋，而雌在下，为狸所惊之象。然阳在上位而为主，中阴未盛，故卒合而无损倾。占事费力，先危后安，先忧后喜。行人归而中途有阻，师行有恐，病宜急求医。求官、婚姻、望事皆为人所梗，必须倚仗有力者，皆先难而后获也。

诗曰：暗中防陷阱，江海起波涛。回首欢娱处，翻成作苦劳。

第七年丰卦〔阴去阳来离火正南〕：一上二中三下宜田之象

象曰：正月上午，岁在大梁。东风解冻，宜尔田桑。岁终丰稔，欢乐洋洋。

颜曰：所求宜以子午卯酉年月日时则吉，然应之稍迟耳。非此年月日时则不成。占田蚕大利。又曰：阴去阳进之象，岁在酉曰大梁，谚曰：“太岁在酉，乞浆得酒。”言其丰也。此卦田蚕吉，占仕宦未遂。居官无忧，病者无苦。

何曰：水陆游行，婚姻和合，大吉。行人留滞，囚缓出。

陈曰：上中二位阴阳相应，而三阳在地，地道充实之象。故曰云云。

刘曰：天人协和，阴从阳也。土地丰衍，宜田桑也。午酉之际，利不可当也。

此课少阳在上，而少阴居中以从，天人之位得矣。而盛阳居于地，上和睦而下丰富，故宜田桑。正月谓初爻也。大梁，酉也。课体下三为离。离，午也。中二为兑，兑，酉也。颜曰：太岁在酉，乞浆得酒，言丰富也。占事皆得如意。而应在午酉之年月日时，或酉方也。

诗曰：郁气都消尽，春来万物荣。田蚕宜尔室，耕凿乐苍生。

第八小戒卦〔阴盛克阳艮山东北〕：一上二中四下慎防之象

象曰：祸从下生，戒慎童仆。阴谋潜合，欲动手足。

颜曰：阳虽得位，群阴所图，故曰有童仆。阴谋欲为害也，宜戒慎左右。卦百事皆忧，行人不至，大凶。官事成，囚系难出，阳弱故也。

何曰：行人遇盗，居者忧。奴婢为害。聚会有口舌，求事不遂，病者为下人咒诅也。

陈曰：上中二位虽相得，而下有四阴过盛，人道已弱，有群小相侵之象。故曰云云。

刘曰：孤阳在上，势柔弱也。阴盛于下，忧婢仆也。

此课一阳居上而群阴在下，中位少阴，柔弱有群小相侵之象，不能制下，故为祸从下兴，戒慎僮仆之象。占事皆不利，此与第六课俱以一阳在上而占不同者，彼下位少阴，故有从上之志，而为中所阻；此则老阴，势自恣于下而中不能制，犹弱夫幼妻之为家，而豪奴悍婢不受其主之命也，其凶可知矣。

诗曰：丧斧薪何在？家门虑焰殃。钱财终有失，僮仆也须防。

第九得志卦〔纯阳有位乾天西北〕：一上三中一下自足之象

象曰：显然得志，与时相值。财求足用，不乏驱使。

颜曰：志愿既得，物又足用，复有驱使。又曰：纯阳用事，得志之象也。处心在公，财用周足。韩子曰：文王伐崇至黄竹之墟，草袜系解，顾左右皆贤，无可使者，因自结之。此君子贤人秉至公之道也。

何曰：仕宦禄丰，远行者至。病自瘥。囚得出，孕生男。市贾有利。所求大获。

陈曰：三阳在中，人道全盛，而上下无破之象也，故曰云云。

刘曰：龙德正中，大得时也。上下协从，足以有为也。

此课盛阳处于中位，得志得时，而上下少阳同心与之，何患财不足用而驱使之乏哉！占者得之，无求不遂，大吉之课也。

诗曰：运与时相值，云龙风虎从。秉公名器任，声达帝王宫。

第十事遂卦〔阴阳相合巽风东南〕：一上三中二下将泰之象

象曰：昔未如意，今得从志，万事获理，明白行事。

颜曰：始遂其志，宜以忠亮为本，不宜以私为事。行人还，病者瘥。又曰：三才位正，阴阳相睦，君子之道，于斯为泰，迁官益寿，市贾有利，百事皆利。

何曰：婚姻和合，用兵大胜，田蚕得利，穷者得伸，囚者免。求凡事遂，远行至。明白行事，万事皆得其理。

陈曰：三阳在中，人道已盛，而上下复相应，故曰云云。

刘曰：昔未如意，柔在内也。阳盛外行，时开泰也。正直无私，其道乃大也。

此课三才位正，阴阳相睦，君子之道方亨，不宜阴私，而宜为正大光明之事。占者得之，大吉。

诗曰：兀兀尘埃久待时，幽窗寂寞有谁知？运逢带剑人相顾，利遂名成总有期。

第十一材达卦〔群阳下盛乾天西北〕：一上三中三下安吉之象

象曰：济济多士，令德辉光，相见欢悦，长乐无殃。

颜曰：阳数弥重，故曰多士。出身以才，当有贵人相助。岁暮方得其力，非止一时也。病者瘥，行者还，百事吉。士欲见王侯及求名誉，弥善。

何曰：求官得，行人至，田蚕有利，嫁娶吉。市贾利，病者瘥。讼不成。此卦大吉。

陈曰：三阳道盛，可以有为，而地道亦得盛阳充实，所处皆安，故曰云云。

刘曰：济济多士，以从上也。相见欢喜，往有尚也。

此课一阳正位于上，而中下皆三阳，犹人君有刚明之德，而众贤从之也。庶人得之则为贵人，良朋相助之象。占求官、见贵、婚姻、市贾皆吉。用兵得贤人，求事吉，人助光。

诗曰：贵人相暗助，藏用得相宜。莫讶花枝少，须知结果迟。

第十二恣游卦〔阴阳得位巽风东南〕：一上三中四下行乐之象

象曰：乘龙驾骥，游于四方。欢心适意，行乐无疆。

颜曰：从其心意，东南西北而已。凡事无所不成，行人未至，病者瘥。《易》曰：时乘六龙以御天。又曰：牝马地类，行地无疆。

何曰：捕盗及失物皆得，孕生男，市贾有利。求婚自合，田蚕称意。困者无忧，百事皆济。

陈曰：上中皆阳，下有四阴，阴阳相得，况人道盛全，足以御群，故曰云云。

刘曰：乘龙驾骥，下顺承也。遨游四方，莫我敢膺也。

此课一阳居于上，而中下皆当，三阳为龙，四阴为骥，各得其所，以为我用，宜其遨游四方而行乐无疆矣。占者得之，大宜进取。惟行人则未归，而在外亦得意也。

诗曰：独坐高楼忆旧游，月明如昼水东流。当年有约应无失，从此相逢笑未休。

第十三忧患卦〔二阳隔阴离火正南〕：一上四中一下孤立之象

象曰：上单下孤，惟奸所图。心腹之疾，不可卒除。待至阳春，乃得自如。

颜曰：常怀恐惧，畏有忧。喜得贵人救护，终无咎也。病者二三月方瘥。又曰：二阳隔于重阴，不可救援，犹奸臣窃政，先及小人，此忧患之象。凡事小吉，行者迍厄。

何曰：治产不吉，为贼所谋。病者瘥迟，囚未出，用事迟滞，此卦微凶。

陈曰：四阴在中，人道虚弱之极。上下微阳，不能扶助，故曰云云。

刘曰：上单下孤，阴盛于中也。小人间阻，志不通也。守正待时，可保终也。

此课上下皆一阳，而四阴居中，间之小人朋比，正道不通之象。占事皆有阻隔，不利。宜以正自守，以免于祸。此与第五卦相似，而此之忧者，彼以少阴居中，有比于阳之志，故为和合自周之象。此卦四阴朋比，其势众盛，除之甚难，故待阳月，我之助至，以解厄也。

诗曰：成立未安身，惊忧常在心。几回遭险阻，何日遇知音？

第十四慎德卦〔极阴反位艮山东北〕：一上四中二下得寇之象

象曰：天地宽舒，小人自如，禁令不行，盗瞰我庐。

颜曰：群阴方盛，孤阳不生，小人道长，君子道消，当失财物。家长忧病，至秋方瘥。此卦大宜执正，不宜求事。行人未有期，追捕不获。

何曰：病者未愈，服药无益。官事成大，求财利薄。居家慎防盗贼，此卦凶。

陈曰：四阴在中，二阴在下，一阳不能制此，小人得志之时也，故曰云云。

刘曰：天地宽舒，法令弛也。盗瞰我庐，蔽不能也。君子之嗟，小人之吉也。

此课群阴一阳，中位阴盛，下本上应而为中所阻，反为中比，是我之室为盗所据也。占者宜防盗贼。居家、治产、市贾、求官、用兵、出行，事事皆凶。惟逃亡伏窜则吉。

诗曰：群凶弥六合，日月蔽风尘。循德从今省，犹难免祸迍。

第十五行令卦〔阴居中位离火正南〕：一上四中三下破贼之象

象曰：君命士师，讨除奸凶。寻戈张戟，大有所从。

颜曰：宜为人驱使，亦宜驱使人，若自专，皆败也。病者有鬼，宜祛除之。行人未回，急宜禳之，吉。占讨贼、捕亡，必克。又曰：在内为奸，在外为凶。此卦征伐、捕捉，大胜。市贾有利，求官亦得。田蚕、婚姻并吉。

何曰：王者除凶，必有所驱，官事得解，百事无凶也。

刘曰：阴奸在中，欲间正也。君命讨之，兵力盛也。寻戈张戟，以伐奸也。

此课一阳正位于上也，三阳盛于下，四阴居中，虽欲间阻，而二阳合德，阴慝已露，故有君命士师，讨除奸凶之象。占出征、捕亡，大胜。病者疗之即愈。讼者理之则胜。行人无恙，间阻可通，凡事皆吉也。

诗曰：射鹿一时兴，须凭众力成。蟠桃今已熟，举目始亨荣。

又曰：鹿走众相驰，功名在此时。奸雄今已矣，四海洽雍熙。

第十六将损卦〔阴极克阳艮山东北〕：一上四中四下战败之象

象曰：豺虎咆哮，淋淫雨水，战斗不胜，弱兵钝士，为寇所凌，多有亡死。

颜曰：克彼益此，皆非其理，凡事甚难，行人当还。中路恐怖，不宜讨贼。又曰：阴气愈壮，君道日微，豺虎外寇，四面交通，敌难克也。

何曰：方伯防边，必被贼盗，纵有高陆，横遭洪水。病者困重，囚者坚固。争讼、用师、市贾、求官、田蚕，百事不利，此损兵之卦也。

陈曰：阴类大兴，禽兽盗贼，交为民害。一阳不能制，必见倾败，故曰云云。

刘曰：豺咆水淫，阳道孤也；大奸协比，危不可扶也。

此课一阳栖于积阴之上，故有豺虎咆哮、雨水淋淫之象也。占事无所不凶，用兵最忌。惟大旱求雨，得所用也。

诗曰：射雉终难获，怀珍未得才。经求并进望，足步动危灾。

又曰：势微防敌寇，失道致灾危。人事皆如此，天时未顺期。

第十七神护卦〔阴居阳位兑金正西〕：二上一中一下神假之象

象曰：太乙将兵，玉女在旁，巫咸先拂，除去不祥。

颜曰：家长有女鬼作祟，宜解除之。凡事多难，行人不还。又曰：天神尊者，有太乙、玉女，巫咸为之佐，巫咸，殷贤臣。此卦祈祷获福；求官、望事、市贾、婚姻俱不利。

何曰：行人应至，口舌无害，官事无患。合得人力，宜求福除祸，所作得成。

陈曰：二本阴数，反居天位，天神之象也。下应一中一下，必得天人之福，故曰云云。

刘曰：太乙将兵，除不祥也。阳至阴孤，妖不长也。

此课阴虽居上，而二阳得朋于下，有同心去邪之势，而上阴反为我用，故取太乙将兵之兆。玉女在旁，巫咸先拂之象。占事虽有疑难，而终得朋友之助以成功。病者禳之即瘥。行人还，战斗胜。

诗曰：云淡蟾光暗，花开雨半残。解除终获福，恬退且求安。

第十八将败卦〔两阴制阳坎水正北〕：二上一中二下淫蛊之象

象曰：两女一夫，上下相祛。阴气乘阳，遂用耗虚。

颜曰：男女相克，初婚后离。行人虽还，在路逢盗。又曰：非玉女内乘太乙，以一阳而受制于二阴也，故虚耗。

何曰：所求无益，所作未谐。行人未至，田畴失望，官事难解，百事不吉。

陈曰：人道孤弱，上下二阴，皆欲进之。两女一夫，淫慝之象，微阳不胜，故曰云云。

刘曰：两女一夫，阳陷于阴也。亢精却神，以从淫也。遂用耗虚，忧陆沈也。

此课一阳陷于二阴之中，阴阳皆少，溺于求合，而阳不振，为所乘，必至耗虚。占事皆凶。

诗曰：孤阳微兮，群阴盗兮，力既殚兮，将不可耄兮，慎兮！慎兮！宜自保兮。

第十九理乱卦〔阴窃阳位兑泽正西〕：二上一中三下抑奸之象

象曰：天阴云升，阳从下兴，君子治乱，小人畏刑。

颜曰：阴窃阳位，如云之升，盛阳在下，将登九五。除逆禁暴，众邪自消，小惩大戒，此卦临人宰制，及长吏得之，百事先忧后吉。

何曰：所求不得，所作不成。执政治乱，小人畏刑。病者未瘥。行人虽还，无利。

陈曰：二阴在上，盛阳在下，交泰之象也。三居地位，小人无所容于世，故曰云云。

刘曰：天阴云升，龙跃渊也。以正去邪，如决川也。

此课阴阳皆不得其位，而一阳居中，三阳在下，有君子治乱，以刚决柔之象。占临政治民，捕亡讨叛，皆吉。讼以正胜，不宜阴私。君子得之大吉，小人反是。

诗曰：黄金百炼独全真，白玉三投始见珍。韫椟未为人所羡，自甘肥遁且安贫。

第二十未还卦〔群阴制阳坎水正北〕：二上一中四下流窜之象

象曰：田荒土虚，人民迁居。待年之丰，乃归故庐。

颜曰：此卦阴兴至极，阳不能制。田荒人散，丰年乃归。病者瘥迟，田蚕不利。

何曰：仕宦无禄，行人未还，田蚕失利，此卦虽不吉，不能伤人。但安贫守静，作福自吉。

陈曰：二阴在上，四阴在下，一阳孤弱，地道虚损，有凶年转徙之象，故曰云云。

刘曰：田荒土虚，不可据也。小人异域，终不相与也。守正以俟，必获我所也。

此课阳陷于阴，而下位阴盛，故为田荒土虚，人民逃散之象。然下已老，不相求合，小人得志，既极必衰，而少阴之在上者，反与我比，所以终归庐。占事有阻滞，守静待时则吉。

诗曰：口舌致纷攘，经营事必伤。若求阴德助，方见免灾殃。

第二十一戒贪卦〔二阴反位震雷正东〕：二上二中一下神耗之象

象曰：埋金藏玉，自言其贵。鬼债不解，神不降福。

颜曰：以阳居下，为阴所困，故曰埋金藏玉，然则自言贵极，神不佑之。病者有鬼，宜急祈祷。官事求人乃济。

何曰：居官贪财，必致殃咎，虽有财宝，必遭盗贼。病者未痊，行人未归，囚者难出，田蚕不收。出师不利，为鬼所执，言其凶也。此卦宜改过修德方免。

陈曰：阳居地位，金玉之资也，与二相应，贪之不已。然天位亦阴，不能为福，天道亏盈，鬼神害盈，故曰云云。

刘曰：埋金藏玉，阳在下也。鬼道上行，福不可假也。

此课孤阳抑于二阴之下，不能有为，而二阴在上，又柔懦无立，故无福而有忧也。占者当以贪戒。

诗曰：恃富因忘本，贪过竟失中。欺心天弗佑，神道不私功。

第二十二安泰卦〔纯阴不动坤地西南〕：二上二中二下贲园之象

象曰：岁富月昌，土田开张，安如泰山，终无祸殃。

颜曰：广开田畴，以俟岁周，用天分地，终无祸尤。其安不动，有如泰山也。居家吉，田蚕大获。病者无苦，行人未还。

何曰：居官食禄，财帛自来。军行得地。孕生男，学问成名。此卦大吉。

陈曰：三位皆阴，不至盛极。无偏胜相克之象，有顺乐受福之理，与一上一中一下相对，皆初阴初阳，纯和无克，故吉。

刘曰：岁月富昌，众同志也。柔顺利贞，福无穷也。安如泰山，有始终也。

此课三位俱阴，得其中正，有安居处顺，不愿乎外之象，故有吉无凶。占家宅、田蚕、居官、市贾诸事，皆大吉。征战得地，病者不治自安，公讼无咎。行人未至。

诗曰：一片中原土，春深雨露多。用天因地利，安业乐熙和。

第二十三昌吉卦〔阴阳纯吉震雷正东〕：二上二中三下禄兴之象

象曰：受天之福，如日之升。少小仕宦，爵禄方兴。

颜曰：居家求财吉。行人未还，病者宜祷祀。又曰：盛阳发动，如日之升。此近于纯吉。宜出行，不宜幽居窜伏。市贾、奴婢难得遂意，余并大吉。

何曰：所作高远，必遂其志。病者无苦，军行得胜，凡事不宜阴私。

陈曰：阴上阳下，交泰之象，而地道阳盛。上位二阴，为天神相应相合，福禄盈满之象也，故曰云云。

刘曰：阳盛下兴，刚决柔也。进德修业，承天休也。

此课二阴居上，盛阳在下，进而上行，如日升之象也。占求官仕进大吉。

诗曰：命达风云会，身依日月光。祥烟浮宝殿，明月照金床。

第二十四亨通卦〔纯阴得位坤地西南〕：二上二中四下丰财之象

象曰：富如井泉，虽用无竭。所求遂意，欢乐不绝。

颜曰：《易》之坤厚载物，德合无疆，三位皆阴，乃无相克，万事皆吉。居家有庆喜事，行人即还。财如井泉，用之不竭。所求者得，欢忻无比。病者先困后痊。

何曰：仕宦高迁，治生富赡，田蚕倍收，吉祥欢乐。病者自瘥，囚者得出，婚姻利合。此卦大吉。

陈曰：三位皆阴而盛，有积富贵之资，用之不竭，如泉之达，故曰云云。

刘曰：富如井泉，获地利也。柔顺上行，求无不遂也。

此课下位盛阴，与上不相违克，故为土地肥饶之象。二阴柔顺在上，不妄动作而安其利，此所以为吉也。占者凡事大吉。

诗曰：晓雨初晴映碧溪，重重春色上柴扉。黄金不尽家殷富，何必区区羡锦衣。

第二十五忧喜卦〔阴居天位兑泽正西〕：二上三中一下馀庆之象

象曰：心有所忧，耿耿不寐，恐有忧患，而反福至，庆贺忻欢，大为吉利。

颜曰：初虽有忧，终则有喜。又曰：阴居天位，非所据也。故须有忧而三阳同御，不能为害。此卦先小忧，而后大吉，故无咎也。

何曰：口舌无成，行人当至。婚姻、市贾，先难后易。病者初困后瘥。官事始忧终吉。失物难寻。

陈曰：三阳居中，人道本盛，上有二阴，自与下位一阳相应。中位与上下不通，故先有所忧也。然三阳之盛，二阴不能间，终当得志，故曰云云。

刘曰：阴上阳下，位不当也。虑患而获福，以刚中也。

此课阴居上而阳居下，不得其位。然一阳在下，盛阳中处，阴弱不能制刚，初须有疑，终得吉庆。凡事始忧而终吉，忧虚而吉实也。

诗曰：孰知成立若升天，老去多忧夜不眠。忽见故园春色好，飞飞蜂蝶闹芳妍。

第二十六平安卦〔阴居上下坎水正北〕：二上三中二下决疑之象

象曰：上下俱安，心不生奸。坦然无忧，勿信流言〔此卦前序有验引以证之〕。

颜曰：心正自吉，勿信流言。行者至，囚者出。此虽上下俱阴，三阳居中，初虽主有忧咎，各安其所，俱无悔吝矣。百事自如，先忧后吉，事君、结交弥善。

何曰：娶妻得美女，行人在道，孕生男。病者有见怪异，无事。官事散，田蚕有收。军行、市贾，百事吉利。

陈曰：人道方盛，上下二阴相应，三阳亦自能制之，故曰云云。

刘曰：上下俱柔，以中正也。刚正不挠，众所与也。

此课三阳居中，而上下皆阴，少阴未盛，无乖争而有和合。阳刚盛，阴不能胜，故为上下俱安之象，有吉而无凶也。何承天曰：此课占婚姻得美女，行人在道，官事解散，百事皆吉。

诗曰：双燕归南国，来寻王谢家。画堂春昼静，于此托生涯。

第二十七辟恶卦〔阳弱阴强兑泽正西〕：二上三中三下威德之象

象曰：众人爱我，辟除患祸。猛犬不噬，万事必果。

颜曰：凡事吉，得人助之。行人还，得财物，居家并吉。又曰：阴虽居上，非正位也。群阳弥盛，能除祸患，众皆爱之。此卦与前二卦皆以窃位而居，阳德不亏，修之乃吉。所忧无苦。

何曰：公侯方伯，必得良佐，娶妇必得贤妻。病者瘥，囚系得出，有人救之。战斗胜，孕生男。市贾有利。

陈曰：人道既盛，地道亦盛。如有威之可畏，辟除邪佞。上虽二阴，不能为害，故曰云云。

刘曰：谦光在上，众所爱也。群贤辅助，保无害也。

此课阴居上位，而不挟其势。群阳在下，刚正无邪，虽猛犬不噬，而反为我辟除患祸也。占事得众助，有成功也。

诗曰：一龙吐水正当春，草木沾濡尽发新；喜得老人亲语我。穷途从此始通津。

第二十八大获卦〔中阳制阴坎水正北〕：二上三中四下利物之象

象曰：韩卢逐兔，走不伸步。噬兔在前，逐者在后。频频重获，略不得赴。

颜曰：三阳处中，能制群小，犹猛犬之噬兔，略不得赴，言不旋踵而获。凡事前小后大，此卦宜捕逃亡，求财益丰，出猎多获，病者不利。

何曰：居家吉，行人迟，病者困，囚者滞，官事难解，军行回空。

陈曰：人道阳盛，地道阴盛，阴阳相应，而又盛积，故曰云云。刘曰：三阳在中，刚道盛也。小人怀柔，不能克也。虽欲跳梁，终听命也。

此课虽以三阳处二阴之间，而少阴在上，老阴在下，老少异欲，惟刚所制，而不能为比，故为韩卢逐兔之象。占者得之，宜捕亡、讨贼、求财、觅利、婚姻皆吉。出行有阻，系囚难脱，病者危笃。居家无咎，凡占求事则成，公事难解。

诗曰：世道无荆棘，人心勿自嗟。趁名兼逐利，勤苦遂生涯。

第二十九衰微卦〔弱阳下升震雷正东〕：二上四中一下复兴之象

象曰：圣贤相承，微而复兴，瓜瓞绵绵，渐而上升。

颜曰：事皆乖而复合，求者必得，百事从心。又曰：阳虽微弱，志在于正，自下升高，犹瓜瓞之蔓，绵绵而上，真心从事，乃得兴微继绝也。此卦主仕宦升迁，祈恩福、求嗣息皆吉。

何曰：学问有成，行人即至，田蚕有获，市易者有利。娶妻贤美，仕宦升进，所求遂心。病者沈睡，求神得吉。失物不获。

陈曰：四阴在中，衰弱之象；一阳在下，善根尚存。二阴在上，与一阳相应，天佑善人之象也，故曰云云。

刘曰：阴盛于中，极必衰也。瓜瓞绵绵，阳来复也。渐而上升，正道回也。

此课以少阳居群阴之下，孤危甚矣。然少阴在上，老阴居中，志不相合，小人盛极必自乖违，而少阳方兴于下，彼日衰而此日进，如瓜瓞之绵绵而升，兴衰拨乱之兆也。占事吉。

诗曰：梦入天台路，登山月朗明。异哉春色别，重见旧花荣。

第三十避灾卦〔阳散阴极坤地西南〕：二上四中二下守静之象

象曰：夏往秋来，寒霜为灾。鸟兽毛毨，草木落荄。

颜曰：凡事春始从心，居家吉，行人未还。又曰：夏出秋藏，阳散阴极，故鸟兽毛落，草木色衰，君子宜静处之时，不以时务进，此卦小凶。

何曰：仕宦遭横贼凶徒相害者，危困。行军不利，官事难解，行人未至。治生失所，有口舌盗贼争斗之事。

陈曰：阴盛之时，人道衰弱，不宜动作，祸变相兴，故曰云云。

刘曰：夏往秋来，阴气盛也。草木落荄，静以守正也。

此课群阴用事，老阴居中，君子道塞之时。占者宜退藏守静，不宜求进，占事皆不获所求也。病者大困。

诗曰：妄行遭地网，轻举入天罗。谨慎方为上，抽身始保和。

又曰：天地正荒凉，从兹万物伤。豺狼当道路，贤士且潜藏。

第三十一发蒙卦〔阴变阳来震雷正东〕：二上四中三下天泽之象

象曰：阴极阳生，蛰虫开张，大赦天下，钟鼓铿锵。

颜曰：以阴变阳，惊此群蜇，如击钟鼓，有宥幽圄，此受命创制之卦也。占仕进大吉，婚姻不宜，阴阳相伤不和故也。

何曰：鸿恩俯及，万物丰泽。系者解散，仕宦高迁。百事有成，治生十倍。

陈曰：此经亦前后卦相因而互相发也，前卦阴极，此则二变为三，阳居地位，乱极复治之象，故曰云云。

刘曰：阴极变阳，刚来在内也。蛰虫开张，雷出地也。钟鼓铿锵，德声被也。

此课以三阳决极盛之阴，如震雷发蛰。君子道长之时，占事皆吉。用时宜布文德。

诗曰：阴极方逢泰，蛰虫户始开。三阳宜用事，名利亦齐来。

又曰：天门日射彩云开，大降洪恩布九垓。万物一时沾圣化，苍生鼓舞醉金罍。

第三十二病患卦〔阴极成淫坤地西南〕：二上四中四下计穷之象

象曰：阴淫小病，僵仆怀愁，仰面望天，俯伏低头。

颜曰：所求不得，行人有患。又曰：阴之为疾，浸淫而起。即不至极，故曰小病。然僵仆望天，不见救者，故低头俯伏，忧思而已。此卦百事皆凶，最宜慎密。

何曰：病者不可救，囚者罪成。行人迍邅，此卦不吉。

陈曰：人道阴弱，地道阴极，病患贫穷之象也。虽有天神不能救矣，故曰云云。

刘曰：阴盛浸淫，愁罹厄也。俯伏望天，忧转极也。

此课二阴穷于下，一阴栖于上，是为凶兆。占病必死，囚系不出，被围无救，诸事凶。

诗曰：命蹇兮时违，灾及兮身疲。皇天兮不我顾，嗟我兮疾斯危。

第三十三明阳卦〔群阳用事乾天西北〕：三上一中一下小吉之象

象曰：仕宦及时，禄与年期，黾勉从事，慎勿失之。

颜曰：仕宦及时，出处皆宜，福禄更至，宜谨慎之，勿得懈怠。病者瘥迟。行人须还，在路有阻。又曰：去积阴，御群阳，重明辉华，观国之光，以言乎位，百事俱泰。其余外事，亦可趋时而进。婚姻、求官弥吉。

何曰：所求宜取良时。病者祈福。行人可至。囚者求，执法可免。

陈曰：盛阳在上，照临下土，人道地道皆一阳，有进无退，于通达，故曰云云。

刘曰：阳明正位，道大亨也。君子之仕，及时行也。

此课三阳居于正位，而中下皆少阳方升，阳道亨通，阴邪屏斥。仕宦、行道当及此时。占事，大宜进步，不可失时，诸事吉。惟不宜阴私。

诗曰：东风吹动九衢开，和气还从日下来。凡事从今皆有喜，乘云一举上瑶台。

第三十四天佑卦〔阴阳相宜巽风东南〕：三上一中二下特达之象

象曰：登高望远，上见天衢，玉女孔圣，授我灵符，永锡难老，以保我躯。

颜曰：得助之象。事由女子，居家吉利，官职荣迁，学业大成。行人未还，必得奇物。病者自瘥。又曰：地位既正，天人合德，犹升高而视六合，且下应乎阴。人得其偶，神符授我，可企而见，百岁期颐，可坐而登。此贵者之卦，阴阳得位，无相克伤，百事大吉。

何曰：居宦高迁，娶妻得美女。行者道路通。病者瘥。官事及田蚕、市贾皆吉。孕生男。

陈曰：人道地道，阴阳相应，三阳在天，照临下土，故曰云云。

刘曰：登高望远，在上处也。玉女授符，阴相与也。中正而应，获天佑也。

此课一阳在中，上承刚明之君，下应少阴之耦，其吉无比。

诗曰：席上珍虽贵，还当待价沽；运来亨又利，凡事不劳图。

又曰：彼美人兮，君子求兮。懿德贞兮，锡我休兮。永保真兮，无失猷兮。

第三十五尊贵卦〔三阳上下乾天西北〕：三上一中三下尊贵之象

象曰：明德孔光，万寿无疆，北斗七星，与我卫防，得迁禄位，代代吉昌。

颜曰：所求得，行人还。又曰：上下俱阳，内外相照，非凡庶之所宜，此尊贵者之卦也。欲见人君，犹事北面。

何曰：仕宦迁阶，学成才就。行师得地，军无损伤。病者宜祈天神。嫁娶相宜。市贾有利。行人还。田蚕收。官事散。此卦大吉。

陈曰：人道既正，地道阳盛，三阳在上，照临下土，富贵寿考之象也。故曰尊贵而利于见贵。

刘曰：明德孔光，阳道昭也。北斗卫防，阴慝消也。

此课求官谋事，得贵人之力也。墓宅必得吉地。居者有动，行者有兴。此贵人之课，凡庶人得之，亦有非常之喜也。

诗曰：车前无险阻，舟泊自通津。雨露从天降，门庭又一新。

第三十六宜祷卦〔积阴克阳巽风东南〕：三上一中四下天赉之象。

象曰：数见怪异，要请巫觋，祈祷求福，灾消祸息，大小获安，神祇之力。

颜曰：必主见怪，凡事初不遂意，后皆从心。行人当归，必先有信。居家者吉。又曰：以积阴而干极阳，犹端居而视怪异。所谓巫觋者，应乎上位，宜祈祷也。能消散祸患，岂非神之力乎！百事小吉。

何曰：恐有灾厄，宜修福禳之。或有口舌斗争，讼词厄难，恶梦怪异，前祸后福，始难终易，吉凶相半，惟宜修禳。病者祀天神。婚姻卒合，内外有应故也。

陈曰：一阳在中，人道孤弱，天三地四，自相照应，是神祇著见之象也。故曰云云。

刘曰：数见怪异，心有所疑也。家有老鬼，力不能治也。告于神明，保无亏也。

此课阴积在内，而上位盛阳。故主中位而言。占者得之，家宅有见怪之事，宜禳之。病讼亦宜祷求，凡事前忧后吉。

诗曰：愁来未必堪，忧来暗里防；若逢寒共暑，方可脱灾殃。

又曰：灾异致危伤，群阴却胜阳；但祈天眷佑，老稚得安康。

第三十七送货卦〔阴获外阳离火正南〕：三上二中一下丰利之象

象曰：客从南来，遗我良材，宝货珍玩，金碗玉杯。

颜曰：主有人送物来，居家吉，行人还，得宝及财物。又曰：以阴处中，应乎外阳，有朋远来，不亦宜乎？南者阳位，故曰南来。宝货珍玩，贵人之资也。金碗玉杯，良宴之具也。

何曰：嫁娶吉。所求得。病者瘥。市贾有利。官事散。行人至。此卦大吉。

陈曰：一与二相应，而一阳居地，富有之象也。三阳在上，阳明下照，故曰云云。

刘曰：客从南来，刚柔应也。金碗玉杯，以将敬也。

此课少阴居中，一阳为比于下，而盛阳得位于上，阴以柔顺应乎外阳，故必得珍货之南来。下者，三为离。离，南方也。金碗玉杯者，下一为乾。乾为金碗玉杯之象也。初者，上之应，而与中为耦，是受客之遗也。占者求财、婚姻、百事大吉。

诗曰：金谷纷纷花正开，群仙缥缈集瑶台。倾银注玉惊人眼，共醉春风日几回。

第三十八无难卦〔阴不干阳艮山东北〕：三上二中二下安农之象

象曰：土地平安，无有艰难，大宜种作，利用往还。

颜曰：下位不干于上，故曰土地平安，播种既宜，市贾有利，仕宦升进。占病无咎，行人平安，早晚即至。婚姻合，居宅吉。

何曰：求者遂心，病者难瘥，官事无忧，大吉。

陈曰：中下皆阴，未至于极，地道纯美而三阳照临。阴阳和畅，丰稔之象。故曰云云。

刘曰：土地平安，柔居卑也。无有艰难，心无疑也。上下无奸，孰不宜也。

此课刚阳在上，而中下协顺，故土地平安而无艰难，则动止进退，俱无所阻矣。占事无不吉也。

诗曰：海阔云开驿路赊，彩鸾衔诏下天涯。生民乐业安如堵，仕进功名世所夸。

第三十九恭和卦〔阴阳承顺离火正南〕：三上二中三下和睦之象

象曰：在上方宜，下人供职，室家和谐，大小同力，有志不违，所求者得。

颜曰：阴居中位，承顺之象，故曰下人供职，此卦合得群下之力，所求皆遂。

何曰：姻事吉，夫妇和合。居宅平安。行人将至。营业、田蚕有利。孕生男。官事无害。出军大吉。

陈曰：人道柔顺，上下三阳，必主充实，家道方盛之象也。故曰云云。

刘曰：阳刚在上，下以直也。健顺相承，下供职也。家室和谐，求无不得也。

此课居官、处家、行军、治业、婚姻、市贾，无所不利，所求皆吉也。

诗曰：喜气满门庭，家中没蹇迍。贵人青盼处，从此转通津。

第四十违克卦〔阴阳违克艮山东北〕：三上二中四下背戾之象

象曰：下不从上，中不制外，上下违克，纪纲乱败。

何曰：所求不得，所作不成，病医无效，行军不胜。行人未至，官事相缠，牢囚难出，如入死门，凡事不吉，未宜变动。正月占得吉，余月并凶。

陈曰：人道柔弱，不能制在下之群小，上有三阳，而中下阴盛，故曰云云。

刘曰：下不从上，阴盛行也。上下违克，以相凌也。纪纲乱败，终不能胜也。

此课上下相克，而柔处中不能制群小，又不能以正从上，其势必致乱败。占者百事皆凶。

诗曰：逢山须避险，遇水且怀忧。归到乡关者，须知两尾牛。

第四十一贞寿卦〔纯阳三应乾天西北〕：三上三中一下隐德之象

象曰：商山四皓，养性行道，呼吸元气，所得不老。

颜曰：此卦虽纯阳，而以下位为主，近于嘉遁之象，所以养其纯粹者也。万事以安贞吉，惟婚姻不利，纯阳故也。

何曰：仕宦高迁，田蚕宜早。行人即至。官事解。病者自瘥。市贾、居家，百事大吉。

陈曰：三居上中，二位相应，一阳在下，不能上进，贤人在下之象也。无所作为，隐居养寿而吉，故曰云云。

刘曰：商山四皓，以明处幽也。呼吸元气，可优游也。

此课重阳居上二位，天下文明之时，而以一阳居下，惟商山四皓可以当之。占者得之，宜安居守正，以享康宁之福，不宜进求于人也。

诗曰：采蕨餐松绝世尘，白云流水万年春。九重丹诏非吾意，成性存心独养真。

第四十二刚长卦〔阳处阴上巽风东南〕：三上三中二下同心之象

象曰：二人同心，俱为表里，共处一国，递相唇齿。

颜曰：此卦得必由人，失亦由人，不由于己也。又曰：二阳共处一阴之上，阴虽无力，阳乃发生。各无相克，故曰二人同心。居家及余事吉，婚姻小咎，病者迟瘥，行人未还，必有信至。

何曰：君臣具体，朋友同志。市贾有利。孕生男。田蚕小吉。官事有人救拔。病有祟，宜医疗也。此卦无患，大吉。

陈曰：二阳在上，一阴在下，上下同心，然一阴二阳，必有得失，利在和同，故曰云云。

刘曰：二人同心，以重刚也。柔顺处下，无所伤也。递相唇齿，固藩墙也。

此课一阴居重阳之下，柔顺而无违克，二阳在上，同心行事，俱为表里，共处一国之象也。唇齿相依，不可缺也。占兄弟、君臣、夫妇、朋友交际之事，无不吉利。不可妄有猜疑。居家、市贾大善，有谗言不可。

诗曰：两意相投处，天时复变通。时来万事遂，目下莫匆匆。

第四十三强盛卦〔三阳极盛乾天西北〕：三上三中三下众辅之象

象曰：众盛复强，既富且昌，利用建功，莫之御当〔此卦后序有验〕。

颜曰：此卦三位各有三阳，可谓盛极。故建功立事皆莫能阻。凡事宜直道无私，慎勿随邪，吉。

何曰：此卦旺相。孕生男。行人立至。经营有利。田蚕倍收。渔猎可获。镇戍者，境内清静。居宅安稳。病者安。官事散。移徙吉。兴师得胜。诸事大吉。惟婚姻不利也。

陈曰：三阳位极，富强有力，略无阴弱以间之，故曰云云。

刘曰：三阳同德，盛复强也。建功立事，孰能当也？

此课三位俱阳，刚健盛大，富昌之极，故宜建功立事。占者得此，大宜动用，行运最吉，惟占婚姻则不利，以纯阳也。

诗曰：已过危桥百事安，何须过虑有艰难。蛟龙得意兴云雨，一上青霄便不凡。

第四十四佳丽卦〔阴位得令巽风东南〕：三上三中四下宜阴之象

象曰：青牖紫房，中有姬姜，容颜丽色，芝兰吐芳。

颜曰：阴位兴隆，事由女人。病自瘥，所求得。又曰：纯阴在下，上应天人，质气鲜香，若芝兰也。百事皆泰，行人即还，婚姻最善，万事皆吉，人皆向慕也。

何曰：此内贵之卦。谋望与讼，遇有人力及内贵、僧尼、道人，吉。居家出外，财利有庆，万事皆泰也。

陈曰：人道富盛，而有盛阴在下以相应，富贵之家，妇人宠盛之象也。故曰云云。

刘曰：重刚在上，阳道光也。群阴下承，象姬姜也。宜尔子孙，必蕃昌也。

此课群阴虽盛而处下位，阳道光明于上，柔不敢干，遂为正应。其占百事皆顺，行人即还，婚姻大吉，交好弥善，疾病不死。承天曰：此课系阴，若占阳事则不吉也。

诗曰：一朵花枝艳更芳，清香馥郁透兰房。因风吹送终成笑，好问筵前醉几场。

又曰：采药天台路转迷，桃花流水赴佳期。春风啼鸟多情思，寄语刘郎且莫归。

第四十五得禄卦〔阴居阳下离火正南〕：三上四中一下兴运之象

象曰：君臣易位，方兴大利，驿马行昼，人得自恣。

颜曰：迁移吉，诸事利，求必得。行人未至，当有音信，病者宜出避之，或许祭祀酬之，则吉。又曰：一阳在下，群阴居上，故曰易位方兴，功业因人以济，故曰驿马。此卦凡事初不谐，后有庆。

何曰：在位必迁美职，事事吉利。水陆行人俱回。治生十倍，孕生男。娶妇得佳偶。

陈曰：人位阴盛，一阳在下，易位之象，然三与四相应，人位得天助，故曰云云。

刘曰：君臣易位，阴乘阳也。驿马自恣，失所从也。

此课四阴居中，而一阳居下，是谓君臣易位，而况一阳为其四阴所乘，三以刚健处外，不能顾君，而反与群阴为比，图兴大利，驿马行昼，恣意自为，其凶极矣。此与十五课正相反，参互观之，可以知作者之意。

诗曰：如舟济巨川，如旱望霖雨。四海同一家，明君得良辅。

第四十六凝滞卦〔群阴内隔艮山东北〕：三上四中二下不定之象

象曰：意有所规，恐不得施，进退犹豫，不知所为。

颜曰：凡事进退不定，则事不专，不专，则不成也。又曰：阴居下位，上应于阳，欲有所为，群阴内隔，故犹豫也。然自强经营，终亦有获，百事无初有终。

何曰：所求不得，所作不成，治生不利。仕宦者退。行人迷惑。讼事成，病凶，疑惑之卦也。

陈曰：人道阴极，上欲应三，则下有二以牵制之，进退不可，故曰云云。

刘曰：意有所规，应在下也。恐不得施，小人阻也。进退犹豫，不能处也。

此课四阴居下位，上应于阳，而为中间四阴所隔，于是疑不能决而忧患生矣。占事迷惑进退，百事不利。

诗曰：进退事难成，忧疑转误人。要知亨泰日，直待一年春。

第四十七恶消卦〔群阳克阴离火正南〕：三上四中三下吉臻之象

象曰：日出东隅，炎炎赫赫。中有妖氛，反受熏炙。群阳破阴，祸患解释。

颜曰：中有盛阴，故曰妖氛，内外纯阳，得熏炙矣。凡事先乖后合。

何曰：官事不成，有人助之。囚狱自解。病者先重后安，行人即至。市贾、求官，百事前不如意，后获其吉。

陈曰：人道阴盛，而上下强阳皆能制之，有邪谗畏正人之象，自然退散，故曰云云。

刘曰：炎炎赫赫，上下明也。妖氛则衰，不能成也。群阴破荡，人道行也。

此课以两刚阳，攻一盛极三阴，始难用力，终必成功。占事皆吉，虽危无咎。占阴私事则不利也。

诗曰：欲进又徘徊，心危事不危。水边人指引，名利得荣归。

又曰：群阴方蔽盛，天日已开明。大阐维新化，乾坤自此亨。

第四十八上正卦〔阳逢阴制艮山东北〕：三上四中四下圣治之象

象曰：上有贤君，下有谗臣，日月明照，不见暗尘。

颜曰：三阳在上，贤君之象也。日月虽明，不照暗尘。居官在家者吉。是非不成，姻得良配，病者无危。

何曰：阳德上明，众阴仰应。日月虽照，暗尘犹起。此卦多悔。若官事，求下吏方免。病者进退。行人未还，求官弥难，婚姻吉，阴阳有庆故也。

陈曰：三与四相应，有君臣谐和之象，且阴阳各极其盛，然积阴之中，有阳光不烛之地，君道无亏，故曰云云。

刘曰：阳刚正位，有贤君也。积阴在下，若暗尘也。壅滞未决，志不申也。

此课虽以阳刚居上位，而中下皆阴邪不正，共为蔽塞。有君而无臣，故不能行其志。占事多悔，惟婚姻有应，吉。此课吉凶相半。

诗曰：惟英乃刚，惟哲乃明；一人执正，群邪不兴；德式中兮，聿保其真。

第四十九孤贫卦〔群阴蔽阳兑泽正西〕：四上一中一下逢难之象

象曰：出温入寒，被薄衣单。去我慈母，罹此横愆。

颜曰：一阳在下，群阴所蔽，若去所恃，而遇强仇，此卦大宜改作。远行未还，病者有加，离别之象也。

何曰：仕宦无进，治生无利。居住孤弱，穷守死地。囚者难出。病者难安。所为皆不称心，婚姻无终始也。

陈曰：人道孤弱，地道又薄，四阴在上，乏阳和之照，阴阳不相应，故曰云云。

刘曰：被薄衣单，卑而孤也。阴盛上蔽，无与为徒也。

此课一阳处于盛阴之下而不为应，如孤子然。四以阴邪居上，犹孀妇之视孤子，其困极矣。占病危厄，行人淹困，仕宦乖蹇，营生不遂，行军不利，凡事凶。

诗曰：阳和欠发育，冷落不成春。好似巫山梦，徒然恼闷人。

第五十潜龙卦〔一阳制阴坎水正北〕：四上一中二下候时之象

象曰：舜躬耕田，至于历山。土沃年丰，岁取十千。

颜曰：凡事始于三四月，成于八九月，吉。又曰：潜处躬耕以应丰年，若非虞舜，其孰能之？卦与乾初九爻同，保身隐处，可以内修君德。事无大小，任道则可，难以营求。病者至秋末方好。

何曰：宜田蚕，所求得。市贾有利。居家富，行人即还，孕生男，婚姻合，百事吉。

陈曰：一居人位，二居地位，阴阳相得，四阴在天，有云雨之象，故曰云云。

刘曰：积阴在上，穷无与也。德盛而应，以下处也。时至而兴，莫能御也。

此课虽以一阳处于群阴之中，然上阴极盛，其道已穷。少阴在下，与我为比。上虽不顾而下有应，故取舜耕历山之象。虽不为父母所爱，而至德终升闻也。

诗曰：运至时亨泰，忧心已解愁。十分堪进用，事事可优游。

又曰：耕凿宜安计，功名自有期。志坚能忍性，非圣孰能之？

第五十一益友卦〔下阳上阴兑泽正西〕：四上一中三下攸往之象

象曰：客有王孙，来叩我门，语我福庆，往得蒙恩。

颜曰：有人相呼，方可往也，或有呼而不往，亦非喜也；言宜往者。若行人在外，呼之则还。

又曰：以内应外，不在于内而志在于往，中位有助故也。有客之贵者，其惟王孙乎？此卦婚姻及时，求索弥善。

何曰：田蚕收，病者安，官事散，行人至，求官见贵，必得招引。百事遂，吉。

陈曰：三居地位，贤人在下之象，与上四阴相应，而一阳同类，可以引进同升，故曰云云。

刘曰：王孙叩门，应在外也。往得蒙恩，必有助也。

此课穷阴在上，盛阳在下，阴极而有求阳之意，故为来叩我门之象。王孙，贵盛之人也。中位少阳，不与我争，而为我助，故往必有庆也。占事宜进，必有贵人之助。病者当遇良医，用兵有来应者，事事皆吉。

诗曰：时至图谋事事成，天恩欲到信先临。从来未遂平生志，今日逢君始称心。

第五十二奸长卦〔群阴制阳坎水正北〕：四上一中四下多难之象

象曰：契阔离居，反复多阻，凡百事不利，所为不举。

颜曰：一阳居中，不能独济。群阴相庇，反复见害。所为之事，多不遂心，反见惶怖，以一阳不能独济也。须退藏于密，难可独全，且须守旧，未宜新谋。

何曰：水陆行人，翻倒破败。病者不安，囚者不出，居官宜请假。此卦大凶。

陈曰：一阳孤弱，处下上群阴之间，而不相应，有坎陷之象。小人道长，奸邪并兴，家邦不宁，故曰云云。

刘曰：契阔离居，因无与也。既孤且稚，又何能举也？

此课孤阳陷于积阴之中，不可振举，凡百事皆凶。

诗曰：淹留岁月未能归，事欲成时意转非。老去穷愁因命蹇，劝君莫恨世情微。

第五十三神助卦〔一阳独存震雷正东〕：四上二中一下否极之象

象曰：四师二巫，对向仰头。天神下来，解释系囚。患害除愈，实获天休。

颜曰：万事解释，重阴在天，鬼气有变，一阳独存，除患消灾，非天神孰能应此乎？百事初凶后吉。

何曰：与人共事吉，婚姻合。囚解，病瘥，行人立至。孕生男，田蚕薄收，冤仇自释。

陈曰：四阴在上，鬼神烦杂。二中一下，自相应也。盖一阳居于地位，有善根，为主生意不绝，天神降以福，故曰云云。

刘曰：四师二巫，阴盛上行也。天神降福，困极而亨也。

此课阴盛上处，鬼神象也。少阴居中，同类相昵，师巫象也。一阳虽微，不能自振，而少男少女，求则必合，故为我祈请于上，而降福除殃，则彼之盛而在上者，非鬼而为天神矣。否极而泰之象也。占事，托人得力，困而后吉。

诗曰：天雨布如霖，汪洋德泽新。枯根苏困滞，一日便通津。

又曰：精神感天地，阴气自消融。独藉扶持力，皆因造化功。



第五十四解祀卦〔积阴无阳坤地西南〕：四上二中二下承先之象

象曰：冢墓高丘，鬼神上游。宜祀禳之，可得无忧。

颜曰：积阴无阳，其高崔嵬，冢墓之象。鬼神道盛，诚心祭祀，方得无忧。

何曰：有许人物而不与，与之则吉。或见怪，宜祭祀丘陵鬼神，吉。病主古墓伏尸为祸，宜解。孕生女。行人在外，有阴人相助，至夏自还。此卦平平。

陈曰：积阴在上，而中下皆阴，此鬼气充满之象。阳气已绝，人道无救。急宜请祷，故曰云云。

刘曰：冢墓高坟，鬼气盛也，急宜祀之，顺受命也。

此课四阴在上，而中下皆少阴无阳，故为冢墓高坟之象。惟恭顺敬奉可以免祸。占者不宜争竞，凡事以柔顺正直处之则吉。

诗曰：不必论穷通，当忧疾病中。但将阴德报，造物有深功。

又曰：命既苦乖蹇，不必叹途穷。抚育恩须报，神光自感通。

第五十五抑灾卦〔下阳制阴震雷正东〕：四上二中三下禳祸之象

象曰：金精欲起，赖得元士。左手抑之，乃获息止。

颜曰：金，西方少阴之位，主戈兵杀害之事。元士，大人也。左为阳，言阴气欲动而为害，大人助之，抑以左手，害乃消灭，阳能制阴也。此卦有忧，不成极乱。

何曰：此卦出处谋望，先忧后喜，凡事得大人助之乃吉。

陈曰：四在上，二在中，阴气自上而下，兵戈欲起之象。三阳在下，可以安众，而与四相应，得天之福，故曰云云。

刘曰：少阴上行，金精起也。三阳制之，获息止也。

此课穷阴居上，而少阴在中，二为兑象，故曰金精。三阳在下，与上为应，少阴不能用事。左者，阳也，凡事得大人助之，先慎后喜也。

诗曰：几年豹变藏深雾，一日鹏抟直上天。若得金方人借力，自然荣贵在当年。

又曰：疾风知劲草，板荡识忠臣。藉此匡扶力，乾坤物又新。

第五十六祈享卦〔阴极上下坤地西南〕：四上二中四下宜祷之象

象曰：宗庙祭祀，凶祸消止。福来及门，殃去万里。

颜曰：群阴在上，宗庙之象。官事散，病者瘥，梦寐颠倒。凡事宜祭祀求福，祈神则吉也。

何曰：见怪及凡事祭庙求福乃吉。孕生女。家宅防火烛。

陈曰：天人之鬼交集，人道阴弱，此鬼气生病之象。虽祭祀求解，后必有灾，故曰云云。

刘曰：宗庙祭祀，神所凭也。敬以承之，福无殃也。

此课上下皆四阴，上为宗庙，下为丘墓，而二以少阴居中位，如人之奉神鬼，恭敬顺承，不失其礼，则受福而无殃。占之者吉。

诗曰：棹无一脚难安实，鼎有二足立应难。所望所求终费力，切宜祈福免伤残。

又曰：孝以动天，诚以感神。来享来格，福裕后人。

第五十七从心卦〔众阳尊阴兑泽正西〕：四上三中一下复泰之象

象曰：玄灵在上，下无谗人，百事通流，皆得归真。

颜曰：凡事从心，得人助之。又曰：阴居上位，众阳所尊，祸去福来，事由祭祀。此卦祭宗庙大吉，家门安泰，永保无咎。

何曰：孕生男，行人立至，口舌病，宜祭祀求福则瘥。田蚕收，大吉利，秋宜用事。

陈曰：群阴在上，而人道强盛，阴阳相得，更一阳在下，所处皆安，故曰云云。

刘曰：玄灵在上，阴上升也，下无谗人，阳道亨也。

此课四阴在上，而下二位皆阳，故为玄灵之象，三中一下，各当其位。阳刚无阴，无谗人也，是为百事流通之象，占者诸事皆吉，行人即至。

诗曰：名利寻常事，争如未易图。时来兼运好，不用费工夫。

又曰：神象居尊位，人心且顺时。自然归正道，犹赖众扶持。

第五十八得失卦〔阴暴阳存坎水正北〕：四上三中二下勉强之象

象曰：失我宝珠，乃在天衢。不意盗贼，隐匿所居。赖得玄鸟，为我逐祛。风静波息，还复我庐。

颜曰：凡事初被抑郁，后必从心，因人致物，则不得久，凡事如此。又曰：阴虽在上，阳得其位，纵令阴贼肆暴，窃我奇货，赖得阳存，终剪奸慝。如彼玄鸟，以逐恶禽。风波静息，可返旧庐。此卦先凶后吉。

何曰：初抑后通，万事如此。田蚕有利，孕生男。

陈曰：上下皆阴，偏胜于阳，然人位强盛，彼不能害，况上下中相应，失者可得，足制强敌。

刘曰：失我宝珠，阴上穷也。

此课四阴穷于上，而二阴长于下，故为失我宝珠而盗匿所居之象，然三阳在中，与上为比，少阴柔弱不能尚之，终不为害。占者初否后泰，假助于人而获吉也。

诗曰：舒眉转目黄金露，举意江山显旧庐。钩在水中鱼未获，丝头忽见一明珠。

又曰：塞翁虽失马，祸福岂由人？得道须多助，门庭又一新。

第五十九救助卦〔阴极阳刚兑泽正西〕：四上三中三下复初之象

象曰：司命来下，省察箓图。筭命未尽，横被无辜，即命扁鹊，以发玉壶。赐药一丸，乃得活苏。

颜曰：病者宜服丸药，所求得，行人还。

何曰：司命，天神也。虽有众阳重阴蔽之，有若无辜溺于横祸，天神命扁鹊救之，其祸乃除。此卦因祸致福，病困不死。官事主有文书纷纭，然后得理，亦自休散。此卦先凶而后吉。

陈曰：中下二位，阳过于盛过则为灾。四阴在上，能与三相应，以柔济刚，阳不至亢，故曰云云。

刘曰：阳蔽于阴，大无辜也。重刚上行，终不可污也。

此课中下纯阳，四阴在上，故有无辜被困之象。然阳方盛，虽一时受抑，终不至于沈没。又，况阴极必衰，阳道正盛，当得天神助之。占事先困后亨，因祸得福。病者虽惫而不死，用兵险而获胜。凡事皆先忧后喜。

诗曰：庆事天来足可知，功名成就有其时。愁人眉展醒人醉，一日生光万里辉。

又曰：人生修短随时化，祸福由来命使然。倘得修身存大道，从教平地遇神仙。

第六十大同卦〔三阳破阴坎水正北〕：四上三中四下通畅之象

象曰：天衢坦坦，五达六通。我行其中，乘云驾龙〔此卦有验在前序〕。

颜曰：三阳处中，位尊德盛，我则阳也；天衢通达，云龙乃从，乘而驾之，指挥六合，乾之九五，凡庶遇之，则不胜而反致凶也。佐辅明时，亦获无咎也。

何曰：日出东方，照我北角。余光所烛，延及幽谷。一云：黄钟建子，阳气乃滋，渐向太和，六合吟嘻，百事从心，所为皆吉。

陈曰：三阳在中，人道全盛，上下四阴，皆相应也。天与之，人与之，是谓大同，故曰云云。

刘曰：天衢坦坦，柔不胜也。乘云驾龙，位正中也。

此课上下老阴，不能有为，而三阳居中，刚明盛大，无往不可，故有天衢坦然，五达六通之象。占者得之，可以正邦国，安黎庶，除残去暴，无所不可。

诗曰：云散月当空，牛前鼠后逢。张弓方抵垛，一箭定成功。

又曰：位尊德盛，四夷咸从。君子治乱，小人乃凶。

第六十一沈医卦〔群阴蔽阳震雷正东〕：四上四中一下微存之象

象曰：绵绵视息，无有气力。仰面呼天，低头俯地，求之不通，见之不得。

颜曰：惟有一阳，沦没地下，群阴翳之，低头俯地，余生几何？此卦大凶。病者致困，田蚕失望，经求无利，远行逢盗。

何曰：凡事非其所知，叹息而已。居官处私，口舌是非既深，惟当谨守闲退，或出千里可免。官事难解，病者难安，所为不利。

陈曰：上中二位，阴过于盛，过则为殃，一阳在下，仅存喘息，故曰云云。

刘曰：绵绵视息，就沦没也。低头俯伏，穷无告也。

此课一阳翳于重阴之下，困极之象。占病必死，战必败亡。囚难脱，讼不胜，凡事不吉。

诗曰：依旧方成吉，交争必致刑。宁心还守待，莫羡别人荣。

又曰：进步多颠踬，争求致祸危。余生徒叹息，贫困事难为。

第六十二阴长卦〔纯阴不应坤地西南〕：四上四中二下凶衰之象

象曰：重阴在上，鬼气浮游。中庭水深，堂下行舟。

颜曰：重阴之卦，内外不相应，官鬼之灾，并属于阴，凡事如此，凶衰之象。虽内外不相应，官势助之，反吉。

何曰：行人逢贼，凡事不利。阴谋口舌，切须慎之。一本云：启蒙之卦，凡事小吉。堂前流水，堂下行舟，惟宜求雨。昔张南轩占雨遇此语。

陈曰：三位皆阴，又复增长，阳气必绝，中道而止，不可有为，故曰云云。

刘曰：重阴在上，阳道塞也。中庭水深，忧没溺也。

此课纯阴无应，灾祸之象。占者得之，阴人盗贼为害。病者大凶。有阴谋咒咀，官鬼口舌，百事皆凶，惟祈雨吉。

诗曰：阴小须防谨，门庭亦未宁。家中多哓聒，口舌暗中生。

又曰：积阴为厉雨淫淫，洪水连山陆地沈。大禹不施疏凿计，苍生何以洽欢心。





卷下


灵棋卦断下

第六十三遁世卦〔阳光失位震雷正东〕：四上四中三下困极之象

象曰：困于凶祸，闭门独坐。人徒分散，无可取火。

颜曰：阳气失位，无与为徒，故曰独坐。火，阳类者也。烹炊所资，群阴隔之，无由取也。居宅祸败，凡事不得称意。婚不吉，无后。行人未还，病不安。此卦大凶，切宜慎之。

何曰：病不安，官事不解。家道循旧，事慎阴谋。市贾无利，行军失律。

陈曰：三阳在下，贤人在野之象。群阴在上，小人道长，不可自见，故曰云云。

刘曰：困于凶祸，阴乘阳也。无可取火，幽不能明也。

此课阳失位而无徒，阴上行而党盛。占者得之，当有无妄之灾，大凶课也。

诗曰：运蹇实堪悲，忧愁春复秋；且谋西北避，身外莫营求。

又曰：德孤无邻，孰为可亲？君子失道，小人进身。

第六十四众凶卦〔纯阴同见坤地西南〕：四上四中四下泰极之象

象曰：众祸暴至，凡事不利，疾病系官，动有颠踬。

颜曰：三位皆阴，黑曜共临，凶祸必臻，出处默默，都无吉利。

何曰：此卦皆阴，病者弥凶，所求不利，百事不遂。

陈曰：十二者，天地之极数也。生意已绝，不可复返，故曰云云。

此课一百二十四卦之终，万化之所止也，其凶可知。

刘曰：至阴无阳，穷之极也。动用颠踬，无所用其力也。

此课三位皆穷，众凶俱发，所为皆险阻，待毙而已也。

诗曰：百尺竿头路已穷，寻思无计转飘篷。只知钓上鲈鱼白，不觉翻身入浪中。

又曰：山穷路转迷，水急船难渡。莫事刚强为，出处遭艰妒。

第六十五苦节卦〔二阳孤立乾天西北〕：一上一中乾阳之象

象曰：居贫辛苦，无有门户，出入局蹐，立锥无土。

颜曰：迥然不群，独居于位，外不相应，内外所居，贫苦艰难，局蹐而已。此卦百事不利。

何曰：居无依凭，故云立锥无土。病者沉困，所求不遂。官事难解，远行逢盗。急宜祈祷。

陈曰：孤阳无应，地道空虚，贫穷之象也，故曰云云。

刘曰：居贫辛苦，无以为家也。出入局蹐，亦可叹也！

此课上中孤单，而无下位，故为贫寒无土之象也。占事皆凶。

诗曰：彩云易散固难留，寂莫黄昏事可愁。惟有阴功暗相合，也须憔悴带心忧。

第六十六欢悦卦〔阴阳得合艮山东北〕：一上二中配偶之象

象曰：夫妇相亲，无有他人。对膝而坐，甚有欢忻。

颜曰：刚柔相应，和悦之象，百事和谐，婚姻甚吉，市贾有利。

何曰：居宅平安，所求皆得，凡事从心。田蚕大收，官事散，病者安，行人还。吉之兆。

陈曰：阴阳相得，夫妇之象也。故曰云云。

刘曰：夫妇相亲，室家宜也。对膝欢悦，以自娱也。

此课虽无下位，而上阳中阴，得其匹偶，又无间害。占之者，居家、出外、婚姻，凡事和顺，吉也。

诗曰：两重天上喜，眉眼一齐开。寂寞淹留脱，从伊展异才。

又曰：乾道既立，坤德柔兮。彼美孟姜，君子求兮。永与谐老，同匹休兮。

第六十七方遂卦〔二阳得位乾天西北〕：一上三中生成之象

象曰：处得其位，事得其意，定意安心，福禄方至，庆贺忻忻，长为我利。

颜曰：三阳居中，一阳应之，获其序矣，百事谐吉。

何曰：凡事从心，婚姻和合，官事解散。居家福乐，官职高迁。病者勿虑，有人来医。求财得，行人回。凡事吉。

陈曰：人道阳盛，下上无克，生意油然，故曰云云。

刘曰：阳道方亨，处得位也。上下无奸，保福利也。

此课得其位，占事皆吉。

诗曰：骤进徐行自有程，月沉西海日东升。运来何必劳心力，风送江湖万里清。

第六十八鬼伺卦〔阴窃中位艮山东北〕：一上四中忧病之象

象曰：食不入口，气不出鼻，心腹烦结，使不得寐。

颜曰：阳弱阴盛，群阴处内，不顺于阳，故至患害。

何曰：病者不吉，囚者难出，理宜自责，勿怨他人。远行逢贼，舟行遇风水之患，百事皆凶。

陈曰：四阴方盛，一阳不应，鬼气充满之象，故曰云云。

刘曰：一阳四阴，志不通也。心腹烦结，病在中也。

此课群阴据于人位，而孤阳在上，无与为徒，上下不顺，息气不通，慎防阴贼，出行忧风水盗贼，占事皆凶。

诗曰：同数须防有是非，从来相好变乖违。当时贯朽空存坐，江上萋萋草正齐。

又曰：元气转散，精神恍惚。能有扁鹊，命免倾覆。

第六十九迟吉卦〔阴阳反复震雷正东〕：二上一中终利之象

象曰：托人以事，日望其意，乃至于今，方获嘉喜。事虽淹留，终遂其吉。

颜曰：位须反错，交有其援，以事托人，终获其吉。奈缘身位孤微，不能自达，故淹留乃吉。

何曰：托人以事，但莫厌迟晚，乃从心也。外有喜庆，凡事迟吉。

陈曰：阳主速，阴主迟，上中二位本相应，然在上位阴柔，应我稍缓，故曰云云。

刘曰：托人以事，未获也。淹留遂吉，终有得也。

此课阴阳虽比，而上下交错，身位孤微，不能辄达，故久而后通。凡事先忧后喜，终遂所求，不宜躁急也。

诗曰：前程自有丰隆日，谋计终能称我情。更得贵人青眼顾，一时春色满门庭。

第七十戒慎卦〔二阴对中坤地西南〕：二上二中忧离之象

象曰：虽安犹危，虽吉犹悲，常恐分别，不得相随。

颜曰：二阴对居，阳位全无，志不相偶，常若分离。此卦所为不利，婚姻难合，纯阴故也。凡事平平，必须戒慎。

陈曰：两位阴弱，而志不相应，有分别之象，故曰云云。

刘曰：虽安犹危，家室空也，常恐分别，志不同也。

此课二阴居外而无家室，自以安而不知其危，且又志不相偶，无所依托。占者得之，所为不遂，家道消乏，常有忧而不能释也。

诗曰：万事不由人，悲欢在一身。防微兼杜渐，处治莫因循。

第七十一大成卦〔正阳处中震雷正东〕：二上三中和好之象

象曰：过我阡陌，驾车辚辚，厥宝伊何，黄金白银，常使丰足，永不忧贫。

颜曰：阳位居中，志应乎外，元亨福禄，不忧其贫。此卦吉。谋望遂，即有喜庆。

何曰：或因人来得物，或往求人得财。百事和合，病者安，行人至，大吉之卦也。

陈曰：人道阳盛，二位相应，富足之象也，故曰云云。

刘曰：过我阡陌，刚柔应也。驾车辚辚，位中正也。永不忧贫，大有庆也。

此课占事皆吉。但无地位，占产之业，皆不利于家乡而利出外。凡无下位之课，大抵如此。

诗曰：受天之禄，必降祯祥。务本不溢，守之乃昌。毋怠毋骄，永保安康。

第七十二扶危卦〔正阴居中坤地西南〕：二上四中守节之象

象曰：圣人彬彬，其形若何？贤良内应，先哭后歌。又曰：昨日出行，与祸相当，流矢中我，目泪汪汪。

颜曰：圣人所以异于人者，以其文质彬彬，然后为贵也。此卦先忧后喜，欲见人君，求官禄，无始有终。

何曰：行处不吉，或遇兵寇，被射中目。行人不来，病者困极，官讼难散。是非啾唧，求祷乃安。不宜乘船，守旧获吉。

陈曰：在上阴弱，下位落空，群阴居中，无地可立，危乱之象也。支危守节，所以劝戒，然未见其人也。象辞圣人彬彬，贤良守节，与卦象不合趣。别本曰：昨日出行，与祸相当，流矢中我，目泪汪汪，有凶无吉之卦也。此语当是。

刘曰：出行遇祸，阴据于中也。流矢中目，亦上穷也。

此课上中俱阴，既无下位，又非匹偶，自相伤贼。占者得之，当为阴小之所凌犯。官事难解，行人忧盗，用兵伤败，婚姻不谐，凡事凶。

诗曰：云横山际水茫茫，千里长途望故乡。蹇厄事来君莫恨，倚门惆怅立斜阳。

又曰：天生圣贤，抱道无位。周流四方，以道为贵。文质彬彬，拔乎其萃。

第七十三福流卦〔三阳在上乾天西北〕：三上一中得天之象

象曰：遭遇不泰，今遇泰会，非但一时，荫及累代。

颜曰：三阳在上，物莫能侵，君明臣良，小人退位，可以致福庆也。此卦初纵有忧，后则有喜。居家吉利，事始从心，禄位方得。行人还，病者安。所求大吉。

何曰：事始有忧，后自致福。利见大人，财物倍获。官事散，行师捷，音信文书至，惟婚姻不利。

陈曰：人道既正，天道阳明，照临在下，受天之福，故曰云云。刘曰：遭遇不泰，先有忧也。今与泰会，卒获所求也。

此课上中俱阳而无违阻。志同道合，可致福庆，得天之象。凡事先悔后喜。

诗曰：风波今已息，舟楫遇安流。自此功名遂，何须叹白头。

第七十四晚就卦〔阳列阴上艮山东北〕：三上二中有兆之象

象曰：担耒躬耕，四月举趾，黾勉趋时，禾黍靡靡。

颜曰：三阳居上，列阴正中，位得其理也。以时播种而有多利。四月正阳，禾黍始茂，田蚕吉利。

何曰：凡事吉利，但少迟耳。居家远出，求财大吉。出师胜，行人至。卦象无克，四月以后，宜用事。

陈曰：人道阴弱，未能速成，然三阳在上，受天之福，故曰云云。

刘曰：以阴从阳，位正当也。躬耕及时，遂所望也。

此课三阳得位而阴从之，顺而不违之象，但无地位，必勤力及时，乃能有获。

诗曰：前程有路休嫌迟，沙里淘金待别时。淘尽泥沙金始出，两重名利两相宜。

又曰：农者躬耕，在勤有成。播植以时，百谷丰登。既饱既醉，乐不可胜。

第七十五事君卦〔二阳相生乾天西北〕：三上三中合德之象

象曰：明君在上，下无奸慝，朝服济济，无假黜陟。

颜曰：上有明君，下有贤臣，故无奸慝而济济焉，有伦序也。此卦大吉，宜得位禄之吉。

何曰：初忧后喜，临官弥善。囚人得出，百事吉利。印信文书，官事得贵人力，田蚕孳畜倍利，军行大捷，但不利婚姻。

陈曰：天人纯阳，君明臣良之象，故曰云云。

刘曰：君明臣良，无奸慝也。朝服济济，不宜多易也。

此课重阳，居君臣之位，无阴小人间己，得其至善。凡事皆吉，宜守旧，不宜更改。惟占婚姻雨泽，则不如意。

诗曰：头角低昂坐出云，爪牙方就免艰辛。从今再逐雷霆化，须化人间天上人。

又曰：唐虞治世，君臣都俞。四岳达聪，百揆允谟。三载黜陟，邪恶永除。

第七十六必得卦〔阳阴相应艮山东北〕：三上四中收利之象

象曰：韩卢逐兔，飞鹰捕雉，无往不得，其获足视。

颜曰：三阳在上，阴居其中，内外相应，顺序之象也。走狗飞鹰，无往不获。此卦尤宜田猎，讨捕、求官、望事，皆吉利。

何曰：官事散，田蚕收，印信文书速至，军行大捷。又曰：志虽初大，终小失，亦无害也。

陈曰：阴阳皆盛，上下相应，故曰云云。

刘曰：韩卢逐兔，阳乘阴也，其获如此，大得禽也。

此课大宜捕贼、治产、求官也。

诗曰：一片荆山玉，须凭巧匠求。琢磨成大器，终得遇王侯。

第七十七雪耻卦〔阴蔽微阳震雷正东〕：四上一中负乘之象

象曰：担饷入田，不见耕夫。盗乌无状，啄我干脯。挽弓射之，中其左羽。

颜曰：身位孤微，重阴所蔽，事与灾会，故曰盗乌啄脯。然阳之为体，自微至著，终当克捷，以雪前耻。

何曰：因与人物，故致私憾，此卦有忧。远行行人未至，有凶。田蚕薄收，所求不利。婚姻不成。官事未解，终得贵人力救，可免大祸。

陈曰：人道孤立，群阴在上。《易》曰：负且乘，致寇至。寇，谓阴也。然人道既正，终当胜邪，可以雪耻，故曰云云。

刘曰：不见耕夫，蒙荟翳也。力小任重，致寇害也。射之中羽，是亦克捷也。

此课重阴居上，微阳在中，颜幼明曰：身位孤微，为阴所蔽，事与灾会，故曰盗乌啄脯。然阳体自微至著，终当克捷，以雪前耻也。按此，当有奸盗，终必败获。出师先败后胜也。

诗曰：蒙头不见路行人，独坐幽窗未辨明。山下水深舟未发，图谋进用卒难成。

第七十八戒进卦〔群阴反位坤地西南〕：四上二中宜退之象

象曰：醉中斗争，刀杖并起。主人惶怖，自缚乃止。

颜曰：处无位之地，群阴之下，宾主失礼，醉怒喧争，主人自卑，而后得止，此卦多咎。

何曰：初有口舌，顺以解之，终无忧也。家中防阴人血光之事，官事、财物、病患皆不利，修禳则吉。行人恐有争斗，凡事宜戒慎。

陈曰：二位皆阴，主不胜客，至有寇害而避之，故曰云云。

刘曰：醉酒喧争，小人之凶也。主人自缚，避其锋也。幼明曰：处无位之地，群阴之下而无助援，宾主失礼，醉怒喧呼，主人自卑而后得止。多咎之象也。承天曰：初有口舌，顺以解之则无忧也。

此课不宜行事，但自保可也。

诗曰：处裕当思虑，求谋在见机。尊前防暴客，谦退可无虞。

第七十九戒逢卦〔阳居阴下震雷正东〕：四上三中知止之象

象曰：前有寇盗，后无行人。安步止往，可得保身。

颜曰：三阳共居，下无其位，群阴在上，如寇贼之在前。然三阳始盛，安步止往，彼不能害，虽无吉庆，仅可全身。此卦游行小吉。又曰：无此下位，故曰后无行人。

何曰：初有口舌，欲还乡也，且宜暂停，乃得免患，百事小咎。此卦不宜行，只宜止。凡事宜缓。

陈曰：阴邪在上，主人刚强，足以制之，故曰云云。

刘曰：群阴在上，前有寇也。有上无下，无人在后也。知难而止，可无咎也。

诗曰：行去未能多阻隔，更防阴小暗中伤。明香一炷宜禳谢。保护灾消身自康。

第八十被绞卦〔群阴浸盛坤地西南〕：四上四中宜速之象

象曰：悬急如绞，救不能至。鲁望高子，不足为比。

颜曰：阳德俱消，群阴浸盛，叛乱之象。若鲁闵公遇贼季子，以僖适邾，其年冬，齐高子来盟，遂平鲁乱。此卦行军先败而后喜。

何曰：口舌是非，纷扰聒聒。病者瘥迟，行人未至，军旅不胜，家宅慎防奴婢。官事先忧后得，行事宜速则成，不然必有鬼贼。此卦凡事不宜迟也。

陈曰：上下群阴，祸变危急，急宜救之，故曰云云。

刘曰：悬急如绞，穷之极也。救不能至，祸已遂也。以无下位，故为高悬之象。

此课群阴上行，必至败乱，而望救于他人，困之甚也。占者得之，凡事凶。

诗曰：阴极凶危甚，生民已倒悬。若无救护力，未得保生全。

第八十一敬慎卦〔二阳在下乾天西北〕：一中一下昭德之象

象曰：昭德塞违，事在顺机。贤人慎始，君子防微。

颜曰：虽无上位，而卦有阳爻，足以昭其盛德，塞彼非违。又曰：凡事宜顺机而动，谦慎防微。君子吉，小人凶。

何曰：凡事宜顺机而行，则得志矣。《左传》臧哀伯昭德塞违以临照百官，此卦临官大吉。

陈曰：人道地道，皆得一阳而未能盛。然上无下援，不可不谨戒自守，故曰云云。

刘曰：昭德塞违，在顺时也。慎终于始，必防微也。

此课宜知机识时，以行公正之事。

诗曰：别有河沙路，休随女子游。莫嗟多蹇滞，得意便风流。

又曰：安居防危，涉险防欹，毋忽毋怠，慎始得宜。

第八十二帝道卦〔阴阳相通艮山东北〕：一中二下得至之象

象曰：天地同功，阴阳相通，事业广大，从西至东，行来去处，难蹈其踪。

颜曰：天地开通，草木方始，未易从也。宜积德循仁，渐而向荣，大君、圣人之象也。所谋未测，所求难应，远行未还。

何曰：志大难成，不可量也。

陈曰：人道既正，地道亦至，阴阳相得，天下平治之象，故曰云云。

刘曰：天地同功，阴阳得也。事业广大，进未极也。难蹈其踪，不可测也。

此课立功立事大吉。

诗曰：女子门前立，终然好事来。从今无险阻，享福莫疑猜。

又曰：道大德至，功不可量。君子进用，小人退藏。

第八十三不定卦〔众阳趋竞乾天西北〕：一中三下狐疑之象

象曰：狐疑犹豫，意中不定。进不可希，退宜从正。

颜曰：上位无君，众阳竞起，未定之象。内外无应，故犹豫也。昧理而行，不如退而守正。

何曰：进退不定，难得从心。事背而不相应，莫知所从，故曰云云。

刘曰：狐疑犹豫，莫适从也。进不可希，心憧憧也。退宜从正，无入于凶也。

此课当无君位时，而众阳在下，无所定向，故为狐疑犹豫。有阳无阴，内外无应，故进不可希，不如退而从正也。占者守静则吉。

诗曰：暗事出幽室，迷云锁洞房。连枝人不见，独自一愁伤。

又曰：岐多忘所向，天阔地无踪。进止君须慎，安身独守穷。

第八十四邪佞卦〔群阴克阳艮山东北〕：一中四下积恶之象

象曰：违天背君，不顺伦理。放恣邪佞，人皆切齿。

颜曰：上无天位，中又孤弱，群阴擅命，故有违天悖理邪佞之徒，恶直残正，害及善人。临官弥凶，讼失理。

何曰：身极放恣，人必责之，故曰切齿，言怨根深也。此卦阴谋相克，官灾挠括，大凶。病者宜祈福。行军不捷。行人未还，宜修正循旧可也。

陈曰：人道孤立，群邪并起，阴谋罔上，故曰云云。

刘曰：孤阳群阴，邪危正也。小人放恣，莫能御也。

此课上无天位，中又寡弱，而群阴下比，恣意而行，违天背君之象。凡占无所不凶也。

诗曰：望断行人事渐虚，相逢陌上却成疏。当年许就平生计，等到如今不见渠。

又曰：奸邪蔽上，祸及良善，背道逆理，下民怨望，小人得志，君子道藏。

第八十五慎悔卦〔阴阳错位震雷正东〕：二中一下颠错之象

象曰：上下反错，事皆失宜。东西乖异，不相近随。

颜曰：必有攸往，事不从心，阴阳错位故也。所求无益，为事不谐。

何曰：阴居中位，内阴主事。所图宜向阴方，贵人和协用事。又曰：求官未遂，求财多破，贵人难见，官事未决，病者未安，行人未至，婚未合，行军不胜，事宜守旧，或千里外，吉。

陈曰：阴反居上，阳反居下，颠倒乖错，故曰云云。

刘曰：上下反错，柔尚刚也。东西乖异，失所望也。

此课上无天位，而阴阳又颠倒于下，诸事反逆，凶。占者慎之。

诗曰：天事转乖危，人心亦自欺。察言防不义，进退慎其为。

第八十六宜初卦〔纯阴缺阳坤地西南〕：二中二下防后之象

象曰：深思远念，居安虑危。今虽无患，终必倾亏。常行正道，慎勿诈欺。

颜曰：纯阴无阳，不能保其终吉，故必见危殆也。此卦初虽偷安，后必见咎。

何曰：凡事宜深思远虑，今虽平善，后终不利。又曰：和私谨慎，官事求有力人可解，病者不落空亡，行人未还。余不利。

陈曰：上下纯柔，未至于极，故曰云云。

刘曰：深思远虑，柔懦而安处也。终必倾亏，上无主也。常行正道，则不失所也。

此课二阴相比于下而上无主。苟安目下而终不能自立。占者守正，可以保己，若有妄动，必至危败。

诗曰：莫言小事只如闲，却恐因循事转难。不戒履霜驯至覆，坚冰恐失致伤残。

第八十七福会卦〔二阴助阳震雷正东〕：二中三下敬慎之象

象曰：祈禳不祥，敬慎宜遵。今虽隐约，福禄自臻。

颜曰：此卦变其阴而成阳位，足以禳去不祥，终致福禄也。凡事皆须小忧而后大吉。

何曰：福禄须来，但不速，其事从心。又曰：公事福有声后无竞。患病初轻后重，宜修禳吉。行人、军旅、营求，并初不利。

陈曰：人道虽阴，地道阳盛，福禄之会也，故曰福会敬慎。大凡阴柔之人，不能持守，故多有谨慎之戒。

刘曰：祈禳不祥，阳下阴也。福禄自臻，终获其心也。

此课阴阳虽失位，而三阳刚盛，不能胜，故为祈禳不祥之象。始虽有吝，终获大吉，其势自然不待求也。占事皆吉。

诗曰：鹏鹗当秋势转雄，乘风奋翼至蟾宫。荣华若问时来事，先后声名达九重。

第八十八阴贼卦〔阴盛于阳坤地西南〕：二中四下后凶之象

象曰：阴贼逆谋，不利后代。今虽适意，后亦不泰。

颜曰：变阳得阴，阴贼之象也。阴贼谋害，后嗣将微，故曰不利后代。此卦凡事及经营，初获吉，后有害。

何曰：群阴用事，故多阴贼，谋害人，凡谋未遂，纵令如意，终亦不吉。又曰：阳变为阴，群小阴谋之兆。

陈曰：人道既阴，徒众又盛，逆谋阴暗，故曰云云。

刘曰：阴贼谋逆，小人得时也。

此课幼明曰：阳变得阴，阴之象也。谋事初吉后凶。

诗曰：一枝花欲发，却值雨和风。云散多青黑，愁消福禄空。

又曰：阴险亏福，势不可久。祸起一身，更贻于后。

第八十九福利卦〔二阳主事乾天西北〕：三中一下元亨之象

象曰：出门逢福，与善相得，明珠夜照，使我不惑。

颜曰：阳德方亨，又与福会，凡事皆吉，所作皆通。

何曰：既与福会，又为明珠所照，事无不吉，所作皆遂，狱讼无害也。

陈曰：人道刚正，地道又实，福禄兼修，故曰云云。

刘曰：出门福禄，得其与也。明珠夜照，虽幽不瞽也。

此课阳其数而不失序。三之刚明足以照烛幽暗，可谓与善相得者矣。占者凡事大吉。

诗曰：运达功名至，皇恩忽到家。几年桃李树，春发满园花。

第九十福祥卦〔阴阳各安艮山东北〕：三中二下安泰之象

象曰：天消地息，贤人安职，行藏吉昌，有利无极。

颜曰：天地消息，阳阴各安，君子静而自得。此卦凡事归本，大吉利。

何曰：所求不可速，万事自从心。求财、望事并吉。狱讼有人力救之，病得良医。行师胜。吉祥之兆。

陈曰：人道强盛，地道纯美，阴阳相得，故曰云云。

刘曰：贤人安职，位正当也。行藏昌吉，自得无虞也。

此课幼明曰：阴阳各安其位，君子静而自得，凡事归本，大吉利。何曰：所求不可速，则万事从心，吉。

诗曰：貔貅宝马自骈阗，惊起湖山白昼眠。千里悠然无阻碍，碧波芳草正连天。

第九十一攸叙卦〔二阳纯刚乾天西北〕：三中三下保宁之象

象曰：凤凰衔珠，来集庭隅。福为我至，祸为我除。

颜曰：上当盛位之世，独能以纯刚御之，吉祥兆也，祸消福至。凤者，五灵之美。珠者，宝玩之物。所求大吉，并无刑克。

何曰：福禄方至，则物倍称，大吉利之兆也。

陈曰：上下盛阳，无有阴克，百福自然，故曰云云。

刘曰：凤凰集庭，贤德辉也。福至祸除，众善归也。

此课幼明曰：当天位未定之际，而能以纯刚御之，大吉之象也。占者无所不利，惟求雨则违所欲矣。

诗曰：瑞物庆骈臻，光华五色新。天恩今日至，福禄在斯人。

第九十二否倾卦〔三阳伏阴艮山东北〕：三中四下任贤之象

象曰：君子亢衡，小人低躯。明君治世，分别紫朱。

颜曰：处重地之安，得三阳之照。《易》曰：小人勿用之时，求官大吉。万事各得其理。

何曰：明君在上，君子得用，所愿从心，小人低伏，理宜然也。

陈曰：盛阳在上，盛阴在下，阴阳相应，君子小人，各得其分，故曰云云。

刘曰：君子得位，小人服也。分别朱紫，各安职也。

此课阴阳各安其位，刚明上照，而柔阴下从。占事得理，君子小人皆吉。

诗曰：枯木春将近，山川秀气盈。门前双喜鹊，噪报利名成。

第九十三未形卦〔独阳升阴震雷正东〕：四中一下龙升之象

象曰：潜龙将升，玄云上起，天下蒙福，先否后喜。

颜曰：初虽不嘉，后乃大喜。一阳在下，《易》初九，潜龙勿用用体，如龙将升而云从之，共飞虚空，以御天下，君臣相得之兆。

何曰：初否后泰，诸事皆吉。

陈曰：盛阴在上，一阳在下，怀升进之志，有云龙上下之象，故曰云云。言未显于世也。

刘曰：潜龙得云，以上天也。先否后喜，往无前也。

此课上无天位，一阳在下，四阴接之，故为潜龙得云之象。福头艰难，后乃得济，大吉之课也。

诗曰：缺月复重圆，花枝色更鲜。桃源归去路，一日遇神仙。

第九十四荡覆卦〔纯阴无应坤地西南〕：四中二下除灾之象

象曰：天龙暴怒，雷公击鼓，兴云致雨，流潦下土。

颜曰：以纯阴而居无应之地，不能消灾却患，故曰雷霆横击，小潦为灾。此卦百事悔吝，行人、婚姻、市贾，并不吉也。

何曰：雨流荡涤，凡事悔吝，不宜之卦也。

陈曰：下有二阴，升高为中，四阴蔽极，飘荡反覆之象，故曰云云。

刘曰：天龙暴怒，阴下兴也。流潦下土，物莫能胜也。

此课幼明曰：以纯阴居无应之地，故不能消灾却患，而致灾咎。占得皆凶，惟求雨吉。

诗曰：酌斟樽中酒，徘徊槛外花。一场欢宴地，不觉夕阳斜。

又曰：日暝暝兮，水横流兮，稼穑害兮，鱼遨游兮，阳曷济兮，德不修兮。

第九十五避世卦〔以阴凌阳震雷正东〕：四中三下远遁之象

象曰：小人得志，君子失道，去我室庐，入彼泽草。

颜曰：以阳明之德，退居卑下，而阴暗之徒，反居中位，贤良屈志之象。故弃其栋宇，远栖草泽，幽居养志以待其时，此卦宜退不宜进。

何曰：为阴所凌，失其正位。又曰：病者主有，阴人救疗。行人在路，凡事平平。

陈曰：群阴在上，小人得志。三阳本全，反居于下，君子在野之象。此卦与四中一下异者，一阳尚可进，三阳已极而不可进也，故取象不同而云云。

刘曰：小人得志，阴乘阳也。入彼泽草，位不当也。

此课阴阳失位，凡事退吉，进凶。

诗曰：福善向门来，身中且滞灾。人前防暗事，第一恐伤财。又曰：鸾驾离丹陛，燕雀抟青霄。奸臣尤窃位，贤士利伏逃。

第九十六鬼动卦〔二阴克战坤地西南〕：四中四下用术之象

象曰：两鬼共居，常苦饥虚。欲入我户，畏此灵符。

颜曰：积阴之时，鬼将为害，祭祀无主，故曰饥虚。鬼不敢入，犹畏神符。此卦宜书符，以除邪鬼，祭祀得吉。

何曰：福去祸来，宜修功德，作善除邪。病者，书符诵咒，治之方瘥。田蚕薄收，皆不称意，平常之卦。土地祖先不安，事多鬼贼，病多，燥闷惊忧，出外避之吉。

陈曰：二位阴极，不能有为，居家上下，宜用正法治之，故曰云云，此与二中二下异者，少阴纯美，老阴则极而无用也。

刘曰：两鬼共居，积阴慝也。畏此灵符，穷无适也。

此课两阴居下，而无上位，无宗庙祭祀之主，是谓无依之鬼。天位虽虚，而高明在上，鬼不能往，犹有灵符禁之，不得入门户也。占事大困。病者，宜书符祭礼治之。

诗曰：暗地重阴鬼，将贻疾病忧。纵然符可御，也自被惊愁。

第九十七微损卦〔二阳相隔乾天西北〕：一上一下求安之象

象曰：登树采桑，堕地仆僵。东邻有药，走往问方。因遇良医，得不损伤。

颜曰：所向取物，因此得病，更往前处，谢之得吉。

何曰：阴失其位，阳爻无应，升高堕地之象。求方东邻，获免损伤。盖东者，阳之始，病者往东谢之。占求财、市贾、迁移、失脱向东求，用财吉。行人未还。官事难解。

陈曰：上下孤单，中位又虚，在上者有颠坠之象，然就下则可安，盖地道以有阳气为安也，故曰云云。

刘曰：登木仆地，身高而危也。问方得药，终不亏也。

此课幼明曰：阴失其位，阳爻无应，升高堕地之象，然上下皆阳而无阴，虽灾不重。东者，阳之始也，故求方于东邻而得医也。病者因所取而得，更往前处谢之，吉。

诗曰：欲履平途反遇难，若求名利不如闲。忧中喜遇良医手，留得残生在世间。

第九十八粗谐卦〔阴阳得位艮山东北〕：一上二下终泰之象

象曰：如新娶妇，居家未谐。黾勉自力，嗣姓方续。

颜曰：二阴一阳，其道交昌，虽无中爻，阴阳得位，内外相应，如人新婚，合。凡事相应，即可自力，乾乾夕惕，若厉无咎。病者及官事无苦。

何曰：婚姻无始有终。市贾有利，官事难成，此卦百事吉。

陈曰：阴阳本相应，但中虚，故情有隔而初未合，久则安矣，故曰云云。

刘曰：娶妇未熟，情未洽也。黾勉自力，成家业也。

此课阳上阴下，各得其位而不相侵，如娶妇然，情虽相通而未洽浃也。然而中位无阻，虽远终近，故黾勉自力，卒能谐合。占事称意，但须用力。共事久以和解。

诗曰：谁家女子把戈矛，利禄终知向此求。至得彻头终快活，不妨欢乐且优游。

第九十九不耕卦〔二阳相隔乾天西北〕：一上三下中虚之象

象曰：土急石坚，仰头诉天，耒耜不举，禾稼缺然。

颜曰：内外皆阳，中无人气，润泽不通，耕耨俱废，故仰首诉天以望雨也。

何曰：凡事要当求之则遂，若不求则无成。不耕则饥，不雨则旱。凡事如常，田蚕亦尔。官事屈，求救未应。病沉重可医，行人在外未至。

陈曰：地道阳极，上无阴应，如不耕之田，又如逢旱之田，故曰云云。

刘曰：土急石坚，刚而不和也。仰头诉天，无如之何也。

此课三阳居地位而无应，一阳在上而中位无人，隔绝不能生物。占事皆虚，劳而无成也。

诗曰：有约还如梦，无缘事不成。故人应未遇，千里月空明。

第一百鬼灾卦〔阴阳相隔艮山东北〕：一上四下虚耗之象

象曰：家有恶鬼，两相隅坐。伺候过失，断水绝火。天神地祇，专察人过。

颜曰：阴阳亢隔，不相制御，人位又旷，无为家主，故使厉鬼实繁也。此卦百事不吉，卜宅、占病凶。

何曰：诸事宜谨，动辄有灾，宜修福禳祸，兼慎水火。官事不吉，行人未还。

陈曰：中位无人，群阴在下，鬼气盈满之象也，一阳不能制之，故曰云云。

刘曰：家有恶鬼，积阴气也。一阳孤绝，无中位也。水火断绝，人道瘁也。

此课幼明曰：阴阳亢隔，不相制御，人位又旷，无为家主，故使厉鬼实繁。百事不吉，占宅及病尤凶。

诗曰：空宅久埋尘，迁居每致迍。只缘人命蹇，阴祸自缠身。

第一百零一空亡卦〔阴阳反覆震雷正东〕：二上一下觖望之象

象曰：入水伐木，登山捕鱼，费工失力，手空口虚。

颜曰：人位既缺，天地反覆，立功造事，皆不成遂，故曰入水伐木，登山捕鱼，终不可获也。此卦婚姻大凶，病者难救，阴阳颠倒故也。

何曰：行人不来，病者重，婚姻不合。官事难解，求财求官俱不得。此卦大不利。

陈曰：人道已空，上下阴阳相反，无一可取者，故曰云云。

刘曰：入水伐木，违道行也。手空口虚，无以为生也。

此课阴阳反覆而无人位，有登山捕鱼，入水伐木之象，言其必不可得，诸事皆凶。

诗曰：宝月盈时缺，长河浊且清。纵然无咎害，也恐若虚惊。

第一百零二不谐卦〔二阴不合坤地西南〕：二上二下不成之象

象曰：两女无夫，斗争各居。出入异路，分别室庐。

颜曰：内外俱阴，志不相合，犹二女无夫，理致斗争。居宅弥凶，婚姻不合，此卦百事不吉，二阴无主故也。故曰二女同居，其志不得，此卦大凶。

何曰：如有分别之意，状如移住而不尽移也。官事难脱，病者瘥迟，行人未还。行军、求财不利。凡事必见分张。

陈曰：中位无人，上下两阴，不相应。若两女同居，形同志异，故曰云云。

刘曰：上下二阴，有女无夫也。出入异路，室中虚也。

此课上下俱阴而中无主，故取两女无夫，志不相合，而分别居室之象也，凡占，百事皆凶。

诗曰：彩云飞散水东流，寂寞黄昏事可愁。纵使眼前无一事，也须烦闷到中秋。

第一百零三习坎卦〔孤阳失位震雷正东〕：二上三下虚劳之象

象曰：二人相随，欲行避危。逢难落井，筋力无施。

颜曰：欲避阴害，致失其位，若逢难入井，手足空存，筋力靡施，百事不成。营求多不称意，远行最凶。

何曰：欲有所为，无处施力，所求不得，所作不成。占病弥凶。求医反见增剧。行人有灾。大凶之象。

陈曰：二阴在上，已虚中位，三阳在下，如在井底，无所施为，故曰云云。

刘曰：欲行避危，心相疑也，逢难以落，亦可悲也。

此课少阴在上，刚阳居下，志不相得，故始相疑而卒俱陷。

诗曰：门户自多煎，阴功好向前。交加文字上，花发火中莲。

又曰：事已防微，反遭其危，如行入井，如对发机，祸不可解，福不可祈。

第一百零四来革卦〔阴气弥盛坤地西南〕：二上四下阴耗之象

象曰：霜雪霏霏，沾我裳衣。北风吹我，不得旋归。

颜曰：阴气弥盛，内外无主，风霜漂泊，归路渺然。此卦多咎，行人弥凶，求官、买卖多不称遂。

何曰：凡事皆不遂心，有口舌谗谤，切宜慎之，更防破财。居官闲退脱灾，百事加慎。

陈曰：上下俱阴，中位无人，小人纵横，君子无容身之地，故曰云云。

刘曰：来革恶人名，即恶来革也。霜雪霏霏，阴气进也。不得旋归，无家室也。

此课凡事占之皆不吉也，远行大不宜也。

诗曰：乐极悲生处，黄金昨夜空。已忘身后计，归路不亨通。

第一百零五无功卦〔孤阳失助乾天西北〕：三上一下劳力之象

象曰：东行采药，乃上泰山，不得芝草，但见芳兰，初非济用，空手而还。

颜曰：内外重阳，不相应也。重刚在上，山岳之象。中位不完，难以立功，采药得兰，虚美之象。凡事皆有名无实，闻喜不喜，闻忧不忧。

何曰：行事不吉，所求不遂。兰非器用，空手而还，百事无成。

陈曰：三阳在上，亢极而无用。一阳在下，孤弱而无应。中位又虚，果何为哉！故曰云云。

刘曰：采药得兰，美无实也，空手而还，亦何益也。

此课三阳在上，山岳之象。内外俱阳，而中位无有应者，故有虚美而无实效，磨功费力，不可有为。颜曰：此课闻忧不忧，闻喜不喜。

诗曰：见说洛阳花，人心岂不夸。出时良有望，归到已黄家。

第一百零六雨灾卦〔阴阳相薄艮山东北〕：三上二下难处之象

象曰：连降淫雨，洪水滔天，人民巢居，无有火烟。

颜曰：内外虽正，中位则空，阴阳相薄，故致雨也。此卦多咎，居宅弥凶，田蚕少收。

何曰：凶乱之兆，百事不宜。眷属不睦，阴小不利，求财难遂，行人未还，行军未利。大宜守旧。

陈曰：阳极阴生，中无人位，阴气渐盛，故曰云云。

刘曰：雨水滔天，长于下也。巢居无烟，亢于上也。

此课三阳亢于上，而少阴长于下，中无主者，故随其所欲而降为雨水。阳栖于上，无以为家，巢居，无火之象也。占者大凶。

诗曰：处处生荆棘，鸾凰不可栖。意穷心力拙，那饱稻粱肥。

第一百零七旱灾卦〔亢阳失阴乾天西北〕：三上三下空竭之象

象曰：炎暑为患，天地燋然。上天请龙，入地求泉，惶惶恐惧，人皆不安。

颜曰：天地俱阳，亢极之象。请龙求泉，竟无所感。此卦大凶，田蚕无利，或远千里吉。

何曰：旱炎为灾，由上无惠泽，下结民怨，百事不成。婚姻、起造、求财，并不利。

陈曰：上下皆亢阳而无阴以应之，中位又空，旱之象也。故曰云云。

刘曰：天地俱阳，旱火炽也。惶恐不安，失其位也。

此课上下俱阳，而无人位，独阳不生，故为灾旱。占事百无所成。

诗曰：欲进前程退后难，几回欢喜几盘桓。漫如东海捞明月，费尽精神只等闲。

第一百零八远袭卦〔阴阳隔位艮山东北〕：三上四下逃散之象

象曰：追捕寇亡，乃至乐浪，收我宝玉，牵我牛羊〔注：乐浪在海东也〕。

颜曰：天地相应，阴阳有位。故以远赴海表，明扬征伐。但中位无主，宝玉牛羊未免为贼所取。此卦小吉，凡征伐有克。

何曰：或取人物，以致不利，急解谢不为凶，或取失中物，是不应取之，非吉也。行人损财方回，凡事破财吉。

陈曰：下有群阴，盗贼之象。三阳方盛，能命将近讨，破其阴党，故曰云云。

刘曰：追捕寇亡，往成伐也。乃至乐浪，劳远出也。牵我牛羊，得故物也。

此课阴阳有位而相应，然无中位，故为被寇，有所亡失之象。必勤远伐而后得之。占者劳力而后有成，用兵先难而后济。

诗曰：一牛平两尾事难全，名利须防两不圆。遇得木人方有气，或逢水土亦相便。

又曰：从心无厌难，谁知不两全。杀身虽有恨，亦自损三千。

第一百零九盗窃卦〔阴伏阳孤震雷正东〕：四上一下牵系之象

象曰：盗人珍宝，欲为己有。人纠其奸，鬼缚其肘。

颜曰：阴据天位，阳反在下，犹小人乘君子之器，鬼交罚也。

何曰：病者由取他人之物，致有今祸，当急求解之，兼慎口舌。此卦凶，宜向东求僧尼道士，有力女人医之方瘥。行人开年方回，失物可寻。

陈曰：四在上，盗贼得志也。一在下，欲盗之宝也。然一阳在地，地势尚安，可以追盗而安民。故曰云云。

刘曰：盗人珍宝，亦可丑也。人纠鬼缚，莫能有也。

此卦以至阴居天位，非所当居而居之，盗也。阳虽孤弱，非我所能奄而有也。故人鬼交罚而不能逃也。占事皆凶。惟捕盗则必获。

诗曰：不必劳形役，须防失盗时。若求终不悔，反至自身危。

第一百一十失律卦〔阴窃阳位坤地西南〕：四上二下反咎之象

象曰：违道逆理，阴阳相伤；皇天不佑，反受其殃。

颜曰：阴窃阳位，故曰违逆。凡事逆理则凶，顺理则吉。

何曰：占病难治，官事不散。有人谗谤，斗讼有伤。军行失律，行人未还，市贾不利。百事平平。

陈曰：二在下，地道本正；四在上，则逆于天，必至于败，失阴阳之纪律也，故曰云云。

刘曰：违道逆理，位不当也。阴阳相伤，不久长也。

此课以至阴居上位，违道也。而中位无人，下位非应，虽一时窃据而有殃祸也。占事皆凶。

诗曰：旅巢倾覆祸成深，慎事当防讼狱侵。若欲出行千里外，须忧家里咎来临。

第一百十一奸党卦〔阴进阳退震雷正东〕：四上三下抑贤之象

象曰：进枉退直，不得其职。贤人伏藏，君子难息。

颜曰：阴进阳退，故曰失职。贤人君子，不得任用。故伏藏难息。语曰：举直错枉则民服，举枉错直则民不服。

何曰：百事不遂，宜退身守正。上言不从，则随时为吉也。君子凶，小人吉。

陈曰：阴阳皆以盛极而反背，君子在野，小人在位之象，故曰云云。

刘曰：进枉退直，理倒置也。小人得时，君子避也。

此课群阴窃据，而阳处于下，远不相亲，故为进枉退直，贤人伏藏之象。

诗曰：顺范无一禽，诡遇终多获。黄钟埋草莽，瓦釜声曳戛。

第一百十二口舌卦〔二阴相克坤地西南〕：四上四下无吉之象

象曰：东家娶妇，西邻会客，缚猪啾啾，打狗咋咋。戒慎祸患，将成灾厄。

颜曰：事起于会，集其会中，勿预之吉。或有娶妇之礼则吉，取合同好故也。又曰：内外相敌，东家虽有娶妇之礼，西邻尚能会客，两家烹猪扛狗，用相夸竞，徒党计较，并有小吉。然多不足也。

何曰：此卦斗争，及官事、婚姻并输物，乃先乘骑，恐有灾。官事纷纭，行人未还。居家谨慎，防虞火烛。病者宜修福。

陈曰：群阴布于上，下而无应。小人各行其志而不合，惟见是非蜂起，乱散将至，故曰云云。

刘曰：娶妇会客，内外敌也，竞而不让，必有厄也。

此课上下俱至阴，其体相敌。彼娶妇而此会客，竞为欢宴，自恣而无禁也。小人之情，乐极必淫，而忧来矣。故能戒谨则可免祸。不然，必有斗争横逆之事。占者慎之。

诗曰：口舌向门来，终身且慎灾。家中防暗箭，惊恐又伤财。

第一百十三未明卦〔孤阳失助乾天西北〕：一上无光之象

象曰：元气初生，万物未形，光明未融，出入冥冥，始欲建立，百事不成。

颜曰：一者，万物之初也。阳气初生，未能光明。肇于一爻，以求众象。凡事迟留，未得称遂。宜待时动。

何曰：作事不成，病者渐瘥，万事皆平。所求未成。仕进、求财并未得。行人留滞，开年方回。

陈曰：元气初分，微阳始生，得一以清，阴浊未平，故曰云云。

刘曰：元气初生，未有与也。出入冥冥，不可睹也。

此课求事不成，凡事平平。又曰：一木之火，一人莫兴，一卒之勇，卒然难平。建始造功，惟众可成。

诗曰：凭心倚望非良策，半似成真半似无。想望不成无望得，有心反作木求鱼。

第一百十四迁流卦〔微阴反位坤地西南〕：二上未定之象

象曰：自天立象，气尚浮游。未能审定，东迁西流。多不遂意，漫漫悠悠。

颜曰：自一至二，涉数方滋，然基迹始兴，人道未立，故使迁流未定，悠悠漫漫之象，多不遂意。

何曰：人事未遂，不成之兆也。

陈曰：二者，阴气之福而在天位，若浮云之不定，故曰云云。

刘曰：自天立象，其道微也。东迁西流，未成基也。

此课人事未定，作事未成。

诗曰：干禄诚非利，营求亦有方。纵然得亨快，见虎也须防。

又曰：独阴无助，地旷田虚，人事未定，不得安居。

第一百十五未宁卦〔三阳独立乾天西北〕：三上欠安之象

象曰：天地立形，人乃化生，随气上下，不能自宁。

颜曰：君臣混杂，未有定所，任其去留，无能相制。此卦须大咎，凡事皆难谐。

何曰：凡事必有困厄，未能从心。官事有疑，病者瘥。

陈曰：三阳本为人道之始，乃居天位，是有其象而无其位也，故曰云云。

刘曰：天地立形，生物初也。随气上下，未定居也。

此课有所疑，尚未为强盛。

诗曰：惊虚损失两重灾，谨密行藏虑暗来。虎尾蛇头争脱得，此身要泰必亏财。

又曰：二仪立象，三阳不空，吉凶未辨，焉有所从。

第一百十六死象卦〔重阴反位坤地西南〕：四上凶兆之象

象曰：人生有死，鬼气乃兴。四时代谢，寒暑相承。沉蔽不显，其体阴凝。

颜曰：上有重阴，中无阳位，此为死象。夫死者，与造化隔绝，阴阳乖殊，四者易变，病者益忧，其体幽微。阴者，鬼之象。

何曰：暮年将老，众鬼复来。四气不调，凶之兆也。

陈曰：四体极阴，乃居天位。此乃四时死绝之象也，故曰云云。

诗曰：燕雀动帘幕，惊回梦已违。幽窗弗管事，也惹是和非。

又曰：病入膏肓气将绝，魄散魂离脉共歇。百年何计等闲抛，纵有卢医不能活。

第一百十七发阳卦〔孤阳无主乾天西北〕：一中生意之象

象曰：天光覆下，日月发明。万事营为，有足皆行。

颜曰：一阳发生，故曰天光。人物所生，必资日月，此卦宜自筹量，不可信他人。

何曰：一阳发生万物，自合得地，上下无实，未可轻举。凡事须有实心，得托用事吉。求财多利，求谋必遂。官事无害。病者自安。行人久后方回。行军大胜。

陈曰：一为天阳，而居人位，若人之受天之明，命以生也，故曰云云。

刘曰：天光覆下，人道亨也。有足皆行，无幽不明也。

此课一阳居中，日月光明之象。人物之所资以生，求事可望而迟。

诗曰：攸往有南征，青天日月明。寒除灾已散，名达利还生。

第一百十八岁登卦〔孤阴失助坤地西南〕：二中迟吉之象

象曰：天地开通，万物皆灵。事方决定，岁终大丰。

颜曰：此卦亦由上卦，天地播植之功，大致丰盈。此卦小吉。谋事通泰，断无阻碍。

何曰：凡事迟吉，不宜速得。宜自持正，百事皆然。失脱可获。

陈曰：二为地阴，乃居人位。若人受地之柔顺以生也。且享地利之美，故曰云云，二能合于阳也。

刘曰：人道将泰。此卦自一至二，生物渐多之象，求事以渐可也。

诗曰：自从持守定，功在众人先。别有非常喜，随龙到九天。

又曰：覆载功虽大，犹资雨露先。待时将有获，欢庆乐丰年。

第一百十九人事卦〔盛阳处中乾天西北〕：三中大快之象

象曰：人事方起，吉，无不利，居者得福，行者必至。

颜曰：三阳居中，人道始兴。虽无应援，终至大吉。

何曰：凡事所求皆得通达。行者必至，依期而还。求官见贵，谋事皆遂。患者必交节而病退。

陈曰：三为阳盛，而居中位，人道之盛也。人生于寅，亦三阳交泰之时，故曰云云。

刘曰：人事方起，阳正中也。吉，无不利，大有终也。

此课三阳出地，建寅之月，人事方起之时，天地交泰，吉，无不利也。

诗曰：居家多有庆，富贵得平安。万事从心起，都来好处看。

第一百二十保身卦〔积阴居中坤地西南〕：四中小安之象

象曰：鬼气未盛，厉毒未形。保慎性命，门户安宁。

颜曰：中位人象，故曰鬼气未盛。然处阴弱又无交接，可谨保身退密，行正修德；不可为鬼厉所侵，有为必败，不能吉也。

何曰：宜保身安静，大体不吉。鬼气颇重，不宜占病也。官事初有谗害，后清脱。行人至。军师胜。

陈曰：四为阴极，而居人位，若非老死，必有鬼厉。惟宜自保，故曰云云。

刘曰：鬼厉未盛，无相与也。保慎性命，宜处也。

此课幼明曰：中位人象，故曰鬼气未盛，盖阴处阳位，而无所据凭也。占者谨身退密以保身，则无咎也。

诗曰：花逢春雨难留艳，水逐东流怎复波？若把利名前路去，却妨闲事暗忧多。

又曰：花开春又去，蝶至又花残。惟有青青柏，终能耐岁寒。

第一百二十一化育卦〔孤阳不明乾天西北〕：一下生气之象

象曰：明明上天，照临下土。化育群生，开发门户。事皆豁然，更相瞻睹。

颜曰：地德配天，必有光泽。下润群萌，以至长大者也。

何曰：凡事从心而少稽缓，此卦无咎。占产大吉，主生男。仕进、求财、望事有印信文书。市贾、见贵并吉。官事告内臣阴人僧道吉。病者不宜居险处，宜处室中。行人事阻未回，出师胜。

陈曰：一为天阳，下为地势，阳气出地，万物化生。邵子诗云：一阳初动处，万物未生时。独阴不生，独阳不成，故阳气在地，则地利美丰。诸卦多取此义，故曰云云。

刘曰：上天照临，以发生也。更相瞻睹，物莫不荣也。

此课阳来居于地位，是为上天照临之象。占事，始违而末大，无咎也。

诗曰：已到平安地，江山万里程。绿杨芳草路，风快马蹄轻。

第一百二十二地利卦〔阴居阳下坤地西南〕：二下安厚之象

象曰：本立事定，人物齐正。饮食清甘，各得性命。

颜曰：天一地二，故曰本也。本既立矣，人物因之，各正性命，凡事小吉。

何曰：人事既定，立本为紧，各保性命，小吉。求官见贵并吉，行人及秋乃回。

陈曰：二为阴气纯美之体，居下位，为地道之正，有安静和平之象，故曰云云。

刘曰：本立事定，地道成也。饮清食甘，各保性命也。

此课求事有始终，大吉。

诗曰：杏艳梅香秀气盈，一番花发一番新。江南若遇人双口，变化方知在主人。

第一百二十三建侯卦〔三阳助下乾天西北〕：三下功业之象

象曰：事兴功起，英雄基址，圣贤救世，法令得理。

颜曰：三阳处于下位，兴功立事之象。创造基址，非英雄无以克成。故能明法救世，百事皆成，理讼亦吉。

何曰：凡事有人言，助其断割也。谋事、进身、求财、官事得理。行人至，印信文书同至。病者瘥，出师胜，百事变动吉。

陈曰：三为盛阳，而居地位，有群贤开国之象，地道之盛也，故曰云云。

刘曰：事兴功起，阳道立也。圣贤救世，进以成业也。

此课三阳在地位，建基立业，刚健足以有为，而无阻挠之，占者大宜有为，百事俱吉。

诗曰：经涉波涛一叶舟，如今方得到滩头。几年心事才成就，屈指从前多阻愁。

第一百二十四送终卦〔正阴独权坤地西南〕：四下全阴之象

象曰：养生送死，祭祀洁丰，孝子策杖，衣服粗凶。

颜曰：此卦阴数，万物之极。夫受气于天，生而为人，死而归土，故曰养生送死。又以时祭祀，孝子之事亲终矣。

何曰：此卦孝子必当至孝，恐有丧也，不然亦有外孝。病者凶，凡事不吉。

陈曰：四为极阴，伏居下位，有死者入土之象。故曰云云。阴极而不可他为矣。

刘曰：养生送死，人道尽矣。体魄归地，就冥泯也。

此课困极之象，占事无所不凶。

诗曰：阴人口舌主忧惊，孝子临门动哭声。运退黄金犹失色，双眉不展事无成。

第一百二十五纯阴镘卦

象曰：阴镘无兆状未形，动进而有悔，退保其真。

颜曰：十二棋皆覆无文字，阴镘之卦。夫自有形而归无形，天地阴阳之理极矣。是以灵棋起于一爻而终于无象，体既无爻成卦，故不在一百二十四卦之内。此卦未可兴作，百事退保幽真，以消大咎，病者不死，淹留迟滞方安。行者凶，不利所求。

何曰：宜居家守制，百事宜止。官事无罪则止，已有事即难解。战阵不利，所求不得。

陈曰：三才不分，阴阳不辨，此混沌未判之象。无字可寻，无义可决，故曰云云。

刘曰：太极未分，杳冥冥也。阴阳会合，莫睹其形也。退处静默，以保其真也。

此课吉凶未分，不可作为，静默自守则吉，无咎。占者得之，闻忧不忧，守恒无得失之卦也。

诗曰：逢时多难战兢兢，戒谨当如履薄冰。要识前程危与险，不笼风里一枝灯。





后序


刘序

昔者圣人作《易》以前民用，《灵棋》象《易》而作者也。《易》道奥而难知，故作《灵棋》以象之。灵棋之象，虽不足以尽《易》之蕴，然非精于《易》者，又焉能为《灵棋》之辞也哉！《灵棋》之式，以三为经，四为纬，以上三为天，中为人，下为地，上为君，中为臣，下为民。四以一为少阳，三为太阳，二为少阴，四为老阴，少阳与少阴为耦，而太阳与老阴为敌，得耦而悦，得敌而争。其常也，或失其道而耦反为仇，或得其行而敌反为用。其变也，阳多则道同而相助，阴多则志异而相乖，君子小人之分也。阴阳迭用，体有不同，而名随之，异变之道也。《易》之取象，曰车，曰马，曰桷，曰天，曰鬼，曰狐之类，推而达之天下之物，莫不包也。曰马矣，而以为龙，曰水矣，而以为雨，变易之义也。非通天下之至赜者，不识也。故曰《灵棋》象《易》而作也。非精于《易》者不能也。余每喜其占之验而病解者不能尽作者之旨，故为申其意而为之言。若夫以为黄石公之授张子房之传，则史氏无其文，不敢从而傅会之也。

辛丑岁夏月甲子括苍刘基书

汪序

右《灵棋》一经，不知起自何人，说者谓象《易》而作，理或然也。若必求其人则凿矣。余辛□（此处原文为方框字）领乡书上京师，始得之乡先达杨文定之门，而辛未登进士入仕途，凡破疑决事，占之每验。至甲申，巡抚四川，乙酉、丙戌讨贼平蛮，占之尤验。今丁亥春正月七日，乃一岁之首，灵棋当祭之日，余以四川汉夷甫定，而一岁之变态莫测，祭而占之，得岁富月昌之卦，是日太监阎公亦得是卦，余与公同奉上命，巡镇一方，占意忧勤，固无彼此，而何棋之布亦不少殊，信乎有神以主之，而灵异之大昭若是也。但世传已远，鲁则鱼，亥则豕，观者病之。余近得陈庐山之本，参互考订而寿诸梓，使占者益有所验云。

成化三年夏五月朔旦南郡汪诰跋

郭序

余龆年时每有稽疑，尝以此课为验休咎吉凶。及考历代先贤，专用此课行兵制胜，为国安民，建功立业，无不应者。正德二年，不幸遭先君武定公丧，孤苦驱驰，人所不堪，勉强襄事。至三年春，以袭爵重事，为虔卜之，得一课，诗曰：已过危桥百事安，何须过虑有艰难。蛟龙得意兴云雨，一上青霄便不凡。遂袭爵于夏四年，屡蒙圣恩，四擢至三千营提督，宁夏叛平，加太保。予先因失伉俪，既聘之后，五年又丁母夫人忧，以服制不果，娶年终。又两广缺员，左转征蛮，行间诸亲友以远行劝勉就娶偕行。予以祖母太夫人年高及服制之重，弗敢遵。言论纷纭不已。亦以卜之，得一课，诗曰：暗事出幽室，迷云锁洞房。连枝人不见，独自一愁伤。此自然论定矣。予行之期，遂托诸至亲迎吾配以归于室，于是奉养之托有所藉焉，予径奉命而行。不期是年八月，不幸祖母亦卒于京，荷蒙圣恩，赐祭葬斋粮麻布，典礼优隆，感恩无极。不肖处此远方，人子之情激切，哀痛何可云喻！然而此课卜之于前，应之于后，及其地方，每有警报，屡占屡应，验如影响，诚可敬哉！若人端庄整肃，诚意恪恭，占之无不克应。因阅旧板模糊，用新诸梓，以广其传云。

正德十年夏六月初九日甲子，太保武定侯凤阳郭勋书





