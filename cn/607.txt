石匮书 - (明清)张岱
　卷一 高帝本纪
　卷二 让帝本纪
　卷三 成祖本纪




ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　





石匮书 - (明清)张岱




自序
 

能为史者，能不为史者也，东坡是也。不能为史者，能为史者也，弇州是也。弇州高抬眼，阔开口，饱蘸笔，眼前腕下，实实有非我作史更有谁作之见，横据其胸中。史遂不能果作，而作不复能佳，是皆其能为史之一念有以误之也。太史公其得意诸传，皆以无意得之。不苟袭一字，不轻下一笔，银钩铁勒，简练之手，出以生涩。至其论赞，则淡淡数语，非颊上三毫，则睛中一画，墨汁斗许，亦将安所用之也。后世得此意者，惟东坡一人。而无奈其持之坚，拒之峻，欧阳文忠、王荆公力劝之不为动，其真有见于史之不易作与史之不可作也。嗟嗟！东坡且犹不肯作，则后之作者亦难乎其人矣。

余之作史，尚不能万一弇州，敢言东坡！第见有明一代，国史失诬，家史失谀，野史失臆，故以二百八十二年总成一诬妄之世界。余家自太仆公以下，留心三世，聚书极多。余小子苟不稍事纂述，则茂先家藏三十余乘，亦且荡为冷烟，鞠为茂草矣。余自崇祯戊辰，遂泚笔此书，十有七年而遽遭国变，携其副本，屏迹深山，又研究十年而甫能成帙。幸余不入仕版，既鲜恩仇，不顾世情，复无忌讳。事必求真，语必务确，五易其稿，九正其讹，稍有未核，宁阙勿书。故今所成书者，上际洪武，下讫天启，后皆阙之，以俟论定。

余故不能为史，而不得不为其所不能为，固无所辞罪。然能为史而不能不为史者，世尚不乏其人，余其执简俟之矣。

（胡案：阿弥陀佛！人道是三国周郎赤壁。东坡岂是“能为史”的人？他老人家是耐不住寂寞的。）






卷一 高帝本纪
 

高皇帝，沛人也。熙祖徙句容，又徙泗上。仁祖徙钟离之太平乡。周世宗巡幸淮南，见荆、涂二山，谓侍臣曰：“毫州朝冈有王气，终当大彂。”后三百七十年，而高帝生。生之夕，火光烛天。三日，仁祖出河上汲水洗儿，见有红罗浮至，遂取衣之，故所居名红罗障。年十七，泗州大疫。父母相继死，长兄及季又死。贫不能殓，藁葬之仲与。高帝舁至山麓绠绝，仲迈取绠留高帝守视。忽雷雨大作，高帝趋避村寺中。比晓，往视土坟，起成高垅，走告地主刘继祖，大駴异。遂以地归朱氏，而弃其责。无几，仲又死。高帝孤孑无依，乃托身皇觉寺，为寺僧。养鹅溺围之，之他所游戏，鹅终日不敢出围，别鹅色为队，鹅皆分队立。居两月岁，荒寺又乏食，僧四散。高帝至合肥，历汝颖三年复归，寺废久，高帝梼于枷蓝，惟举义吉，遂走江淮。道病，有二紫衣人同寝愈失所在，又常夜行陷麻湖中，有群小儿欢迎圣驾，叱之不见。高帝心异之。闻郭子兴据濠，乃叩濠求入，门者欲兵之，子兴免焉。召与语，大悦。收为亲兵，妻以所育马氏女，是为高皇后。郭氏军中呼高帝曰“朱公子”。

至正十三年，子兴屯兵定远，委公子南收兵，得七百人，自将之，再破张家堡，得壮士三千人，遂以三千人袭元张知院于横涧寨，走之，收其兵一万而乘胜攻下和州。公子入城抚民，凡军中所掠妇女，悉还之。和民大悦。

十四年，郭子兴死。

十五年六月，议渡江，俞通海、廖永安等以舟师求附公子，大喜，率诸将乘舟渡江，常遇春夺采石矶先登，取太平路，豫书禁约。入城张其禁，耆儒李习、陶安率父老迎，改路曰府，置大平兴国，冀元帅府，诸将奉公子为大元帅，李善长为帅府都事，以李习知大平府事，陶安参幕旗志，及将士战衣皆上赤。

八月，元将陈野先与蛮子海牙来攻，徐达、邓愈等出姑熟佯战，汤和绕其后，转战至城北，双龙见障端，元人愕，仰视，达等急击之，大败，擒野先大元帅。解其缚，命统其军以攻台城，野先复叛，使涑阳民兵百户卢德茂佯降，授计以杀野先，遂大破蛮子海牙舟师。



十六年三月，克金陵，元御使大夫福寿死之，大元帅嘉其忠，以礼葬焉。召官属父老谕曰：“元失其政，兵戈纷扰，生民涂炭，吾所以至此者，除乱耳。尔等各安职业，毋怀疑惧。有贤人君子能相从者，吾将礼用之，其旧政不便者，揭除之。”改集庆路为应天府。七月，诸将士乃奉大元帅为吴国公。

十七年，拔婺州，改为宁越府。十九年，方谷珍以温台庆元三郡来献。二十年，伪汉寇太平，花云死之。犯龙江，公授康茂才等方略，汉兵溃去，寻取信州，遣使征宋濂、刘基、章溢、叶琛至金陵。八月，公驾楼船，帅师伐汉，立“吊民伐罪，纳顺招降”之帜，有鸟数万翼樯以飞，蛇蟠于舵。次日，龟来牛渚与蛇会。常遇春击退汉兵于湖口。追至江东，陈友谅遁武昌，改龙兴路为洪都府。

二十一年，江以西具平。二月，苗军叛，杀胡大海、王恺死之。七月，公阅兵三山，邵荣与参政赵继祖谋叛，有疾风吹旗，触公衣。公易服从他道返。事觉伏诛。

二十二年，发水师二十万征汉，有大鱼二夹公舟，自新河口过小孤山。丙戍，友谅东出鄱阳湖迎战。丁亥，遇于康节山，大战五昼夜。公益集战船，横亘二十余里。尽载火枪火箭。大小将军等炮。敌船当之立糜。友谅船大，不能旋转，而我军以轻舟冲突，来往如飞，炮火连天，湖水为赤。是日，友谅弟伪五王溺死，退保鞋山，集诸将曰：“我提兵百万，千里远来，剪除暴虐，天以此贼付吾掌中，此机不可失。”遂拔剑曰：“交锋有不用命者斩。”遂令钉水门，平棋，撤上下木梯，拽搐四厢，悬铃兵皆倒身摇橹，船下如箭，与敌船距二百，武器铳乱发如雨，敌船以板牌遮掩，匿不敢出。公令康铎率壮士以大绳挽船逆上十五里，顺水再下，敌船望之，如排山倒海，友谅度不能支，开箭寻觅小船走，而流矢中其脑贯，睹死。报至，公急传令曰：“友谅死，将士敢擅杀一人者斩。”敌军全船来归。衔首尾不绝。公大悦曰：“今日之功，胜赤壁曹瞒远矣。”大飨士卒。伪平章陈荣拥友谅子理奔武昌，命常遇春追至武昌围之。

二十三年。公晋吴王，以武昌久不下，亲往视师，命急击之，理衔璧出降，荆湘悉附。追封花荣为东丘侯。三月，吴王至建康，置起居注给事中。悉罢诸翼，统军元帅府。置十七衙，亲军指挥使，江西行省进陈友谅所造金镂象牙床。王曰：“此何异孟昶七宝溺器。”其亟毁之。四月，庙祀鄱阳，死事之臣三十六人于康即山。五月，置翰林院，以陶安为学士。召诸儒集阙下议礼制。王问宋濂、孔克仁曰：“汉治何不三代也。”克仁对曰：“王霸之道杂。”王曰：“咎将谁始？”对曰：“在高祖。”王曰：“然高祖创业，未遑礼乐，孝文时常制作，复三代之旧，乃逡巡，未遑使汉家终于如是。三代有其时而能为之，汉文有其时而不为耳。周世宗则无其时而为之者也。”九月，塑功臣像于卞壶庙。改长安州曰长兴州。



二十四年。正月，常遇春克汉故将熊天瑞于贛州，赐书奖其不杀。遇春进师南安，招谕岭南诸郡，南韶皆降。五月。命访古今书籍，藏之秘府。十一月，命徐达等讨张士诚。十二月，立社稷宗庙，建官室，营缮进图，王去其奇丽者曰：“茅茨而圣，雕峻而凶。吾节俭是师，民力其弗殚乎？”命博士熊阶编古人事可鉴戒者，书殿壁。命正乐律万舞之制。诏以明年为吴元年。

元年正月，定文武科取士法，有一老人告省局匠曰：“吴王即位三年，当平一天下。”匠惊。问之。曰：“我太白神也。”去，不见。六月，谕宪臣曰：“任官不当，则庶事不理；用刑不当，则无辜受害。故刑不可不慎也。夫置人于捶楚之下，何求不得。古人用刑，本求生人，非求杀人。”故钦恤为用刑之本。

九月，伪吴平。封李善长宣国公，徐达信国公，常遇春鄂国公，诸将赏赐有差。明日入谢，王曰：“公等还家置酒为乐否？”对曰：“荷上恩，有之。”王曰：“吾亦欲置酒一欢，中原未平，尚非其时。张氏君臣，饮食宴乐，今竟亡，公等所知也。”诸臣顿首，谢。十月，遣常遇春率甲士二十五万，由淮河入，以取中原，驰檄齐晋河洛燕秦多奉图籍来降。命胡廷瑞等取福建，杨璟等取广西。十一月，颁戊申历，王自壬辰举义旅，至是十有七年，百官父老累表劝进，乃以明年戎申正月祭告天地，即皇帝位于应天府，建元洪武，定有天下，号曰大明。

洪武元年，正月，追尊四代考妣为皇帝皇后，立妃马氏为皇后，世子标为皇太子。命议郊庙及百神祀典，立大社大稷，自旧内迁于新宫。是月，天下官来朝陛，辞。上曰：“初飞之鸟，不可拔其羽。新植之木不可摇其根。天下始定，才力俱困。夫惟廉者能约己而利人。”

二月，以太牢祀孔子，定宗庙，时享礼四孟，岁除凡五。禁胡服，胡语，胡姓，定赋段法。四月，改太史院为司天监。征天下贤才为守令。七月，上手绘征进阵图授徐达。取元都，谕曰：“元君不德，民复何辜。诸将克城日，毋掳掠，毋焚荡，毋妄杀人。凡元宗戚，皆善待之。”达会兵临清，进克通州。元主走上都。八月，达入燕，元亡。始设六部官，分理庶务，以滕毅、杨士义、钱用壬、陈宽、周祯、单安仁为尚书。大赦天下。诏曰：“元政陵夷，朕以布衣起戎伍，愤生民涂炭，与豪杰共靖之，赖天之灵，因民之欲，黄旗所指，强殒弱服，大河以北，暨于南海，罔不来臣。顾念推戴而来，军士劳苦，农民罢敝者未安，刑乱未平，供亿未舒，贤人君子逃匿岩穴者未来。朕甚恧焉。爰布溥恩，与民更始，可大赦天下。於戏！尔民之荡析离居者十有七年，光狱之气于今始复，其各厚尔生，保尔家，共享太平之福，不其休与。”上幸北平，放元宫人。复命学士詹同等分行十道，访遗逸。



十月。上还金陵，建大本堂，选儒臣教授太子诸王。复朔方，蠲是年田租。诏报四夷君长，告即位。毁元主所制水晶宫漏。十一月，孔希学袭封衍圣公。

二年正月，免畿辅北平河南东西田租。诏曰：“顷命将北征，齐鲁之民壶箪馈饷，不辞千里，其何忍复劳尔。下晋冀、平幽燕、困惫尤甚。可二税并蠲。有司更加存恤，以副朕怀。”立功臣庙于鸡笼山，敕中书省曰：“朕起临濠，渡大江，以除祸乱，每念诸将相从戮力，有捐躯建功未食其报者，朕甚痛之。人谁无死，若诸将军生著忠勇，死而庙食。亦可谓不朽矣。其序封爵，肖像祠春秋勿绝。”并令祀元右丞余阙、总管李黼，以厉风教。立太岁，风云雷雨岳渎山川城隍诸神名号祭礼。遣官祀孔子于阙里。更定太庙时飨礼。命筑坛，后湖祀马祖诸神。

二月，耕藉田。皇后率内外命妇蚕于北郊。修元史，赐玺书，谕占城爪哇日本等国。诏立皇陵碑，上仁祖陵，曰英陵，旋更为皇陵。立护卫，筑禁垣。有司奏民间坟墓在傍，当外徙。上曰：“此皆吾家旧邻里，不必外徙，凡在垣内者，春秋祭扫，听民出入，其弗禁。”三月，改奉元路为西安府。命博士孔克仁等授诸王子经，功臣子弟亦令入学。诏编《祖训录》，定封建诸王国邑及东宫官属。制遣使，以登极改元谕吐蕃。

四月，淮安等府各献瑞麦，群臣称贺。上曰：“朕为生民主，惟思修德致和，三光平，寒暑时，为国家之瑞，不以小物为瑞也。汉武帝获一角兽，产九茎芝，好功生事，卒使海内空虚，其后神爵甘露，之后至山崩地震，而汉德于是乎衰。由此观之，嘉祥无征而灾异有验，可不戒哉。”礼部议国家祥瑞，按唐六典，四瑞有大端、中瑞、下瑞之类。令所司表奏。上曰：“卿等所议但及祥瑞，而不及灾异。不知灾异乃上天示戒，所系尤重。今后四方，或有灾异，无论大小，皆令所司即时飞奏。”

五月，上幸钟山归，由独冈步至淳化门，始骑而入。谓侍臣曰：“朕久不历农亩，适见田者冒暑而耘，心甚愍之，不觉徒步至此。”一日退朝，太子诸王侍，指宫中隙地曰：“此非不可构台榭，为游观地。顾吾念之汉文帝欲作露台，计其费曰百金。文帝曰：‘百金，中人十家之产也，竟巳之。’故吾令阉人种蔬菜，不忍伤民力耳。尔等志之。”六月，功臣庙成，论次诸臣功，造太庙祭器成。八月，《元史》成。礼官议建行殿于二丘坛、南社稷坛北。以备风雨望祭，从之。九月，以临濠为中都，制铁券。

十月，诏天下府州县立学宫。遗元主书，先是元主北遁，元臣李思齐、张良臣以次降，而良臣复叛，徐达击斩之，独扩廓桀逆为西北患，尚籍元主声息，乃致书曰：“朕本布衣，四海内鼎沸，不能自宁，君又失于控御，致诸将名为元臣，往往内怀不轨，扩廓、李思齐、张思道三人也，分据秦晋，互相仇杀，荼毒生灵，是孰可忍。其群雄割据，朕已勘定之，将以观君自为计。大将军由齐晋出河洛，次秦陇，指燕赵，而君弃宗社去矣。朕多君智，谓君自揣，无百年之运，顺天之道，我归故物，得上策焉。已闻君率残胡留连塞上，欲以何为？今思齐束手，思道就戮，扩廓亦已流窜矣。以君昔之富强，尚不可以逞，今远寄沙漠，政如孽雁，闻弦而陨，欲效汉之匈奴，唐之突厥，出没无常，以为边患，不已难乎？方今中国，封疆尽为我有，华夏已平，外夷咸附，若命将出师，直抵阴山之北，君虽有百万之众，亦不过死焰余烬、涸泽腐鳞耳，君即遁逃，亦将无所往矣。朕以诚心待人，明示机策，惟君寔图之。”元主徙和林。十二月，御奉天殿，大赏定中原征南将士有差，封陈日煃为安南国王，王颛为高丽国王。



三年。正月，大特军徐达率李文忠等北征。礼部奏定朝日夕月礼，遣使往安南、高丽、占城，祀其国山川，仍摹录碑碣图藉以归。二月，御东阁学士宋濂、侍制王祎进讲《大学》平天下传，上曰：“固也，人者国之本，德者人之本。德不足以怀众，虽有财，安所用之。”上行后苑，有鹊巢乳雏，叹曰：“禽鸟尚尔，况人乎。”令群臣亲老者，许归养。召诸郡富民入见，谕以孝敬和睦循分守法，赐酒食向而遣之。三月，免南畿、河南、山东、北平田租。四月，以封建诸王告太庙。置长史以下官属，元君妥欢帖睦尔殂于应昌，其子爱猷识理答腊嗣立。

五月，遣使访历代帝主陵寝。令行省臣庙祀，具图以闻。命天下守令举学识笃行之士，礼送京师。左副将军李文忠等克应昌。获元主孙及后妃册宝重器。复诏天下曰：“庚申君荒淫昏弱，以乱区寓，群雄烽起，毒扰生灵，此天有意以启朕躬，朕驱除暴虐，间关介胃，混一天下十有九年于兹。兹庚申君病弱，其孙枝眷属，属在俘虏，礼宜献庙，朕深不忍也。是与他僭窃者不同，其封买的里八剌为崇义侯。后妃等官给服食，以示怀柔。倘受猷识理答腊来归，当令作宾于朝，以存元祀。曩元起沙漠，犹能令胡越一家，岂以堂堂天朝，包荒有外尔？元臣庶有审识天命倾心南向者，吾将擢用之。於戏，君舟臣水，覆载不常，可不畏哉。”时大旱，上祷于坛，席蒿暴露，令后妃执爨，为昔日农家之食，太子捧榼杂麻麦菽粟以进，凡三日始还。天乃雨。行大射礼，诏国学郡邑诸生习射。戊申夏至，祭地于方丘。诏考历代服色所尚，礼官奏以为宜尚赤，从之。

八月，募民输粟中盐。礼官言天子食日举以乐。上曰：“古帝王德隆化洽，日一举，非过也。今人民新罹锋镝，疮痍未起，北征将士尚在暴露，朕何以轩县为哉？”其寝勿举。九月，改司天监为钦天监。十月，致书元嗣子，谥故元主为顺帝。十一月，大封功臣。宴毕谓曰：“天下大业，以艰难得之，当以艰难守之。人情常谨于忧患而忽于宴安。不知忧患之来，常始于宴安也。今日与卿等宴饮极欢，恐久而忘其艰难，故相诫勉尔。”明日诸将诣阙谢命，赐坐，从容语之曰：“囊与卿等初起图，自全非有意天下也，渡江以来，视群雄无远志，而陈张二寇尤骜甚，朕无所恃，所恃者，卿等一心耳。初与二寇角人，以士诚近在肘腋，先事扑灭，是亦一计。不知陈剽而躁，其志骄，张狡而懦，其器小志骄，则好生事。器小则无远图，故鄱阳湖之役宜遫。吾固知士诚必不能越姑苏一步，以为之援也。向令先攻士诚，则友谅空国而来，何以应之。姑苏又猝不可援，大事去矣。朕何知知先后著耳。二寇除，人又计且荡群雄，乃取元都。卿等欲直走元都，兼举陇蜀，皆未合朕意。朕命卿等先取山东，次河洛者，以先声既震，燕蓟自靡耳。且朕亲驻大梁，止潼关之兵，知扩廓张李皆百战之余，未肯遽降，急之，非北走元都，则西奔陇蜀，并力一隅，未易定也。故出其不意，反旗而北，元众胆落，不战自奔。然后西征张李，势屈乃降，惟扩廓力战，以拒朕师，向使未平元都，先与之角，彼人望未绝，困兽犹斗，胜负未可知也。事势与张陈正相反，至于闽广传檄而定，区区巴蜀恃其险远，此特余事耳。卿等可以少解甲胄之劳，”关达等皆顿首，称万岁。诏设坛，祭功臣。已殁者赠赏有差，且禄其子孙，并祭战殁军士，恤其父母妻子。十二月，《大明志》成。建奉先殿于乾清宫。左自大祭，飨外每生辰，节序用，常馔行家人礼。中都营建落成。



四年，正月，谕中书省曰：“令日寒乃甚于冬，况荒漠积雪，吾守边将士良苦，其给诸镇布帛绵纩较岁常有加。”二月，命汤和、傅友德等分道伐蜀。三月，幸中都，寻还京。令各省取士，连试三年，自后三年一举，著为例。改筑圜丘方泽。命吏部议内官品秩，因谕侍臣曰：古宦监不过司晨昏，供扫除而己。自汉邓太后称制，乃以阉人为常侍，为患便如城狐社鼠。吾所以防之亟严，稍犯法，必斥去。履霜戒坚冰也。乃命铸一铁牒，勒内臣不得干预政事，预者斩挂午门。四月，征山林隐逸之士。五月，免江浙田租。诏劝兴礼俗。六月，蜀平，太庙九奏乐，章成，命协律者歌之。上曰：“古乐之废久矣，而胜国尤靡淫词艳曲，杂以胡音，甚或饰为队舞谐戏殿庭，非所以宣大和崇治体也。今所制颇有和平广大之意，其喧譊鄙亵者悉除之。”十二月，开茶市，赏平蜀将士有差，封陈理为归德候。明升为归义。徙高丽，上观浚河三山门，见夫卒裸行水中，命罢徒。曰：“今日重裘犹寒，卒苦乃尔，遂并遣工匠之管中都者。”

五年，正月，诏犯罪当戍两广者俱发临濠屯田。广西洞蛮叛，邓愈等击定之。二月，开文华殿，选茂才异等。命翰林诸臣分教之。三月，诏天下行乡饮酒礼。六月，赈山东民饥，免畿辅田租，句容民献同蒂嘉瓜，抑不受。曰：“草木之祥，产其地，其地之人应之，朕何与焉。若天下时和年丰，则王者之瑞也。”赐千钱而遣之。

十月，诏谕省臣曰：“求治譬之驭马，急衔勒厉鞭策驰骋不巳，鲜不颠蹶，马之蹶矣，人独能无伤乎？元季邮政尽百姓力，大类此。朕甚痛之，其自令军国重使勿给传有司，其务存恤，称朕意。”内使奏增饲虎田，上日：“牛代耕，马代步，虎何为者而饲之？”命付大庖，他禽兽悉纵遣之。命省府置铜柜，薄录时政，仿列国史。遣使与元幼主书，曰：“朕观前代，获亡国予孙，必献俘庙社，以明得志。其阳示优待者，不旋踵予鸩矣。即君家于宋幼主，薙发为僧，终所不免。朕良痛悼，今君之子至京已三年，优礼有加，君宜以时，遣使取归。君生长君朝，岂有志今日，自四海土崩，民罹荼毒，朕始兴师救民，驱除僭窃，君家父子亦不守宗社，北遁沙漠，此天运，非人力也。故特致书，谕朕意焉。君宜察之，毋为寇灾矣。”又与元臣刘仲德、朱彦德曰：“至正之君，殂于北荒，幼主孱弱，诸臣无无不掉臂去者，独二生竭力护朕，甚嘉之，今特遣使谕尔，君今取其子，二生宜教人全父子之伦，勿为边患，尔君之宗祀不绝，二生之家族亦可长保，不然者，大军出讨，旌旗绵亘于阴山，二生能身膏草野，名垂竹帛，亦奇男子事也。或不能殉国，名为俘虏，将何面目见朕乎？尔其熟图之。”

六年，正月，诸守令来朝，命列上郡国山川险易图。二月，罢科举，举贤良。三月，分遣诸将修倭虏昭鉴录。成，颁赐诸王。四月，赠谥开国功臣，诏求贤才。五月，祖训录成。分赐太子诸王。六月，免河北旱蝗田租。七月，辨奸录成，颁赐廷臣。

八月，定释奠先师孔子乐章，脩大明日历，始祀三皇，建历代帝王庙，遣使逾大将军达曰：“卿等与朕定天下，勋业己成。而琐琐残胡尚久暴师，此谁任其咎哉？昔田单攻狄不下，鲁仲连曰：‘将军在即墨与士卒同甘苦，所以致胜，今将军东有夏邑之奉，西有淄上之娱，黄金横带驰骋乎其间，有生之乐，无死之心，所以不胜也。’卿等今日大类此。幸毋徒累于梧丘，为仲连所诮。”达以分兵擒讨，以是东破虏于大同。九月，赐临濠造作军士衣粮。诏禁四六文辞。谕词臣曰：诏诰以汉为式表，笺以柳宗元《代公绰谢表》及韩愈《贺雨表》为式，颁于天下。十一月，潞州贡人参，太原进葡萄酒，皆却之。闰十一月，定纠内官法。十二月，浚开封漕河。

七年，正月，命都督王简等往彰德济宁诸处屯田，训练军士。二月，亲祀先师，命修治阙里庙宇祭器法服。仍设孔颜孟三氏子孙教授。免平阳太原等郡田租。四月，置铸冶十三所。五月，大雩。辑《皇明宝训》成。六月，立皇陵祠祭署，以濠里人汪文、刘英为令丞，世其官。七月，议增圜丘方丘从祀。八月，躬祀历代帝王于汉高帝前，加献三爵，从祀。谓诸臣曰：“汉高帝不阶尺土，手提三尺，以致大位，其艰难与朕正等。可多饮二爵。”

九月，遣元主孙北还，厚赐之，且谕曰：“若曩就俘，即欲遣归，以尔稚弱，恐道田辽远，不能自达，今长大矣。朕不忍尔久客于兹，故特遣归，见尔父母，以全骨肉之爱。”又谕二故阉曰：“此幼主也，不幸至此，长途跋涉，可善视之。”回贻书于其父曰：“昔君在应昌，所遗稚子南来，朕待以殊礼者五年，念君流离沙漠，后嗣未有，故特遣护归。君其念之。”十月，皇长孙生。徙江南民十四万实中都。十一月，诏赦轻罪。 十二月，凿石灰山河。日本良怀遣人入贡，却之。

八年，正月，朝觐天下官员，济宁州守方克勤有善政，赐宴。礼部遣官祭功臣于鸡笼山，增祀华云龙、李思齐等八人。二月，《御制资世通训》成。诏行之。申明马政。三月，诏兴学，劝农，造《大明宝钞》《洪武正韵》成。四月，幸中都，次滁州，遣蔡滁阳王。甲辰夏至，皇太子摄祭方丘。上于中都祭高天地，寻还京。五月，市马西番。六月，诏论安南、高丽、占城等国。三年一朝贡，王立则世见。七月，免江南湖江田租。八月，京师旱，开登莱河。十月，皇太子及秦、晋、楚、靖、江诸王讲武中都。十一月，浚泾阳洪渠堰，铸大钟于凤阳。十二月，陕州人献天书，斩之。

九月，遣使谕徐达曰：“七月火星犯上将，顷金星又犯之，大将军其备奸人刺容。”更定王府官制。闰九月，以五星紊度，日月相刑，诏求直言。罢弘文馆，遣视历代帝王陵寝，禁樵牧，百步内设守陵户二人，摧崩者封培之，三年一遣祭。诸郡邑所祀忠臣烈士祠宇，下治者时葺焉。分遣国子生修岳镇海凟祠宇，赐巾衣靴袜。所至斋沐行事。十月，更太庙，从同堂异室之制，定侑飨功臣。十二月，赈江南湖北，置宁夏诸卫。

十年。正月，论中书省曰：诸除吏客长安久，良费，至空乏称贷，一受事将取偿焉。何以教廉。其自今，谒选者早与铨注，铨选后差其品，与道里费，令有司给舟车，著为令。二月，遣官飨先农。应夫府率农民耆老陪祀。免士大夫家徭役。四月，命等愈等讨吐番，破之。五月，荆蕲水患，上命户部主事赵干往赈，干逾期不去。上闻大怒。敕省臣曰：“民饥而上不恤，咎在上。吏受命不能宣上意，视民死而不救，罪在吏。朕寝食不安，而干泄泄若此，其以大不敬，论弃市。”有内侍供事久，从容言及政事，上立斥遣之回。谕群臣曰：“古明君猷为必谋，诸公卿大夫而断之已。未闻嬖幸得预。况寺人朝夕左右，其小善小信足以固结君心，而便佞专忍，阶乱多矣。朕每以为戒，故决去此。虽侍朕久，不姑息也。”六月，命政事启皇太子处分，然后闻。七月，置通政司，掌敷奏，对驳如古。纳言遣监察御史巡按州县。陛辞。帝曰：“御史代朕巡方，以激浊扬清为事。其不能除贪锄暴者，以不职论。” 八月，改建圜丘于南郊。九月，浙西水灾。免田租。十月，新建社稷坛成。十一月，乙卯皇孙允炆生。大内宫殿成。御殿朝贺。十二月，谕李善长等佐太子参决政事。

十一年，正月，改封吴王为周王。罢杭州护卫。二月，祀大社大稷，奉仁祖配，始制牙牌给朝庭文武官。三月，谕礼臣曰：“《周书》有言：‘人无于水鉴，当于民鉴。’胡元弊政，几奏事关白中书，然后上闻，故多雍蔽，自令其许以寔封，直诣朕，前著为令。 ”四月，上自制皇陵碑。元嗣君爱猷识里达腊殂。子脱古思帖木儿立。五月，命东宫文学编撰春秋本末。选武臣子入国子监读书。六月，遣使祭故元嗣君于沙漠。八月，免南畿河南陕西湖广广东田租。苏松扬台海溢。九月，进封刘继祖为义惠侯。诰曰：“朕微时，洊罹亲丧，艰于宅兆，尔继祖以沃壤惠朕，朕得安厝皇考皇妣，眷兹大德，云阿可忘，而劻勷方底，岁月荡流，恧焉未报，兹特赠尔义惠侯。妻娄氏夫人，尔其有知，服兹宠命，仍以牲牡醴祭之。”十月。大祀殿成。十一月，吐蕃入寇，征西将军英讨平之。

十二年，正月巳卯，合祀天地于南郊，自斋誓至祭夕。天宇澄霁，卿云斐亹，上大悦，敕省臣曰：“朕周旋祀事十有二年，见仪文太烦，乃以义更之，今合祀天地，若有肹蚃，答于朕心，其命载笔者纪之，以彰皇天后土之昭格。”三月，视朝毕，延诸儒臣，赐坐便殿，论治政。四月，遣敕李文忠、沐英曰：“顷者日交晕在秦，分主战斗，兹己未太白见东方，至甲子顺行而南，南征大利，尔等其顺时追击之，勿失。”免北平田租。 六月，敕辽东守将潘敬等，曰：“奏至，知龙州民愿率众来降，将军识其计否？人情安土，重迁奈何，轻去其乡而归我，此诈也。如堕其彀中。不过一二年，其害见矣。传曰毋纳逋逃，勿妄生小隙。使彼得以借口，其勿受之。”七月。遣祭功臣庙，祔吴祯等百九十三人。平羌将军丁玉讨平蜀寇。九月，西平侯英大破西番班师。 十二月，右丞相江广洋贬海南，于道暴卒。诏征天下博学老成之士。

十三年，正月，丞相胡惟庸谋逆及御史大夫陈宁、都督季玉等皆伏诛。诏罢中书省，穷治惟庸，狱坐者二万人。二月，诏郡县举聪明正直孝悌力田贤良方正文学之士，以及精通术数者。遣应天府祀历代忠臣。上谕皇太子诸王曰：“吾平曰无优伶贽狎，无酣歌夜饮，正宫无自纵之权，妃嫔无宠幸之昵，朝政稽众，奉决惟善是从，燕闲之际，一人之论，尤加维审，每旦星存而出，日入而休，非疾弗惰，以此自防，尤恐不及，与尔言之，使知持守之道。”三月，燕王之国北平。减苏松嘉湖重租额。四月，都督张赫米寿。毕舟师海运。五月，甲午雷震。谨身殿大赦天下。罢周王府工役。诏曰：中原民恃二麦，今九月赴工，正播种之时，过此严寒，种不得入土矣。民何以绩食，吾甚恐其怨咨，其敕至即放遣之。六月，雷震。奉天门置谏院，颁臣戒录于中外。七月，罢秘书监。凡内府书俱隶典籍。九月，置四辅官。十月，诏求真才。十二月，列侯诸将屯田北平并练兵于辽。遣使谕日本木不得侵扰。

十四年。正月，诏征虏大将军徐达、左右副将军傅友德北击胡。诏求贤。编赋役黄册。三月，大赦。颁五继四书于北方学校。四月，达等破虏班师。 五月，五溪蛮作乱，江夏候周德兴等讨平之。八月，河决原武。上曰：“此天灾也，塞之特劳民力，其令防护旧堤，勿重困吾民。” 九月，征南将军友德等帅师取云南。 十月，免应天大平镇江宁国广德秋粮。定考核殿最法。十一月，南雄侯赵庸讨闽广群盗，延安侯唐胜宗计浙东山寇，俱平之。

十五年，正月，制九奏侑借食乐章。命朝觐官各举所知一人。二月，复谕云南诸夷。三月，云南平。四月，诏天下，通祀孔子，赐学粮，增师生月廪，免畿江浙河南山东田租。五月，太学成。上幸学，行释菜礼。七月，始用半印勘合，先是请郡县各持空印籍来京，即错误便于改窜，上廉得之，大怒，以为欺罔，遂诏逮行省臣及诸长吏置狱，坐死，而丞若吏具榜百，戎边。八月，丙戌，皇后崩。诏复开科取士。九月，荧惑犯南斗，敕征南诸将曰：“天垂像，以示儆也。蛮夷叛服不常，又好置毒于水，卿等率师久劳于外，其严戒务善水草以备不虞。”沐英等进击平之。十一月，设殿阁大学士，以刘仲虞为之，征耆儒鲍恂等修顾问，寻赐。十二月，孝陵成，封都督李新崇山侯。

十六年，正月，谕刑官曰：“民命至重，平恕犹恐失之，况深文乎。昨有子犯大辟，而父行贿求免者，御史廉得，欲并论之，朕以子死而父救之，人情也。故但论其子，自今凡首论决，必详狱而后行。”二月，命天下学校岁贡生员。三月，征南诸将班师还，令沐英留守。诏复凤阳，视藻丰沛。五月，免应天太平镇江宁国广德田租。令都司上卫所图经。七月，诏更定冕服，御使录囚诸省。九月，命申国公邓镇、临江侯陈镛、济军候顾敬讨龙泉山寇，平之。十月，颁乡饮酒礼图式于天下。十一月，定祀历代名臣。十二月，赐国子监生读书灯油。

十七年，正月，遣魏国公达守北平。信国公和筑海土诸城。二月，宣诸司交移纸式，更定都察院官。三月。大赦，颁科举成式，令与荐辟并行。四月，论平云南功。五月，高丽贡马二千匹。六月，制大成乐器颁天下儒学。七月，建朝天宫，盱胎人献天书，斩之。八月，定考绩法。九月，遣中官祭处士陈遇，赐葬锺山。十月，册李氏为淑妃，摄中宫事，命驸马李祺赈河南北平灾旱。闰十月，《清类天文分野书》成。十二月，修祖陵。

十八年。正月，命江夏侯周德兴等往河南，招集故元将校。二月，初昏，五星并见，求直言。三月，思州苗叛。征虏将军和等帅师从楚王讨，平之。五月，谕侍臣曰：“朕夙兴视朝，日高始退，自午至暮，复然所决事有未当者，虽中夜不寐，筹度无憾，然后即安。”侍臣对曰：“此苍生之福也。但恐圣体遇劳耳。”上曰：“吾岂好旁哉。顾自古国家，未有不以勤而兴，怠而衰者。天命去留，人心向背，甚可畏也。安敢暇逸。”六月，禁诸司纳贿。七月，五开蛮叛，和遣兵讨平之。八月，遣勋臣还里。九月，筑漳河堤。十月，诏天下尽革积岁官吏，为民害者输作城役，御制大诰成，颁示天下。十一月，作观星台。十二月，举孝廉。

十九年。正月，颖国公友德等讨云贵诸蛮，平之。二月，纳含出寇边。三月，省躬录成。四月，河南大水，令民有鬻子者，官代赎之。定工匠役，更番输作及瓜而代。五月，诏举经明行修练达时务者，郡县礼送京师。八月，皇太子修祖陵，上阅宋史，见太宗改封椿库为内藏库，顾为侍臣曰：“人君以四海为家，宁有公私之别，太宗，宋之贤君，亦复如是，况于汉之西园，唐之琼林，大盈乎？每度支有缺，贷于内藏，俟羸余则偿之，此商估之行也。后世困于兵革，三司耗竭而内藏充溢，自如间有发数十万缗佐军与者，便以为难，皆太宗贻谋之不善耳。”九月，赈旱蝗诸郡县。十月，颁志戒录。十一月，办大诰三编。

二十年，正月，命宋国公胜帅列侯守将北征纳哈，出焚锦衣卫刑具。诏修阙里孔子庙。甲子，郊祀礼成，天气清朗。帝大悦，侍臣进曰：“此陛下敬天之诚所致。”上曰：“所谓敬天者，不在虚文，在有其实。民者，事天之实也。上帝诏我，犹我诏百官，有司若不能福民，是委君命于草莽，不敬莫大于是”。二月，鱼鳞图册成。置两浙防倭卫所，躬耕籍田，遣官享先农，礼成，宴群臣于坛所，《御注洪范》成。四月，命江夏侯周德兴往福建筑城练兵防倭。六月，纳哈出降，遂班师。七月，定亲王岁禄。九月，置北平行都指挥使于大宁，青州旱蝗，民饥，有司不以闻，上怒曰：“青州饥而守臣不以闻，是岂代君牧民者哉？其亟赈之，就逮其官吏。” 十月，历代忠臣庙成，吏部迁南方，教官有学。行者于北安置郡，郑国公常茂于龙州，以蓝玉为征虏大将军，唐胜宗郭英副之，帅师讨残胡。十一月，普定侯陈柏、靖宁侯叶升讨东川诸蛮，平之。十二月，大诰武臣，复命陈柏等屯田毕节。

二十一年，正月，思伦发叛，西平侯英讨平之。二月，定历代名臣从祀帝王庙，仍定庙制。四月，蓝玉破胡于捕鱼儿海。五月，五色云见，侍臣称贺，却之。讨东川叛蛮，命傅友德为征南将军，沐英陈柏副之。七月，颁赐天下武臣大诰，令其子弟诵习，使它日知抚教军士，以称保全功臣意。八月，征北诸将还。赐宴奉天殿。上赋平胡诗二章，命群臣属和。九月，越州阿资叛，友德分讨，具平之。敕谕天下卫所屯田。十月，颁《武士训诫录》，臾定岁贡生员例。十一月，以武臣多坐法，特为保守，敕颁之。

二十二年，正月，高丽权国事王昌请入朝，却之。二月，禁武臣干预民事。三月，命傅友德率二十四将军分驻潮州，防西南夷。四月，置詹事院，令杭湖温台苏松诸郡民无田者就耕淮河以南，及滁河诸州，给钞三十，定免赋役三岁。五月，置大宁福余梁朵颜三卫，于兀良哈之地以居降胡。六月，上退朝谓侍臣曰：“人常处危，乃不蹈危。常虑患，乃不及患。车行峻坂而仆平地，保天下者，亦如御车。”命孝廉茂才年四十以下者于行人司差遣，以试其才。八月，更定《大明律》。九月，廷臣有言，比来儒士，起自田里，擢用骤峻，非朝廷爱重名爵之意。上曰：“朕患不得贤耳。若伊尹出有莘，孔明起隆中，岂嫌骤哉？”十月，增建国子号舍，以居诸生之有家室者。十一月，思伦发入贡，百夷平。

二十三年，正月，遣晋王燕王率诸将分道出击胡。肃清胡党，榜列勋臣，凡五十七人。二月，定王国，合祀山川诸神。 三月，申定官民服饰。 四月，筑京城外垣。闰四月，蓝玉平诸番。五月，上念诸将老，悉遣还乡，赐黄白二金钞，若绮太师韩国公李善长赐死。六月，选用耆民有才德知典故者，定东宫司经局官制。七月，江南北海溢，河决河南。八月，改铸御史印，定使节之制。十月，封刘基孙荐为诚意伯。增禄予世劵，诏刊行韵会。十一月，置景东蒙化二卫。十二月，购遗书，西番诸夷遣使入贡。

二十四年。正月，筑浙东海堤城。甘肃命傅友德将列侯出塞击胡。二月，命种桐梾棕树于锺山阳五十万株。以资工用，省民输。三月，上谓廷臣曰：“朕发库申古镜十余鉴，多失真，召工问之，皆莫能答。最后一工曰：‘范模不正。’朕惕然，悟君心焉。”诏天下贡茶，勿得作大小龙团，茶户采进，勿预有司。四月，铸浑天仪。五月，汉卫谷庆宁岷六王练兵，临清定，文武官员封赠，敕礼官曰：“朕御寓以来，擢用懦者，布列百司，而卒少称其任，良由师道不立，故尔谕天下，凡儒老，必以修己教人，毋徒尚文艺尔，部其申敕之”。六月，命礼部简较僧道。河决原武。七月，徙富民实京师。八月，上以江南地庳，欲迁都陕西，命皇太子巡视开洛。九月，谕天下生员，兼读诰律，民间子弟能诵大诰者赏之。十月，北平大水，免是年田租。十一月，皇太子还自陕，献相宅图。十二月，命景川侯曹震往四川治道。

二十五年。正月，河决阳武。二月，诏在外公候伯还京。三月，敕列侯练兵西北塞，罢民间岁输马草。四月，皇太子薨。 五月，蓝玉破罕东，移兵讨建昌蛮。 六月，敕玉擒月鲁帖木儿。 八月，祔皇太子于孝陵东。颁《醒贪简要录》于诸司。九月，立皇孙允炆为皇太孙。十月，更高丽为朝鲜国。十一月，建昌蛮平，槛送月鲁于京师。伏诛。十二月，敕冯胜等率师数十万屯塞上。闰十二月，敕刑部曰：上天春生秋杀，各有其时。今阳春布泽，万物遂生，朕不忍罪囚沉滞狱底，其悉贷之，令输粟于边，得侑者四百四十八人。

二十六年。正月。置天同东胜诸卫，筑城屯守。二月，晋王统山西河南兵出塞捕虏。凉国公蓝玉谋反伏诛。三月，籍蓝玉家以服饰器用多僭窃逾制，作《稽制录御制序》，以颁诸功臣。四月，京师大旱，诏求直言，录囚徒，因谕天下，凡遇岁饥，先发贷，后奏，闻著为令。五月，陕西民有坐事谪戌边，妻病留途中，其弟夫妇请代往，监送者听之，御吏以为罪事。闻于朝，上曰：弟代兄，义也，命赐道里费，并赏监送之人。八月，徙庆王于常州。九月，罢中都国子学。诏曰：尔者朝臣不臣，其无忠义者如李善长等，阴兴构祸，事觉各伏诛。蓝贼为乱谋泄，捉拿族诛万千人矣。余不尽者，已榜赦之。虑奸顽无知，尚生疑惑，自今不分蓝胡二党，未犯者悉行赦侑。十月，徙岷王于云南。十一月，东莞叛寇何迪伏诛。十二月，颁永鉴录于诸王。

二十七年。正月，赈贷贫民。二月，敕诸将练兵防倭。四月，令民树桑枣。五月，却安南朝贡。八月，遣国子生分诣天下，督修水利。九月，定旌表孝行事例。正蔡氏书传及《寰宇通志》成。上谕诸儒臣曰：朕每观天象，自洪武初有黑气凝奎壁间。今年春暮黑气始销，文运自此兴矣。十月，罢建岷府宫殿。敕曰：滇土荒芜，民转饷良苦，姑为棕亭以居，俟十五年后，民力稍纾更为创造。

二十八年，正月，敕周晋燕王发马步军往塞北屯田。二月，分青兖济南登莱民就东昌垦闲田。三月，罢龙江等稚场。四月，诏停辽府官室，敕武定侯英曰：边境营缮，朕常为卿言，不宜尽力以困之，今所役皆强悍力战之人，劳苦过多小，必逃匿草泽间。古云人劳乃易乱之原，可深念也。其暂停役，且发少凌仓以赈之。五月，讨平西川洞蛮。 六月，禁墨宫腓劓之刑。戒子孙朝文武百官，有请复肉刑及请复丞相者，全家处斩。七月，河南确山野兰成，群臣表贺。上曰：“人君以天下为家，使野兰足以被天下，朕当受贺。”一邑何为者其已之有，以道书献者，上曰：“朕将济生民于寿，独爱一已之长主，久视哉。不峻却之，诸来言方术者当接踵矣。”八月，征南将军杨文等讨龙川诸蛮。九月，免诸郡田租。诏曰：“朕入建康，厉兵秣马，与群雄并，驱诸所供亿，皆江东五郡之民，今天下平定，而朕老矣。思民效力，无可抚字者，其蠲今年田租，少苏前日之劳。山东给辽左燕晋军需，亦劳甚，可蠲租如五郡。”闰九月，《皇明祖训》成。更定亲王岁禄。十月，册马氏为皇大孙妃。十一月，诸蛮悉平，颁礼制集要。十二月，颁《洪武志书》。

二十九年，正月，罢朝从容问左右民间事，对以治平。上曰：“虽尧舜在上，不能必天下无穷民，朕恒以此为忧，何遽言至治乎？ ”二月，讨郴桂蛮，平之遣使缅国及百夷。三月，罢扬熊从祀孔庙，易以董仲舒。定外官三年一觐支制。四月，命里礼部翰林院考国子生，甄其材者送吏部擢用。五月，命湖广诸郡种桑。六月，筑河防。七月，上阅唐书至鱼朝恩，侍臣曰：“奴侪无忌惮至此，然代宗一去之，如孤雏腐鼠，在断与不断尔。”八月，免太平等五郡田租，斩御史王朴，朴喜直谏，与上争，上怒，命斩之。遽召还曰：“汝其改乎？”朴对曰：“陛下以臣为御史，因责臣，言何辄辱至此，且谓臣有罪，安用生之，谓无罪，安得辱之。”上固赦朴，闻朴言，复命斩之。朴反接至市，过史馆大呼：“学士刘三吾听之，某月日，皇帝杀无罪御史王朴也。”九月，召天下致仕武臣赴京。上燕劳，面谕之曰，诸将军从朕平祸乱，效谋宣力，勤劳备至。思昔与卿等皆少壮，今老矣。久不相见，于心终不忘，故召诸将军，所赐虽薄，聊以饴老，亦余意也。卿等归，其善教子孙，以终天年，诸臣皆感泣。十月。晦，皇曾孙文奎生。十一月颁稽古定制。

三十年。正月，敕列侯，备虏关中，颁《为政要录》。四月，令军民有材一艺者得自陈效用。五月，令晋燕代辽宁谷六王勒兵备虏。六月，举子哗考官，不明，下学士刘三吾等于狱。复试下第举人。赐韩克忠等进士及第。有差试官白信稻举子陈安凌迟处死。三吾谪戎。八月，禁诸王非时兴作。九月，令天下民里置木铎，一选老者与瞽者，月以六谕，持铎巡道路曰：“孝顺父母，尊敬长上，和睦乡里，教训子孙，各安生理，勿作非为。”又令村置鼓一，农时月，晨而鼓之，鼓鸣众集，及时力种田，老人督责其怠惰者，惰而不督，里老人则罚。婚姻死丧随力相资，以成仁俗。十月，停辽东海运。十一月，上见散骑舍人衣殊艳丽，召问制用几何？曰：“五百贯。”责之曰：“汝生长膏粱，纨绮，邈不知农桑艰苦，夫是衣也，数口之家一岁资也。”十二月，上不豫。廷臣数问起居，敕曰：“元政不纲，群雄倡乱，朕潜草野，不得已从戎，西定荆楚，东平吴越，北抚中原，为众推戴，得有天下三十年于兹，朕寿七十矣，非皇天眷命，得久若是。古语云：‘天不兴首乱者。’朕无心天下而心救民，殆天命之乎。比失调受疾，卿等频仍问安，礼也。尧舜禹汤文武之世，皋夔稷契伊周为臣，一志匡主，朕以示卿，卿等竭忠修职，副朕至怀。”

三十一年。正月，命户部遣人分诣山东、河南，督民耕种。二月，定吏贡出身事例。三月，琉球中山王入贡。己丑，享太庙毕，顾立庙门，召太常寺臣，指桐梓诸树曰：“往年种此，不觉成林，凤阳陵树，当亦似此”因感怆泣下，既曰：“昔太庙始成，迁主就室。朕退休，梦皇考呼曰：‘西南有警。’觉出视朝，果得遣报。祖考昭临，时时在上，尔等加敬，中使旦暮洒扫，省视以时，毋有不处。”时，上春秋高，太子、皇后俱无禄，每忽忽不自得，又念太孙长厚，顾廷臣无可受遗命者，力疾视朝，万岁几劳惫。五月，甲寅，复不豫。乙亥，犹敕燕王帅诸王备虏，其词曰：“朕观成周之时，天下治矣。周公犹告成王曰：‘诘尔戎兵，安不忘危之道也。’今虽海内无事，然天象示戒，不可不防。朕诸子，汝独才智，克堪其任，秦晋已薨，繄汝为长，攘外安内，非汝其谁耳。其总率诸王，相机度势，用防边患，又安黎庶，以答天心。且副吾付托之意。”闰五月，乙酉，上崩于西宫。上素少疾，及疾作，临朝决事如平时，渐剧焚香祝天曰：寿年久近，国祚短长，子孙贤否，简在帝心，为生民福。特持符召燕王。太孙用事者矫诏却还之淮安疾剧。帝问第四子来，未闻，雨降喜形于色，遂崩。寿七十一。遗命丧葬仪物一徒简朴，毋金玉孝陵山川。因其故，诸王临国中，毋奔丧，天下臣民临三日，皆释服，毋妨嫁娶。逾七日，辛卯，葬孝陵。

建文元年二月，上尊谥曰“高皇帝”，庙号“太祖”。

石匮书曰：“汉高帝之功胜汤、武矣，桀、纣龁痛其国人，不能遍四裔也。我高皇帝之功胜舜、禹矣，洪水灾而居食废耳，人犹人也。故夫汉高帝之功，一世功也；高皇帝之功，万世功也。呜呼休哉！”






卷二 让帝本纪
 

让皇帝，太祖嫡次孙也。生六年而兄皇长孙雄英卒，又十年而父懿文太子薨。太祖御东角门，哭甚哀，学士刘三吾进曰：“皇孙世嫡，富于春秋，正位储极，可系四海之望。顾皇上无过伤。”太祖收泪而颔之，于是立次孙为皇太孙。

太孙性仁厚，孝友异常人子。皇太子病瘅，痛楚呼号。太孙年十四，含泪抚摩，夜不解带，闻楚声，哀痛如不欲生，亲叱吸之，寻愈。太祖闻之召侍医问状，叹曰：“有孙如此，朕复何忧！”更二年，懿文疾甚，太孙入侍，蓬垢者弥月。及薨，哭痛哀慕，水浆不入口者五日。太祖哭抚之曰：“毁不灭性，礼也。尔诚孝，独不念我乎。”始一啜糜粥。欲服三年丧，太祖不可，然三年语不高声，笑不至矧，不饮酒食肉，不举乐，不御内侍。御或劝之曰：“服可例除，情在自致。”三幼弟躬自抚育，饮食起居必与共之。

奉命参决机务，多以宽大济严核。常读律，见中有苛条，请得改正，太祖许之。太孙遍考《礼经》，参之历朝刑法，改定七十三条，太祖阅之大喜曰：“吾当乱世刑宜重，汝当平世刑宜轻，所谓刑罚世轻世重也。汝后用刑宜准此。”

有常州陈理以子弑父案，命太孙处分。太孙鞫得其情理，父患火症，庸医误投附子，暴卒，继母欲杀其子，力证成狱。谳拘邻里婢仆及原医，讯之，输服。太祖大惊曰：“有是哉！刑不可不慎也。”



太孙不独仁，而且明。又有盗七人，太孙一见，即疑首盗非真。讯之，果系主人子独出田庒，为佃客所累，宜免。太祖覆讯淂寔，问太孙曰：“汝何以知其非盗？”对曰：“《周礼》听狱色，听为先。《尚书》亦称‘惟貌有稽’。适见其人面目闲静，听视端详，定非盗也。”太祖叹曰：“决狱者不可不读书。”

洪武三十一年，太祖大渐，遗昭曰：“朕膺天命三十有一年，忧危不怠，专志利民，第愧无古人之博智，善善恶恶不及多矣。今年七十有一，筋力衰微，体顺帰全亦奚哀。念之有皇太孙允炆，仁明孝友，天下归心，宜登大位，以勤民政。葬祭之仪，一如汉文帝勿异。布告天下，使知朕意。诸王临国中，无得至京。王国文武吏士听朝廷节制，惟护卫听王，诸不在令中者权此从事。”太孙治丧礼于西宫，被发哭踊，哀动左右，敕有司丧仪悉遵周礼。于是仿金滕遗制，前朝后殿、左右角门及西宫内寝各设坐如生存，凡十一所；陈祖训于东直殿；设重器于西直殿；京官四品以上朝服，执钺立于诸陛之上。自初六以至十六日，哭临如礼书，不饮勺水，夜不就枕簟。

先是太祖不豫，多暴怒，遭谴戮者甚众。太孙入侍，事必躬，承自药饵糜粥、唾壶溺器之属，靡不亲献。愉色婉容，蒲伏床第。太祖气亦渐平，多所全宥。目不交睫者凡三阅月，太孙素丰腴，至是哀毁骨立，诸臣望见莫敢不哀，皆曰：“天子纯孝。”

闰五月辛卯[1]，皇太孙即皇帝位，大赦天下，以明年为建文元年，命齐泰、黄子澄豫参国政，召方孝孺为侍讲。七月，逮周王橚至京，废为庶人。十一月，上如郊坛省牲，诏求直言，监查御史尹昌隆上书请勤政，上嘉纳曰：“朕过也。诏礼部颁天下，使明知朕过。”尽释刺面军及徙流帰里。

建文元年正月，大祀天地于南郊，奉太祖高皇帝配遣使，告即位于山川岳渎，修高皇帝寔箓。二月追尊皇考懿文皇太子为孝康皇帝，庙号兴宗，皇妣懿敬皇太子妃常氏为孝康皇后，祔庙，尊继母皇太子妃吕氏为皇太后，册妃马氏为皇后，立子文奎为皇太子，封弟允熥为吴王，允熞衡王，允熙徐王。诏民间有怀才抱德之士，有司礼请赴京。高年者赐粟帛。有差收养鳏寡孤独，有司月给廪米。课农桑兴学较，旌表天下义夫节妇、孝子顺孙及同居三世以上者、兵燹后骸骨有暴露者痊埋之。卫所军绝者，即与除伍。与侍讲方孝儒等更定官制。燕王来朝，行皇道入，登陛不拜，御史曾凤韶劾燕王大不敬三，上以王至亲勿问；户部侍郎卓敬密奏燕王英武酷类高帝，北平疆干之地，宜徙封南昌，以绝祸本，上览奏大惊，语敬曰：“燕王骨肉至亲，何得及此？”



三月丁巳，祀先师于太学。安置北平按察使陈瑛于广西，逮燕府官旗于谅周铎伏诛。以户部侍郎夏原吉等二十四人充采访，使巡行天下，问民间疾苦，得便宜行事。燕王还国，京师地震，求直言。慱士黄彦清至市，见两儿食枣，食毕，馀一枣，幼逊其长，不受，推逊又之，举授市之丐者。又见有拾纱者，拂其尘，置之高洁处，以石压之而去。彦清叹曰：“陛下德化，虽中牟之异，何以过此？”上曰：“昨日宫中二人，欧哗声彻内。朕呼而谕之曰：‘朕宽刑尚德，两年来中外愉愉。尔独犯教意者，朕有垂德与？行事无礼与？外仁义而内多欲与？’悱然感愧自责，而二人始叩头谢罪。夫一宫之内尚未能齐斯言，何敢当也？”彦清拜贺曰：“万邦时雍，而有子独傲四方，风动而有弟未谐，宫人相争是其常事，陛下引为己过，愈见盛德。”

四月召湘王柏于荆州，柏自焚。召齐王槫留京师，幽代王桂于大同，絷岷王楩于云南，并废为庶人。

七月靖难兵起，张昺、谢贵、葛诚、余逢辰死之，燕王乃上书曰：“臣闻《书》曰：‘不见是图。’又曰：‘视远惟明。’今事几甚著，陛下略不垂察，臣窃惑之。当元之末，生民涂炭，群雄角逐。皇祖、太祖高皇帝披霜冒露、东征西伐，赴矢石、被创痍，艰难百戦，然后定天下。封建诸子，巩固宗社，为磐石之安。不幸宾天，陛下嗣登大宝，奸臣齐泰、黄子澄等包藏祸心，为谋以误陛下。橚、槫、柏、桂、楩五弟，虽有悬愆，未闻不轨，重可裁减护卫，轻可赐敕诫厉。乃动见削夺，转徙流离，行道叹嗟。柏尤可伤，不淂良死；今尚未厌，又以加臣。臣守藩二十馀年，事君之诚，明于皎日，奸臣跋扈，蔽明害公。执臣奏事之人，棰榜棘爇，备极苦毒，迫言臣谋不轨。遂分宋忠、张昺、谢贵于内外围守臣府，臣之一家如临汤火。已而贵炳为护卫所执，始知其出奸臣之谋。臣闻伐大树者必先剪旁枝，危君室者必先除公族，朝廷孤立，社稷危矣！不待明者而后见也！高帝祖训曰：‘凡新太子即位，朝无正臣，内有奸恶，则亲王训兵待命。天子密诏，入诛之。’臣谨领镇兵，俯伏待命，以遵皇祖之训，惟陛下念之，周广同姓绵祚八百，秦人孤独二世而亡，明鉴斯在！《诗》曰：‘价人维藩，大师维垣；大邦维屏，大宗维翰；怀德维宁，宗子维城；无俾城坏，无独斯畏。’《易》曰：‘大君有命，开国承家，小人弗用。’惟陛下念之。”书上，诏削燕王属籍，遣长兴侯耿炳文率列侯诸将，将步骑三十六万北伐。上诚诸将士曰：“昔萧绎举兵入京，而令其下曰：‘一门之内，自极兵威，不仁之甚。’今尔将士与燕王对垒，务体此意，无使朕负杀叔父名。”燕兵张甚，通蓟、遵化、密云、永平等郡，具以城降。指挥马宣彭聚孙泰力战，死之。宋忠败绩，俞瑱师溃被获。上方锐意文治，日与孝儒等讨论周官法度，以北兵为不足忧。黄子澄恐失河北，又请命安陆侯吴杰、江阴侯吴高、都督盛庸等数道并进，檄山东西河南合给军饷，置平燕布政司于真定，以刑部尚书暴昭掌司事，征云南兵入京护卫。

八月，炳文军真定，燕兵军雄县，炳文战败，固守真定，燕兵力攻之，不克，还北平。是月，以曹国公、李景隆为征虏大将军，驰至军中，会诸将北进。上闻炳文败绩，始有忧色，谓子澄曰：“奈何？”子澄对曰：“胜败兵家常事，无足虑。今天下全盛，士马精强，粮饷充足，一隅敢当天下乎？调兵五十万蹙之，必成擒矣。”曰：“孰堪将者？”对曰：“景隆可以当之。前不用景隆而用炳文，故有此失。”遂遣景隆，召炳文还。齐泰等虑辽宁二王通燕，召还京。宁王不至，诏削护卫。辽王至，徙封荆州。

九月，吴高及耿瓛杨文攻永平，燕王来援，高等退保山海。

十月，燕兵袭破大宁，守将朱鉴死之，陈亨降。景隆进攻北平，垒于九门，燕王以宁王权及朵颜三卫卒达，兵援北平。景隆迎于郑村坝，大败，奔德州。

十一月，燕王再上书，不报。

十二月，削吴高爵，徙广西。燕王克广昌，蓟州镇抚曾浚起兵攻北平，不克，死之。罢齐泰、黄子澄以悦燕，阴留京师使筹兵。时景隆出师屡败，子澄等匿不以闻。上一日问军中胜负如何，子澄曰：“兵交屡胜，但天寒，士卒难堪。待来春大举。”上信之，加景隆太子太师。省躬殿成，迁肃王楧于兰县，法司奏是岁论囚，视往岁减十三。奉赞大将军军务高巍，使燕上书，燕王不报。

二年正月，天下官员来朝免贺。燕攻蔚州，守将王忠、李达叛，以城降，遂逼大同。

二月，改都察院为御史府，诏曰：“顷以治狱烦兴，易御史台号都察院，与刑部分理庶狱令，赖宗庙神灵断狱颇简，其仍汉制，为御史府专紏贪残、举循良、匡政事、宣教化。务为忠厚，以底治平。”景隆援大同，燕兵还北平。

三月，虏坤帖木儿可汗、瓦刺王猛哥帖木儿，款北平。

四月，瞿能平安败燕兵于白沟河，燕王率精骑数千突入左掖，王师大败。景隆单骑走德州，寻奔济南。

五月，燕兵入德州。德州降，命陈旭守之，追击景隆济南城下，大破之。遂围济南，堤水灌城，铁铉乃命军士约降，迎燕王入。县镔挞伏城上，计定，则使守陴之卒昼夜哭曰：“济南鱼矣！亡无日矣！”乃撤守，具出，居民伏地请曰：“奸臣不忠，使大王冒霜露为社稷忧，谁非高皇帝子臣其降也！然东海之民不习见兵大军压境，不识大王安天下子元元之意，或谓聚而歼之。请大王退师十里，单骑入城，臣等具壶浆而迎大王。”燕王大喜，如民言。马过城下，城下呼“千岁”，铁板亟下，伤燕王马首，王惊改马而驰。铉遣人挽梁，梁则坚，燕王竟从梁驰去。大怒，以炮击城。铉书高皇帝神牌，悬城上，炮不敢彂，铉令士卒登陴噪骂，每出其不意突骑击之，相持日久。道衍曰：“师老矣！解去还北平庸。”铉复德州，陈旭遁去承天门。灾，诏求直言。乙字库灾，改谨身殿为正心殿，置学士一人，改方孝儒为文学博士。

九月，皋门成，遂改题诸门，征洪武中功勋误废者子孙录用之。

十月，置威武中卫，募壮士城沧州。燕兵复出，袭破沧州，徐凯等被执。录济南功，封盛庸历城，仆充平燕将军，以铁铉奉赞军务，督陈晖平安，诸军北进，召李景隆还。

十一月，燕兵至临清屯，馆陶焚大名军饷。

十二月，至汶上，掠济军，循至东昌。庸背城而阵，燕王冲庸左翼，不动，退而冲其中坚。庸围燕王数重，平安助战，军劲甚，斩其枭将张玉。燕王易服，奋跃马上，出西南去。燕兵为大器所乘，大败，走。庸趣兵蹑之，杀伤无算。燕王退驻馆陶，庸飞檄真定，沧德诸将水陆犄角邀燕帰路，北平震动，加铉兵部尚书。

三年正月，《凝命神宝》成，上亲定其文曰：“天命明德，表正万方。精一执中，宇宙永昌。”告天地祖宗，为文宣示，远迩百官称贺。大宴于奉天门，须赏四夷朝，使历城侯庸献东昌之捷，诏论天下。丁丑，享太庙，告东昌之捷，召齐泰、黄子澄，仍预军国事。



二月，燕兵复出，军保定。盛庸进，战于夹河，斩其将谭渊。再战，庸师败绩。都指挥庄得、楚智，皂旗张等，皆陷阵，没。是夕战酣，迫暮，各敛兵入营。燕王以十馀骑逼庸垒野宿。明日，引马鸣角，穿营而去。以上有诏“无使朕负杀叔父名”，诸将相顾，不敢发一矢。燕王即还营，复严阵约战，自辰合战至未。会东北风大起，庸军中昏暗，不辨咫尺，燕兵乘风纵杀，庸复大败，奔德州。是时，庸恃东昌之捷，轻敌，谓此举必破北平。将士咸携金银扣器、锦绣衣袍曰：“破北平，张筵痛饮！”至是，尽为燕兵所获，燕兵出藁城。

闰三月，复谪齐泰、黄子澄，论燕罢兵。燕王上书曰：“臣闻虞、舜用辟首去四凶，殷汤之圣不吝改过，皆帝王之盛美，万世所师法也。臣奉藩以来，今历二纪，栗栗不敢违越。今縁奸臣齐泰、黄子澄诬臣大恶激上深诛，彂天下之兵、殚府库之财以中臣。臣沥忠噭诉，天听甚高。夫小杖则受，大杖则走。臣虽至愚，岂忍父子俱被无辜之戮？而今陛下受枉杀亲王之名哉！故以兵自全，诚非得已。上赖天地祖宗之灵，悯臣忠诚，大军所至无不摧衄然。臣怕用伤悼念，此元元苍生[2]皆父皇所恩养，而奸臣一旦驱之。白刃之下，溅血成川，暴骸蔽野，呜呼冤哉！彼寔何罪！比闻秦、子澄皆已窜逐，臣一家不胜更生之庆，然臣犹未能尽释于心者。谓陛下果出诚心，则吴杰、平安、盛庸之兵当召还，而今聚境侵迫有加，无已是奸臣之身，虽出而奸臣之计寔行也。夫圣人感人至诚，豚鱼可格，奈何以奸臣鬼蜮之计愚弄臣父子为也！伏惟陛下垂察！”书至，帝用孝儒策，答书以缓师，遣大理少卿薛嵓持书报之。

四月，嵓至自燕。

五月，庸等出兵扼燕饷道，不克。燕王遣武胜复上书，曰：“比荷圣明，允臣所奏论，以偃兵息民。而嵓帰未十日，吴杰、平安、盛庸彂兵绝臣饷道要，杀臣将数百人。臣将士守臣约束，不敢赴斗，而杰等必欲求衅，略不见舍，与比所下诏旨殊背驰。诚有以中臣将士之所疑，而孤臣父子之所欣幸也。前日诏旨如此，今日奸臣矫制如彼，则是陛下虽有怜臣之念，而不能见庇臣，敢一日忘自救哉？惟陛下裁察。”帝览书叹曰：“燕王本孝康皇帝母弟，于朕为叔父，奈何必用兵为也！”召孝儒论意。而孝儒坚持不可，遂下武胜狱。

六月，燕兵掠济宁及沛，都督袁宇与战，败绩。复掠彰德。

七月，大同守将房昭取保定，军易州西砦。燕王还兵援保定。

八月，围西水砦，真定诸将往援，大战齐眉山，败绩。

九月，都督平安攻北平，不克，还军真定。

十月，燕兵还北平。翰林修撰王艮卒。徙庆靖王于宁夏。

十一月，辽东总兵杨问围永平，不克。命兵部侍郎徐垕招集两浙义勇。平安败燕将李郴于杨村。

十二月，燕王复出北平，遗书驸马都尉梅敫假道淮安，敫峻拒之。《太祖高皇帝实录》成。

四年正月，命魏国公徐辉祖率京军援山东。都督平安复通州，不克。燕兵下东兖诸郡县，遂入东平，吏目郑华死之，攻沛县。指挥王显以城降，知县颜伯玮、主簿唐子清、典史黄谦具死之。是月晦，燕兵至徐州。

二月，诸军集济宁。

三月，燕攻宿州，平安蹑之，至淝河遇伏战败，破萧县。知县郑怒死之。

四月，平安战于小河，斩其将王真，败之。徐辉祖会诸将，复败燕于齐眉山，斩其将李斌，寻召耀祖还。诸将合战于灵璧，大败平安等，皆被执。礼部侍郎陈性死之。

五月，燕兵至泗州，守将周景初叛降。盛庸军淮南，不战，走。燕兵渡淮，至盱眙，守淮河，主事樊士信死之。诸将分屯凤阳、淮安。燕兵趋凤阳，淮安知府徐安邀阻之，不克。至天长，遂至扬州。守将崇刚、御史王彬死之。燕兵至仪真，诏天下勤王。诏曰：“燕兵势将犯阙，中外臣民坐视予困苦而不予救乎？凡文武吏士，宜即日勤王，共除大难。宗社再安，予不忘报。”诏下，京城内外臣民俱恸哭。遣侍中黄观、祭酒张显宗、修撰王叔英等分道征兵入援。复召齐泰、黄子澄、苏州知府姚善、宁波知府王琏、徽州知府陈彦回。乐平知县张彦方、前永清典史周缙具紏众勤王。



六月，燕兵次浦口。命都督陈瑄率舟师堵截，瑄叛降燕。兵部侍郎陈植死之。乙卯，燕兵渡江。盛庸出，战高资港，败绩，遂逼龙潭。命诸王分守京城门。癸亥，遣景阴同诸王如燕军议和。燕王曰：“弗多言！不得奸臣，吾必不已！”诸王帰，帝会群臣，恸哭。或劝帝幸浙，或曰：“不若幸湖湘。”孝儒言：“城中劲兵尚二十万，请固守以待勤王。”上从之。魏国公徐辉祖、开国常升出师御战，败绩。甲子，遣人赍蜡书四出趣援兵，具为燕游骑所获。齐泰、黄子澄出奔。乙丑，燕兵至金川门，上书皇太后。李景隆及谷王穗叛，开门迎降，燕兵遂入，京师大哗。上下殿手刃徐增寿于左顺门，欲并诛景隆，不果。湏史大内大起，帝逊去。皇后马氏赴火死，传言帝崩。是日安王楹及左班臣茹瑺、蹇义、夏原吉、刘俊、古朴、刘季篪、薛嵓、董伦、王景、胡靖、李贯、吴溥、杨荣、杨溥、黄淮、芮善、解缙、金幼孜、胡濙、陈洽、方宾、宋礼、王达、邹缉、杨士奇、胡俨等迎附，上笺劝进。太常寺少卿廖升、佥都御史程本立、户部侍郎郭仕、礼部侍郎黄魁、大理寺丞邹瑾、给事中龚泰、御史魏冕、衡府纪善周是修等死之。召翰林院侍讲方孝儒草诏，不屈，死之。礼部右侍郎黄观、翰林院脩撰王叔英奉使闻难亦死之。执兵部尚书铁铉、礼部尚书陈迪、户部侍郎卓敬等先复至，具不屈，死。御史大夫景清、按察使王良等内外诸臣数十人具不屈，相继死之。城破之夕，高巍缢死。驿舍诸郎、御史给舍，缒城遁去四十馀人。北平省属州县长吏、诸宁等弃官去者二百一十九人。草除建文，年号仍以洪武纪年。迁孝康皇帝主于陵，仍称懿文太子。迁皇太后于懿文陵。壬申，葬建文帝，以天子礼。凡寔从前所更定官制名号，悉复洪武之旧。以是年为洪武三十五年。建文帝出奔事，见史彬仲《致身录》及程济《从亡随笔》。

石匮书曰：“吾夫子之志在春秋也犹于定哀，多微词焉，况我草除之际乎？韩、高之书中格，而齐、黄之策用，皆天也。累累殉国，千古罕俪，拊心腐笔而已，呜呼！此非臣子之所得言也！”

《致身录》曰：“大内火起，帝从鬼门遁去，时六月十三未时也。帝知金川失守，长旰东西走欲自杀。翰林院编修程济曰：‘不如出亡。’少监王钺跪进曰：‘昔高皇升遐时，有遗箧。曰：“临大难，当彂，谨收藏”。’奉先殿之左群臣齐言‘急出之’。俄而畀一红箧至，四围俱固以铁，二锁亦灌铁。帝见而大恸，急命举火焚内。程济碎箧，得度牒三张，一名应文、一名应能、一名应贤，袈裟帽鞋剃刀俱偹，白金十锭，朱书箧内。应文从鬼门出，馀从水关御沟而行，薄暮会于神乐观之西房。帝曰：‘数也。’程济即为帝祝发，吴王教授杨应能顾祝发，随亡。监察御史叶希贤毅然曰：‘臣名贤，应贤无疑。’亦祝发。各易衣偹牒，在殿凡五十六人，痛哭仆地，俱矢随亡。帝曰：‘多人不能，无生得失。有等任事著名，势必究诘。有等妻儿在任，心必挂牵，宜各从便。’御史曾凤韶曰：‘愿即以死报陛下。’帝麾诸臣大恸，引去若干人，九人从。帝至鬼门，而一舟舣岸，为神乐观道士王升，见帝叩头称万岁曰：‘臣固知陛下之来也，畴昔高皇帝见梦，令臣至此耳。

乃乘舟至太平堤畔，升起导前至观，已薄暮矣。俄而杨应能、叶希贤等十三人同至，共二十二人。兵部侍郎廖平，襄阳人；刑部侍郎金焦，贵池人；翰林院编修赵天泰，三原人；浙江按察使王良，祥符人；四川参政蔡运，南康人；刑部郎中梁田玉，定海人；监察御史叶希贤，松阳人；程济，绩溪人；中书舍人梁良玉，梁中节，俱定海人；宋和，临川人；郭节，连州人；刑部司务冯㴶，黄岩人；所镇抚牛景先，沅人；王资、杨应能、刘申，俱杞县人；翰林院侍诏郑洽，浦江人；钦天监正王之臣，襄阳人；太监周恕、何洲，海州人；及徐王府宾辅史彬仲，吴江人。帝曰：‘今后俱师弟称呼，不拘礼数。’诸臣泣诺。廖平曰：‘诸人愿随同也。但随行不必多，更不可多，就中无家室累，并有膂为足捍卫者，多不过五人，馀俱遥为应援为便。’师曰：‘良是。’于是环坐于地，享道士夜餐，酌定左右不离者五人，比丘杨应能、叶希贤道人、程济。往来道路给运衣食者六人：冯㴶，时称赛马先生，时称冯翁，时称马翁，时称马二子。郭节，时称雪庵，后称雪和尚。宋和，时称云门僧，时称稽山主人，时称槎主。赵天泰，适衣葛称衣葛翁，时称天肖子。王之臣，家世补锅，欲以此作生计，号老补锅。牛景先称东湖樵，时称东湖主人。



师曰：‘吾今往滇南，依西平侯。’彬仲曰： ‘大家势盛，耳目众多，况新主谅不释然，能无见告，不若往来名胜，东南西北皆吾家也。弟子中有家给而足备一夕者，驻锡于兹，有何不可。’师曰：‘良是。’于是更举七家：廖平、王良、郑洽、郭节、王资、史彬仲、梁良玉。师曰：‘此可暂，不可久。况郊坛所在，明旦必行，将何所之。’众议浦江。郑亦曰：‘族俱忠孝，可居也。’夜分师病，足骨度不能行。微明，牛景先与彬仲步至中河桥畔谋所以载者，有一艇来，闻声为吴人，急叩之，则彬仲家所遗以侦彬仲吉凶者也。与牛大快，亟迎师，且至彬仲家，诸人闻之，且悲且喜，同载八人，为程、为叶、为杨、为牛、为冯、为宋，馀俱走散，期以月终更晤。取道溧阳，依叔松隐所，不纳。八日始至吴江之黄溪，奉师居所居之西偏，曰‘清远轩’。众出拜，师亦大适。明旦改题‘水月观’，师亲笔篆文。阅三日，诸弟子至彬仲家相聚。五日，师命归省。

文皇即位遍籍在任，诸臣遁去者四百六十三人，俱命削籍。八月，著礼部行文书州县，追缴革除诰敕。至是，苏州府差吴江邑丞巩到彬仲家追夺，且曰：‘建文帝闻在君家？’彬仲曰：“无也。”微哂而去。次日，师同两比丘一道人入云南，馀俱星散，期以来年三月集于襄阳廖平家。

癸未春正月，彬仲往襄阳，三月至廖平家，牛景先已先在矣。阅六日，冯㴶自云南来，四人相对恸哭。告以师向留云南之永嘉寺，亦甚安妥，明年来游天台，今年无烦往来。复居停旬日，诸弟子俱会，惟梁良玉已物故矣，月终东归。

甲申甲申八月大师同杨、程、叶三人来家。先是七月牛景先来言，师将至矣。至是八月初九日，天将暝，一僧突至忠孝堂，彬仲及家人出拜毕，款至重庆堂，已举灯矣，而杨、程、叶亦至。举酒半酣，师曰：“我明晨当即去。”彬仲惶悚曰：“弟子扫门而俟久矣，即有不肃，师当见原，本意欲留师几月日，明晨何遽耶”师泣曰：“彼方觅我而图我，昨于四安道中见冠盖来者，瞪目而视，此臣我曾目善之，彼必有以奏也。东南逋臣屈指先汝我去，正为汝计。”相对而哭久之，且曰：“此近宫阙，不便。”彬仲曰：“亦不妨。”视师衣履敝甚，固留三日，命家人制衣。师服师用绵绸大小计十六件，杨、程、叶俱用绵布大小计三十六件，白金十两为资。十三日清晨，彬仲随师为两浙之行，杭州计游二十三日，天台雁宕计游三十九日，会马二子、稽山主人、金焦亦来于石梁间，且云诸友俱约于此一会，然终不一见。时天气已寒，师欲返云南，固却诸人而去。

丁亥正月中，彬仲遣僮往海洲，请何洲同往云南，三月终才到。留五日，彬仲携一僮，三人皆道士饰，行二月得至连州，访郭节，适故翰林简讨程亨在焉，相持痛哭。徐曰：“师近来在重庆府之大竹善庆里，有杜景贤筑室与居，吾四人同往候之。”留二日，遂行，至所谓善庆里，师不在，杜亦不在。时朝廷侦师密而严，有胡濙、郑和数往来云贵间，彬仲等夜则同宿，日则分行，相与行乞于市者旬有六日。一日，彬于寺舍旁暂息，比邱程济熟而视之，曰：“汝在耶？”彬仲起，彭掌曰：“是。”急叩师，程曰：“已结庵白龙山深处矣，去此不遥。”两人泪下如雨，不敢出一声。比晚同诸人以往，程为导。时七月十八日也，月色皎然，上下山阪逶迤曲折，约行十八九里而庵在焉。天已微曙矣，扣扉而出者为杨应能，旋拜师榻前，师颜色憔悴，形容枯槁。盖夏日患痢，因有戒严，不能时时出山为膳，狼狈至此，相对而恸。随问曰：“汝等带得方物为我尝否？”各为献。彬仲独有僮而所献丰，况当年职居禁近，知师所嗜好若金华火肉、淡菜、金山鱼脍、笋鲞鹅、豆、肉松六味，见之大喜，即命熟火肉启床头，尊酒啖之，曰：“不尝此已三年矣。”翌日，师率游山中，自近而远，日以为常。甫一月，郭与程以事请行，彬仲亦以请，师曰：“汝远来，固当久留。”因问：“汝子年几何？”曰：“十六岁矣。”“能办事否？”曰：“尚在书堂。”曰：“欲为官乎？”曰：“必不敢。”相与欷歔久之，自后屡请屡留，竟延至明春三月。行之日，师痛哭失声，嘱曰：“今后勿再来，道途阻修一难，关津盘诘二难，况我安居，不必虑也。”彬仲等叩首，领命而行。

庚子秋八月，彬仲往云南。自南游以后，尝有以奸党告者，虽获宥于上官，心尝惴惧，十馀年来无日无滇南之思，终不得往。且临行师嘱，恐彼此俱戾。至是革除之禁稍稍宽矣，决中秋携一价以往。始知南康蔡运家，既至襄阳廖平、王之臣家，复至连州郭节家，俱已物故矣。遂至云南，循白龙山庵故道，了不见所为庵者。山旁有一民居，询其老妇，则曰：“向来上司官来，已毁矣。”问僧徒，则曰：“不知所之。”暗中流泪曰：“彬仲不远万里来，得一而师死且瞑目，不则，得一音耗，归家亦安。”凡值寺院靡不拜祷，循游数郡，几两月馀。一日，在鹤庆，忽一比丘指曰：“汝寻师耶？”彬仲愕然，比丘曰：“固忘我耶。”彬仲曰：“汝师何名？”曰：“文大师是也。”亟问何所，曰：“在。”随之去，三日得至师所。师兀坐一室，见之大喜。庵在平阳，前后深林密树不下数里，为浪穹所辖地。先是叶希贤所募建者，甫落成而两人已故，庵之东即埋之。于是师命举所馈献奠之，呼僮估酒，是夕尽欢，前此戚容愁气此殆消融矣。惟言及杨、叶，则嗟叹久之。流连弥月，遣归。

甲辰秋七月，洪熙改元。八月，彬仲往云南。十三日，自家起行，九月二十五日入湖广界，投宿旅店，主人曰：“内有两道，可与俱。”彬仲入见，鼾鼾床上，睨之，师也。伺其觉，师喜曰：“来此何为？”曰：“来访师。”彬仲曰：“师欲何往？”曰：“访汝等。”言及榆木川，皆色喜。彬仲问道路起居状，答曰： “近来强饭，精爽倍常，明日即偕下江南，从陆路，十一月始得抵家。至之日，具酒肴于重庆堂，师位上，程济东列，彬仲西列。有从叔祖名宏者，嘉兴县史家村人也，直至堂上，彬仲不得已，亦与坐。问师何来？彬仲未及答，即起趋出招彬曰：“此建文皇帝也。”彬仲曰：“非也。”弘曰：“吾曾于东宫见之，当吾家籍没时，非是吾无死所矣，活命恩主也。”彬仲不淂已，以寔告，弘即稽首堂下涕泣。问向来状，师曰：“亏这几个随亡的人，给我衣给我食，周旋夷险之间，二十年来，战战兢兢。”复大恸。恸已，徐曰：“今想可老终矣。”弘曰：“师今欲何之？”曰：“欲游天台诸胜。”弘曰：“吾当具一日之积随行。”居数日，师行，戒彬仲曰：“有叔在，尔勿往也。”弘从之去。去明年三月，复来，拟往祥符。渡江，彬仲送之江上，偶有洪熙升遐之闻，师顾曰：“吾心放下矣。今后而可往来，想关津不若昔之有意我也。”且悲且喜，止程济，从彬仲等观渡而返。

宣德九年夏复至，而彬仲为仇家所讼，庾死于狱七年矣，彬仲子晟家居，是日适其妇坐草产难几四日矣，家人惶惑有老仆密言：“前道人在外。”晟急延之入，方稽首于地而家人报生一男子。师悲彬仲之亡，施喜产男之庆，命名曰：文，随转语曰：“我文也而不终将无疑耶”适一宋史在案，更命日鉴师精于禄命，详鉴子平日是儿当贵，晟曰不求贵，得识字成家足矣。师曰即不贵当以文名世，留五日晟具衣十件并行粮，为会稽之游，程济从，自是踪迹不定。

至天顺中，思恩知州岑瑛出行，忽有僧当道趺坐，呵之不起，大言曰：“我建文皇帝也，胡濙访张邋遢，郑和招谕东南夷，为我耳。”瑛大駴，闻之御史令传送至台，御史诘之曰：“老和尚真伪不可知，即真也，天下事今大定矣，若至此何为？”辄应曰：“天下事大定矣，吾尚欲何为乎？故吾老矣，欲以骸骨帰故乡，葬父祖灵旁耳。”闻者皆悚然，亦有饮泣者，御史为奏上，复传送至京，号老佛，寓大兴隆寺，京城内外僧拜谒无虚日，曰：“此海外高僧也。”言官恐惑众，请下于理，英庙终不忍以老阉吴亮建文中尝侍左右，乃令探知，老佛见亮辄曰：“汝非吴亮耶？”亮曰：“非也。”老佛曰：“我昔御便殿，汝尚食食，子鹅弃片肉于地。汝手执壶拠地，狗餂之，乃云非是耶？”亮伏地哭。建文帝左趾有黑子，摩视之，持其踵，复哭不能仰视，退而自经。于是迎建文帝入西内，程济闻之，叹曰：“今日方终臣职矣。”往云南焚庵，散其徒。帝既入宫，宫中人皆呼为老佛，以寿终；葬西山，不封不树。

石匮书曰：“生斯者，文皇帝臣也。若以高帝，则亦建文帝臣也。建文革除事传疑久，一似耿耿人心者，兹《致身录》。出自从亡手，含荼茹苦，自尔真切。其文质而信，怨而不伤，独史氏书也哉，足以传矣。有心人读之欲哭则不敢，欯泣以其近妇人，可奈何夫人而非高也。 臣则：‘《致身录》可不读夫人而高也。’ 臣则：‘《致身录》不可不读，建文庙谥、《寔录》、年号三大礼不可不议。’若夫三走滇南乞食，匪躬如史彬仲者。噫，难矣！”






卷三 成祖本纪
 

文皇帝，太祖第四子也。母曰碽妃，高皇后妊为己子。上状貌奇伟，眉如刺猬，鼻准隆起，长髯，颔下髭两道如龙鬣。洪武三年，封燕王。十三年，之北平。十五年，僧道衍入侍帏幄。

二十三年，敕燕、晋二王分道伐虏。师出古北口，遇故元太尉乃儿不花等于迤都，遂进兵薄之。值天大雪，诸将欲止，燕王曰：“大雪，虏必不虞我至，宜乘雪速进。”遂抵迤都，仅隔一碛，遣指挥观童往觇虚寔。观童与乃儿不花有旧，谕以燕王威德，介绍来见。燕王降辞色待之，赐酒食，令醉饱，慰谕还营。虏大喜过望，即至营又召之，凡三召三返，悉收其部落以帰。诏以乃儿不花为留守中卫指挥使，将较阿鲁帖木儿等具授以官，赐冠带钞币有差。

二十五年，懿文太子薨，太祖御东角门谕廷臣曰：“朕老矣，太子不幸至此。古云：‘国有长君，社稷之福。’朕第四子贤明仁厚，英武似朕，朕欲立为太子，何如？”学士刘三吾进曰：“陛下言是，但置秦、晋二王于何地？”太祖不答，因大哭而罢。

二十八年，燕王进嘉禾，一茎三穗者二本、二穗者六本。太祖亲制嘉禾诗赐之。

二十九年，又奉敕北征。率大兵至彻彻儿山，遇虏。与战，擒其守将素林帖木儿等数十人。追至兀良哈委城，遇哈唎兀。复与战，大败之，班师。

三十一年五月，太祖崩。皇太孙嗣皇位，用齐泰、黄子澄谋，遗诏节制诸王，诸王不悦。甫逾月，遂有告周王与燕、湘、代、岷同谋不轨者。建文帝召泰、子澄谋之。泰欲先燕，子澄曰：“燕握重兵，不可遽动。宜先取周，剪燕之手足，而燕势自孤矣。”乃逮周王至京，废为庶人，迁云南。燕王简壮士护卫，以勾逃军为名，异人术士多就之。十二月，燕齐有告变者，建文帝问齐泰曰：“燕王素善兵，北卒又劲，奈何？”对曰：“今边报北虏戒严，借防边名彂卒戍开平，其燕府护卫简其精锐者悉出边檄，守斥候，去其羽翼，无能为矣。”帝颔之，乃擢用张昺为北平左布政使，谢贵、张信为北平都指挥使，用以觇燕。



建文元年二月，燕王入觐，行皇道入，登陛不拜。廷臣论劾，不报。三月，燕王还国。北平按察司佥事汤宗上变告，按察使陈瑛受燕金、有异谋，逮瑛安置广西。燕山百户倪谅亦上变告，逮燕府旗校于谅、周铎等伏诛。遂敕都督宋忠率兵三万，及燕府护卫健卒屯开平名偹胡，各要路仍屯兵设偹。燕王帰藩即托疾，久之遂称病笃。大暑，围炉摇颤，曰寒甚，宫中亦杖而行，朝廷稍不为意。长史葛诚密告昺、贵曰：“燕王本无恙，公等弗懈弛。”四月，燕王上表言：“臣久病无侍子，请遣臣子之留京师者。”齐泰曰：“盍收焉？”黄子澄曰：“不可。疑而偹之，殆也。”乃皆遣帰。居顷之，燕王使其百户庸诣阙奏事。齐泰请执讯之，庸诬服。因飞符昺、贵，令与都措挥张信密擒王。官校昺、贵等约卢振、葛诚居内，都督宋忠居外。举事有日，张信以为忧。信母疑，问之，惊语曰：“不可，而父言王气在燕分。”六月，昺、贵围王城，栅端礼门，杀王卒矢，入于城中。未几，诏削燕王爵，密敕昺、贵等收王。张信请见王，王不可，乃乘辎軿入。王见其白身来，许之。信入，拜于床下。王为喑。信曰：“殿下无然。有事，当语臣。”王摇首指腹。信曰：“殿下犹不诚，语无意乎？上擒王矣，当就执；如有意，请告臣也。”王下拜曰：“一家之命皆在子矣。”七月壬申，王称疾愈，出会官僚，画如中朝所坐官校，缚致庭中，召昺、贵曰：“罪人得矣，则取去。”昺、贵至，门者内之，呵止其从人，王杖见，昺、贵会进瓜，王食瓜怒且詈曰：“今编户齐民，兄弟宗族尚相恤，身为天子，令亲属叔父，旦夕莫必其命。县官待我若此，天下何事不可为乎？”因掷瓜于地，护卫军皆怒，前擒贵、昺，捽卢振、葛诚等下殿。王投其杖曰：“我何病，迫于若奸臣耳！”遂曳斩贵、昺等，起兵，兵名“靖难”，移檄郡县，止称元年不称建文，自署官属，以丘福、张玉、朱能为都指挥佥事，擢布政司吏友直为本司右参议，戍卒金忠为燕府纪善。燕王誓师曰：“予，太祖高皇帝之子，今为奸臣谋害。《祖训》云：‘朝无正臣，内有奸恶，亲王必训兵诛之，以清君侧之患。’今祸逼于躬，寔不淂已也，义与奸臣不共戴天，率尔将士诛之，用命者有厚赏，不用命者必有显戮，罪人既淂，则法周公以辅成王，尔等其体予心，毋违命。”乃上书请诛齐泰、黄子澄，语具《建文本纪》。通州卫指挥房胜、蓟州指挥毛遂、遵化蒋玉、密云郑亨，各以其城降。是时宋忠守怀来，俞瑱守居庸，相为声援。将谋攻北平，燕王谓诸将曰：“居庸，北平之襟喉。百人守之，万夫莫入。必遽此，乃可无北顾忧。俞瑱初至，众心未定，易取也。”令徐安袭之。瑱部伍未定，一鼓败走，遂拔居庸。瑱收残卒，依宋忠。燕王曰：“宋忠轻躁寡谋，亦乘其未定击之。”遂帅精骑八千，卷甲倍道而进。忠众未成列，燕王麾众渡河，直冲其阵。忠大败，入城。燕王乘之而入，获之，并禽俞瑱。怀来既克，山后诸州皆不守，而开平、龙门、上谷、云中皆降附，遂攻永平，指挥赵彝、郭亮以城降。八月，耿炳文帅师三十六万，分道北进，徐凯驻河涧，潘忠屯郑州，杨松率总锋九千据雄县。中秋夕，燕王度松等夜饮不偹，暗渡白沟河，三鼓攻破雄县。潘忠来援，谭渊领千人伏月漾桥下，忠至，彂伏禽之。燕王：“炳文在真定不虞，我至繇间道劫，破之必矣。”遂趣滹沱河。炳文逆战败绩，南兵死者亡算。九月，李景隆调兵五十万代炳文，将江阴侯吴高围永平。景隆次德州，收集炳文余众，进营河间。燕王曰：“李九江，膏粱竖子耳，未尝习兵，色厉中馁，忮刻自用，使之将数十万，是自坑之也。吾住此，必不敢至。今往援永平，彼乘吾出来攻，坚城在前，大军回击，必成禽矣。”燕王援永平，吴高遁去以便道。议攻大宁，诸将谓大军未易即破，闻李景隆且至北平，不若还师自救。燕王曰：“刘家口趋大宁，不数日可达。且其精锐悉聚松亭城，守者特老弱耳，拔城之日，抚安家属，则松亭之众不降必溃。北平高垒坚持，吾以大宁既拔之势赴之，如拉朽耳，第行弗怯。”大宁破，刘贞浮海遁。松亭师溃，诸枭将悉降，燕王迺还救北平，景隆军郑坝而待王。白遂河流甚险，王心祷曰：“河冰，则天相燕也。”其日雪，河冰，燕王尽以其师渡，南将陈晖追蹑之，王还击晖。晖败，蹑冰遁。冰迺皆解，王连破南军七营，与景隆战午及酉，景隆大败，燕斩南军十余万，降如之。夜寒甚，都督火真焚敝鞯以暖燕王，铠者趋焉，楯人呵之。燕王曰：“止！是皆壮士。”其夜，景隆奔还德州，诸将稽首贺王神算。王曰：“此适中尔，向卿等言皆万全策，我所未用者有机可乘耳，此不可为常法，后有商确，毋难于言。”遂再上书，传檄天下，檄曰：“我父皇奉天承运，华夷一统，长子立为太子，余子封王，各守藩屏，以为子孙万代计。不幸太子薨逝，秦、晋二王继殒，父皇慈念太子，遂立其次子为太孙，居东宫。洪武三十一年闰五月十日，父皇宾天，太孙即帝位，我诸王不敢以叔道尊亢，臣子之情至矣尽矣。帝年幼冲，任用奸邪小人，屏弃典刑，残害骨肉，天变屡见，恬不脩省。此皆齐尚书、黄太卿、左班文职等官馋佞于君，恣行不道。今天下但知有齐尚书等，不知有皇帝。皇帝被奸臣惑溺，父皇陵土未干，周、代、湘、齐、岷五王相继流窜。齐尚书又使恶少谢贵等为北平都司官、张昺为布政司官，与本府长史葛诚合谋，六月围我王墙，栅我王门，杀我守王城卒，诸军披甲执杖，铳鼓叫呼，声震城野。七月初旬且引兵入王城，以都指挥张信言泄其奸，不淂已起兵禽获逆贼谢贵等。七月十六日擒宋忠，杀都指挥孙泰、俞瑱。八月十六日破雄县，擒都督潘忠、杨松，二十五日破真定，走耿炳文，擒左副将军驸马李坚、右副将军甯忠、右都督顾成、指挥刘燧。江阴侯吴高、都督耿瓛、杨文，以辽东兵围永平，余直抵永平，高等夜遁还兵大宁，都指挥房寛来降，杀朱鉴，都督刘贞、陈亨守松宁关不肯来降，余袭破其营，擒亨，贞单骑遁去，大宁遂平。未几，齐尚书、黄太卿等左班文职又矫诏曹国公李景隆，领兵五十余万，十月十六日攻北平，围城甚急。余以寡敌众，景隆大败，斩首十万九十余级，景隆夜遁去。余本太祖高皇帝亲子，母孝慈高皇后，皇太子亲弟，忝居诸王之长。礼曰：‘父之仇，不共戴天；兄弟之仇，不反兵革。’今奸臣齐尚书、黄太卿等，余必不与共戴天也，故用钦遵《祖训》，统兵三十万，诛讨左班文职奸臣，传檄天下藩屏诸王暨官吏军民，咸使知闻。”十二月攻广昌，守将杨宗以城降。



建文二年，攻蔚州，守将王忠、李远以城降，遂攻大同。李景隆引兵出紫荆关，燕王自居庸还北平，不遇。四月，李景隆会兵德州，胡观、郭英、吴杰等来会合，兵六十万期于白沟。燕王自固安度拒马河，营苏家桥。雨甚，王坐胡床待旦。兵端有火光，金铁弓弦皆鸣。己未，燕王祝天，出军有五色雀飞驻旗竿之首，遂率军循河西北行平安，与瞿能出伏要戦，北军皆却。王自夹击其后，败南军。及白沟，景隆与燕王遇，自暮至瞑，两军从火光中苦戦。收军，燕王迷所壁处，下马伏地，视河流乃辨方，从王者三骑。庚申，燕复渡河，瞿能与其子捣房宽阵平安翼之，擒斩北军数百人。燕将丘福以万骑冲南军，殊坚，王以精骑突入南军左掖，南军复绕出王后，连战百余合。南军矢如雨，燕王马三创三易，王射矢尽三櫜，提剑左右击。剑缺，瞿能迫焉，阻于重堤。王驰逆之，佯提鞭后招。能军疑，乃稍止不前。平安创陈亨，剑及徐忠两指，忠自断掷之，裹衁而战。高煦帅精骑数千与王合，彼此相扼。至日中，瞿能大呼灭燕，入北军斩其数百骑，越嶲侯俞通渊、陆凉卫指挥滕聚亦前。会旋风起，折大将之旞，南军相视而动。燕王与高煦乘，南军乃斩瞿能父子于阵，平安与朱能战乃亦不利，通渊、聚等亦没于阵中。景隆单骑走德州，寻奔济南。燕兵围济南，山东参政铁铉、高巍死守，围三月不下，道衍曰：“师老矣！”解去。十月，袭破沧州，禽守将徐凯。建文帝召景隆还，以历城侯盛庸为总兵官，铁铉参赞军务，督兵北进，至东昌，大破燕师。燕王退还北平，深耻东昌之败。道衍曰：“前固言之，师行必克，但费两日耳。两日者昌也，自此全胜矣！”与朱能力劝南下。

建文三年二月，燕王自撰文，祭阵亡将士张玉等，涕零如雨，自褫所服袍，焚之以衣亡者。丘福见王愤恚，谓朱能曰：“王志气如此，何忧大业不成？”遂勒兵南下。三月，盛庸以兵二十万出德州，吴杰、平安出真定，自单桥进营夹河。燕王亦从保定缘滹沱，去盛庸四十里而舍。王以数骑觇庸军，庸觉追之，王射殪其一人，又追，又殪之。及战，庸军蔽盾自坚，北军投以木䂎，䂎贯丁宁，有旋钩焉。南军盾冒于钩，皆弃之。北军乘之，南兵失利，各退帰垒。明日又战，自辰及未，疲坐地息，起复战。忽东北风起，北军乘风横击，南军昏不辨，死者十万余人。燕王进奔至滹沱，盛庸还德州。吴杰闻庸败，乃还真定。闰三月，自真定出藁城。己亥，大战，矢集王旗如猬。平安登阵谯望战，见其军胜，鼓之。燕王趋之，平安下谯而遁。会大风起，彂屋拔树，南军死者六万余人。燕徇顺德、广平、大名。建文帝使告燕王曰：“齐泰、黄子澄贼臣无功，虽皇帝亦恶之，已窜逐，籍其家。皇帝所以为燕王足矣，可罢兵。”燕王上书，请撤还德定诸师。帝乃使大理寺少卿薛嵓往赦燕王罪。薛嵓至燕军中曰：“皇帝使臣启大王，朝释甲，暮即旋师。”燕王曰：“嚄！是不可绐三尺儿！”而指诸将曰：“有丈夫者矣。”因连营列队，驰射观之，遣而语之情。嵓还报，帝曰：“诚如卿言，曲我乃在我。”七月，燕兵袭彰德，攻定州。十月，还北平。十二月，燕师复南下。



建文四年正月，攻东阿及东平，至汶上，攻沛及徐州，破萧县，与平安兵战于小河。平安遇燕王于北阪，戭几及王马騺。战之夕，燕王梦厄于平安，有白马将自西驰，断安马足，问焉，对曰：“臣莘之神也”。四月，复与徐辉祖大战齐眉山，不利。燕诸将欲还，请屯小河东就麦。朱能、郑亨力言渡河非计，且曰：“汉高十战九败，终有天下，柰何一挫辄退，能再北面事人耶？”燕王拔劎誓众曰：“渡河者斩！”军心遂定。京师传闻燕兵北帰，召辉祖还京。何福孤狐军无援，乃引兵会平安，以六万人为方阵，褁饷护行。燕王遮之，平安突至，杀北军千余，矢如雨。燕王麾兵断南军饷，南军大败，获平安等凡三十七人。燕王谓平安曰：“淝河之战，公马不騺，何以遇我？”曰：“累臣不侫，敢效铅刀。”燕王曰：“壮士！”五月，杨文以兵十万自辽东南下，与铁铉合，势绝北军，至直沽，遇燕将宋贵，皆战死。燕王至泗，泗守将景初以城降。燕王曰：“不战而降，何欲也？”景初曰：“泗有神，民祷焉，曰降吉。”其日，燕王降祖陵，将渡河，盛庸军淮南，燕王军淮北，使士檥舟编筏若涉者，潜遣丘福、朱能济淮而西，鼓出庸后。庸军大惊，遂济，下扬州。杨指挥王礼执其守将崇刚，御史彬降，高邮、通、泰诸州皆溃，遂底北。建文帝遣燕王从姊庆成郡主见燕王军门，燕王哭曰：“忍心至此乎！我父陵土未干，我兄弟濒见残害。谗臣之言，如漆投胶，懿亲之言，如水洒石。今日之来，岂得已哉！”郡主亦泣下，因问曰：“周王安在？”曰：“召还矣，未爵也。”“齐王安在？”曰：“犹囚。”燕王嘘唏不胜。郡主徐以割地请，燕王曰：“凡所以来，欲得奸臣耳。皇考所分吾地而不能保，何望割也？”六月，燕王兵至浦口，盛庸等迎战，大败之。燕王几议割地和。会燕王渡江及岸，高煦先登，燕麾精骑继之，庸军大溃，追奔数十里。都督佥事陈瑄以舟师降，遂入镇江。镇江人望见海舶之黄帜，曰：海滨应矣，则皆降。燕王至龙潭，帝复遣曹国公李景隆、尚书茹瑺往燕军议和。景隆、瑺至，伏地叩头而已。燕王曰：“勤劳公等有言乎？”景隆稍稍及割地事。燕王笑曰：“公等谬说耶？初吾无遇，辄坐大不韪，削辱之。今救死不赡，曷以地为？吾故有地矣。凡所以来，为奸臣耳。”景隆、瑺还报命。帝再使诸王与之偕，曰：“奸臣逐矣。”执而得之，且用衅鼓。甲子，燕师薄金川门，谷王橞从城上望见燕王钲鼓，与景隆开门迎入。燕王驰千余骑卫周、齐二王。周王曰：“吾死矣！”曰：“燕王之骑兵也。”乃喜。入见，释且哭，燕王亦哭。已，并变，握手登楼相慰藉。帝手剑断增寿腰，徘徊无所出，乃火其宫。燕王望宫爇，使中使驰救，不及，还白。燕王哭曰：“小子何唉，吾来辅尔耳！”入居文华殿，榜收左班官员奸臣黄子澄二十五人，续收王钝等二十五人。官民人等有绑缚来献者爵有差。为建文帝彂丧，治葬皆如礼。三月，诸王群臣请即天子位，三劝进。己巳，谒孝陵，欷歔感慕，揽辔回营。诸王群臣偹法驾，奉宝玺道迎，遮拥登辇，军卒耆老万众，夹道拜頫，欢呼称万岁，遂即位。初，建文时，有道士歌于途曰：“莫逐燕！逐燕日高飞，高飞上帝畿！”至是遂验。复周王櫹、齐王槫爵土，命复洪武旧制，革除建文年号，称洪武三十五年。七月朔，大祀天地于南郊，大赦天下，以明年为永乐元年。八月，诏曰：“朕皇考受天朙命，奄有四方，褒厚亲亲，爰及异姓。允炆不孝不仁，立未三年，骨肉几尽。周王奉藩，匡辅无愆，空宫籍财，害其相属。王自帰京，窜之瘴蛮。父子殊方，幽囚穷窘，穴墙通食，諆构湘王，阖宫自焚，加以恶谥。执齐王于京师，囚代王于大同，幽岷王于云南。宿夕思惟，不尽不厌。复以懿文太子薨逝之时，皇考有意立朕，尤所猜忌，听信奸臣，纵兵相害。朕不得已，举兵自救。荷天地祖考之灵，兵至畿甸，索其奸顽。允炆惭负，自焚以死。诸王臣民，尊朕为帝。重念骨肉之亲，良深存殁之感，是用复封周王河南、齐王青州，治湘王坟庙，改谥曰献。脱代王、岷王幽囚，封爵如故。於戏！天有显道，应捷影响，衍本支于百世，资磐石于万年。”九月，大封靖难功臣丘福、朱能等三十一人。徙封谷王橞于长沙，降封允熥、允熞、允𤐤为广泽、怀恩、敷惠王。十月，重脩《太祖实录》。宁王权来朝，改封南昌。废广泽王、怀恩王为庶人，僧道衍为左善世。命解缙等翻阅建文时群臣章疏，关系军国钱粮数目则留，余悉焚之。十一月，新作奉天殿成，册妃徐氏为皇后。陈瑛请追戮建文诸臣，不许。十二月，诏求隐逸，以江西儒士轩伯昂为山东布政司左参议，戒谕靖难功臣。

永乐元年正月，廷臣上表请立皇太子，不允。命宝源局铸农器，给山东等处被兵之民。复封周、齐、代、岷诸王。礼部尚书李至刚奏日当食不食，请率百官表贺。文皇曰：“王者能脩德行政，任贤去邪，然后日月当食不食。适以阴雨不见，岂采不食耶？勿贺。”二月，诏以北平为北京，改北平府为顺天府。命皇子高煦率兵备开平。三月，邓州官牛疫死，县官责民偿，有鬻子者。文皇大怒曰：“畜牛本以为民，今反毒民。命悉免偿，所鬻男女，官赎还之，并治有司之罪。”四月，命户部尚书夏原吉治水江南。代王桂纵暴，杀人取财，赐书戒之。岷王楩擅拘诸司印信，激变夷人，诏降其王府官属。续封功臣李彬等为侯伯。九月，西平侯沐晟奏车里宣抚司土官刁暹答侵威远地，掳其知州，请彂兵讨之。文皇命沐晟以理告谕，不从，然后加兵。刁暹答悔惧，还所掳知州及侵地，贡方物谢罪。削历城侯盛庸爵，下狱死。十月，籍长兴侯耿炳文，自经死。十一月，文皇欲闻民间疾苦，命吏部尚书蹇义等，凡郡县告满至京，选其练达政体者于六科办事，令各言所治。闰十一月，封黎仓为安南国王，李芳远朝鲜国王。命礼部遣监生三十余人分行天下，购求高庙御制诗文及宸翰，送官录进，仍重赉之。徙富民寔北京。



二年二月，改封敷惠王允𤐤为瓯宁王，奉懿文太子祀。四月，册立世子高炽为皇太子，高煦为汉王，高燧为赵王。初议建储，武臣咸请高煦，谓其有扈从功，金忠以为不可。文皇犹豫未定，召解缙预议。缙言：“立嫡以长”。复曰：“好圣孙”。又问黄淮，亦曰：“长嫡承统，万世正法”。复召问尹昌隆，昌隆对与淮同，文皇意遂决。擢左善世道衍为太子少保，复姓姚，赐名广孝。车驾将诣孝陵，锦衣卫请具法驾，文皇以皇考讳曰：“正属感慕之时，不用。”六月，命姚广孝往苏松赈饥。七月，礼部尚书李至刚奏山东郡县野蚕成茧，缫丝进献，请率百官表贺，命止之。鄱阳民朱友孝进书，妄毁濂洛关闽之说，文皇览之，怒曰：“此儒之贼也！”杖而毁之。八月，老挝刁线歹遣使护送前安南王孙陈夭平来朝，奏被贼臣黎季犛弑主篡位，乞彂王师兴灭继绝。文皇怜而纳之，命有司赐第，并安南陪臣裴伯耆等并给衣食。福建布政司奏暹罗通好琉球番船漂泊海岸，已籍记船物，请命。文皇谕礼部：“命该司：舟坏者脩理，乏食者给粟，俟其便风导之去。岂可利其物而籍之？”郑赐劾奏儋州知州陈敏同海南千户陈善等运粮遭风坏船，擅以官粮济军士，请逮问之。文皇以事有权宜，其置勿问。十月，御史有言甘肃总官宋晟擅窃威权，事多专制。文皇谕：“大将受边寄，岂可拘文法？”敕晟尽心边务，勿介人言。十一月，山西蒲州河津县禹门渡黄河清，凡百有余日。曰：“设天津卫于直沽，筑城守；建百万仓，以储海运。”山西民言介休县出五色石，可为器。文皇曰：“数年兵革灾荒，百姓困苦。此石饥不可食，寒不可衣，奈何以此重累吾民？”不听。文皇御奉天门，箓囚既多矜宥，尚虑有枉抑者，复召锦衣卫官，谕曰：“囚皆久于狱而初至朕前。久于狱，则虽枉而不求辨；初至朕前，则威畏而不敢言。有此二者，刑法岂能皆当？尔等更以朕言从容审之。果尚有冤，即来白。”十二月，安南贺正旦使者至，文皇命礼部出陈天平见之。使者错愕，下拜感泣。裴伯耆责以大义，皆惶恐不能对。文皇问之，谓侍臣曰：“弑主篡位，天地鬼神所不容。其臣民共为蒙蔽，是一国皆罪人也。”命官赍敕往谕，俾具篡夺陈氏之寔以闻。赠徐增寿世袭定国公，锢曺国公李景隆于私第。分女直地，建置都司卫所，令各卫所屯田。

三年正月，免顺天、永平、保定田租三年。命学士解缙选新进士曾棨等二十八人，俾就文渊阁读书。庶吉士周忱自陈年少，愿进学。文皇喜曰：“此有志之士也。”增忱为二十九人。宁夏总兵何福加意屯田籽粒甚富，奏请更定屯田赏罚，为经乂计，降敕奖谕之。八月，加封信安伯张辅为新城侯。十月，封宋晟为西宁侯。茹瑺有罪下狱，除名为民。杀驸马都尉梅殷。安南胡奃遣使臣阮景贞等随御史李琦等入朝上表谢罪，请陈天平归国。

四年正月，河南草寇窃发，诏谕兵部曰：“此虽小丑，不治将大，元末可鉴也。”遂命丰城侯李彬、新城侯张辅率兵捕之。诏建孝陵碑，伐石龙潭山，得石龟长尺许，其文玄苍。儒臣杨士奇等撰诗赋以进。二月，赵王高燧居守北京。三月，幸太学。礼部尚书郑赐言：“宋制，谒孔子，服靴袍再拜。”文皇曰：“见先师，礼不可简，必服皮弁。”行四拜礼。文皇问：“文渊阁经史子集皆备否？”解缙对曰：“经史粗备，子集多阙。”文皇曰：“士人家尚欲积书，况朝廷乎？”遂命礼部遣使四出购求遗书。四月，命镇守广东都督黄中、吕毅以兵送安南国王孙陈天平还国，篡贼黎季犛伏兵杀天平，中等引兵还。事闻文皇，大怒曰：“蕞儿小丑，罪恶滔天！犹敢潜伏，奸谋肆毒如此，朕推诚容纳，乃为所欺。此而不诛，兵则奚用？”于是命成国公朱能大彂兵讨安南，西平侯沐晟、新城侯张辅副之，丰城侯李彬等共二十五将督军，分道进彂。五月，齐王槫凶悖纵恣，召其诸子至京，父子并夺爵，为庶人，安置卢州。七月，文皇视朝，谕胡广等曰：“为学者不可不知《易》。只‘内君子，外小人’一语，人君用之，功效不小。”闰七月，诏建北京宫殿。九月，露降孝陵，松柏醴泉出神乐观，命中使取献宗庙，分赐廷臣。户部人才高文雅言时政，首举建文事，次及救荒恤民，言词率直，无所忌讳，命礼部会官议行之。陈瑛劾奏其言狂妄，请寘之法。文皇曰：草野之人，不知忌讳，其中言有可采，勿以直而废之。成国公朱能卒于龙州，讣闻，命副将军张辅代之。十二月，张辅等克安南多邦城及西都，贼死者无算。于是三江、宣江等州县次第皆诣军门降。是月，瓯宁王允𤐤暴卒。

五年正月，出学士解缙为广西参议。张辅调兵袭破安南桐江砦及万劫江、普赖山等处，又败黎贼于木瓦江，都邑相继来降。二月，直隶、浙江诸郡军民子披剃为僧，赴京请度牒者千八百人。礼部以闻，文皇怒曰：“皇考之制，民年四十以上始听出家。今犯禁若此，是不复知有朝廷矣！”命悉付兵部编军籍，彂戍辽东、甘肃。三月，张辅、沐晟等大败黎贼于富良江，季犛父子以小舟遁去。伪官属范览等皆诣军门降。五月，获贼首黎季犛及从贼苍澄等，安南平。得府十五、州四十一、县二百零八、户三百一十二万。六月，置交阯都指挥使司共十七、府五、州十、卫二千户，所留官军守之。七月，敕张辅、沐晟、刘俊访求交阯人才。九月，张辅、沐晟等遣都督柳开赍露布，槛送黎季犛苍澄等献俘至京，文皇御奉天门受之。十一月，《永乐大典》成。设四夷馆。十二月，户科都给事中胡濙奉命搜访异人张三丰，垂十年始还。



六年二月，福建御史奏柏树生花为花瑞，赐敕责之；南直苏、扬二府复奏桧花为为瑞，文皇曰：“苏、松诸郡水涝为灾，有司往往蔽不以闻。昨有奏柏花为瑞，已责其欺罔；今又言桧花，小人之务谀悦也，可恶！”交阯总兵张辅、沐晟等班师，至京，上交阯地图，东西一千七百里，南北二千六百里，建设军民大小衙门共四百七十有二。七月，论平交阯功，张辅进封英国公，沐晟黥国公，李彬、陈旭各增禄五百石，王友封清远侯，柳升封安远伯，阵亡都督高士文追封建平伯，并世袭。八月，交阯蛮寇简定作乱，命黥国公沐晟讨之，与贼战于生厥江，败绩，尚书刘俊、都督吕毅、交阯参政刘昱皆死之。事闻，复命英国公张辅为总兵官，清远侯王友为副，帅师二十万讨之。

七年正月，遣中官郑和领兵航海，通西南夷。二月，巡幸北京，命皇太子监国庶务，惟文武除拜、四夷朝贡、边境调彂等上请行在，余务悉请启太子处分。六月，命淇国公丘福帅师北征本雅失里。福等陛辞，密授方略，令慎行之。八月，丘福等出塞，与虏战，全军覆没，福及王聪、火真、王忠、李远皆死之。十月，命户部尚书夏原吉议征虏馈运法。文皇曰：“工部所造武刚车，可备输挽。然道远，人力难继。朕欲以所运粮，缘途筑城贮之，谅留官军守护，以俟大军之至，此法良便。”于是原吉等议用武刚车三万辆，约运粮二十万石，踵军而行，遇十日程筑一城，再十日程又筑一城，每城斟酌贮粮以俟回军，仍留军守之。如虏觉而遁，则蹑其后，亦如前法筑城贮粮。文皇喜命所筑之城曰“杀胡堡”、“平胡堡”。十一月，张辅追获交阯贼首简定于美良，并获其伪将相陈希葛、阮宴等，槛送京师，惟陈季扩、邓景异逃乂安。

八年正月，张辅败贼余党阮师桧于东潮州，敕召辅还。简定伏诛。二月，议亲征北虏，命皇长孙留守北京。三月，大阅于鸣銮，戍车驾，出雁门。至清水源其地，有盐海，旁近水皆咸苦不可饮，人马皆渴。明日，营西北二里许忽有清泉水涌出，文皇命取尝之，赐名神应泉。次凌霄峰，登绝顶，望漠北，顾胡广等曰：“元盛时，此皆庐舍。今万里萧条，尚敢倔强，果何所恃哉！”四月，次玄石坡，勒铭于立马峰石，铭曰：“维日月明，维天地寿。立石勒铭，与之悠久。”次长清塞，夜南望北斗。五月，至干难河，为元太祖始兴之地。本雅失里率众拒战，文皇麾前军迎击，一鼓败之，本雅失里弃辎重遁去。六月，班师至静虏镇，阿鲁台复来战。文皇率精骑径冲虏阵，大呼奋击。阿鲁台败走，以其家属远遁。时热甚，无水，军士饥渴，遂收兵还营。驾次擒胡山，勒铭，曰：“瀚海为坛，天山为锷。一扫胡尘，永清沙漠。”又次清流泉，勒铭，曰：“于铄六师，用歼丑虏。山高水清，永彰我武。”既而军士乏食，文皇令以御膳所储粮钞散给之，且下令“凡军中粮钞多者，许借贷，回京倍酬其直”，三军乃获全济。文皇在军中，每日暮犹未食，中官进膳，文皇曰：“军士未食，朕何忍独饱？”次开平，宴劳军士，文皇曰：“朕在塞外久素食，非乏肉也，但念士卒艰难；朕虽食之，岂能甘味？故宁已之。”七月，驾至北京，长沙妖人作乱，皇太子命丰城侯李彬率兵讨之。十月，驾还南京。十二月，陈季扩请降命为交阯右布政使，寻复反。

九年正月，命英国公张辅总兵复往交阯，会黔国公沐晟剿捕叛寇。浚河南黄河故道。四月，逮交阯参政。解缙下狱。七月，户部请赈北京临城县，饥民三百余户，给粮三千七百石有奇。九月，通政司言黄岩县民告豪民持建文时士人包彝古所进楚王书稿与众聚观书，中有干犯语，请法司治之。文皇曰：“建文时上书有干犯语，皆朕未即位以前事；悉毁之，所告勿听。”兵科都给事中倪峻言有官兵千户不待朝命彂兵捕贼，请治其专擅之罪。文皇曰：“千户彂兵除盗，正尽其职。”诏弗罪。十月，重脩《高祖寔录》。张辅率舟师追捕陈季扩等，枭贼首千五百余人以徇。余贼散走林菁中，追杀殆尽。慈廉、福安诸州县皆平。十二月，阿鲁台遣使纳款，请并女直、吐蕃诸部属其约束。黄淮执奏，不许。

十年正月，命徙青、登、莱诸郡无田民就耕于衮州，东昌、定陶等处仍蠲其役三年，选鞑官教民畜马。九月，浙江按察使周新忤锦衣卫指挥纪纲，纲奏新专擅，逮至京，斩之。十月，命皇太孙演武于方山。

十一年正月朔，日食，免朝贺。弛齐黄奸党之禁。二月，巡幸北京。皇太孙徙皇太子监国，始置贵州布政司及思州等府。山东曹县献驺虞，吕震请率群臣表贺，不许。震固请，文皇曰：“大臣之道，当务为国为民。汝能效李沆所为，则善矣。”震退。文皇谓侍臣曰：“震可谓不学无术者也。”十二月，张辅等大败贼兵于爱子江，获陈季扩及其将潘经等，槛送京师，交阯复平。瓦剌攻破阿鲁台，诸弟立本雅失里为可汗。

十二年二月，诏亲征瓦剌。三月，驾彂北京，命王太孙从行。六月，驾至撤里哈剌之地。马哈术及太平、把秃孛罗等帅众逆，我军彂神机炮击，败之。追至木剌河，复大败之，杀其首长十余人，马哈术等乘夜北遁，遂班师。八月，驾至北京，以皇太子遣使羁缓且书奏失辞，文皇怒：“此辅导官之罪也！”遂逮尚书蹇义，学士黄淮，谕德杨士奇，洗马杨漙、芮善及司经局正字金问等下狱，寻释蹇义回南京，杨士奇复职。十月，榜葛剌国献麒麟。

十三年正月，礼部尚书吕震奏大岩山有声音呼万岁者，三请表贺，诏峻拒之。二月，罢海运。三月，命平江伯陈瑄于胡广江西造船二千艘接济运河。四月，以征夷将军英国公张辅镇守交阯。五月，开清江、浦河道。

十四年三月，改赵王高燧封国于彰德，汉王高煦于青州。礼部尚书吕震、郎中周讷请封禅泰山刻石记功德，不许。四月，召英国公张辅还京师。九月初，令御史巡盐。十月，驾还南京。十一月，建北京宫殿。周王橚、楚王桢相继来朝。

十五年二月，谷王橞以谋逆削爵为庶人。三月，汉王高煦有罪，迁之山东乐安州。驾幸北京，命皇太子监国。九月，脩孔子庙。讫工，御制碑文，刻石。十一月癸丑，建北京奉天殿、乾清宫。越六日己未，奉天殿现五色瑞光。庚申，金水河冰，凝异瑞。己巳，卿云见殿上五色瑞光，团圞如日，正当御座，终日不收。礼部请表贺，不许。

十六年正月，交阯清化府俄乐县土官巡简黎利叛，总兵官丰城侯李彬遣都督朱广讨之，利败走。三月初，令民运。十二月，敕脩武当山宫观。成，赐名曰太岳太和之山。

十七年五月，镇首辽东左都督刘江大破倭于望海涡，晋江广宁伯。

十八年二月，山东满台县妖妇唐赛儿平。八月，立东厂，命内官一人主之，刺大小事情以闻。北京宫殿成，改京师为南京，称行在所为北京。十一月，皇太子赴北京过凤阳谒祭皇陵。

十九年正月，御北京奉天殿，受朝贺。四月庚子夜，奉天、谨身、华盖三殿灾，诏求直言，翰林侍读李时勉陈言十五事，皆切时病，诏行其十四事。十月，阿鲁台叛，数寇边。

二十年三月，亲征阿鲁台。军次鸡鸣山，虏闻之，夜遁。五月，驾彂隰宁，次西凉亭。文皇望其颓垣遗址，谓侍臣曰：“元氏创此，将遗子孙，为不朽之图，岂计有今日？《书》云：‘常厥德，保厥位；厥德靡常，九有以亡。’况一亭乎？可为殷鉴。”因下令，禁军士斩伐树木。六月，开平报虏攻，万全召诸将间计，皆曰宜分兵还击之。文皇曰：“不然！此诈谋也！虏虑大军迳捣其巢穴，故为此牵制之术。然其众不多，知大军北行，已自丧胆，敢复攻城哉？”按军不动。七月，次杀胡原，获谍者言“阿鲁台闻驾亲征，大惧，尽弃其辎重，收畜以遁”。文皇曰：“所以羽翼阿鲁台为悖逆者，兀良哈也。当还师剪之。”遂简步骑，分五道疾进。至屈列儿河，虏众西奔。文皇麾兵进击，禽斩首虏数百余级，洗其巢穴而归。九月，驾还北京。闰十二月，阿鲁台弑其主本雅失里，自称可汗。

二十一年七月，驾复亲征，师次宣府。时虏中有来降者言阿鲁台将犯边，文皇召诸将，谕曰：“朕当出兵先驻塞外以待之。出其不意，虏可擒也。”九月，师次沙城。虏中阿失帖木儿古纳台等率妻子来降，言阿鲁台为瓦剌脱欢所败，部落溃散无属，今闻天兵复出，倍道疾走，岂复有南意。授阿失等俱正千户。十月，师次上庄堡，鞑靼王子也先土干率众来降。文皇喜谓群臣曰：“远人来归，宜有以旌异之。”乃封为忠勇王，赐姓名金忠。十一月，驾还京师。

二十二年正月，阿鲁台寇大同。四月，复亲征。师次清水源，阿鲁台复遁。文皇召杨荣、金幼孜，谕曰：“朕夜梦神人，告朕曰‘上帝好生’如是者再，主何休咎？”荣、幼孜言：“宜承天意。”敕使谕虏，赦其不臣之罪，班师还京。文皇曰：“此朕意也。”遂遣中官史力哥往虏中，谕其部落归。六月，师次答兰纳木儿河，一望惟茂草黄沙，不见一虏。先锋陈懋、金忠引兵抵白邙山下，竟无所遇，以粮糈不继，乃命班师。七月，师次苍崖戍，帝不豫。次日，次榆木川，帝大渐，遗命传位太子。十八日辛卯，帝崩，享年六十五。司礼监马云、孟骥等密召杨荣、金幼孜入御握，议以六师在外去京师尚远，秘不彂丧。亟命工补官括行在及军中锡器悉以入内幄，召匠入，范锡为枰。枰成，权殓而锢之，杀匠以灭口，命光禄进膳如常仪，军中号令益严，人莫能测。八月，杨荣等奉大行讣至京师，皇太子遣皇太孙赴开平迎梓宫。皇太孙至雕鹗堡，遇梓宫，哭迎，军中始彂丧。是月初十日，梓宫至京师。十一月，葬长陵，上尊号曰文皇帝，庙号太宗。嘉靖初，以大礼加号成祖。

石匮书曰：“文皇自燕邸至建康，大小凡百余战，未尝不身冒矢石。即位之后，五出漠北，三下安南，近边数千余里，几无王庭焉。当时不无苦其劳费，然后此二百年虏所以不敢大肆其凭陵者，岂非文皇之遗烈耶？故狄鞮象胥款塞请朝者，西厌月窟，东震日域。若榜葛剌、忽鲁谟斯等夷，凡七十余国，立行都司卫所，设宣慰、宣抚、安抚等司，凡七百三十余所。”

又曰：“明兴二百余年，于兹臣子，谕及成祖，尚有武未尽善之疑，岂知高帝闳谟远烈？非成祖继之，则都必不北，虏必不威，夷必不宾服，中外制度必不晏然一尊于后世。夫拘孪之行，岂所以论上圣之主哉？成祖居恒以唐太宗自拟，有唐家法，则匪我俦，盖汤、武耶？盖汤、武耶？”