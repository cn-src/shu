全宋诗：许
　许安世
　　许安世　和蓬莱阁赏雪赋诗
　　许安世　题清化山
　　许安世　咏史
　　许安世　游天章寺
　许葆光　句
　许必胜
　　许必胜　除夕
　　许必胜　春日作
　　许必胜　闺怨
　　许必胜　寄中中老稚
　　许必胜　苦雨
　　许必胜　山中杂咏
　　许必胜　睡起
　　许必胜　题画
　　许必胜　祥符寺得句
　　许必胜　新月
　　许必胜　忆旧游
　　许必胜　赠友山二侄
　　许必胜　舟行
　许表时　项羽庙
　许伯诩　访景山
　许操　福延院
　许昌龄　南庄
　许琮
　　许琮　感旧
　　许琮　感秋诗
　　许琮　江上对月
　　许琮　连雨有感
　　许琮　渌水词
　　许琮　山中怀故人
　　许琮　隋堤用罗昭谏韵
　　许琮　夜宿祥符寺晓钟有感
　　许琮　忆远曲
　　许琮　云山阁
　　许琮　阻风渡头见杨柳
　许存我　次韵吴叔廉山村
　许当
　　许当　宝峰寺
　　许当　黄薜山
　　许当　莫公堂
　　许当　小湖
　　许当　小桃溪
　许道宁　赠英公大师
　许洞
　　许洞　嘲林和靖
　　许洞　句
　　许洞　梅花开一枝
　　许洞　诗一首
　　许洞　赠潘阆
　许端夫　赠祈雨僧彦圆
　许复道
　　许复道　涵碧亭
　　许复道　赵金氏墓
　许给　题南山刻石诗
　许庚　句
　许毂　句
　许翰
　　许翰　方舍舟九江适会仆射相公道过二林得非所期相雇叹息辄为长句用志胜
　　许翰　奉和大观文相公见寄古风
　　许翰　三友篇赠珪老
　　许翰　辛亥三月击舟潇湘得邵武柳州二丞相正月初书抚事感怀寄此长句
　　许翰　舣舟大藤峡口武陵使至忽奉福唐珍牍附以古风招隐揽之欣耸有会初心
　许杭　咏麻姑山
　许沆　题君祥北岩
　许及之
　　许及之　矮桃
　　许及之　跋谏长画轴后五王按乐图
　　许及之　跋宋朝老再和陶渊明归去来辞
　　许及之　白沟河
　　许及之　白龟
　　许及之　白山茶
　　许及之　白石榴
　　许及之　百结
　　许及之　百七丈寒食扁舟之盟遽寒姚黄恐成轻负辄赋二篇复以酴醿为约
　　许及之　百七丈和篇有尽道温柔别有乡谁知绛阙水茫茫之句意有属也再用韵奉
　　许及之　柏乡县
　　许及之　班竹
　　许及之　鲍融州病足叩谒适遇孝若示融州菊诗和篇次韵呈
　　许及之　北方馆馹屏风皆画落墨牡丹
　　许及之　被旨祈祷数至天竺珪僧录法语白云堂诗为赋唐律一首
　　许及之　碧芦步
　　许及之　避雨渔阳太守庙
　许坚
　　许坚　登游齐山
　　许坚　句
　　许坚　上徐舍人铉
　　许坚　诗一首
　　许坚　宿溧阳灵泉精舍僧以白字韵请留诗
　　许坚　题简寂观
　　许坚　题扇
　　许坚　题义门胡氏华书院
　　许坚　题幽栖观
　　许坚　战兵山
　许将
　　许将　成都运司西园亭诗　潺玉亭
　　许将　成都运司西园亭诗　翠锦亭
　　许将　成都运司西园亭诗　海棠轩
　　许将　成都运司西园亭诗　茅庵
　　许将　成都运司西园亭诗　水阁
　　许将　成都运司西园亭诗　西园
　　许将　成都运司西园亭诗　小亭
　　许将　成都运司西园亭诗　雪峰楼
　　许将　成都运司西园亭诗　玉溪堂
　　许将　成都运司西园亭诗　月台
　　许将　东山碧岩亭
　　许将　端午帖子
　　许将　观澜亭
　　许将　句
　　许将　留题积善院
　　许将　留题徐真君祠堂东西二室
　　许将　能仁禅寺
　　许将　游东山和程大卿师孟
　许介轩
　　许介轩　寄林可山
　　许介轩　燕
　许玠
　　许玠　汉宫春夜
　　许玠　句
　　许玠　美人对镜歌
　　许玠　染丝上春机
　许景亮　陶隐居丹室
　许景迂
　　许景迂　东湖生双莲花守者为郡斋献馆宾黄云夫有诗述其事应史君属和且以见
　　许景迂　茭白
　　许景迂　句
　　许景迂　茉莉花
　　许景迂　虞美人草
　　许景迂　赠制刻漏前挈壶王君囦
　许开
　　许开　洞霄宫
　　许开　今笑花
　　许开　茉莉花
　　许开　水仙花
　许康民　白马井
　许抗
　　许抗　读唐中兴颂
　　许抗　麻姑山
　　许抗　西池清晖亭
　许梁　书郭子度壁
　许懋
　　许懋　句
　　许懋　送梵才上人归天台巉
　许弥安　晋桧行
　许民表　句
　许尚
　　许尚　华亭百咏　安公像
　　许尚　华亭百咏　八角井
　　许尚　华亭百咏　白龙洞
　　许尚　华亭百咏　白龙潭
　　许尚　华亭百咏　冰檗庵
　　许尚　华亭百咏　道院
　　许尚　华亭百咏　澱山
　　许尚　华亭百咏　丁公桥
　　许尚　华亭百咏　东庵异迹
　　许尚　华亭百咏　东寺
　　许尚　华亭百咏　东堂
　　许尚　华亭百咏　东岳行祠
　　许尚　华亭百咏　风月堂
　　许尚　华亭百咏　凤皇山
　　许尚　华亭百咏　福顺庙
　　许尚　华亭百咏　谷水
　　许尚　华亭百咏　顾府君宅
　　许尚　华亭百咏　顾亭林
　　许尚　华亭百咏　鬼书
　　许尚　华亭百咏　寒穴泉
　　许尚　华亭百咏　鹤坡
　　许尚　华亭百咏　湖光亭
　　许尚　华亭百咏　湖桥
　　许尚　华亭百咏　滬渎
　　许尚　华亭百咏　华亭谷
　　许尚　华亭百咏　集贤里
　　许尚　华亭百咏　姜庵
　　许尚　华亭百咏　芥子庵
　　许尚　华亭百咏　金山
　　许尚　华亭百咏　金山城
　　许尚　华亭百咏　净居院
　　许尚　华亭百咏　孔宅
　　许尚　华亭百咏　昆山
　　许尚　华亭百咏　唳鹤湖
　　许尚　华亭百咏　唳鹤滩
　　许尚　华亭百咏　莲巢
　　许尚　华亭百咏　灵峰庵
　　许尚　华亭百咏　柳园
　　许尚　华亭百咏　陆宝山
　　许尚　华亭百咏　陆机茸
　　许尚　华亭百咏　陆机宅
　　许尚　华亭百咏　陆瑁养鱼池
　　许尚　华亭百咏　陆四公庙
　　许尚　华亭百咏　罗汉院
　　许尚　华亭百咏　弥陀阁
　　许尚　华亭百咏　南庵
　　许尚　华亭百咏　毗卢庵
　　许尚　华亭百咏　普照寺
　　许尚　华亭百咏　栖真庵
　　许尚　华亭百咏　前京城
　　许尚　华亭百咏　秦皇驰道
　　许尚　华亭百咏　秦女祠
　　许尚　华亭百咏　三洞庵
　　许尚　华亭百咏　三姑庙
　　许尚　华亭百咏　三女冈
　　许尚　华亭百咏　沙冈
　　许尚　华亭百咏　佘山
　　许尚　华亭百咏　石兽
　　许尚　华亭百咏　石鱼
　　许尚　华亭百咏　石幢
　　许尚　华亭百咏　思齐堂
　　许尚　华亭百咏　苏州洋
　　许尚　华亭百咏　望仙桥
　　许尚　华亭百咏　望云桥
　　许尚　华亭百咏　西庵
　　许尚　华亭百咏　西林
　　许尚　华亭百咏　显忠庙
　　许尚　华亭百咏　小湖
　　许尚　华亭百咏　小隐园
　　许尚　华亭百咏　姚将军庙
　　许尚　华亭百咏　异木
　　许尚　华亭百咏　泳波亭
　　许尚　华亭百咏　俞塘
　　许尚　华亭百咏　御史泾
　　许尚　华亭百咏　圆珠庵
　　许尚　华亭百咏　袁崧宅
　　许尚　华亭百咏　月榭
　　许尚　华亭百咏　云閒馆
　　许尚　华亭百咏　赵店
　　许尚　华亭百咏　柘湖
　　许尚　华亭百咏　震桥
　　许尚　华亭百咏　征北将军墓碑
　　许尚　华亭百咏　证觉院
　　许尚　华亭百咏　濯缨亭
　　许尚　秀道者塔
　许申
　　许申　如归亭
　　许申　张相公祠
　许晟大　汩罗庙
　许氏
　　许氏　读晁错传
　　许氏　上郑毅夫
　许仕叔　堆婆石
　许式　寄洞山聪禅师
　许文蔚　登城阳山
　许翁　句
　许锡　万山
　许县尉　庆浔州廖太守四首
　许巽　梅峰
　许顗
　　许顗　梦中诗
　　许顗　秋雨
　　许顗　紫骝马
　许奕　题樊汉炳墓
　许尹
　　许尹　朝阳岩
　　许尹　和吴谨微游仙都五首
　许应龙
　　许应龙　拜赐宫花纪恩诗
　　许应龙　次韵张太博方得余所遗二程先生集辨二程戏邵子语
　　许应龙　代上何枢密
　　许应龙　代上庠同舍上廷评
　　许应龙　代同舍上郎中
　　许应龙　东庵广福禅院
　　许应龙　凤池立碑纪事
　　许应龙　夫人黄氏挽诗
　　许应龙　馆中和赏桂诗
　　许应龙　贵妃阁春帖子
　　许应龙　贵妃阁端午帖子
　　许应龙　和懽郡重九韵
　　许应龙　和闽帅
　　许应龙　和邹守鹿鸣宴
　　许应龙　贺同知生辰
　　许应龙　皇帝阁春帖子
　　许应龙　皇帝阁端午帖子
　　许应龙　皇后阁春帖子
　　许应龙　皇后阁端午帖子
　　许应龙　潘上舍父挽诗
　　许应龙　荠菜
　　许应龙　钱王郎中赴湖南仓
　　许应龙　送人赴仓台
　　许应龙　送天台李守
　　许应龙　送杨郎中守嘉兴
　　许应龙　题西岩寺
　　许应龙　挽节使少保
　　许应龙　挽李文昌
　　许应龙　赠韩粹
　　许应龙　赠林粹
　　许应龙　赠郑枢密
　　许应龙　自叹
　许元
　　许元　城阳祭祖
　　许元　句
　许元发　春日田园杂兴
　许元信
　　许元信　刘磐幕
　　许元信　幕阜山
　许元佑　风水洞
　许源　和题落笔峒
　许月卿
　　许月卿　八角
　　许月卿　除月二十三日夜梦
　　许月卿　川原
　　许月卿　春日闲赋
　　许月卿　辞贾徽州二首
　　许月卿　次胡伯凯韵
　　许月卿　次绩溪赵簿孟英见投韵
　　许月卿　次允杰五首
　　许月卿　次韵
　　许月卿　次韵陈肇芳竿赠李相士
　　许月卿　次韵程说和
　　许月卿　次韵程愿二首
　　许月卿　次韵春谷
　　许月卿　次韵胡温升玉甫西野
　　许月卿　次韵黄玉如大章携先集来访二首
　　许月卿　次韵黄玉如求记
　　许月卿　次韵晋侄招予及同年饮
　　许月卿　次韵李制干赠行
　　许月卿　次韵蜀人李施州芾端午
　　许月卿　次韵汪敬子
　　许月卿　次韵晓竹
　　许月卿　次韵谢君直赠李相士
　　许月卿　次韵叶司户
　　许月卿　次韵云岩
　　许月卿　次韵郑将士
　　许月卿　次韵仲成叔加双桂桥
　　许月卿　次韵朱塘三首
　　许月卿　次周尚书八首
　　许月卿　大行皇帝挽词五首
　　许月卿　代弟二首
　　许月卿　代仍六弟吊程贡元
　　许月卿　代仍六弟吊程贡元三首
　　许月卿　得安道中
　　许月卿　灯火
　　许月卿　登慈恩绝顶有感
　　许月卿　帝学
　　许月卿　吊程贡元
　　许月卿　多谢
　　许月卿　饭了
　　许月卿　赋廷玉菊存堂
　　许月卿　赋吴廷圭筼西亭
　　许月卿　赋新花竹
　　许月卿　故人
　　许月卿　归涂
　　许月卿　和赵资相
　　许月卿　和子思弟韵寿母
　　许月卿　箕山
　　许月卿　寄陈宰
　　许月卿　寄东宫官
　　许月卿　寄顾次岳五首
　　许月卿　寄郭衢州
　　许月卿　寄留梦炎
　　许月卿　寄题岩经楼
　　许月卿　寄题张宗玉窗下庐山
　　许月卿　閒赋
　　许月卿　京城看月
　　许月卿　客来
　　许月卿　历日
　　许月卿　临川
　　许月卿　临川家史君坤翁喜雨
　　许月卿　六月雨十一首
　　许月卿　露
　　许月卿　鹿鸣用赵资相韵
　　许月卿　满城风雨近重阳
　　许月卿　梅叟
　　许月卿　闷来
　　许月卿　梦中作
　　许月卿　明月
　　许月卿　木犀
　　许月卿　暮春联句九首
　　许月卿　南堂
　　许月卿　捧砚姬空翠二首
　　许月卿　起来
　　许月卿　入邑问炊中云招王希圣起龙三首
　　许月卿　三月
　　许月卿　山川
　　许月卿　山近
　　许月卿　涉世
　　许月卿　神静
　　许月卿　甥馆五首
　　许月卿　十二辰
　　许月卿　使华
　　许月卿　霜日
　　许月卿　送碧梧入府
　　许月卿　送抚倅林评事归班
　　许月卿　送孙山长谒皮参政
　　许月卿　送张平湖山远
　　许月卿　送周徽州赴建州
　　许月卿　题德新堂
　　许月卿　题明皇贵妃上马图
　　许月卿　题清足堂
　　许月卿　题汪端翁庙
　　许月卿　题项横父临清亭时方生孙
　　许月卿　题俞时琰杏山堂医
　　许月卿　题赵尉洞源泉
　　许月卿　天道
　　许月卿　天贶
　　许月卿　同滕推游朱绯堂二首
　　许月卿　途中赓禁体雪韵
　　许月卿　挽陈节使
　　许月卿　挽番阳戴如曾贡士母金氏
　　许月卿　挽胡制机康侯
　　许月卿　挽李左藏
　　许月卿　挽马枢密母段氏
　　许月卿　挽妹婿汪況四首
　　许月卿　挽清湘令董介轩
　　许月卿　挽外舅二首
　　许月卿　挽汪士洪
　　许月卿　挽张丞泳
　　许月卿　挽座主吴倅
　　许月卿　戏岁
　　许月卿　咸淳
　　许月卿　香潭八首
　　许月卿　项似道眉子砚
　　许月卿　晓幄
　　许月卿　新安
　　许月卿　厌厌
　　许月卿　野人
　　许月卿　夜永
　　许月卿　忆胡同年
　　许月卿　迎谒刘朔斋□提举行部
　　许月卿　用名世弟韵
　　许月卿　用韵简如晦
　　许月卿　用韵自述
　　许月卿　有感
　　许月卿　与陈宰
　　许月卿　浴罢
　　许月卿　遇黄先生
　　许月卿　月代
　　许月卿　月色
　　许月卿　云边
　　许月卿　允杰侄以诗来卒章和予生孙次韵一百首今存四
　　许月卿　再和题黄免耕吟藁
　　许月卿　早起
　　许月卿　赠程惠子
　　许月卿　赠胡菊轩
　　许月卿　赠黄藻二章
　　许月卿　赠快霖
　　许月卿　赠李企
　　许月卿　赠墨士程云翁
　　许月卿　赠王竹窗
　　许月卿　中秋谢施婺源爰
　　许月卿　仲春初五日报谒
　　许月卿　重寄郭衢州
　　许月卿　重寄留梦炎
　　许月卿　住黛障
　　许月卿　追赋暮游
　　许月卿六　跋东坡墨迹
　　许月卿六　白雪
　　许月卿六　茶縻
　　许月卿六　车中
　　许月卿六　呈翁司理名方子擢婺邑
　　许月卿六　春日
　　许月卿六　此行
　　许月卿六　次韵胡梅泷
　　许月卿六　次韵胡同年女
　　许月卿六　次韵马枢密二首
　　许月卿六　次韵用学礼
　　许月卿六　答云甫程文
　　许月卿六　二芝兰
　　许月卿六　访谓阳
　　许月卿六　风起
　　许月卿六　观吴廷玉五云歌书其后而归之
　　许月卿六　贺滕推入郡奉祀
　　许月卿六　贺杨司户庭玉
　　许月卿六　槐影
　　许月卿六　黄菊
　　许月卿六　即事
　　许月卿六　寄张立道
　　许月卿六　九江
　　许月卿六　朗湖道中因见二事信笔二首
　　许月卿六　乐天
　　许月卿六　旅獒图
　　许月卿六　默斋壁间竹鹤
　　许月卿六　千年
　　许月卿六　人间
　　许月卿六　入邑道中三首
　　许月卿六　首夏
　　许月卿六　送高安辛圣祥谒后林
　　许月卿六　送徐君何
　　许月卿六　题刘后村所跋杨朴移居图
　　许月卿六　题婺源斋厅
　　许月卿六　途问伍
　　许月卿六　望中
　　许月卿六　无山
　　许月卿六　咸淳五年天下都散汉许月卿饮无算醉后吟诗秉达旦
　　许月卿六　箫鼓
　　许月卿六　新安道中
　　许月卿六　星学
　　许月卿六　休休
　　许月卿六　雪后
　　许月卿六　吟蛩
　　许月卿六　用韵吴初邻
　　许月卿六　有感二首
　　许月卿六　与郑婺源
　　许月卿六　月庵
　　许月卿六　月明
　　许月卿六　云护
　　许月卿六　赠碧鉴相士蒲田林行可
　　许月卿六　赠梅隐术士张尉
　　许月卿六　赠写梅僧处能
　　许月卿六　赠张相士
　　许月卿六　赠朱野拙
　　许月卿六　赠竹溪
　许载　及第后寄宜春亲友
　许志仁
　　许志仁　白苧歌
　　许志仁　采莲吟
　　许志仁　窗间
　　许志仁　东门行
　　许志仁　杜宇
　　许志仁　和宝月弹桃源春晓
　　许志仁　和姚令威春晚即事
　　许志仁　和虞智父登清豨阁
　　许志仁　湖上吟
　　许志仁　寄衣曲
　　许志仁　架壁
　　许志仁　临高台
　　许志仁　鹭
　　许志仁　妾薄命
　　许志仁　天竺道中
　　许志仁　乌夜啼
　　许志仁　系冠船蓬自戏
　　许志仁　谢张学士惠灵寿杖
　　许志仁　雁荡道中
　许中应
　　许中应　池碧亭
　　许中应　陪邑大夫登西岘峰
　许仲礼　凤栖寺
　许仲宣　清洛喜项公大师相访
　许子绍
　　许子绍　留别龙隐岩
　　许子绍　秀川馆联句
　许自诚　句










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：许






许安世　和蓬莱阁赏雪赋诗

南国收藏晚，{左上昔下八右今}天凛烈兴。

日行黄道市，神御坎宫乘。

元化初施种，穷阴乍丧朋。

气随钧外转，云自泽中腾。

集霰纷余凛，号风助峻棱。

紫霄零杂佩，玄野碎增冰。

缟色坳窳遍，寒光上下凝。

候严知节应，空旷觉神澄。

透隙还同舞，因方不待绳。

雁飞朝愈急，鸡误夕相应。

吟絮飘吴苑，禋茅秀楚塍。

阶庭迷鹤鹜，林麓蔽薪蒸。

瑶水三千里，昆仑九万层。

槛前窥化国，波际失西陵。

舟兴怀安道，鲈思鄙季鹰。

胜游方罕值，高会喜相仍。

涨海雄藩屏，东侯实股肱。

蕊珠辞密侍，阿阁贲华称。

将幕开樽俎。宾筵集俊能。

醴杯亲劝酢，龙坂尽難登。

郢唱人谁继，皋谟世共矜。

击辕知乱雅，附骥偶同蝇。

绾席尘空满，婴衣体讵胜。

仰瞻云汉丽，嘉惠岂虚膺。

许安世

许安世　题清化山

霜钟清彻隔村闻，南渡横塘晓色分。

浅浅溪流涵白石，微微山路入青云。

劳生已负林泉约，薄宦空增世俗纷。

见说定香无受想，为祛尘惑借余熏。

许安世

许安世　咏史

天下有诛赏，固非君所私。

太宗泣君集，意恐劳臣疑。

至公一以废，智术相维持。

哀哉功名士，汲汲尚趋时。

许安世

许安世　游天章寺

常时俯仰尚为陈，千载重来感一深。

曲水已伤迷故迹，崇山依旧对游人。

萦纡雪路联珠骑，萧爽风亭岸角巾。

秖恐瑶池归扈宴，不能修禊见深春。

许葆光

许葆光　句

有官千里再分竹，无地平畦堪种瓜。

许必胜

许必胜　除夕

多病成懒疏，日月忽驱逐。

家人厌陈迹，洒扫新我目。

争此须臾间，扰扰竞多福。

习气变性情，不复生惭恧。

幸有一樽酒，可以寄清穆。

夜静天四垂，星光就檐屋。

灯烛忽空旷，琴书转幽独。

休心薇蕨内，庶免营旨蓄。

凤凰鸣高冈，贻笑於鸡鹜。

得终岁寒心，尚愧庭前竹。

去去天台山，幽兰会当馥。

许必胜

许必胜　春日作

雨过验庭树，始知春气迁。

造化不相限，随意成斑斓。

蒙蒙一寸枝，新故伤其间。

四时递相见，花叶了不閒。

安能待头白，然后凋朱颜。

阳春久断绝，梦想见弓弯。

醉后发高唱，独句请莫删。

不贵文字奇，贵使耳目顽。

从来贤智出，不与庸俗关。

性情通草木，羞辨魑魅奸。

周道满荆棘，歧路盈海寰。

举足何所蹈，归去天台山。

许必胜

许必胜　闺怨

房栊微雨过，虫思草根深。

门外青苔色，无人闲到今。

换衫依暮冷，开镜倚秋心。

别意犹能在，应来梦裹寻。

许必胜

许必胜　寄中中老稚

客久归无计，家书懒再看。

寄声花郑重，为报竹平安。

诗酒吾能老，饥寒汝自宽。

今年新酿熟，收拾钓鱼竿。

许必胜

许必胜　苦雨

积忧遂成阴，昏色遍苍莽。

我醉忧已忘，天地当开朗。

何以酒醒后，犹然在檐上。

云是方春时，暗助草木长。

凝阴而无阳，亦非善培养。

岂因世道非，寰宇盈魍魉。

日月不照临，星辰羞布象。

每睹万类心，俱称上天广。

移转亦何难，梦梦如抱怏。

地底周雷声，骄鸟绝心想。

四望如无余，举意同罗网。

安得最高峰，云外独来往。

许必胜

许必胜　山中杂咏

久病鲜尘事，溪山逐相安。

欲知生息意，自树庭中兰。

静睹共叶荣，春风吹亦难。

新禽弄佳吹，小水生微澜。

同在天地中，安能测其端。

夜澄众境寂，月小松声寒。

言念御风人，感兹清露溥。

悲来心自微，凄然竟长叹。

许必胜

许必胜　山中杂咏

月至林木异，心空空远声。

草根幽响奏，小叶孤萤明。

静念既有在，久之无可名。

轻云自闲暇，坐久山风鸣。

微雨偶然过，清心相向生。

许必胜

许必胜　山中杂咏

鸟乱南山云，日照南山绿。

东风语流莺，相吹还断续。

抚自石上泉，平生自云足。

浮荣不常御，回薄无停瞩。

苟非女萝枝，焉能事屈曲。

峨峨高山松，漾漾深溪渌。

持此云外心，一谢西飞鹄。

许必胜

许必胜　山中杂咏

灼灼山半花，闲闲水中藻。

苟无松柏心，飘零向谁道。

蜉蝣炫衣裳，楚楚苦不保。

野老惜春色，间篱藄青草。

青草忽已繁，兰蕙日已老。

兰蕙日已老，我心当奈何。

人生贵适意，所乐岂在多。

卓然负书翁，悠悠谢山阿。

许必胜

许必胜　睡起

睡起日满窗，苍蝇黄蜂如沸江。

莫言闲人得睡足，梦到封侯亦劳碌。

隔壁棋客时落子，功名事来此口已。

巫山洛水香成阵，天上晓云为翠鬓。

许必胜

许必胜　题画

傍岸参差筑小亭，山深树暗水泠泠。

此间应有神仙语，先向图中试一听。

许必胜

许必胜　祥符寺得句

安蔬自足慰平生，峰静松闲涧水平。

山意悟时僧不语，落花声间梵音清。

许必胜

许必胜　新月

偶向树中见，知从水际生。

叶翻寒不定，云去意无成。

乱石流泉影，空山落子声。

当年眉黛在，定见可怜情。

许必胜

许必胜　忆旧游

欢游成逝波，盛华落残照。

每忆清池游，幽魂夜相吊。

君携手手时，云林正清妙。

天空露光动，襟衫见高调。

及来愁病侵，瘦骨冰棱峭。

君如镜中花，独向春光笑。

荒村酒味薄，沉忧何时疗。

日色不入梦，高星冻青耀。

空枝吟霜风，永夜兴悲啸。

嵯峨金张第，忽成野田烧。

安得明月中，长见君年少。

孤桐饱秋风，响作霜天鸿。

手翻九嶷色，下堕潇湘中。

谁言一寸路，不成西与东。

谁言少年时，不成衰老翁。

欲使胶漆意，通君山水衷。

尝恐金石奏，复为郑卫工。

所悲百年内，徒然羡华嵩。

华嵩有终极，愁泪终难穷。

愁泪一入地，春风无碧丛。

许必胜

许必胜　赠友山二侄

闻道春来解问经，整衣矩步学趋庭。

雨余应惜阶前蚁，月落休轻案上萤。

自笑颠毛容我白，且留衰眼为伊青。

熟精文选吾家事，早向秋空试凤翎。

许必胜

许必胜　舟行

雨脚天东来，惊鸟烟中起。

须臾四山合，万象空蒙裹。

孤行念远村，见树联自喜。

浪游岂无因，遇山则知止。

棱棱云外峰，与我心终始。

日暮宿田家，田歌正清美。

何以途路心，历乱如流水。

始疑车马上，未必见君子。

行当弄轻舟，随风问兰芷。

许表时

许表时　项羽庙

千载兴亡莫浪愁，汉家功业亦荒丘。

空馀原上虞姬草，舞尽春风未肯休。

许伯诩

许伯诩　访景山

奉陪南极老，来慕北山名。

鉴石浓书墨，流觞款叙情。

问谁挹仙袂，我笑缚尘缨。

知是龙门客，终难卧孔明。

许操

许操　福延院

一山屈曲如回肘，前有虎眠当水口。

阴森万木绿参天。秀色峥嵘欲飞走。

神仙渺邈不可问，箫鼓尚能喧可否。

朝风暮雨无岁年，应是苍苔暗科斗。

许昌龄

许昌龄　南庄

南庄相对北庄居，更入深山十里余。

幽路每寻樵径上，真心还与世情疏。

云中犬吠流星过，天外鸡鸣晓日初。

昨日有人相问讯，旋将落虽写回书。

许琮

许琮　感旧

卷帘新月在帘钩，花气同风过小楼。

为忆昨宵灯下事，不将红烛照梳头。

许琮

许琮　感旧

闲窗落叶挂虫丝，坐久还疑是旧时。

记得栏杆垂手处，梅花明月第三枝。

许琮

许琮　感秋诗

风动蘯起，云光在水。

荇藻有心，清我眸子。

白露在衣，秋心易微。

冠兮佩兮，君子当饥。

许琮

许琮　感秋诗

小草在砌，颜色常好。

岂无严霜，先彼长栲。

寄言青松，斧斤自从。

子不在山，真节安庸。

许琮

许琮　感秋诗

风起木非，菀焉者歇。

故乡在念，何以视月。

众念思归，鸟情望碧。

嗷嗷鸣雁，集彼中泽。

我独伊何，罗此网罗。

父兮母兮，生我实多。

许琮

许琮　江上对月

今夜江边月，光辉分外明。

一轮悬碧汉，百里见山城。

岸岸花添白，层层浪转青。

遥怜闺阁里，相对重离情。

许琮

许琮　连雨有感

酒醒雨声至，新欢不可寻。

美人惟草色，故国听歌声。

日月何处尽，荆榛连夜深。

开门谢天末，从此罢登临。

许琮

许琮　连雨有感

草长城南地，愁人看自深。

白云偏向泪，青鬓独惊心。

久病畏阴湿，家中厌苦吟。

今宵酒不尽，应有杜鹃声。

许琮

许琮　渌水词

绿草回波漾青草，鹧鸪声紧连枝老。

苔阴欲上帘影低，鸟语催人天未晓。

晓起轻寒奈薄罗，风前缕带不胜波。

练裙香动竹叶小，玉燕斜簪雾色多。

雾色花光镜里过，年年歌吹复如何。

妾身不及梅花叶，犹逐轻风渡隔河。

许琮

许琮　山中怀故人

欢多清景略，会数别离轻。

病骨无人问，空山正月明。

落花怀旧韵，鸣鸟感新晴。

再看思君处，流泉石上平。

许琮

许琮　隋堤用罗昭谏韵

万树青青入望遥，行人犹自说隋朝。

啼莺不管繁华歇，还带春风上柳条。

许琮

许琮　夜宿祥符寺晓钟有感

一枕松风入夜寒，晓窗残月隔帘看。

梦回竹榻闻钟后，怅绝浮生出世难。

还今将军能舍宅，何妨陶令未之官。

此身合向山中住，丘壑由来号易安。

许琮

许琮　忆远曲

露下花寒香不起，单罗轻薄如秋水。

梧桐声定金铺关，长看对月青天闲。

泪眼看春不知处，杨花化作浮萍去。

可怜环佩参差光，采莲独自艳南塘。

菖薄如剑南塘曲，乱割波文碎空绿。

今夜音书欲寄君，莫教疑杀鲤鱼群。

许琮

许琮　云山阁

云山依旧接清秋，高阁荒榛怅旧游。

二十四桥何处所，西风吹尽白蘯洲。

许琮

许琮　阻风渡头见杨柳

古渡痚杨数树青，孤村细草冻还醒。

风光直欲催头白，樽酒何人肯放停。

小院腰肢今寂寂，天涯魂梦几冥冥。

闺中莫道长相忆，客路悲风彻夜听。

许存我

许存我　次韵吴叔廉山村

田绕青山好住家，短篱疏圃接丘麻。

烟村远近栖鸦乱，竹岸高低飞鹭斜。

泉喷石间严涌雪，雾浮堤外柳吹花。

连云碧色秋光冷，眠犊黄昏草长芽。

许当

许当　宝峰寺

金园敞山阿，翛然隔城市。

晨夕钟梵音，飒沓五云际。

空山无尽香，大乘有真谛。

簿领得馀闲，徙倚青莲地。

许当

许当　黄薜山

闽奥饶异山，峨峨此称奇。

青崖蔚高林，朝日常蔽亏。

上士访幽趣，结爱忘返期。

所以葵藿心，江淹寄遐思。

许当

许当　莫公堂

高高莫公堂，孕秀龙渊西。

造化秘奇胜，路断无轮蹄。

金霞烘石门，古木蟠双溪。

中流峙龟首，势若吞云霓。

下招巢由隐，上揖松乔栖。

往往春风时，桃花满深蹊。

渔郎信波去，仙源归桨迷。

谁结物外赏，严冬此攀跻。

旋磨苔藓壁，更作磊落题。

万世万斯年，岩岩穹壤齐。

许当

许当　小湖

水德润于物，此湖无谓卑。

溪壑有通源，风涛无险朝。

泽广均田浍，功高济旱时。

好看雷雨会，腾踏起蛟螭。

许当

许当　小桃溪

桃溪一何清，想像武陵水。

所爱春风时，灼灼花数里。

渔艇日来去，无人识归止。

安知历幽源，不遇神仙子。

许道宁

许道宁　赠英公大师

业就携筇别五湖，御帘香暖几曾趋。

精搜象外吟情逸，玄达禅中惠性殊。

江坞秋思霜橘美，云房高寄海峰孤。

白莲共结他年约，还放疏慵入社无。

许洞

许洞　嘲林和靖

寺里掇斋饥老鼠，林间吟嗽病猕猴。

豪民遗物鹅伸颈，好客临门鳖缩头。

许洞

许洞　句

霜霭清九衢，霞光照双阙。

许洞

许洞　句

许洞　梅花开一枝

许洞

许洞　诗一首

金鈍焰短风幕斜，栖乌啼月声鸦鸦。

玉人宝瑟掩不弄，背窗红泪飘兰花。

锦机挑字相思意，欲托南风到辽水。

黄龙梦断春意劳，渺邈音容隔千里。

许洞

许洞　赠潘阆

潘逍遥，平生才气如天高。

倚天大笑无所懼，天公嗔汝口呶呶。

罚教临老头补衲，归中條。

我愿中條山，山神镇长在。

驱雷叱电，依前赶出这老怪。

许端夫

许端夫　赠祈雨僧彦圆

净戒当年赛原身，积薪危坐志通神。

应诚甘霔苏群品，今有高人继后尘。

许复道

许复道　涵碧亭

飞泉当面玉虹垂，收拾惊涛賏小池。

□□倚岩山骨秀，激湍成雨涧毛滋。

壁閒遗墨凄尘□，服底新篇□色丝。

却忆谢公山更好，梦中时不负心期。

许复道

许复道　涵碧亭

绕竹沿崖一径垂，穿山飞玉落芳池。

林深坐觉尘埃远，岩润长含雨露滋。

双鲤对浮波面石，一纶难掷掌中丝。

月明归路烟霞外，更与山公再订期。

许复道

许复道　涵碧亭

沿途听潺湲，蒙茸冒沙石。

谁知此山下，千里在咫尺。

潭潭光明宫，皎皎心印宅。

石细泉自香，水净林逾碧。

太清无潜鳞，至弱而能力。

玉龙出苍峡，威勇壮莫敌。

风雨填空来，万夫助推激。

座中起波涛，足下殷霹雳。

我来从雄观，神意耻莫逆。

心镜净表裹，坐久万籁息。

悠然到平淡，涣若春冰释。

栖迟罗书记，想像刘宾客。

胜缘地山閒，每至忽有得。

何以谢山灵，作诗慰岑寂。

许复道

许复道　赵金氏墓

进骨青山足古今，北邙深锁暮云平。

夜台长寄千秋烈，子燕何须吊王京。

许给

许给　题南山刻石诗

圣主崇儒本，文宣教愈口。

严祠加整葺，贤守口遵依。

将欲更□□，先来相翠微。

小山开乱石，幽谷驻涵晖。

泽炎爻符合，雷天象庶几。

口王仪凛凛，十哲貌颀颀。

山溜侵廊滴，溪云拂瓦飞。

晞阳鸥鹭岛，灯兔口鱼矶。

元氏魂应爽，□□道转肥。

静思登彼岱，深想浴乎沂。

风口岩根竹，泉滋石□□。

口秋留口貌，口会集褒衣。

忠恕□□学，□□□□口。

文辞政如是，吾欲□□归。

许庚

许庚　句

壮岁期加进，新吟未敢编。

许庚

许庚　句

值雨花无怨，留春鸟自谋。

许庚

许庚　句

砚润浮残墨，琴乾响断弦。

许庚

许庚　句

思苦无一字，意来成数篇。

许庚

许庚　句

花尽辜啼鸟，麻深没过人。

许庚

许庚　句

顿超捷进脱，故习肩前修。

许毂

许毂　句

一条碧水练铺地，万叠好山屏倚天。

许翰

许翰　方舍舟九江适会仆射相公道过二林得非所期相雇叹息辄为长句用志胜

公为逐客向何州，我亦求家赋远游。

邂逅二林成晤赏，寂寥千古想风流。

玉锵溪堰凉吹榻，盖偃松萝翠满楼。

明日分携重回首，庐峰空见紫烟浮。

许翰

许翰　奉和大观文相公见寄古风

旃裘乱衣裳，风雨飘屋庐。

南奔万里空，脱死锋镝余。

翠华狩绝域，黄尘翳修涂。

朝无嵇侍中，溅血沾谁裾。

夷儿金束袍，漉蔌悬珊瑚。

骄气吞九州，投饵术已疏。

公捐绕朝策，观化聊据梧。

凤凰渺鸿乙，紫氛谁与俱。

丘壑岁已晚，钟鼎功未书。

弃置委时运，超摇游物初。

此忧自古有，此乐绝世无。

邂逅拯横流，功成吾不居。

许翰

许翰　三友篇赠珪老

平生我三友，四海吴李孙。

抱能不时施，戎马生中原。

孙既北随难，落日黄尘昏。

吴亦南投荒，蛮瘴愁朝暾。

李今又去我，浮槎杂鼍鼋。

飞涛渺何极，海天相吐吞。

蘧蘧遗此老，死生信乾坤。

颠沛吴江渚，投依楚山樊。

修水抱苍巅，剑气埋云根。

悠然竹林下，乃有幽有存。

神交迹两忘，高风嫋孤幡。

慰我念友心，方外得所敦。

空寂湛禅悦，中有诗清温。

我亦忘世者，早窥治乱源。

忠臣泣庙社，志士伤丘园。

欲持一寸胶，往澄九河浑。

晚知未得力，繙经委空言。

迨此从君游，始脱百忧繁。

五君与六逸，岁久名方尊。

他日竹庵东，更开支许轩。

许翰

许翰　辛亥三月击舟潇湘得邵武柳州二丞相正月初书抚事感怀寄此长句

回雁峰南楚越分，潇湘烟水思离群。

林寒欲暗他江浦，月出先明半岭云。

客子无归迷世路，故人不见隔兵氛。

春风空寄相思字，寇邓经纶早晚闻。

许翰

许翰　舣舟大藤峡口武陵使至忽奉福唐珍牍附以古风招隐揽之欣耸有会初心

避兵穷岭海，我岂文休孙。

慨彼鸣凤郊，化为逐鹿原。

北吹战尘腥，南接瘴雾昏。

森然一彗孛，敢近六龙暾。

转舟大藤峡，脱死鳄与鼋。

缆袅苍崖树，落日衔未吞。

忽得素书尺，若阯黄裳坤。

招我以隐沦，雉泽遗尘樊。

游心太易初，攈逐万化根。

耿光百世后，乐此不亡存。

宁知虎符下，拥公万旌幡。

英威祖豫州，非心折王敦。

从容谢东山，逆气沮桓温。

自昔国其国，治忽信有源。

岂容社稷镇，端老孤独园。

至人心淑清，一为斯民浑。

胡骑却长啸，晋史徒清言。

武侯挥白羽，亦有军务繁。

要封鲸鲵观，复睹宸极尊。

功成去冥冥，与我俱鸿轩。

许杭

许杭　咏麻姑山

数里岧峣落日西，更高高处种灵芝。

危峰受雪春归晚，怪石留云雨到迟。

仙鹿避人眠浅径，野禽窥果啄残枝。

待应俗格消磨尽，重建瑶台旧路歧。

许沆

许沆　题君祥北岩

北岩古名胜，风木盘诘曲。

万象并徙倚，一见无留瞩。

我归访乡旧，世事嗟反覆。

羡君北亩宫，绕窗艺松竹。

吟哦翠微裹，缥缈如翔鹄。

浩浩阅沧波，俯仰媚幽独。

传家有令子，何止粲兰玉。

高卧恐未能，鸣驺行入谷。

许及之

许及之　矮桃

花叶自低昂，攀折人不舍。

偷实定短人，朔辩愧黄马。

许及之

许及之　跋谏长画轴后五王按乐图

玉笛床头取次横，自吹头管按新声。

梨园旧谱今何在，一段风流画得成。

许及之

许及之　跋宋朝老再和陶渊明归去来辞

吾乡说三宋，伯也抱奇伟。

太学三十年，不作举子语。

晚当拜物恩，青衫送还官。

开口论世事，有舌不可扪。

吾皇开寿域，汪濊泽万男。

勉公俯而就，如女有正色。

翻然感际会，千载今一时。

谁欤俾宿留，再和扫来辞。

渊明归月田，公归徒四壁。

姑奉祝融祠，胜煮南山石。

公站未得第，我辈惭登科。

空餮了无补，奈此归来何。

许及之

许及之　白沟河

艺祖怀柔不耀兵，白沟如带作长城。

太平自是难忘战，休恨中间太太平。

许及之

许及之　白龟

物有为身累，龟灵却受鑽。

毛公今放汝，珍重保身安。

许及之

许及之　白山茶

白茶记异品，天曹玉玲珑。

不作烧灯焰，深明韫椟功。

易容非世力，幻质本春工。

皓皓知难污，尘飞漫自红。

许及之

许及之　白石榴

花开水晶瓶，叶排青琐窗。

枝红立白帜，蝶阵垂翅降。

许及之

许及之　百结

丁香从百结，恨只满东风。

未必愁能解，虚传酒有功。

许及之

许及之　百七丈寒食扁舟之盟遽寒姚黄恐成轻负辄赋二篇复以酴醿为约

闲中直指醉为乡，寒信扁舟竟渺茫。

可惜海棠随雨过，犹怜粉蝶伴醒狂。

游人静后西山好，春事深来老圃忙。

未必烦公频折简，花时还是负姚黄。

许及之

许及之　百七丈寒食扁舟之盟遽寒姚黄恐成轻负辄赋二篇复以酴醿为约

连夕惊雷非恶声，池塘合合几蛙鸣。

春程尚有三之一，乐事那能四者并。

养得苔钱都满砌，足为花地藉残英。

闻闲不惜冲泥过，架上酴醿玉已成。

许及之

许及之　百七丈和篇有尽道温柔别有乡谁知绛阙水茫茫之句意有属也再用韵奉

仙凡从昔各为乡，弱水蓬莱隔混茫。

不见麻姑呈狡狯，空教贺老号清狂。

两奁心事无人共，万点花飞有底忙。

说与东风须作主，莫教痴白妒娇黄。

许及之

许及之　百七丈和篇有尽道温柔别有乡谁知绛阙水茫茫之句意有属也再用韵奉

休厌黄鹂百啭声，诗翁亦是不平鸣。

中年怀抱悉离别，暇日亲朋好会并。

踏损落红无锦袜，吟成白雪有朱英。

栏杆徙倚空三叹，雨后斜阳写不成。

许及之

许及之　柏乡县

昔贤不肯入朝歌，况乃军中忌讳多。

咄咄衣冠出疆去，迫於人处竟成讹。

许及之

许及之　班竹

自得湘江种，禽栖不敢弹。

怕摇枝上露，犹是泪琅玕。

许及之

许及之　鲍融州病足叩谒适遇孝若示融州菊诗和篇次韵呈

不见融州夏涉秋，居然款对豁羁愁。

犹存尊足怜同病，不击虚舟任打头。

久待一州当敛惠，终烦诸野要营求。

我今不啻便应足，独恨於君百未酬。

许及之

许及之　北方馆馹屏风皆画落墨牡丹

亭车京洛净风沙，几见屏开落墨花。

故国似人犹可喜，穠肌何况谢铅华。

许及之

许及之　被旨祈祷数至天竺珪僧录法语白云堂诗为赋唐律一首

白云峰下白云堂，堂上高人一辨香。

绕殿持经山四合，缭墙行道木千章。

众生示免婴时苦，大士宁能与世忘。

祈雨祈晴来复去，此身却似白云忙。

许及之

许及之　碧芦步

霜叶彫残芰，寒花发旧芦。

一秋明眼处，落雁惠崇图。

许及之

许及之　避雨渔阳太守庙

拂面秋风云漠漠，伤心古汴黍离离。

不因避雨渔阳庙，争见元丰大观碑。

许坚

许坚　登游齐山

星使南驰入楚重，此山偏得驻行踪。

落花满地月华冷，寂寞旧山三四峰。

许坚

许坚　句

卧久不慵伸雪项，少迟犹未整霜衣。

许坚

许坚　上徐舍人铉

几宵烟日锁栖台，欲寄侯门荐祢才。

满面尘埃人不识，谩随流水出山来。

许坚

许坚　诗一首

只应天上路，不为下方开。

道既学不得，仙人何处来。

许坚

许坚　宿溧阳灵泉精舍僧以白字韵请留诗

近枕吴溪与越峰，前朝恩锡灵泉额。

竹林晴见雁塔高，石室增栖几禅伯。

荒碑字没秋苔深，古池香泛荷花白。

客有经年别故林，落日啼猿情脉脉。

许坚

许坚　题简寂观

尝恨真风千载隐，洞天还得恣游遨。

松楸古迹一坛静，鸾鹤不来青汉高。

茅氏井寒丹亦化，玄宗碑断梦曾劳。

分明有个长生路，不几红尘白二毛。

许坚

许坚　题扇

哦吟但写胸中妙，饮酒能忘身后名。

但愿长间有诗酒，一溪风月共清月。

许坚

许坚　题义门胡氏华书院

尽说灵踪妨画图，幽奇高尚义群居。

山林总是神仙隐，礼乐爰修周孔书。

解驾十年惟壮士，担簦千里结名庐。

功成霄以非常事，对此那堪不我欺。

许坚

许坚　题幽栖观

仙翁上升去，丹井寄晴壑。

山色接天台，湖光照寥廓。

玉洞绝无人，才桧犹栖鹤。

我欲掣青蛇，他时冲碧落。

许坚

许坚　战兵山

石鼓高悬蕴大音，白云峰顶始铺金。

能来斯地鼓斯鼓，尽达曹溪圣祖心。

许将

许将　成都运司西园亭诗　潺玉亭

引泉注清渠，潺潺潄寒玉。

侧出阆风迟，骤惊江雨速。

飞濑乍扬白，櫂木细涵绿。

昼夜声不止，肯效楚人哭。

许将

许将　成都运司西园亭诗　翠锦亭

阑干窦溜长，窈竔空埃静。

修林密总翠，尽得锦城景。

云舒青青色，风散骚骚影。

未为夜行人，共此昼夜永。

许将

许将　成都运司西园亭诗　海棠轩

海棠冠蜀花，此轩花尤冠。

红云簇蕊细，渌水照叶嫩。

倚妆宫粉聚，叠绮霞光散。

雨泪点春风，应怀上林怨。

许将

许将　成都运司西园亭诗　茅庵

茅茨以为庵，环顾萧然虚。

内乐苟自足，容人即有余。

许将

许将　成都运司西园亭诗　水阁

飞阁出方池，修竹见空莽。

低临花坞近，平觉春波长。

返景澄余晖，夕阴带浮爽。

从容观鱼乐，不减游濠上。

许将

许将　成都运司西园亭诗　西园

高牙负北郭，芳园路西转。

鸟鸣恋故木，兰茁归新畹。

坐延花景深，行倚筇枝软。

翳然思林木，会心不在远。

许将

许将　成都运司西园亭诗　小亭

翩然沟上亭，左右相映带。

修柟列翠幄，长松偃高盖。

地褊景逾宽，处约志弥泰。

谁知坐啸间，心游万物外。

许将

许将　成都运司西园亭诗　雪峰楼

重楼起城阴，乘高望四极。

列峰横青天，飞雪千里积。

疑是空素山，冬夏海中白。

莫怪频东向，上有思归客。

许将

许将　成都运司西园亭诗　玉溪堂

朱堂俯玉溪，玉溪清且幽。

从公暂偃息，抚景空夷犹。

浮云冠圆岛，白日回方流。

抵此有光碧，何必昆仑洲。

许将

许将　成都运司西园亭诗　月台

蜀地山四维，益州平如掌。

累台郁临风，坐看月宵上。

稍出丛木末，始发众籁爽。

兹焉暂游目，一览天地广。

许将

许将　东山碧岩亭

旧室曾留古岸边，新亭同赏碧岩前。

日生狮子峰头树，烟伴榴花洞口泉。

黄叶入秋山出地，白云临晓海乘天。

飘然踪迹今何定，别去江湖又一年。

许将

许将　端午帖子

江中今日成龙鉴，苑外多年废鹭坡。

合照乾坤共作镜，放生河海尽为池。

许将

许将　观澜亭

危亭高处倚岩隈，西望蒲菖海浪回。

山戴鳌头天外出，水浮鳅穴地中来。

千重侧崦扶摇没，万里分流混沌开。

许将

许将　句

昨夜虎入我园，明年我作状元。

三素云飞依北极，九农星正见南方。

楼台随地尽，江海与天浮。

许将

许将　留题积善院

为爱山居乐，居山又忆家。

菊黄来日蕊，梅白去时花。

水阔离情远，霜晴别恨赊。

前程回首望，空指暮天霞。

许将

许将　留题徐真君祠堂东西二室

上得山来过石门，谒灵特地乞真言。

再三许我前程事，敢不留诗荷圣恩。

许将

许将　能仁禅寺

峭壁半寒空，丛林甲海东。

荡深无过雁，湫小有游龙。

屏石高三面，楼峰更一重。

客心留不得，归听晓霜钟。

许将

许将　游东山和程大卿师孟

东山十里复溪流，远客时时骋望愁。

泉近榴花深洞口，亭开狮子旧峰头。

一州旂色天边出，三馆芸香海上留。

南北共歌公所憩，独嗟无计共英游。

许介轩

许介轩　寄林可山

不必孤山是故庐，江湖稳处即安居。

家贫无料可供鹤，池小有泉能活鱼。

好客每倾赊到酒，因吟犹读老来书。

屋头但得梅常在，日月春风自有余。

许介轩

许介轩　燕

柳影芹香二月春，一巢才定即栖身。

不应它处无华屋，自是难忘旧主人。

许玠

许玠　汉宫春夜

虚轮绚采千门外，窗眼渗光金箔碎。

渴龙滴水续铜壶，檐马呼风摇玉佩。

宫车声远翠幌幽，珠帘闲却珊瑚钩。

眉山两点亦何有，中锁万斛相思愁。

蜀罗蜜炬光明灭，红泪难溅守宫血。

遥夜春寒听晓钟，角声满地梨花雪。

许玠

许玠　句

宇宙双蓬鬓。

许玠

许玠　句

兴随流水远。

许玠

许玠　句

苔封曲径无人到。

许玠

许玠　句

立尽疏帘落絮风。

许玠

许玠　句

不办扁舟访安道。

许玠

许玠　美人对镜歌

天上在雄鸡啼一声，人间万鸡相应鸣。

美人红酣尚未醒，锁掣金匙鹦鹉惊。

鹦鹉从来巧言语，声聒锦帏残梦起。

猛揎罗袖窝绿云，步逼妆台趁梳洗。

玉奁脱覆光烁人，洞房环曲惊晓春。

不是清空月飞入，如何中有姮娥身。

轩辕百练今湮灭，扬州青铜却奇绝。

人非照镜镜照人，镜亦分明为人说。

媸妍一镜固两般，狐妇怀奸心胆寒。

闺中少女庄丽，眉颊不妨终日看。

许玠

许玠　染丝上春机

锦江之水来蜀西，女红染丝上春机。

可怜欲织未织时，思君意绪如乱丝。

乱丝尚可理，妾愁渺无际。

寒窗轧轧千万梭，断魂随梭暗来去。

荡子醉花月，妾辜鸾镜妆。

寒蛩只解趣机杼，争奈情如刀剑伤。

织成回纹诗，寄与白玉郎。

原郎勿弃置，上有双鸳鸯。

觑著双鸳鸯，忍教孤妾守空房。

许景亮

许景亮　陶隐居丹室

金鸾乱旧直，鹤驾脱尘氛。

真隐虽高世，嘉谋亦相君。

石坛移晓月，丹灶覆寒云。

瑟瑟松风在，时人自不闻。

许景迂

许景迂　东湖生双莲花守者为郡斋献馆宾黄云夫有诗述其事应史君属和且以见

王业根本在豳岐，郡国千万分柯枝。

使君驷马列一马驰三台瑞应天为之。视吏舆台民如子，

不烦颐指而气使。铃斋宴坐扬仁风，

披拂东湖花十里。六月为霖报政成，

山光水容翰暮新。春王淘珠登早穑，

比邻果是华胥国。采莲游艇献骈芳，

蜀客作歌纪其祥。转而上闻君相喜，

儜待来归政事堂。

许景迂

许景迂　茭白

翠叶森森剑有棱，柔条忪甚比轻冰。

江湖若借秋风便，好与莼鲈伴季鹰。

许景迂

许景迂　句

野店青辟户，春船绿涨篙。

许景迂

许景迂　茉莉花

自是天上冰雪种，占尽人间富贵香。

不烦鼻观偷馥郁，解使心俱清凉。

南船卖客俱到岸，东道主人容寄廊。

许景迂

许景迂　虞美人草

合欢枝叶想腰身，不共长安草木春。

若听楚歌能楚舞，未央空有戚夫人。

许景迂

许景迂　赠制刻漏前挈壶王君囦

蛩吟秋方来，鹤鸣夜参半。

山中无历日，荣悴知节换。

王君太多事，丝杪察昏旦。

辛苦穷河源，把彼注罂罐。

线留来不停，会见白石烂。

旁有减水壶，节水使之缓。

傥无乘除法，巧历安得算。

反求诸吾身，自有子午观。

百刻呼吸调，勿使魂去斡。

冤哉张寿王，课最密于汉。

信史不足徵，徒兴千载欢。

抱筹付木仙，试判此公案。

许开

许开　洞霄宫

珠宫梁柱太平年，福地从知接洞天。

曲槛一峰飞怪石，幽亭三峡迸流泉。

骊龙睡重时方旱，白鸥归来客欲仙。

殿上红云西日映，此身如在玉皇前。

许开

许开　今笑花

献笑佳人绝可怜，姿姿靥辅巧承欢。

一枝不用千金买，雨洗风吹却粲然。

许开

许开　茉莉花

火令行南国，彤云间丹霞。

之子方热中，濯濯冰雪花。

植根却月盘，趣驾七香车。

许开

许开　水仙花

定州红花瓷，块石艺灵苗。

方苞茁水仙，劂名为玉宵。

适从闽越来，绿绶拥翠条。

十花冒其颠，一一振鹭翘。

粉蕤间黄白，清香从风飘。

回首天台山，更识胆瓶蕉。

许康民

许康民　白马井

矍铄平生善用兵，论他薏苡得贪名。

不因渴骥遗踪在，谁识将军到底清。

许抗

许抗　读唐中兴颂

周雅久不复，楚骚方独鸣。

淫哇弄气态，□我沏湘清。

二公好奇古，大节□时□。

□崖勒唐颂，字字琼□英。

□云借体势，水石生光精。

浯溪僻□地，自尔闻正声。

□传□□夏，执赓燕然铭。

弦歌入商鲁，永与人鬼听。

江流或可竭，此文如日星。

许抗

许抗　麻姑山

数里岧峣落日西，更高高处种灵芝。

危风受雪春归晚，怪石留云雨到迟。

仙鹿避人眠浅径，野禽窥果啄残权。

待应俗格消磨尽，重建珠台旧路岐。

许抗

许抗　西池清晖亭

亭号清晖阚碧涟，半连村落半神仙。

青山剩得云间日，明月饶分水底天。

许梁

许梁　书郭子度壁

禁苑精庐是切邻，衣巾虽旧不沾尘。

钟鱼声里吟连晚，花柳香中醉过春。

和玉重泥烧药灶，买丝新接钓鱼纶。

绕湖十万人家住，如此清闲有几人

许懋

许懋　句

千丈峡峰石，淙铮寒玉鸣。

许懋

许懋　送梵才上人归天台巉

北岫巉巉敞佛居，诗翁安隐类逃虚。

平生节行清无玷，到老精神健有余。

门俯清江轩挂月，昼吟佳景夜观书。

黄山俗客嗟官缚，不得梯云款净卢。

许弥安

许弥安　晋桧行

紫极宫中晋朝桧，故老语我今千年。

盘根厚地龙蛇走，榦薄霄汉星斗悬。

玄冬飞雪断人迹，贞姿不敢平时妍。

虬枝香叶翠如幄，一子不落今苍烟。

胡为广厦构梁栋，如此大材乃弃捐。

伊昔晋朝纷乱日，衣冠南渡依江堧。

风流王谢各幻化，肝胆铁石还依然。

许民表

许民表　句

白鸟有情惊不去，青山无约望还来。

许尚

许尚　华亭百咏　安公像

浮钵来沧海，幡然厌世尘。

补陀崖畔月，长照定中身。

许尚

许尚　华亭百咏　八角井

浚极疑无底，丰棱定有因。

沈沈中夜月，照影属何人。

许尚

许尚　华亭百咏　白龙洞

呼吸湖中水，山椒寄此身。

洞门风雨夜，电火逐霜鳞。

许尚

许尚　华亭百咏　白龙潭

神物幽潜地，沧沧水接空。

不缘尝应祷，谁识有殊功。

许尚

许尚　华亭百咏　冰檗庵

凫舄栖迟地，池流一径斜。

先生久清苦，不肯竞纷华。

许尚

许尚　华亭百咏　道院

净观今何在，唯余柏色新。

栖栖抱翁者，不是鍊丹人。

许尚

许尚　华亭百咏　澱山

殿阁辉金碧，遐观足画图。

维舟一登览，误涉小方壶。

许尚

许尚　华亭百咏　丁公桥

令威仙去后，遗迹叹成非。

华表成乌有，何年见鹤归。

许尚

许尚　华亭百咏　东庵异迹

地胜风雷吼，人疑涌海潮。

将军英爽在，何物敢兴妖。

许尚

许尚　华亭百咏　东寺

爱此楞伽士，勤修戒行成。

文龟亦知善，来听讲经声。

许尚

许尚　华亭百咏　东堂

厅左清閒处，金猊罩宝香。

令君今学道，来此吸朝阳。

许尚

许尚　华亭百咏　东岳行祠

明主东封后，龟蒙望益尊。

巍然此行宇，时许荐蘯蘩。

许尚

许尚　华亭百咏　风月堂

夜静蒲萄皱，云舒玉鉴凉。

筑堂人不见，樽酒暗相望。

许尚

许尚　华亭百咏　凤皇山

览德来何代，慵归丹穴藏。

甘心化为石，万岁瑞吾皇。

许尚

许尚　华亭百咏　福顺庙

门垣虽蠹坏，古屋尚深沈。

鸟雀犹知避，斯民盍致钦。

许尚

许尚　华亭百咏　谷水

短櫂经由处，风披藻荇香。

中宵孤鹤唳，片月映沧浪。

许尚

许尚　华亭百咏　顾府君宅

萧萧兰若地，知是府君居。

祠事今谁奉，吾来一叹吁。

许尚

许尚　华亭百咏　顾亭林

旦暮潮流急，东西径路斜。

无从质疑字，共属野王家。

许尚

许尚　华亭百咏　鬼书

壮士为儒耻，捐躯志所甘。

无名豫青史，幽愤亦何堪。

许尚

许尚　华亭百咏　寒穴泉

濆涌悬崖下，冷冷注不穷。

将期挹甘冷，弱水渐难通。

许尚

许尚　华亭百咏　鹤坡

索寞东郊远，仙禽尽此藏。

梦回明月夜，林杪响圆吭。

许尚

许尚　华亭百咏　湖光亭

日暮虾须卷，亭中雅燕开。

微风起蘯末，波影动樽罍。

许尚

许尚　华亭百咏　湖桥

潋滟湖光好，荷风六月凉。

倚栏吟不倦，鱼鸟亦相忘。

许尚

许尚　华亭百咏　滬渎

泛泛松江水，迢迢笠泽通。

万年知禹力，灌溉有余功。

许尚

许尚　华亭百咏　华亭谷

瀰温达迥野，潮汐往来频。

惯识松陵路，重来不问津。

许尚

许尚　华亭百咏　集贤里

冠盖游从日，欣然萃一乡。

田原总如昨，谁复嗣余芳。

许尚

许尚　华亭百咏　姜庵

阴噎楸梧里，鸟鸣落日中。

九原人不作，明赞亦何功。

许尚

许尚　华亭百咏　芥子庵

林外三椽建，常思愒息时。

莫教嫌迫窄，中有五须弥。

许尚

许尚　华亭百咏　金山

激浪闻澎湃，山神阴力多。

风涛归指顾，海若敢谁何。

许尚

许尚　华亭百咏　金山城

治盛周康世，东游岂信然。

城闉亦隳废，门堞漫相传。

许尚

许尚　华亭百咏　净居院

明眼知何在，山门久寂然。

宗风未沦替，还喜一镫传。

许尚

许尚　华亭百咏　孔宅

庙貌逾千祀，泥封古碣昏。

传云素王宅，真赝与谁论。

许尚

许尚　华亭百咏　昆山

岁久阡原变，平时草木深。

英才没黄壤，旧事不堪寻。

许尚

许尚　华亭百咏　唳鹤湖

洸荡云閒路，奫沦一水深。

月光涵露重，遥听九皋音。

许尚

许尚　华亭百咏　唳鹤滩

养鹤人何在，湖边水尚清。

唤回中夜梦，滩上戛然声。

许尚

许尚　华亭百咏　莲巢

记得荷香里，蛾眉唱采莲。

千年龟欲总，不见叶田田。

许尚

许尚　华亭百咏　灵峰庵

路涌金沙地，高人此筑庵。

为询林下客，妙语与谁参。

许尚

许尚　华亭百咏　柳园

芳草池塘暖，东风桃杏繁。

春归人亦散，寂寞锁园门。

许尚

许尚　华亭百咏　陆宝山

秘宝封坚石，山灵谨护藏。

欲为中帑助，时复露辉光。

许尚

许尚　华亭百咏　陆机茸

二陆为童日，驱驰屡忘归。

至今桑柘响，禽鸟尚惊飞。

许尚

许尚　华亭百咏　陆机宅

华亭今何在，千年谩有名。

披榛问遗裔，寂寞一伤情。

许尚

许尚　华亭百咏　陆瑁养鱼池

谁得陶朱术，修池一水宽。

皇恩浃鱼鳖，不复敢垂竿。

许尚

许尚　华亭百咏　陆四公庙

晋杰云亡久，嘉名未遽湮。

严祠坐遗像，犹解福吴民。

许尚

许尚　华亭百咏　罗汉院

邃宇中何有，台山五百尊。

云何困人力，金像总尘昏。

许尚

许尚　华亭百咏　弥陀阁

拄策徐徐上，回环佛顶游。

九山俱在望，目断暮烟浮。

许尚

许尚　华亭百咏　南庵

施水功成后，眈眈梵宇深。

升堂瞻貌象，默会祖师心。

许尚

许尚　华亭百咏　毗卢庵

扪萝通一径，修竹蔽中篱。

只有奎章在，龙神暗护持。

许尚

许尚　华亭百咏　普照寺

高门收画戟，即此建精蓝。

施予恩虽在，缁流绝不谈。

许尚

许尚　华亭百咏　栖真庵

仙路多官府，真人未上升。

松窗霜月白，相对诵黄庭。

许尚

许尚　华亭百咏　前京城

庐落皆无有，依稀古堞存。

登临认遗迹，林莽暮烟昏。

许尚

许尚　华亭百咏　秦皇驰道

叹昔秦皇帝，何年此逸游。

迢迢大堽路，千古为嗟羞。

许尚

许尚　华亭百咏　秦女祠

狼秦崇苛政，有女亦蒙冤。

欲吊兴亡事，神应耻重论。

许尚

许尚　华亭百咏　三洞庵

勾曲山头客，遨游到市尘。

星冠顶霜月，夜半正朝真。

许尚

许尚　华亭百咏　三姑庙

神居阴物护，臬阈捍洪波。

莫虑蛟龙怒，年来畏叱诃。

许尚

许尚　华亭百咏　三女冈

玉殓知无有，香魂计已销。

频来吟楚些，岁久若为招。

许尚

许尚　华亭百咏　沙冈

千里平沙地，联通江海湄。

谩传因激浪，疑是蚌成基。

许尚

许尚　华亭百咏　佘山

人与室俱化，阴森松竹寒。

时时见孤鹤，疑此守神丹。

许尚

许尚　华亭百咏　石兽

刻凿知何谓，弥年亦有神。

宵行无足怪，一吼已惊人。

许尚

许尚　华亭百咏　石鱼

双鲤何年刻，悠然鬵鬣全。

登临忽怀远，尺素若为传。

许尚

许尚　华亭百咏　石幢

砽立应千载，传因海眼居。

蓬莱水清浅，曾不见敧倾。

许尚

许尚　华亭百咏　思齐堂

伊昔弦歌治，能声著海隅。

升堂想遗迹，励志欲齐驱。

许尚

许尚　华亭百咏　苏州洋

已出天池外，狂澜尚尔高。

蛮商识吴路，岁入几千艘。

许尚

许尚　华亭百咏　望仙桥

鹤驾乘风去，千年竟不归。

石梁凭望处，空复白云飞。

许尚

许尚　华亭百咏　望云桥

忆昨登临日，卿云正四翔。

重来穷目力，天末起祥光。

许尚

许尚　华亭百咏　西庵

蚤为儒冠误，齐心学竺乾。

而今林下塔，夜夜戒光圆。

许尚

许尚　华亭百咏　西林

林外初晴后，斜阳满芰荷。

频来指灵鹫，此去路无多。

许尚

许尚　华亭百咏　显忠庙

俯拜祠堂下，遥思弼汉功。

吁嗟教宣帝，忘德太匆匆。

许尚

许尚　华亭百咏　小湖

猎猎风蒲外，渊渊明月秋。

诗翁浮短艇，弭棹看浮鯈。

许尚

许尚　华亭百咏　小隐园

妆点林泉趣，销除市井心。

平生踚伏计，到此意偏深。

许尚

许尚　华亭百咏　姚将军庙

阴功周邑境，南面固宜然。

毋复论民事，神今惮改迁。

许尚

许尚　华亭百咏　异木

蟠根知永远，曲干耸蛟虬。

闽贾蒙私庇，年年此荐羞。

许尚

许尚　华亭百咏　泳波亭

吕梁观已远，沂水浴应难。

却倚亭前柳，时时照影寒。

许尚

许尚　华亭百咏　俞塘

延袤三乡外，东流与海通。

河神屡加惠，帆借往来风。

许尚

许尚　华亭百咏　御史泾

疏凿人何在，流功几世余。

农氓诵名氏，不数郑公渠。

许尚

许尚　华亭百咏　圆珠庵

定回人寂静，绕鼻碧莲香。

却认循檐月，摩尼发夜光。

许尚

许尚　华亭百咏　袁崧宅

疆场蒽功成后，归来卜一邱。

当时应种德，名字插千秋。

许尚

许尚　华亭百咏　月榭

檐角衔墙固，明疏护翠罗。

公余秉谈尘，竟夕对金波。

许尚

许尚　华亭百咏　云閒馆

邮亭临爽垲，杗廰架修虹。

我亦轮蹄客，心期访士龙。

许尚

许尚　华亭百咏　赵店

日日黄尘路，喧貀涨市声。

神灵自安此，不欲变名称。

许尚

许尚　华亭百咏　柘湖

展武沈沦后，波澄一鉴明。

桑田复更变，触目总柴荆。

许尚

许尚　华亭百咏　震桥

瓦木明丹垩，初期镇此方。

石梁今欲圮，尤益富蛮商。

许尚

许尚　华亭百咏　征北将军墓碑

畸岖寻古隧，衰草隐寒原。

欲读将军事，丰碑祗半存。

许尚

许尚　华亭百咏　证觉院

有人明七净，蠠没缔良因。

叹惜流风替，谁为无垢人。

许尚

许尚　华亭百咏　濯缨亭

舆梁斜倚处，檐影坠清流。

往往抽簪者，常为孺子羞。

许尚

许尚　秀道者塔

辛勤成雁塔，俄赴积薪焚。

静夜眈眈影，疑来护刻文。

许申

许申　如归亭

寻常高讽散人歌，傲睨天随奈尔何。

即问松江旧庐舍，羽真来往洞庭波。

许申

许申　如归亭

日脚青山晚半藏，水遥天远岸无厢。

云边一叶来何处，认是宣州出浦航。

许申

许申　如归亭

馆娃宫在西山下，游鹿台居西岭头。

倒翠尽倾菱镜里，夕阳平照满川流。

许申

许申　如归亭

幅圆千里浸清流。苹叶微风为客收。

画作一图何处设，煮茶间看建溪头。

许申

许申　张相公祠

铁胎重整英仪峻，燕厦新成暑气凉。

韶石遍图辉壁落，荔枝分植映房廊。

开元旧事丰碑在，家笥犹传故笏囊。

许晟大

许晟大　汩罗庙

白鹤真人朝玉京，故留仙属镇山精。

时人却道投潭死，不得其平所以鸣。

许氏

许氏　读晁错传

匣剑未磨晁错血，已闻刺客杀袁丝。

到头昧却人心处，便是欺他天道时。

痛矣一言偷害正，戮之万段始为宜。

邓公坟墓知何处，空对斯文有泪垂。

许氏

许氏　上郑毅夫

明时乐事输诗酒，帝里风光剩占春。

况是白衣重得侣，不堪青旆自招人。

早知玉漏催三鼓，肯把金貂换百巡。

大抵仁人怜气类，不教孤客作囚身。

许仕叔

许仕叔　堆婆石

撑空叠石何嵯峨，世传其名曰堆婆。

乃在渏岭之巅，吴山之阿。

我来于此少憩息，借问父老元如何。

父老为言五代时，有婆姓方氏结茅岭巅两鬓皤。

为念往来渴，均施汤水无偏颇。

行人以此尽感激，婆言吾亦期无他。

早晚吾骨只堆此，愿将一石堆吾坡。

尔来迄今四百载，行人堆石不少差。

我亦拾石堆其冢，既行且欢复逶迤。

今冢之高过百尺，堆石亦已岂虚过。

乃知一饮一滴水，恩至久远不可磨。

古人一饮在必报，如此传说夫岂讹。

吁嗟俗世人，乃道无恩波。

反恩以为仇，此语愚已多。

我适来此秋向晚，满屦霜叶仍吟哦。

因笔记此堆婆石，慷慨为赋堆婆歌。

许式

许式　寄洞山聪禅师

语言全不滞，高蹑祖师踪。

夜坐连云石，春栽带雨松。

鉴分金殿烛，山答月栖钟。

有问西来意，虚堂对远峰。

许文蔚

许文蔚　登城阳山

我祖有遗迹，振屐访南岭。

凭高一以眺，万壑皆云烟。

谷鸟犹嘤嘤，辽鹤无时旋。

一饮丹池心，心中尘虑捐。

许翁

许翁　句

亭名燕喜经品题，至今增重湟川地。

许锡

许锡　万山

平时西北望山峰，我忽西行山忽东。

东望不如西望好，只缘身已出山中。

许县尉

许县尉　庆浔州廖太守四首

昴宿储精岳降神，天教抱送玉麒麟。

海中仙草千年实，井底丹砂百岁春。

历运一同新甲子，日行再见旧壬辰。

五云多处三光见，南极星中是老人。

许县尉

许县尉　庆浔州廖太守四首

真儒正学久无传，酝藉如公独粹然。

要以古人为准的，肯从余子事拘牵。

词源涌思流三峡，学海波澜障百川。

灯火夜深犹不倦，口吟六艺相仍编。

许县尉

许县尉　庆浔州廖太守四首

浔江千骑拥双旌，泮不依然旧贯仍。

不但裦襦歌惠政，更今矜佩乐师承。

朱幡太守来何暮，绛帐先生自此升。

预想下车先教化，再教庠序典谟兴。

许县尉

许县尉　庆浔州廖太守四首

登瀛学士自瀛归，古锦囊中百政奇。

春草池塘曾入梦，梅花厅院屡题诗。

南州暂屈陈文惠，北斗重瞻韩退之。

惠政三年聊复耳，斯文千载重为期。

许巽

许巽　梅峰

一峰突兀倚天际，千嶂茏葱龙眼中。

宇宙自偏人世远，尘埃不到佛楼空。

主公真得庵居相，俗子那容线路能。

山北道人如□市，云门临济各家风。

许顗

许顗　梦中诗

闲花乱草春春有，秋鸿社燕年年归。

青天露下麦苗湿，古道月寒人迹稀。

许顗

许顗　秋雨

零雨不出动隔旬，门前秋草长於人。

江湖浩渺欲无岸，锦石最小犹生云。

微阳片月何曾见，只有莓苔昏生砚。

田家黍穗未暇悲，茅屋且为萤火飞。

许顗

许顗　紫骝马

黄金络头玉为{左角右夐}，蜀锦障泥乱云叶。

花间顾影骄不行，万里龙驹空汗血。

露床秋粟饱不食，青蒭苜蓿无颜色。

君不见东郊瘦马百战场，天寒日暮乌啄疮。

许奕

许奕　题樊汉炳墓

高志峥嵘局九州，直从人里著仙筹。

青囊书在鬼神泣，黄绢词高冰雪羞。

槐里但知曾折角，兰台无复问长头。

玉棺夜入青云去，山是人非白鹤愁。

许尹

许尹　朝阳岩

漫作游仙去，灵槎进晚凉。

悬岩迷日月，倒影浸潇湘。

风满征帆过，云归度鸟忙。

相忘物外趣，时许棹相将。

许尹

许尹　和吴谨微游仙都五首

仙都踪迹想遗书，我欲归时更问途。

忽得新诗如见画，山蹊野径不须迂。

许尹

许尹　和吴谨微游仙都五首

山中鹤怨无寻处，洞口云归未得归。

忆著仙都旧时路，石梁苔涩履痕稀。

许尹

许尹　和吴谨微游仙都五首

玉貌仙人老不癯，世间荣辱此中无。

烟云昨夜微销铄，似怪题舆车骑都。

许尹

许尹　和吴谨微游仙都五首

黄帝得仙从此去，鼎湖传说几经年。

龙髯堕地成春草，直到如今不上天。

许尹

许尹　和吴谨微游仙都五首

桃源归路净无尘，只是当时避世人。

仙事茫茫类如此，鼎湖辙迹恐非真。

许应龙

许应龙　拜赐宫花纪恩诗

济济跄跄蔼缙绅，祝尧均效华封人。

觞称凤阙懽声沸，花锡鸾枝内样新。

露叶巧裁隋苑彩，天葩先借汉宫春。

举头仰戴君恩重，好尽忠诚报紫宸。

不用凉州羯鼓催，阳和已逐小春来。

谁将万点花间艳，都向百官头上开。

样巧賸裁隋苑彩，影摇斜蘸汉宫杯。

玉阶再拜君恩重，洋溢懽声遍九垓。

许应龙

许应龙　次韵张太博方得余所遗二程先生集辨二程戏邵子语

文字未科斗，图书未龟龙。

灿然天地间，此理触处逢。

是谓象之祖，而为数之宗。

昊羲古神圣，先得人所同。

文因而繇之，旦出亦并雄。

讫于我孔圣，天命滋益恭。

浑然一理贯，密察而从容。

辞变于象占，四者固所崇。

推时以知变，象占在其中。

荒荒秦汉后，学者昧所从。

不以灾异会，则以虚无通。

天开周氏子，易道乃复东。

动静静复动，终始始而终。

上承千年绪，下起百世风。

同时有邵子，讲道于伊嵩。

天地之运化，阴阳之无穷。

即物验消长，先机知吉凶。

邵子极道数，独立几无戎。

二程阐周孔，为时开矇矇。

其归则一耳，昧者结忡忡。

学之将奈何，矧余倍颛蒙。

要知羲皇心，须踏周孔踪。

许应龙

许应龙　代上何枢密

宋元宪公王沂公，妙龄擢第魁南宫。

清华历遍升谏省，雍容二府亮天工。

却敛经纶来望郡，一镇天雄一镇郓。

政声洋溢彻宸聪，丹诏紫泥催入觐。

庙堂端委秉钧衡，致君尧舜风俗醇。

至今景佑皇佑治，振荡人耳如雷霆。

巍巍勋绩谁能继，三叹真贤生不世。

岂知今日元枢公，矫翼天衢更凌厉。

礼闱得隽冠群英，旋登言路撄龙鳞。

运筹帷幄参有密，翻私雨露泽全闽。

生平出处总相契，左揆尚虚天有意。

宣麻指日下彤廷，整顿乾坤迈前美。

萱堂正富八十春，彩衣辉映衮衣新。

二公荣贵虽同辙，如此盛事真无伦。

先子姓名叨附骥，况复团司同殿记。

遗簪堕履傥未捐，惠顾尚期逮孙子。

鲰生鼓箧趋贤关，朔风急劲修涂艰。

坱坙洪钧转一气，为借阳和先破寒。

许应龙

许应龙　代上庠同舍上廷评

忆昔弱冠游芹宫，颍川先生振文风。

跹跹媚学比如栉，抠衣执经函丈中。

何人才识最奇伟，惟公表里珪璋粹。

学精姬公经国书，赋飘司马凌云气。

词场价涌荐争魁，赐也何如敢望回。

一别星霜逾十阅，侧耳誉声轰如雷。

翩翩荐鹗翔西渏，一飞直上黄金阙。

排云披腹呈琅玕，蟾窟仙枝径攀折。

枳棘难淹鸾凤栖，金科得隽易如携。

趋归立拜廷评命，青琐黄扉指日跻。

屈指曩年同砚席，五人已作龙门客。

乡书黉舍多有之，碌碌未能著奇节。

著鞭无若祖生先，策足要津仪班联。

自笑尘踪犹隐雾，拭目亨衢问天渊。

绨袍恋恋故人意，堕履遗簪未捐弃。

不求而荐佩私恩，高谊如公今有几。

虽然前事已参差，荷借邹生律再吹。

苦无好语为公谢，拌擞枯肠成此诗。

许应龙

许应龙　代同舍上郎中

人物依然吕洞宾，冰霜风骨玉精神。

退朝花底千官散，标格如公有几人。

许应龙

许应龙　代同舍上郎中

能赋人人说颍川，谁知妙诀已亲传。

词场屡草干将句，掷地金声震九天。

许应龙

许应龙　代同舍上郎中

逸气飘飘正妙年，纵横礼乐扫三千。

胪传玉陛星辰晓，姓字巍居鼎甲先。

许应龙

许应龙　代同舍上郎中

父子同时践禁涂，一门荣耀世间无。

愿凭曹霸丹青笔，绘入衣冠盛事图。

许应龙

许应龙　代同舍上郎中

册府方羊冠列仙，粉闱深处烂星躔。

黄扉已设屏风隔，会见丝纶下日边。

许应龙

许应龙　东庵广福禅院

十年不到雪峰山，寂寂春风昼掩关。

千载祖师无尽意，门前流水绿回环。

许应龙

许应龙　凤池立碑纪事

阅尽衣冠盛事图，三魁同郡古来无。

词科得隽真鸿笔，仙籍联荣总钜儒。

此日姓名辉石刻，他年步武接天衢。

浯溪更把元勋勒，藉藉休声震八区。

许应龙

许应龙　夫人黄氏挽诗

枢庭勇退古无前，内助端由妇德贤。

燠馆凉台供燕乐，衮衣褕翟庆联翩。

虽云生死皆同岁，犹恨徜徉未百年。

遥想铭旌摇曳处，江山草木亦凄然。

许应龙

许应龙　馆中和赏桂诗

喜陪盛集桂丛间，拟赋新诗未敢先。

忽拜清篇真寡和，难将拙语更争妍。

枝头烂漫黄金粟，度上风流紫府仙。

凡骨岂容攀俊轨，也沾賸馥醉花前。

许应龙

许应龙　贵妃阁春帖子

木德新回律，琼壶暖不冰。

举头闻鹊喜，翔舞下觚棱。

许应龙

许应龙　贵妃阁春帖子

月射璇题烂，风传玉漏清。

仰瞻云汉表，辉润四星明。

许应龙

许应龙　贵妃阁春帖子

昨夜东风入律新，朝来蕙露净无尘。

玉觞椒酒陪欢宴，总道今春胜旧春。

许应龙

许应龙　贵妃阁春帖子

贤哉淑德继鸡鸣，密赞关睢美化行。

夙夜若为勤警戒，始终一念欲相成。

许应龙

许应龙　贵妃阁春帖子

翠管银罂旧事传，新春賸喜在新年。

巧裁彩胜迎佳节，更祸君王寿万千。

许应龙

许应龙　贵妃阁端午帖子

撷秀斗群芳，兼收百药良。

不因仁及物，庶草曷蕃昌。

许应龙

许应龙　贵妃阁端午帖子

淑德仪宫阃，天教受祉繁。

艾人暨桃印，奚用更悬门。

许应龙

许应龙　贵妃阁端午帖子

丹篆钗符彩缕鲜，承恩侍宴玉皇前。

一年一度为端午，此去应须亿万年。

许应龙

许应龙　贵妃阁端午帖子

裁成御服进君王，雾縠云绡叠雪香。

却效葛覃躬节用，不忘澣濯旧衣裳。

许应龙

许应龙　贵妃阁端午帖子

槛有榴花沼有莲，南薰拂拂晚凉天。

六宫莫度新翻曲，只理云和伴舜弦。

许应龙

许应龙　和懽郡重九韵

铃斋静暇锁棠阴，幽壑何妨窈窕寻。

咳唾珠玑辉众目，铮鐆琴瑟乐宾心。

引杯非为黄花醉，设席欣逢皂盖临。

来岁茱萸赐朝士，看君鲸吸玉壶斟。

许应龙

许应龙　和闽帅

龙飞天子揽英雄，旧德欣逢泰道通。

丹诏果然颁北阙，彩舟行矣驾东风。

雨馀杉径新添绿，暖入花妆旋姹红。

待得湖边春色满，我公已在凤池中。

新凿南湖接海潮，油幢领客泛兰桡。

那知半夜雨声急，却放新晴物色饶。

尽日登临陪步武，高谈洒落挹风标。

阳春白雪真难和，泚笔惟书道路谣。

许应龙

许应龙　和邹守鹿鸣宴

贤守声名重泰山，肯将曲学误儒冠。

相期素节终身履，不道青云得路难。

多士联翩阊阖去，忠言凌厉雪霜寒。

朱辬指日归枫禁，廷策烦公具眼看。

许应龙

许应龙　贺同知生辰

訾陬之月如阳春，君臣庆会应昌辰。

虹星牛渚将诞圣，崧高维岳先生申。

日角珠庭辉绿鬓，仙风道骨真宣靖。

才凌铁干四十围，量狭银潢三万顷。

端委枢庭赞化工，制胜谋谟谈笑中。

九扈告成村墅月，一尘不警戌楼风。

勋名元是青毡旧，衮衮名公谁出右。

黄麻昕夕下彤廷，玉带貂蝉辉衮绣。

曈曨瑞日上公槐，宣劝黄封天上来。

賸喜千秋佳节近，需云复宴凤凰台。

福禄固知公自有，不待占星问牛斗。

鲰生只备三千诗，留取年年祝公寿。

许应龙

许应龙　皇帝阁春帖子

日向皇都永，冰从太液融。

青阳才转律，物物被和风。

许应龙

许应龙　皇帝阁春帖子

宽大书方布，欢声四海同。

阳春如有脚，造物不言功。

许应龙

许应龙　皇帝阁春帖子

圣德乾坤大，皇图日月长。

远人咸畏慕，国势寝安强。

许应龙

许应龙　皇帝阁春帖子

金华彩胜年年巧，柏酒椒盘岁岁新。

恭愿吾皇千万寿，四时无日不阳春。

许应龙

许应龙　皇帝阁春帖子

三白从来兆岁丰，几看瑞雪舞回风。

苍龙挂阙农祥正，击壤行歌我稼同。

许应龙

许应龙　皇帝阁春帖子

东风昨夜扫氛埃，四表咸欣寿域开。

都护已飞三捷奏，凌烟同上万年杯。

许应龙

许应龙　皇帝阁端午帖子

卑服即康功，君王俭德隆。

却颁罗与葛，恩渥被群工。

许应龙

许应龙　皇帝阁端午帖子

内外期无患，兢兢理万几。

延英勤讲论，遑恤汗沾衣。

许应龙

许应龙　皇帝阁端午帖子

清净无他好，歌风舞舜琴。

阜财并解愠，总是爱民心。

许应龙

许应龙　皇帝阁端午帖子

离明赫赫正当中，万物咸欣长养风。

陇麦已登蚕又熟，更多膏泽兆年丰。

许应龙

许应龙　皇帝阁端午帖子

诞敷文德洽寰区，赳赳明明运庙谟。

自是不争应善胜，何须更佩辟兵符。

许应龙

许应龙　皇帝阁端午帖子

殿阁凉生昼景长，翠烟缥渺御炉香。

经帷讲罢看章疏，至昃犹闻食未遑。

许应龙

许应龙　皇后阁春帖子

一气转洪钧，阳和触处新。

上林春更早，草木已精神。

许应龙

许应龙　皇后阁春帖子

一岁两逢春，皇都景物新。

发生何处早，甲拆验庄椿。

许应龙

许应龙　皇后阁春帖子

椒殿霞觞举，金花拆胜鲜。

年年庆佳节，眉寿祝绵延。

许应龙

许应龙　皇后阁春帖子

日融阆苑红初露，冰泮瑶池碧半涵。

管取新年多胜事，当知风化自周南。

许应龙

许应龙　皇后阁春帖子

腊前三白兆年丰，即更弥旬雪满空。

岁籥未经春已到，从今物物被和风。

许应龙

许应龙　皇后阁端午帖子

玉切菖蒲细，金包黍角香。

年年庆佳节，燕衎侍君王。

许应龙

许应龙　皇后阁端午帖子

宝篆烟轻绕，瑶台日正中。

等闲调玉瑟，聊助舜琴风。

许应龙

许应龙　皇后阁端午帖子

重午宫衣赐百工，香罗叠雪葛含风。

谁知此日荣恩被，端自称丝效茧功。

许应龙

许应龙　皇后阁端午帖子

辟邪不用符为佩，续命何须彩结丝。

逮下徽音继樛木，穰穰福履已来绥。

许应龙

许应龙　皇后阁端午帖子

三千玉女斗群芳，并蓄兼收百药良。

咸愿东皇与西母，无穷眉寿等天长。

许应龙

许应龙　潘上舍父挽诗

狗苟蝇营笑俗情，机心降尽倒风旌。

人生六帙不为夭，家累千金能享成。

老去月评推吉德，生前天爵谢虚荣。

悲风瑟瑟飞丹旐，行道歔欷亦失声。

许应龙

许应龙　潘上舍父挽诗

兰玉贤关隽誉飞，词场几见捷音驰。

登云将慰椿庭望，陟岵俄惊薤露悲。

荣养痛嗟今日隔，嘉封赖有异时追。

前冈已卜牛眠地，螭首行镌九尺碑。

许应龙

许应龙　荠菜

拨雪挑来叶转青，自删自煮作杯羹。

宝阶香砌何曾识，偏向寒门满地生。

许应龙

许应龙　钱王郎中赴湖南仓

明明天子御丹扆，首择英贤将使指。

湖湘以南阙仓台，环顾在廷谁足倚。

蓬山兰省辍名流，礼乐光华共心企。

看看六辔载驰驱，爰度爰诹逮田里。

散财发廪苏阨穷，扬善举贤律贪鄙。

第恐崇台未突黔，趣上亨衢诏泥紫。

与君同齿复同寅，那更著庭绍英轨。

交情金石久益坚，人虽渐远心则迩。

衡阳雁过可传书，时愿刘公贻一纸。

许应龙

许应龙　送人赴仓台

帝念畿甸民，财力俱有限。

俗吏肆贪残，侵渔荡赀产。

致治在得贤，刺史尤当拣。

明公如范滂，清节迈杨绾。

疏宠畀仓台，一道俱刮眼。

籴贵望公平，敛苛冀公划。

察吏贵精明，临民当敬简。

高才固优为，伫见鸠功僝。

将令愁叹民，喜至笑声莞。

绣节暂驰驱，玉堂资著譶。

行矣促公归，饯行聊兴盏。

许应龙

许应龙　送天台李守

天台罹洚水，平陆几成渊。

经理阅再祀，民瘼犹未痊。

将令田里安，须得牧守贤。

畴咨能俾乿，佥曰蓬莱仙。

君侯宽且明，履节金石坚。

吏事素精敏，公心无党偏。

分符膺重寄，为政将奚先。

租赋盍蠲减，狱讼无淹延。

奸黠须禁戢，阨穷当悯怜。

庶销愁叹声，播作谣颂传。

使华闻有命，丹书下日边。

复使兹郡民，鼓舞戴二天。

政成彻丹扆，驿召归甘泉。

嗟予十载间，稠叠同班联。

学馆暨郎省，昕夕相周旋。

喜君驾朱辬，恨我违英躔。

同寅举饯觞，佳句联华笺。

枯肠强搜索，缀缉仅成篇。

许应龙

许应龙　送杨郎中守嘉兴

君昨粹嘉禾，施设皆儒者。

千里称廉平，六邑荷宽假。

海沂虽赖祥，宣室俄思贾。

召还甫再期，出守荣五马。

旧治闻重来，懽呼溢田野。

正苦夏日炎，将沐秋霖洒。

君侯宽且明，义利审取舍。

愿推一片心，大作万间厦。

苛敛戒分肥，严刑去衣赭。

当令愁汉声，转作诗歌写。

如君梁栋才，一麾宁久把。

只虞席未温，又赋公归雅。

许应龙

许应龙　题西岩寺

第一岩前风景殊，山僧去后野云孤。

归来不费丝毫力，幻出天宫一画图。

许应龙

许应龙　题西岩寺

修行极则到心安，静处忙中只一般。

谈笑打开新铺席，此身元不离蒲团。

许应龙

许应龙　挽节使少保

一节忠喵绍祖风，貂蝉七叶擅华宗。

版曹羡利巍迁秩，强敌知名特敛容。

荐士半跻青琐闼，为民数奏皂囊封。

龙旗虎节今何在，纪绩还须仗蔡邕。

许应龙

许应龙　挽节使少保

衮衣赤舄我公归，共傒登庸翊政机。

枫禁荐颁天语渥，薤歌我叹露华晞。

真王未复青毡旧，亚保空馀紫诰辉。

突兀麒麟图绘处，仰瞻遗像倍歔欷。

许应龙

许应龙　挽李文昌

顒顒德望重朝廷，况有胸中千万兵。

蛮獠未擒宵旰虑，轺车一出笑谈平。

囊封力沮和戎议，制阃咸推料敌精。

壮志未酬天不憗，空馀草木识威名。

许应龙

许应龙　挽李文昌

盛名从古号难居，公独峥嵘四纪馀。

禁陛几年闻曳履，帅垣三度拜除书。

寿祺合享千龄永，往事俄惊一梦如。

久矣辱知惭未报，仰瞻丹旐倍欷歔。

许应龙

许应龙　赠韩粹

凤城久矣饮韩公，华胄重来振祖风。

关决藩条明且恕，待人接物春融融。

散为和气遍南土，雨顺年丰民按堵。

海沂虽喜赖王祥，骥足治中难久驻。

向来文惠粹瀛洲，藉藉声名动冕旒。

愿君凌厉绍前美，南涧事业当同休。

于今且庆生申旦，敬爇瓣香祈鹤算。

中秋节近月婵娟，正好平分通夕宴。

君家自有旧毡青，合上星辰听履声。

明年此会知何处，宣劝黄封下帝廷。

许应龙

许应龙　赠林粹

元是清都紫府仙，出为名世应半千。

发矢两科俱中的，英名煊赫斗横天。

鄞水富沙典芹泮，黜浮崇雅文风焕。

沙阳之政宽而明，吏不忍欺民不玩。

双飞凫舄造皇州，三台八座俱挽留。

辞荣避宠姑别驾，恬退高节前无俦。

千里提封勤赞理，恕以待人严律己。

一轮秋月照无私，百尺春潭清见底。

须知作善天降祥，俾耆而艾寿而臧。

萱闱朱颜映苍鬓，诜诜兰玉如鸾翔。

匪伊丹诏日边至，策足乌台陟端揆。

年年衮绣舞莱衣，瑶池屡献蟠桃瑞。

许应龙

许应龙　赠郑枢密

丘壑方将窈窕寻，肯贪斗印耀黄金。

几颁中鐆留行诏，莫返元枢勇退心。

红旆分藩虽足乐，丹诚恋阙自难禁。

浮云出岫知无意，只恐苍生望更深。

许应龙

许应龙　自叹

仆诉无衣婢诉饥，老妻终日不开眉。

十年待得齐瓜熟，又似齐瓜未熟时。

许元

许元　城阳祭祖

仙翁醉卧南山头，吸月餐霞听鸟讴。

丹沼祇今留旧迹，云孙千载薦春秋。

许元

许元　句

芍药琼花应有恨，维扬新什独无名。

许元发

许元发　春日田园杂兴

片云岂是出山时，曾被东风误一吹。

归意不烦啼鴂动，闲情只许落花知。

桑麻穷巷扉长掩，烟火空林黍自炊。

粟里辋川非谬计，晴窗子细味渠诗。

许元信

许元信　刘磐幕

山悬翠幙几千丈，我疑山顶即天上。

扪萝蹑蹬到山巅，犹如平地上青天。

始知天高应无极，幕阜苍苍一卷石。

洞庭八百古所传，对此遥看一镜圆。

当此再上三千丈，那知天下有山川。

许元信

许元信　幕阜山

幕阜山高一千八百丈，二十五洞大元天。

雪花飞满水冲石，翠嶂拨开风卷烟。

金鲤一双游碧沼，石田二亩产红莲。

我来绝顶无他事，为访仙翁葛稚川。

许元佑

许元佑　风水洞

野寺依山立，松桥避石斜。

坏梁飞白蚁，枯木挂青蛇。

道露悲蓬转，功名惜鬓华。

聊将洞中水，试洗眼前花。

许源

许源　和题落笔峒

袖拂仙风上翠微，山禽窥我怪儒衣。

岩编石室真奇趣，烟盖云幢似远围。

彩笔不随仙子去，青峰空伴野云飞。

我来续就承天赋，铁笛一声横鹤归。

许源

许源　和题落笔峒

落笔古仙峒，天开一段奇。

林深云挂搭，石乱路委蛇。

彷佛禅僧骨，糊涂墨客诗。

何当了公事，相与问仙期。

许月卿

许月卿　八角

八角亭中天似水，七言城里夜未央。

主人解榻贤材馆，门客避堂上下床。

籁寂寂时星历历，泉涓涓处山苍苍。

主人门客皆觞咏，羽扇纶巾独篆香。

许月卿

许月卿　除月二十三日夜梦

仙君重瞳衮衣明，红云一朵当殿楹。

千官拜舞环佩鸣，中有一人摄齐升。

琅琅敷诵百辟惊，首云有臣许月卿。

合在帝所式群英，煌煌召节来帝廷。

肤使奕奕华弓旌，我时荷边食芡菱。

坐茅心涣俨不听，从天飞下苍葱珩。

申传帝命通叮咛，亲授秘诀餐长生。

提耳言言帝旨令，梦回题诗香枕屏。

许月卿

许月卿　川原

川原红紫一时新，暮雨朝云更可人。

灿若中兴红药相，嫣然何虑海棠嗔。

天将好景烦吟笔，我自清时作幸民。

书册埋头无了日，不如抛却去寻春。

许月卿

许月卿　春日闲赋

数行竹树鸣春雨，一簇人家带晓烟。

省事山丹自篱落，亲人海燕并庭檐。

楼高思远天无极，酒罢歌阑月正圆。

新茗一瓯香一篆，与君清坐看风帘。

许月卿

许月卿　辞贾徽州二首

束书归去飨梅花，底事霏英故故斜。

约住忙中千里鹤，羡渠如意两归鸦。

家中见雪念为客，客里观梅不似家。

园树暂时相斗白，明朝休向我侬夸。

许月卿

许月卿　辞贾徽州二首

岫云休怪此行徐，出处家风本俗如。

当任宣尼无俟驾，肯辞孟子范驰驱。

如金岁月人奔竞，似玉行藏我卷舒。

极目冥鸿挥绿绮，忘情鱼鸟尽江湖。

许月卿

许月卿　次胡伯凯韵

作诗直欲到天悭，於蔿应如元鲁山。

我隐自便甘曲渚，子来相与钓清湾。

闲中日月诗书府，地上神仙人世间。

寻柳问花千古意，窗前幽草不须芟。

许月卿

许月卿　次胡伯凯韵

日日常三绝，时时酒一杯。

西铭炉上雪，太极地中雷。

屏破青山出，池成绿水来。

饭余三两步，一树木犀开。

许月卿

许月卿　次绩溪赵簿孟英见投韵

碧涧仙人亦爱楼，星溪楼上豁双眸。

吟边兴落千峰外，醉里眉攒万国愁。

传舍官途轻似燕，禅心世事狎於鸥。

诗人将半南唐帝，碧涧云烟六月秋。

许月卿

许月卿　次允杰五首

魏公间气孰能俦，织若登梯量自优。

父母床无烹子刃，相公腹有济川舟。

江山这外云端鹤，天地中间海上鸥。

学进识明涵受阔，连天远水月明楼。

许月卿

许月卿　次允杰五首

其人非与更谁俦，咸以无心感最优。

上下天光万顷碧，乾坤中处一虚舟。

相从相语何妨鹤，才有机心不下鸥。

平地人间无限阔，元龙保必卧危楼。

许月卿

许月卿　次允杰五首

相鹤先经古罕俦，一诗檃括尔才优。

云天杳杳仙骐騪，蓬海茫茫我楫舟。

赴陇光荣空似凤，乘轩浩荡不如鸥。

渊材多事添烦恼，一夜胎仙频倚楼。

许月卿

许月卿　次允杰五首

老鹤吾惭莺谷俦，扬州草檄类俳优。

千年橘井雉城字，万斛桃花鹤料舟。

为文待漏书丹凤，如此有盟寒白鸥。

歌吹竹西惊昨梦，眼中骑鹤有高楼。

许月卿

许月卿　次允杰五首

瓣香曾侍鹤山俦，蜀有鹤林殊匪优。

蜕作婴儿生我室，化为道士掠予舟。

相同龟寿□鹏鷃，自混鸡群狎鹭鸥。

仙子已骑黄鹤去，此地空余黄鹤楼。

许月卿

许月卿　次韵

临川老儒王半山，文章未肯班传间。

亦有临淄晏元献，乐府一奏开天颜。

我来此州嗟何晚，前哲风流挽不还。

泉石黯淡山气瘦，芙蓉飘零秋意阑。

有客携诗来过我，议论磊落文波澜。

诗盟岂止寻宗派，理学犹规拜将坛。

风雷凛凛三寸舌，招槌贤拂佐天悭。

古来言行要相副，愿言大德不逾闲。

秋月皎皎鹤蹲蹲，春风洩洩禽关关。

江岷山兮溪嶓冢，天根蹑兮月窟攀。

许月卿

许月卿　次韵陈肇芳竿赠李相士

相心然后相人形，试相何时可太平。

集思广益真宰相，开诚布公肝胆倾。

先相君子与小人，小人枉了君子赢。

见吾善者笑局局，眼明黄山峰六六。

何哉逆整干天诛，衰汉生灵已鱼肉。

安得重见无极翁，光风霁月黄山谷。

许月卿

许月卿　次韵程说和

灯花昨夜为谁开，谁笑泉田处士来。

不染一尘宜宝界，长如三月似天台。

频摇尘尾频挥翰，每看蟾轮每举杯。

和气满堂春拍拍，灯花昨夜为谁开。

许月卿

许月卿　次韵程愿二首

我家张许同生岁，果者尧时值圣明。

丙子与君无贵者，甲辰惟我亦同庚。

闲云万岭林泉兴，明月一溪邱壑情。

同岁同心有如此，相期岁晚李歌行。

许月卿

许月卿　次韵程愿二首

二李歌行醉里歌，君溪两棹我烟蓑。

凤凰台上我山墅，虹马轩高君月坡。

晓径焰间追李杜，夜窗灰里拨阴何。

长哦岁晚成二老，诗社往来君肯麽。

许月卿

许月卿　次韵春谷

谷如三月间，屋向万山安。

春谷与矛屋，另有天地宽。

枯淡风月皎，富贵莺花绕。

大山表牡丹，此意殊未晓。

许月卿

许月卿　次韵胡温升玉甫西野

偶为西湖万山出，三省兴中歌西勿。

中庸公子惠新诗，句里韩筋犹柳骨。

文章感慨须和平，能泣鬼神风雨惊。

和声似鸣国家盛，送东野序序文鸣。

西野文鸣东野法，积中和顺英华发。

我诗不作效岛寒，曾诛莓苔随意踏。

谁道杨花本无才，天展湖山图画开。

何须更问逋之觅，夜深明月半窗梅。

许月卿

许月卿　次韵黄玉如大章携先集来访二首

夜宿槎溪碧草幽，草窗招隐劝巢上。

朝来忽得新诗好，客里俄惊喜气浮。

秋老空山唳清鹤，天寒墅水卧孤舟。

细吟天下黄香句，晓雾轻烟古渡头。

许月卿

许月卿　次韵黄玉如大章携先集来访二首

桥梓风流满腹经，桂花香里识魁名。

翻成宵梦古今事，何况人间父子情。

先集一编诗橐富，家传万卷子金荣。

挂名叙跋流芳远，晓起吟窗仔细评。

许月卿

许月卿　次韵黄玉如求记

先子北山书剑留，山川还自旧相缪。

与君去岁衔杯处，遣我长歌陟岵游。

瘦鹤风轻霜桧舞，归鸦烟重晚林投。

中斋孟氏仙官府，同号同庚成佛不。

许月卿

许月卿　次韵晋侄招予及同年饮

恋阙重阳不入都，菊英虽好不干渠。

樽前丞相方行酒，花外尧夫恰小车。

羯末封胡延客醉，雷陈张范预期酤。

他年三径羊裘隐，君子应能范蠡图。

许月卿

许月卿　次韵李制干赠行

科举有衣钵，临行问细君。

梅花入征梦，杨叶砺功勋。

俨对丹对日，捷排阊阖云。

政须及边事，毋惜齿牙论。

许月卿

许月卿　次韵蜀人李施州芾端午

几日愁无雨，梦回闻雨声。

恰逢端午至，不觉和诗成。

惨淡疑天泪，滂沱吊屈生。

邦人云此日，阴感助阴兵。

许月卿

许月卿　次韵蜀人李施州芾端午

对时思故国。客里厌南音。

同谷凄凉恶，三闾感慨心。

赐衣聊杜句，要艾孰骚吟。

莫说成都景，岷峨秋满襟。

许月卿

许月卿　次韵汪敬子

好善芝兰馨，恶恶鲍鱼腥。

一心宰天地，万世流风霆。

六经如元氯，异端如氛埃。

会往洙泗滨，传取心印回。

许月卿

许月卿　次韵晓竹

主人别客屡挑灯，客喜乘凉月下行。

暗露湿萤仍湿草，晓风残月更残更。

柔情燕燕椒房夜，雅韵莺莺桂魄晶。

朝往长沙成夜醉，宵征肃肃醉翁亭。

许月卿

许月卿　次韵谢君直赠李相士

一年景让秋光奇，山水秋来皆有姿。

君於何处相人物，谁为盗跖准伯夷。

伯夷海滨待时清，秋空无云正清时。

相人不若相时好，相时而动谈笑麾。

笑杀冯道五季时，兴亡不喜而不悲。

相师试相冯道相，视国传舍如弈棋。

许月卿

许月卿　次韵叶司户

舟自摇摇钓濑滨，睦州司户得诗人。

对床夜雨如苏子，满座春风似伯淳。

文武略窥瑶蓼射，婺衢争耀锦乡春。

金华叶相垂青史，青出於蓝局局新。

许月卿

许月卿　次韵云岩

权舆於我屋渠渠，久敬如君世莫如。

明月清风诗满案，好天良夜酒连车。

樽前远韵轻盈菊，醉后分题烂慢书。

凡此坐中人十九，铭枢玉带客金鱼。

许月卿

许月卿　次韵郑将士

何曾离日用，千古到如今。

菊蕊霜全节，梅花月印心。

韩公蕲竹咏，苏子楚山音。

谷口微吾子，风流何处寻。

许月卿

许月卿　次韵仲成叔加双桂桥

展墓归来春水服，桥头望月正如钩。

桥成未用问谁住，意远应同逐水流。

天外雁凫何足许，人间鹿豕可仝游。

须知□□□□□，莫说存耕知有秋。

许月卿

许月卿　次韵朱塘三首

杏坛黄叶满霖林，何幸朱塘兀古枌。

试上月台因问月，知涵云谷几多云。

梦游当日成何事，嗜学于今喜旧闻。

我意得游春水满，重来秋意见涯垠。

许月卿

许月卿　次韵朱塘三首

游子从来悲故乡，归来襟袖芷兰芳。

梦魂飞去云涛远，杖策闲行秋水光。

可是梦中曾到此，安知身后却余香。

紫阳弟子有贤子，卜筑新亭真肯堂。

许月卿

许月卿　次韵朱塘三首

谩着新亭俯碧漪，高低草树任差池。

须知亭扁须时彦，不是豨斋不勇为。

水静山深悉天趣，风光月霁足吾师。

未妨赋诵铭颜乐，正学於戏无已时。

许月卿

许月卿　次周尚书八首

卜隐偏宜大好洲，浮云梦不到王侯。

细评月露苍山峙，静止花阑绿水流。

泉□□□□□□，□蓑无雨事淋头。

西江宾幕相须久，赢得闲吟谒道周。

许月卿

许月卿　次周尚书八首

温州今似古青州，温饱能轻百户侯。

沃力泉源那择地，岁寒砥柱屹中流。

要知蝉□三公府，便是黄扉四状头。

万事世间唐土尔，办将勋业到伊周。

许月卿

许月卿　次周尚书八首

公与梅溪生共州，一编默受似留侯。

冰霜岁晚仝清节，泾渭胸中肯混流。

皎日当空峨豸角，支天一柱属龙头。

时清尽可巢由我，身键犹看师宰周。

许月卿

许月卿　次周尚书八首

曾共芙蓉下视州，旧冲仍是醉乡侯。

半山相俟归投老，若水公兮急退流。

世事每观强努力，人生何似大刀头。

摛文尽自染燕许，闲梦何妨我蝶周。

许月卿

许月卿　次周尚书八首

老气轩昂盖四州，文场真将属条侯。

君扶黄道青如许，我住花屏翠欲流。

禁路促归一夔足，词场飞跨六鳌头。

隐箕山上泉瓢许，歌大江东羽扇周。

许月卿

许月卿　次周尚书八首

后山着意送荆州，相伴儿童饯细侯。

风月夜深独先觉，乾坤秋老不同流。

江闽凯悌地联脉，关陕规恢天尽头。

闻说齐{缰纟换月}妇唾手，世如用孔用东周。

许月卿

许月卿　次周尚书八首

诗律无寒□邺州，家风洗耳□□侯。

□传以酒为真印，万法惟梅不共流。

幸免五经嘲笥腹，可无百尺进竿头。

从来此道飘零甚，戎索惟凭疆以周。

许月卿

许月卿　次周尚书八首

平原平等视青州，不佛不仙仍不侯。

满树丝萝天富贵，半窗水墨月风流。

皆云临济具双眼，且放东坡出一头。

劈画尚能千百岁，须臾一笑跨商周。

许月卿

许月卿　大行皇帝挽词五首

创始昌陵汉，中兴高庙尧。

登遐皆十月，扬烈擅三朝。

再造煌煌业，参侔浩浩霄。

中兴兼创始，二帝侑逍遥。

许月卿

许月卿　大行皇帝挽词五首

享国昭陵似，龙飞四十春。

哀荣皆甲子，创守又庚申。

刑措成康治，风移尧舜仁。

瑶编再仁祖，万叶道如新。

许月卿

许月卿　大行皇帝挽词五首

紫阳儒者侣，恨不与同时。

指示四书要，躬亲百世师。

钦崇道克业，怀保诰宽慈。

玉殿凄凉处，瑶题尚启敷。

许月卿

许月卿　大行皇帝挽词五首

从谏如尧禹，闻言若舜文。

五臣跻□□，三诰斥□君。

圣度天同广，忠谋日有闻。

甲辰亲策处，赣论玉颜欣。

许月卿

许月卿　大行皇帝挽词五首

此日营陵处，当年毓圣乡。

幅员哀踽踽，羽卫道煌煌。

有彗忧天坠，重轮丽日光，

讴歌吾君子，千载圣情伤。

许月卿

许月卿　代弟二首

少年卜式谩输边，毕竟乡人合荐贤。

纯□□□忘寝食，浮名过眼谢腾骞。

圣恩雨露荣亲日，春酒光风介寿天。

世事到头都是梦，青衫赢得画图传。

许月卿

许月卿　代弟二首

渭阳梦断几经年，幸甚东床再有缘。

跃鲤庭中看铸鼎，乘龙门外待扬鞭。

墓碑不载韩翱字，文集应传李汉编。

愁满重慈鬓边雪，夜来风雨暗前川。

许月卿

许月卿　代仍六弟吊程贡元

少从诸父与君游，到眼铭章泪莫收。

水阔骑鲸霜叶落，波寒跃鲤雪蘯秋。

当时折桂浮云梦，今日丛萱暮霭愁。

惆怅人洪暗烟月，淡凝碑字湿松楸。







卷437

许月卿

许月卿　代仍六弟吊程贡元三首

仁者竟不寿，世事空悠悠。

霜满人洪墓，月寒尊美楼。

慈乌千载恨，荐鹗一生休。

画史成何事，青山炯照眸。

许月卿

许月卿　代仍六弟吊程贡元三首

嚚讼渐成俗，如君今岂多。

仲尼仁者静，下惠圣之和。

夜月数声笛，春风一再歌。

纷纷当泚颡，视此石嵯峨。

许月卿

许月卿　代仍六弟吊程贡元三首

松下草不殖，豪家多不仁。

惟君淡於水，与物静为春。

多为流涕者，应无切齿人。

墓前有梧槚，那复见荆榛。

许月卿

许月卿　得安道中

洲渚但明月，人烟如晓星。

春泥才故里，秋水又浮萍。

衣破披蓑冷，厨空煮草腥。

抱儿含笑语，衣里麦青青。

许月卿

许月卿　灯火

灯火掩柴门，{左疏左半，

右束}芜烟水昏。鸡啼孤月晓，

犬吠隔山村。桃叶翻新曲，

梅花返旧魂。凄其何处笛，

一笑卧空樽。

许月卿

许月卿　登慈恩绝顶有感

为学平生不究源，未妨绝顶上慈恩。

塔高俯视群山小，江阔能容巨浪喧。

人每中登难脚力，谁於高处领天根。

须信平生为基址，基址牢时德业尊

许月卿

许月卿　帝学

帝学须君入，天游输我豪。

君方註老子，我自读离骚。

湖上春风好，山中夜月高。

山高君寄内，湖海我陶陶。

许月卿

许月卿　吊程贡元

洒泪陈情表，何心贡泽宫。

波平看跃鲤，浪急不成龙。

花诰荣孀母，蓝袍付画工。

无人俦孝友，烟树惨新封。

许月卿

许月卿　多谢

多谢东皇着意晴，海棠匀趁笑相迎。

园林富贵何千万，花柳功勋已十成。

晓雨有情於芍药，春风无处不流莺。

扁舟水长一稿许，茶灶笔床聊意行。

许月卿

许月卿　饭了

饭了庵中坐，高情等寂喧。

井泉春户口，篆火午香烟。

句好堪呈佛，心空不问禅。

一声天外雁，秋意满徽弦。

许月卿

许月卿　赋廷玉菊存堂

祖菊园肥孙菊存，君家菊谱傲兰孙。

天随天问非他族，秋意秋怀自一门。

白送绕篱从谷谷，黄飘流地彼村村。

花应自贺三生遇，亲见渊明无此孙。

许月卿

许月卿　赋吴廷圭筼西亭

竹西歌吹古扬州，分与延陵第一流。

直节雪霜霜晓槛，虚心风月月明楼。

东南直道辉青史，朔北虚怀动玉旒。

立尽斜阳更新月，缠腰骑鹤此君游。

许月卿

许月卿　赋新花竹

花红竹绿两相当，绿竹红花在首傍。

竹引花风心浪动，花含竹露面芬芳。

须

须　￥竹恋花蝴蝶，喜见花贪竹凤凰。

彼此莫嫌花共竹，他年花老竹苍苍。

许月卿

许月卿　故人

故人归作山中相，老我聊乘雪夜舟。

细君颇讶不入市，山中访友将何求。

扉屦资粮夺之去，毁车截镫挽予留。

一笑谓汝贤细君，无求我乃肯出游。

宰相良解轩轾予，定难屈膝低我头。

同云一色天欲雪，夜深云散月明楼。

许

许月卿　归涂

望外云头日高挂，竹间亭子雪犹存。

啣芦雁起潇湘暮，卖炭人行烟火村。

绮疏月照窗如昼，宝鼎香销帐似云。

欲转冰壶浑未暇，党家习气彼羶荤。

许月卿

许月卿　和赵资相

手托东南半壁天，向天捧诏下搜贤。

尘沙骑鹤征鸿倦，衢道乘鸾病骥先。

玉陛九重将玉立，珠帘十昊看珠联。

状元宰相平生事，雅意中原惴　执鞭。

许月卿

许月卿　和子思弟韵寿母

劣相谁知此老天，瑶池专遣雪当筵。

开花敬上夫人寿，列树无非西子妍。

松学妙龄施粉点，鹤迷归路认莲船。

水晶世界琼梅阁，肯道人间不是仙。

许月卿

许月卿　箕山

箕山惟一瓢，襄邑亦四壁。

古今一许氏，传家以清白。

茶山与东莱，三诗映圭璧。

后来二三贤，题品互紬绎。

南轩推学授，晦翁要事实。

亦有小东莱，经济亦何切。

极意深源流，敷殖久大业。

临川有二许，我来秋萧瑟。

抚卷三叹起，寒花香的皪。

许月卿

许月卿　寄陈宰

上国春多雨，西江莲自香。

恐人疑少室，惟我薄淮阳。

南北东西命，君臣父子常。

到官理词讼，月色更风光。

许月卿

许月卿　寄东宫官

瀛洲有诏翊储宫，妙选欢传有古风。

鹤禁共看周八士，狐裘记取国三公。

年华春早鸡声里，博望秋严霜氯中。

入侍缉熙传圣学，四书隽永事何穷。

许月卿

许月卿　寄顾次岳五首

柳塘醉我无边酒，得陇痴生望蜀心。

亦有白衣双白玉，不孤黄菊万黄金。

宝婺古来金绣水，银蟾后夜玉青岑。

韦斋井畔通宵月，应照空樽印渴襟。

许月卿

许月卿　寄顾次岳五首

韦斋井畔通宵月，流出文公阙里心。

半夜起来湖莹玉，明朝应有柳摇金。

万壑正看天地肃，一楼坐断水云岑。

镜湖楼扁知无恙，二十年前醉解襟。

许月卿

许月卿　寄顾次岳五首

镜湖扁字无今古，无古无今只此心。

云入枕边堂署玉，月穷天外日鎔金。

楼台仿佛水墨画，烟雾空蒙岩壑岑。

须信尚书最难读，人间无许大胸襟。

许月卿

许月卿　寄顾次岳五首

运千可际休明运，心一堪传贤圣心。

不一此心非自玉，半千之运或如金。

道源天出三清境，远目明双寸碧岑。

胸次须令天样阔，五湖为带三江襟。

许月卿

许月卿　寄顾次岳五首

半夜开窗凭阑坐，无心云起镜湖心。

铺茵烟草漫天幄，璞玉楼台浑色金。

访古寂寥秋漠漠，怀人感慨碧岑岑。

未知何日韦斋井，明月清风烦暑襟。

许月卿

许月卿　寄郭衢州

渤海潢池盗，龚卿奉诏忧。

东轩继芳躅，西府踵清流。

同榜黄扉匹，中峰皂盖俦。

中斋同一笑，山屋好中秋。

许月卿

许月卿　寄留梦炎

山屋好中秋，中斋炯在眸。

中流谁砥柱，野水却孤舟。

上意甘盘甚，来迟季子留。

愿毋淹独乐，留相九重休。

许月卿

许月卿　寄题岩经楼

楼中图史澹炉墨，中有成都较艺文。

手泽存焉生旧感，心传妙处长新闻。

世科事业无如子，经学源流可致君。

只恐校雠天禄阁，猿啼楼外满溪云。

许月卿

许月卿　寄题张宗玉窗下庐山

庐山移到龙溪东，两壁生云无数峰。

梦与文渊三峡水，共参金露九秋风。

万山恍对凝尘榻，五老仝携入室筇。

更问濂溪风共月，又移窗下到脑中。

许月卿

许月卿　閒赋

老大天谙练，殷勤月往还。

岩峦有奇操，泉石亦清淡。

隔浦飞秋叶，开窗看夕山。

天心端正月，潭水夜深参。

许月卿

许月卿　京城看月

几千万碧绿琉璃，中有一圆光照之。

更好一物可与对，部勒星宿光陆离。

忆昔看月大江头，天地中间风吹衣。

凡客无缘相宾主，独携杯酒独吟诗。

只今千门万户闭，良夜京华无人知，

似我快活更有谁。故山今宵月更奇，

明日懒人真个归。

许月卿

许月卿　客来

客来商略诗，夜市正惊时。

云破天青眼，烟收月白眉。

芙蓉天富贵，松竹月清奇。

我醉欲眠去，携琴明日迟。

许月卿

许月卿　历日

历日从头又一新，直饶燕雀喜新晴。

梅花献岁无边景，喜鹊今朝第一声。

柳眼知时王幕绿，草心报国汉朝青。

日晴夜雨丰年兆，雨过云开月满庭。

许月卿

许月卿　临川

临川摄守得仁侯，闵两精诚贯显幽。

五日不将京兆看，丰年惟切杜陵忧。

先欣霡霂滋青稻，伫见滂沱涨碧流。

物外闲人欢喜处，炎天亭受一亭秋。

许月卿

许月卿　临川家史君坤翁喜雨

临川鼓舞诵贤侯，闵雨皇皇祈有秋。

昨夜琅函奏霄汉，今朝玉粒雨平畴。

名亭应有东坡记，积粟可宽西顾忧。

我得顺流南浦去，商霖又是济川舟。

许月卿

许月卿　六月雨十一首

麟笔大书六月雨，蝉声静扫一天秋。

天河倒挽甲兵洗，地宝咸归秔稻畴。

雨余欹枕轩窗月，天际归帆蘯蓼洲。

一饱了知天赐履，漉巾洗盏办新刍。

许月卿

许月卿　六月雨十一首

岫云已喜能成雨，不卜先知今有秋。

作楫作霖三说命，时暘时雨箕畴。

数行竹树清风夜，万顷烟波明月洲。

二客从予游赤壁，归谋正值酒堪簄。

许月卿

许月卿　六月雨十一首

先集流传妙诗句，苖苖禾黍舞凉秋。

九秋宝丽从天落，一雨赋举矧若畴。

月更风流写松竹，雨余凉意满汀洲。

客来且贳邻垆酒，家酿明朝尽可簄。

许月卿

许月卿　六月雨十一首

雨余目极乾坤月，雪外天连{左禾右罢}稏秋。

舜殿风薰殊未玉，尧天雨施自君畴。

层波渝我蒹葭渚，列宿嗤人杜若洲。

珍重菊庄来顾我，床头为子出春簄。

许月卿

许月卿　六月雨十一首

都忘甲子不知老，三十六峰无限秋。

江水清兮鳞百丈，庐山高处稻盈畴。

尧时丙子寿星数，坡句许家仙岛洲。

自分吾生老耕钓，花瓢趁取日先簄。

许月卿

许月卿　六月雨十一首

五更殊觉洗空忧，一雨端能接引秋。

陋室了知饶鹤料，高田无复拆龟畴。

蒲葵扇老堪藏箧，杨柳梢存不见洲。

混混浊流聊濯足，玉泉金井酒宜簄。

许月卿

许月卿　六月雨十一首

双星今夜话绸缪，颇语人间一夜秋。

万事悠悠何预我，四方蹙蹙属之畴。

万家旁置伤心地，四水宗朝极目洲。

坐看白云栖断处，支郎酒老腊前簄。

许月卿

许月卿　六月雨十一首

行晴坐雨荷天休，天地中间独享秋。

淡日凉风满衣屦，甘霖薄暮悦田畴。

晴天历历供峰屿，烟雨蒙蒙护岛洲。

蹙蹙四方瞻靡骋，愁心如醉懒新簄。

许月卿

许月卿　六月雨十一首

彭城夜雨悲翁季，手植堂前双桂秋。

竹马吾何计东阁，巾车何自乐田畴。

棣华颇换椿萱树，雁影平沉橘柚洲。

更忆北山移植处，钓鱼竿底玉醪簄。

许月卿

许月卿　六月雨十一首

一月春风洛水幽，凛然惟有壑专秋。

十室九空鸿雁渚，千村万落杞荆畴。

乌鸟有情瞻岵屺，黄龙无底羽渊洲。

思昔朝廷天广大，何时醢赐伴醪簄。

许月卿

许月卿　六月雨十一首

今岁无时不御寇，每年此际去防秋。

琴散广陵今叔夜，笳声出室古刘畴。

启沃欣承霖雨楫，流离安乐雁鸿洲。

我自清时幸民着，茅柴薄晚妇能簄。

许月卿

许月卿　露

轻烟薄雾结凄迷，颗颗匀圆讶许齐。

无雨无风闻叶响，如珠如粟压花低。

飞来莲叶仙犹湿，吟过林稍蝉不饥。

散洒刘郎金露掌，不垣不户总京低。

许月卿

许月卿　鹿鸣用赵资相韵

宗主人才郭子仪，门多将相蔚相辉。

托根小草秋榆宦，食叶长廊春棘闱。

报国自怜心事壮，忧时不觉梦魂飞。

平生此志非温饱，勋业从公问指归。

许月卿

许月卿　满城风雨近重阳

满城风雨近重阳，一舸烟波入醉乡。

心事已同鸥岛白，眼界空有云山苍。

酒安能管兴亡事，菊亦颇复时世妆。

何似长歌明月里，月明天阔地更长。

许月卿

许月卿　梅叟

梅叟真侍客，冰壶贤主人。

移樽随月饮，顾典到更深。

蜡炬精神耐，梅花氯象新。

明朝山屋去，隐者讵能寻。

许月卿

许月卿　闷来

闷来时暂作儿嬉，沽酒溪边就买鱼。

鸥鸟水云天一色，梅花雪月地三奇。

水西何况景尤绝，雪后悬知画不知。

安得扁舟更蓑笠，闷来时暂作儿嬉。

许月卿

许月卿　梦中作

我来烟水远，渔艇夜鸣榔。

万仞巫山耸，一宵秋梦长。

金翘何婀娜，玉佩遽叮噹。

月冷天鸡晓，空余枕屏香。

许月卿

许月卿　明月

明月天双鉴，清湖地万弓。

人行杨柳外，身在画图中。

天阔双眸快，楼高万象融。

故山应更好，杨柳映芙蓉。

许月卿

许月卿　木犀

桂犀明辨不雷同，长忆先师品藻公。

风到如开香积国，月明疑在广寒宫。

含香结佩风宜月，累印怀香月称风。

酒里典弄幸犹在，先师酝藉孔林丛。

许月卿

许月卿　木犀

诗到黄安装上，高标不肯唐。

分封在香国。筮仕得黄裳。

锦昼。累金印，

瑶英案玉皇。黄香天下士，

谁得并清芳。

许月卿

许月卿　暮春联句九首

清庙朱弦瑟，羔羊素緎风。

钓竿渔艇小。园径李蹊通。

白酒浑忘送，皇天似不公。

风檐开秀色，雪岭现酥胸。

王化殊无外，圣贤时复中。

人称君子子，卿自密翁翁。

从唤酒经癖，聊纾花史忠。

前知安用卜，定见不访讧。

橘仆使令熟，竹君家计丰。

六年无不可，三语将无同。

柳子惯乞巧，韩公不送穷。

许月卿

许月卿　暮春联句九首

畏爱盾衰日，清和夷惠风。

仁何如管仲，恩罔极王通。

王必三微谨，天为一大公。

五行应过眼，万字佛头胸。

治国运掌上，经书满腹中。

凭栏心尚壮，引镜鬓俄翁。

锡屈天生德，教咸黄览忠。

齐夷靡瞻骋，内外诅万讧。

一酌泉流浊，四知囊匮丰。

咏觞聊畅叙，羹水辨和同。

不当陈三价，难逃黄九穷。

许月卿

许月卿　暮春联句九首

祥云仍瑞日，霁月更光风。

虹夜书舡满，鸡林诗贾通。

十行宽四海，一国咏三公。

经史遮眵目，古今浇渴胸。

太玄难准易，皇极辩非中。

清夜谈玄处，盛时无极翁。

乾坤涵奥学，日月照孤忠。

自信区区者，遥怜处处讧。

天无厌周德，年侯克商丰。

群后集班瑞，宗人宅受同。

太平无以报，真意渺何穷。

许月卿

许月卿　暮春联句九首

沃心裨帝学，古道畅皇风。

天下真无敌，君前置一通。

将拚龙尾砚，去作鱼头公。

笔底澜翻舌，谈间磊块胸。

通明云殿上，清切玉堂中。

发轫同安簿，深衣独乐翁。

孝经题幼志，沼鉴见精忠。

元佑龙蛇杂，开禧蟊贼讧。

隆冬老儒立，奸党一碑丰。

三晋春秋在，千年纲目同。

长天炤孤愤，清夜好研穷。

许月卿

许月卿　暮春联句九首

我似濂溪拙，人嗤凝式风。

天连千障合，水可四溟通。

我友二三子，他年十八公。

逍遥吟弄趣，洒落霁光胸。

傲睨芸香里，醉眠花影中。

文章解迁史，计律更涪翁。

与酒交逾密，为花谋必忠。

鹤琴清夜警，莺燕暮春讧。

冰释契杜预，露晞询巩丰，

向能知至至，学贵不同同。

山水清音有，园林胜事穷。

许月卿

许月卿　暮春联句九首

徐字不晋帖，楚诗无国风。

天边长剑倚，花外小车通。

不肯吏文叔，谁能书子公。

二三豪俊骨，数万甲兵胸。

柳暗琴三叠，梅残酒一中。

羡君屠龙技，笑我祝鸡翁。

击翁浮儿志，编桥度蚁忠。

行春奉宽诏，佩犊弭兵讧。

天阔吟边远，月明诗檐丰。

秋光宦情薄，鸾鹤啸声同。

清涧耳堪洗，深山目更穷。

许月卿

许月卿　暮春联句九首

寸心元有雨，八面更当风。

精卫海能涸，杜鹃天可通。

君臣知有义，褒贬岂无公。

一展霹雳手，九吞云梦胸。

狂澜障川外，砥柱横流中。

曷不身伊尹，空教口晦翁。

主忧臣不辱，世乱孰为忠。

白日青天共，潢池渤海讧。

居家移官理，忧国愿年丰。

今古心符节，乾坤理勘同。

普能知道大，院不虑途穷。

许月卿

许月卿　暮春联句九首

燮调能十雨，具训微三风。

希圣如颜子，何时笑叔通。

明经徒为利，秽史不能公。

落落经纶腹，悠悠锦绣胸。

茶烟禅榻上，花蕊酒杯中。

皇览方佳少，青衫已秃翁。

凄凉语棐话，寂寞教咸忠。

青嶂鹤仙返，白杨鸦夜讧。

庭前双桂树，堂上六经丰。

皇帝春秋盛，车书夷夏同。

移忠聊士诺，独善未妨穷。

许月卿

许月卿　暮春联句九首

贺公雅吴语，文靖咏唐风。

我自儒多误，心惭佛六通。

将焉用彼相，不肯为渠公。

明月夜满目，晴云晓眜胸。

马更骑东下，骝更入花中。

无虑殊难老，有头能自翁。

徜徉生计拙，潇散自谋忠。

自酒杯中满，红尘门外讧。

汉轮谩牧叟，鲁质不周丰。

自诡冰坚渡，如新火浣同。

青山青未了，绿水绿无穷。

许月卿

许月卿　南堂

南堂有客{插扌换禾}昮，面面轩窗纳晓云。

云入书檠无俗气，月来吟几有清芬。

岂无绿竹诗淇澳，亦有苍苔书篆文。

阁上桂枝宜努力，难兄难弟总由人。

许月卿

许月卿　捧砚姬空翠二首

捧砚姬空翠，随琴鹤晓烟。

夕阳更山外，流水自楼前。

芳草垂杨地，和风丽日天。

戏游看处处，明媚自年年。

许月卿

许月卿　捧砚姬空翠二首

看山车放慢，遇水马争先。

须信一年景，无如三月天。

露花如此好，烟柳十分员。

客醉不须去，竹床相对眠。

许月卿

许月卿　起来

起来霜月冷飕飕，清兴催人不自由。

万户千门胡蝶梦，五更三点黑貂裘。

旦公待旦霜如雪，时夜如诗月似钩。

明日人来问寄字，一天霜月倚西楼。

许月卿

许月卿　入邑问炊中云招王希圣起龙三首

希圣平生诗酒豪，居然闭户学孤高。

不知昨夜秋风柳，得似当时春日桃。

别去半年犹旦暮，胸中百痒欠爬搔。

虎溪破戒君须解，已办清诗与浊醪。

许月卿

许月卿　入邑问炊中云招王希圣起龙三首

移文招子气添豪，毕竟牢关计未高。

留得商霖活秋稼，未应禹浪怨春桃。

半窗明月诗谁和，一剑空灯手自搔。

来此共君思昨梦，秋风江上几投醪。

许月卿

许月卿　入邑问炊中云招王希圣起龙三首

简瓢不改乃真豪，之子胸中志自高。

本自无官彭泽柳，不知何世武陵桃。

窗前草色勤鑽仰，堂上萱丛敬抑搔。

好向中庸看未发，养成和气盎春醪。

许月卿

许月卿　三月

三月春如少年时，了知造化最儿嬉。

智行无事柳飞絮，道法自然花满枝。

锦乡园林天富贵，神仙院落月清奇。

老天长似春三月，游嬉人间不皱眉。

许月卿

许月卿　山川

山川长不老，人意欲如何。

霜后蒹葭健。秋来洲渚多，

河汾周旧典，洙泗鲁余波。

凄怆从陈蔡，令人涕滂沱。

许月卿

许月卿　山近

山近绿映日，山远青带烟。

平生有山癖，梦亦山水边。

山好水益媚，山老水连天。

我家非洛中，亦非独乐园。

只在山屋上，下亦有流泉。

俯仰颇乐之，妙处无昔贤。

今日来别墅，水满山四环。

鸣呼何处无山水，有酒且饮明月在前山。

许月卿

许月卿　涉世

涉世如溪谷，只宜在浅处。

一生如一日，未暮早归去。

君不见伟哉男子韩淮阴，往往正坐涉世深。

功成身退岂不好，当时何事归不早。

人生少年须立事，生我不应负天地。

了却君王事便休，去时莫待雨淋头。

如今版图半烟雾，眼看流离无限子。

取将旧物还君王，襁褓赤子寝之床。

青天白日正亭午，归去弹琴鹤对舞。

静与贤传不□□，春风吹袂浴沂天。

许月卿

许月卿　神静

神静何须卜，心閒即是仙。

芋煨牛烘火。瓢滴马鬃泉。

绿染春风柳，红匀晓露莲。

明朝晴景好，一棹尽平川。

许月卿

许月卿　甥馆五首

月色真图画，风声古瑟琴。

月风天地职，风月圣贤心。

竹砌水如璧，梧罔朋盖簪。

不须联句得，天籁竹梧吟。

许月卿

许月卿　甥馆五首

冬至思吾侄，樊川示阿宜。

驱羊官易取，观象易难知。

不远复三字，大音声一诗。

屏山宗邵子，晦木不忘归。

许月卿

许月卿　甥馆五首

醉乡真广大，静夜绝嚣尘。

月色明如昼，天涯总是春。

鸟飞林不夜，蝶梦路无人。

天地中间我，孤高谁与邻。

许月卿

许月卿　甥馆五首

国士今为鬼，有棺空断肠。

绿衣长至节，丹旐短松罔。

父乃哭泣其子，天乎歼此良。

伤情皋某复，挽些谩巫阳。

许月卿

许月卿　甥馆五首

国士报国士，后人哀后人。

万物邪胜正，一理屈终伸。

秦暴二世灭，周仁八百春。

紫云楼上语，亿载宋深仁。

许月卿

许月卿　十二辰

饥鼠檐行骄捷疾，蜗牛角立争奇崛。

似闻猛虎今陆游，从以卧兔未飘忽。

先生龙卧未风云，春蚓秋蛇供醉笔。

萧萧马鸣旆悠悠，牧民如羊良率易。

人言唐土愧二猴，汉使碧鸡真浪出。

屠狗师还戒勿用，驱猪试问问王弼。

许月卿

许月卿　使华

使华馆伴日宣劳，风雨连床夜作逃。

爱惜太痴如拱璧，弃遗胜读若秋毫。

双清幽沼芳泉活，一碧长空皓月高。

坐看睡魔三舍辟，金炉兽炭古离骚。

许月卿

许月卿　霜日

霜日步行迟，云山复历长。

芦花相逊揖，松树自宫商，

竹动鸣珂里，桃成衣锦乡。

水边篱落好，一夜玉为堂。

许月卿

许月卿　送碧梧入府

人劝公入相，我劝公早归。

今以副枢入，好以元枢回。

易为六经宗，学易贵知时。

时止则时行，时义大矣哉。

故尝论今日，两语见称奇。

但且为执政，宰相未可为。

若为伴食相，何如酒一杯。

曾以语裕翁，裕翁为一咍。

英雄见略同，明公试思之。

文正为清献，何曾美鼎梅。

史册香万古，日月名长在。

时止时则行，宰相须时来。

时来然后相，当传忠定衣。

官职难名节，愿公玉无疵。

壮节题初节，愿公玉无灰。

耐久老柱石，身佩国安危。

五福一曰寿，寿国身之枢。

请君看老子，寡慾身寿眉。

心清万里明，可杜倖时窥。

寡慾善养心，轩鉴照魅魑。

岁晚成二老，种蠡相埙篪。

坐令四太平，太宗先光辉。

许月卿

许月卿　送抚倅林评事归班

分月年将满，朝天早戒严。

芝函新紫诏，棘寺旧青毡。

梅雨商岩识，槐花宰路占。

应留等漏院，挥翰属名贤。

许月卿

许月卿　送孙山长谒皮参政

授銊天教锦故乡，公心泉石不旂常。

沙堤正自恐不免，野渡安能久退藏。

羡子白刘从绿野，顾予鸡犬愧旌阳。

衮衣会趁春风入，野服犹堪谒道傍。

许月卿

许月卿　送张平湖山远

殷勤来访别，去作子长游。

雪霁月清甚，天寒雁过不。

沙堤今相府，花苑古苏州。

归路梅花好，还来问白鸥。

许月卿

许月卿　送周徽州赴建州

作牧文公父母州，考亭今又借邦侯。

来莫建山同仰止，去思歙水共长流。

贡茗莫淹千里守，和羹须是百花头。

暇日摩挲厅壁记，昔梁叔子后身周。

许月卿

许月卿　题德新堂

同年吾忆郑盘翁，独向盘铭紧用工。

似玉躬行勤淬砺，如棋世事极磨礲。

初年晚节浑无斁，昨日今朝便不同。

遗子贻孙新未已，盘铭须信有奇功。

许月卿

许月卿　题明皇贵妃上马图

开元天宝号太平，快活三郎偏纵情。

帝闲天骥云雷駃，回首绝怜妃子醉。

海棠酣春睡未足，扶上马时颓山玉。

二珰两边扶蹋{左革右登}，群姬争扶不用命。

万花丛，玉山花，

花朝主，醉牡丹。

共立马前黄幡绰，献笑颜容似嘲谑。

三郎勒马频回头，两手按膝双凝眸。

夹立两旁御弓箭，带御口袋械如行殿。

二珰相语俨相向，贵妃未至龙颜望。

龙颜不怡吾曹忧，昵昵私语双燕秋。

御前两骥立伏俟，御龙整暇聊缓辔。

卷中何止数十人，十人眼只在一身。

朕能坠马替妃子，不忍花飞惊玉体。

三郎但念妃子醉，岂知身醉误国事。

傥知敬是常惺惺，提主人翁教醉醒。

丑丑妇斟薄薄酒，丑妇添翁多少寿。

无盐为后能强齐，夙夜警戒鸡鸣诗。

花钿安得纷委地，马嵬安得有坠诗。

许月卿

许月卿　题清足堂

秀翁今又以光名，窗外琅玕不欠清。

十八公松曾入梦，两三竿竹岂无情。

红尘不近春风瑟，翠色能添夜雪灯。

我欲钓竿蓑笠去，斸分烟雨子还能。

许月卿

许月卿　题汪端翁庙

端公碑石蔓萝扪，叹息双杉拔本根。

将略传家自忠显，侍儿枭首亦平原。

乘风飞去乾坤窄，踏月归来烟水昏。

往事不堪重回首，青灯黄卷照芳樽。

许月卿

许月卿　题项横父临清亭时方生孙

青梅如豆子，更可缓临清。

倚杖闲花落，凭栏芳草生。

逢人须说项，生子又添丁。

千叶桃难实，山茶耐久盟。

许月卿

许月卿　题俞时琰杏山堂医

妖冶来奔夜色昏，毅然绝谷有神明。

春融庭畔一帘柳，秋满湖边万顷云。

荡涤胃肠无秽浊，洞明空色有真清。

陈楼相问胡卢处，本事方书世并行。

许月卿

许月卿　题赵尉洞源泉

归去来词书印历，高风千载汝南评。

松间风影有地籁，林下炎天无水声。

行客诗魂同石瘦，主人心事共泉清。

明朝遮日长安去，君亦曹装趣上京。

许月卿

许月卿　天道

天道尊高父道同，地亲如母祀先农。

社翁不肯饮残水。野老铖能存古风。

箫鼓村田聊击壤，鸡豚社酒好治聋。

满庭芳曲还堪唱，一笑东坡鬓已翁。

许月卿

许月卿　天贶

天贶逢佳节，地灵钟异人。

今朝书上考，同日是生辰。

部使星留次，临川月半轮。

明年当此日，五马列朝绅。

许月卿

许月卿　同滕推游朱绯堂二首

当日朱绯梦，荒烟代鹤城。

斜阳边草色，深树里禽声。

欲雨路微湿，出云山半青。

神游应故里，只欠爱翁亭。

许月卿

许月卿　同滕推游朱绯堂二首

此翁有山癖，曾此梦魂惊。

慷慨思逾淡，郊行酒易醒。

石苔和梦湿，归棹载诗轻。

回首暮云碧，两贤水碛行。

许月卿

许月卿　途中赓禁体雪韵

野店冲寒出晓芭，浑如踏月过溪沙。

五浆先具檐头蕊，六博争雄屐齿花。

狐白裘成天不管，玉清境净地无瑕。

素光自是渔人物，披得一蓑来酒家。

许月卿

许月卿　挽陈节使

凛凛如公一寸丹，荒城夜月彻清寒。

向时尚已死诸葛，今日难贫老阿瞒。

素志平生兆马革，黎民一郡博弹冠。

双鸡斗酒群群识，吾力犹能灭贺兰。

许月卿

许月卿　挽番阳戴如曾贡士母金氏

霜氯凛闺妹，严风老更癯。

诗书谓有子，门户可无夫。

鷕凤横秋鹗，孤鸾啼夜乌。

长松有风雨，枯草但平芜。

许月卿

许月卿　挽胡制机康侯

鹭点青松白，莺穿绿柳黄。

儿时工对偶，老去更文章。

诛意平生学，爰咨去路忙。

酒边招隐操，我更忆山堂。

许月卿

许月卿　挽李左藏

少年谓子气横秋，壮已边城汗漫游。

筮仕弗如归亦好，读书未了死方休。

半生懒意琴三叠，千古诗情土一邱。

月落锡林烟露冷，松风无籁自飕飕。

许月卿

许月卿　挽马枢密母段氏

松罔新植泷丰碑，千古哀荣谁似之。

训子断机霜雪冷，退朝犹绩月星戥。

绿衣西府梅花落，素幄北堂萱草萎。

何惜沙堤明日路，潘舆无复再来时。

许月卿

许月卿　挽妹婿汪況四首

奉礼徒员外，京师枉治中。

二郎槐不做，四老橘成空。

三凤壁岩子，双龙宝剑雄。

万人真莫赎，愁绝老坡翁。

许月卿

许月卿　挽妹婿汪況四首

郎罢当年语，深闺婉娩三。

有齐之季女，必有有奇男。

满目呱呱泣，伤心切切弹。

离鸾惊别鹄，何日泪痕乾。

许月卿

许月卿　挽妹婿汪況四首

一疾那知死，三朝竟不醒。

遗羹真惨怆，分肉尚精明。

玉树衣难彩，壁岩毡枉青。

英魂千古在，稚子读书声。

许月卿

许月卿　挽妹婿汪況四首

亡恙壁岩日，媒云妇有依。

世秋君六世，时事彼一时。

寂寞吾州隔，诸孤我妹慈。

九京逢桂老，东坦愧羲之。

许月卿

许月卿　挽清湘令董介轩

偏得人间谤与名，盖棺方定伯夷清。

五经笥满风云壮，百尺楼高星斗横。

明月照庭香不断，狂飚吹雪意如生。

河汾回首成今古，礼乐犹将致太平。

许月卿

许月卿　挽外舅二首

人间三十二，名字几千春。

慷慨汉游侠，孝慈周吉人。

视物犹视已，顾亲宁顾身。

山中当出相，嗣子世其仁。

许月卿

许月卿　挽外舅二首

月卿方髻时，公欲东床之。

我姑已黄土，公鬓正青丝。

忽忽成今古，茫茫问孰谁。

但成抱茂子，洒泪读新碑。

许月卿

许月卿　挽汪士洪

昔日杜小侄，中年马少游。

不知身外事，只觉鬓边秋。

有子三侏柳，同公荒草邱。

梅溪一夜雪，片片逐寒流。

许月卿

许月卿　挽张丞泳

异时两举遂登科，人谓功名当若何。

三十余年空屈曲，七咨脱选竟蹉跎。

为丞再出簿尉下，斯世浑如梦觉过。

同时面年老御史，谅难如此不悲歌。

许月卿

许月卿　挽座主吴倅

菊翁去后菊园荒，寿不如花尽自香。

进学解成谁贝锦，题舆字湿已黄粱。

众流出壑三秋暮，明月照松千仞罔。

冷落僧炉数间屋，但留名节付贤郎。

许月卿

许月卿　戏岁

献岁欢声沸，清晨寒气侵。

四时春是首，三日雨为霖。

绿展垂杨眼，青呈芳草心。

日晴仍夜雨，击壤费讴吟。

许月卿

许月卿　咸淳

咸淳风乐好，淳厚似咸平。

人意逢春乐，天心遇社晴。

征僮催远信，舞袖促新声。

今岁梅能耐，咸平诗可盟。

许月卿

许月卿　香潭八首

平生不作明河篇，一笑童心尚隐然。

后日视今哀后日，同年而语不同年。

莹清川泽玻璃地，浓淡烟云水墨天。

尽向知人前说梦，何妨句里有婵娟。

许月卿

许月卿　香潭八首

琼林宴坐赐诗篇，先帝恩光故烨然。

紫陌寻春思是日，戏牋通刺戒同年。

浮花浪蕊阳和地，疏影暗香霜雪天。

松析岁寒吾共子，春风永巷闭连娟。

许月卿

许月卿　香潭八首

殷勤教我琵琶篇，年友胸中炯炯然。

公瑾风流酹江月，孔明礼乐中兴年。

君臣可谓逢千载，南北须教总一天。

水调歌中休惜别，月明千里共婵娟。

许月卿

许月卿　香潭八首

我歌乱以归来篇，君笑骑驴孟浩然。

君有风云须得地，我无历日不知年。

君贪觞咏盟泉石，我愿朝廷泰地天。

君去登畿春浩浩，我归受幣女娟娟。

许月卿

许月卿　香潭八首

信笔篇篇又一篇，东坡父子故依然。

凤凰鸣处知何日，龙虎榜中今几年。

残岁寄寒难避地，颠风急雪更无天，

六宫粉黛无颜色，谁道人间少静娟。

许月卿

许月卿　香潭八首

斗酒从来诗百篇，世间庄语便哗然。

蕙兰得志应无日，稊稗逢时却有年。

何必怨尤难舍我，欲教平治直须天。

生来不被蛾眉误，人谤人间无丽娟。

许月卿

许月卿　香潭八首

老师当日启灵篇，亲手传承岂偶然。

残月晓风空夜夜，垂杨芳草自年年。

报恩男子那无地，未丧斯文决有天。

月在香潭照心曲，更饶一雨洗娟娟。

许月卿

许月卿　香潭八首

政须洗耳听新篇，业已扁舟学计然。

洁已庶几堪谏主，力田未必愧逢年。

菑畲之业平心地，金石之交只在天。

舞殿歌台从冷暖，此心如月一婵娟。

许月卿

许月卿　项似道眉子砚

新安砚石旧多奇，砚入黄扉得所归。

呵水浮云尤物视，传衣半夜伟人知。

坡仙为欠十眉咏，李及何妨一砚持。

堪笑泉田老居士，无端浑沌尽新眉。

许月卿

许月卿　晓幄

晓幄明初日，晨钟递北风。

人生行乐著，天道好还同。

我友诗三昧，吾衰酒一中。

万间君雅志，突兀倚晴空。

许月卿

许月卿　新安

新安别无奇，只有千万山。

千万万山中，其奇乃出焉。

下者为砚石，与世生云烟。

高者无系累，飘然出神仙。

忽生朱晦庵，追千万世前。

示千万世后，如日月当天。

呜呼新安生若人，不知再生若人是何年。

许月卿

许月卿　厌厌

厌厌夜饮忘更深，客不来辞主有情。

僮仆触屏成蝶梦，姬姜压笛作蝉声。

月如有待行行慢，风不生嗔细细清。

萍散人生何可料，婵娟千里共交盟。

许月卿

许月卿　野人

野人方蠖屈，天子正龙飞。

东阁翘林騪，北山□□移，

鵩来贾生去，熊兆太公归。

地主殷勤别，云霄万里期。

许月卿

许月卿　夜永

夜永月清甚，雨余风快哉。

月将槐影出，风遣桂香来。

风至地自扫，月来云亦开。

三千翰林手，光霁莹灵台。

许月卿

许月卿　忆胡同年

同年情谊弟兄侔，姓不同兮马范俦。

吾榜得人今古盛，使君与我腹心投。

斜阳遮断离愁路，野渡撑开别恨舟。

水调声中多少事，暮烟林壑月明楼。

许月卿

许月卿　迎谒刘朔斋□提举行部

百城奔走候车尘，庚节光华婺水滨。

人望朔斋春有脚，家传元佑水无心。

天低日近霜华晓，地僻腊残梅蕊春。

愿得刘家再忠肃，前为伊鼎后商霖。

许月卿

许月卿　用名世弟韵

大圭白璧男儿事，小酌青灯兄弟情。

倚阁烟云生另浦，高林风月满疏棂。

人生工业何损益，外物本心须重轻。

志节始统非易事，退之犹自怵天刑。

许月卿

许月卿　用韵简如晦

龙溪毓秀自平阳，千载诗葩分外香。

锦里笃生天下士，玉堂曾看甲科郎。

龙溪季子代无乏，鹗荐明年定破荒。

桂树黄堂秋色里，何妨演习鹿鸣章。

许月卿

许月卿　用韵自述

菊花开处即重阳，月桂中秋夜夜香。

紫绶象环如鲁叟，纶巾羽扇亦周郎。

不忧鸿雁稻粱少，但恐鹤猿松菊荒。

宰相山中书几考，清风明月老平章。

许月卿

许月卿　有感

一饮地黄酒，冤哉入九泉。

云孤无葬地，雪霁有苍天。

今岁难张咏，他年高董宣。

视吾匣中剑，光射斗牛边。

许月卿

许月卿　与陈宰

到处逢人说大苏，一门兄弟古今无。

吹埙林五黟山马，鼓瑟陈双婺水凫。

定分有殊自鹏鷃，闲情无限尽龙猪。

归来坐倚蓬窗下，少挹春风过里闾。

许月卿

许月卿　浴罢

浴罢披襟竹影斜，客中残暑散空花。

人行窗外云无脚，月起林间灯映纱。

举酒闻钟知近寺，谈诗食李却忘家。

明朝又浴还来此，何秘开樽只煮茶。

许月卿

许月卿　遇黄先生

策马水头值此翁，恐成鸿燕啬相逢。

归鞭亟指远峰碧，握手频看笑脸红。

淡月一帘清坐处，高风千载慨歌中。

渊源自昔崇师友，吴下应怜旧阿蒙。

许月卿

许月卿　月代

月代太阳，太阳代月。

君逸臣劳，职分无越。

穆穆皇皇，明明在烈。

光于四方，罔不秉哲。

火明水清，坎离斯设。

日月有明，容光靡阙。

无非教也。教亦不屑。

金取其清，分明之精。

东有启明，西有长庚。

金清月白，助天日明。

日明相续，万物咸睹。

匪今斯今，不瞽万古。

许月卿

许月卿　月色

明月亦清哉，清风绝点埃。

村童催睡去，野叟问禅来。

乐事赏心夜，清风明月梅。

夜深群籁静，猿鹤莫相猜。

许月卿

许月卿　云边

云边人种麦，天际我归舟。

月色轻寒夜，笛声何处楼。

久晴人渴雨，倦仕我思休。

高士传闲看，东篱花正幽。

许月卿

许月卿　允杰侄以诗来卒章和予生孙次韵一百首今存四

陈陈史传勘玄幽，一笑谁能问慎由。

往往东南旗运盛，亭亭西北盖云浮。

琼楼玉宇无身翼，弱水蓬莱有艾舟。

圣主攘夷修政事，可能吊伐至枋头。

许月卿

许月卿　允杰侄以诗来卒章和予生孙次韵一百首今存四

玉川破屋手提包遗经，生子添丁意命名。

门暗碧云忧国志，窗明红日爱君情。

柳绿学徒勤左塾，花红主妇馔前荣。

他年谁註徵君传，好把吟篇着眼评。

许月卿

许月卿　允杰侄以诗来卒章和予生孙次韵一百首今存四

山已幽幽墅更幽，幽居别墅尽居由。

数间屋想今岑寂，万斛船忻正拍浮。

采药幽居怜闭户，围棋别墅梦旭舟。

明朝菊径归来处，二阮黄花插满头。

许月卿

许月卿　允杰侄以诗来卒章和予生孙次韵一百首今存四

孙枝遥喜道韦经，老手摩头咳唾名。

豚犬吾儿夷□侄，虎龙孙祖退之情。

洗儿汤饼吾方拙，教子盐梅汝更荣。

许氏一门忠孝盛，夔{皋白换自}熊虎□延评。

许月卿

许月卿　再和题黄免耕吟藁

免耕遗藁九京幽，宿诺吾方负仲田。

宿诺斜阳悲宿草，沉思一旦落沉浮。

池生春草虚堂梦，枫落吴江何处舟。

有子九京如不死，一轮明月墓山头。

许月卿

许月卿　再和题黄免耕吟藁

优游一辟难赞经，仲舒师友尽时名。

已登乡国一经荐，未究天人三策情。

文定浚源虽莹彻，牧堂奕叶必敷荣。

紫阳风水深留意，磨石佳成后世评。

许月卿

许月卿　早起

早起轻寒尚褀衣，饭余春雨满行旗。

春波绿处春草碧，晓露浓时晓日晞。

桃李年年春富贵，桑麻事事道精微。

诗情不在火炉畔，风雪灞桥烟景归。

许月卿

许月卿　赠程惠子

我朝诗道愧唐人，魏晋风流更勿论。

庄子于今逢惠子，孔门自昔契程门。

君宜莺出云霄路，我亦猿吟烟水村。

趁取山人来离谷，梅花湖上返诗魂。

许月卿

许月卿　赠胡菊轩

好物不虽多，自悟方悟他。

心迷法华转，心悟转法华。

愿得无言经，尽度恒河沙。

尽度一切已，依然无一物。

许月卿

许月卿　赠黄藻二章

参军一梦到词场，难弟想应瞻圣皇。

此去捷音来鼎鼎，向来诸老去堂堂。

马头雪絮天街玉，人迹板桥茅店霜。

君去世科传伯氏，钓舟留我住严光。

许月卿

许月卿　赠黄藻二章

星邑唐诗韵一天，参军生死别经年。

君来佳句宾朋诵，我愿世科昆弟传。

别语明晨绕朝策，秋风来岁祖生鞭。

难兄难弟夸京邑，莫负当年梦惠连。

许月卿

许月卿　赠快霖

有客闯东篱，星翁身姓支。

快霖为道号，直术不支篱。

试与谈灾福，断然无诡随。

小溪天下士，持此往参之。

许月卿

许月卿　赠李企

雁湖曾是谪临川，谁道风流愧昔贤。

共觉共兜乱尧世，何须虞黄质周田。

三年迁客仅数舍，一日恩书落九天。

归去来荒松菊径，勉旃忠节振家传。

许月卿

许月卿　赠墨士程云翁

满地干戈正扰攘，君家犹自捣龙香。

轻清披就烟云质，坚劲磨来金玉相。

倚马喜资挥露布，飞鸾端藉发天章。

山屋莫道浑无用，留写樵歌入锦囊。

许月卿

许月卿　赠王竹窗

若欲相寻向竹边，开窗着屐更谁先。

定有一轮穿密密，可无数点洗涓涓。

茂林从昔於侬好，太极遥怜似我圆。

钓竿莫惜分新绿，更割半窗潇洒天。

许月卿

许月卿　中秋谢施婺源爰

高情古意清溪楼，静拍栏干尽两眸。

月不露圭天有道，风能□谷水无愁。

从于所好万青壑，舍我其谁双白鸥。

别样主人情重处，不将红妓涴中秋。

许月卿

许月卿　仲春初五日报谒

玉磬蒲团出定音，谒酬与世费浮沉。

径松参汉周官肃，坞竹藏云商易深。

暮色溪山皆有道，春风花草本无心。

年来年去头成白，斗酒楼前明月斟。

许月卿

许月卿　重寄郭衢州

细数东京士，无如许郭优。

山林异朝市，姓字欠书邮。

久已巢由隐，难成李郭舟。

三衢春有脚，山屋好中秋。

许月卿

许月卿　重寄留梦炎

安得肉生羽，从公出外游。

同年多契阔，新句孰赓酬。

天玉梅花雪，人寒野水舟。

中斋难醉白，山屋好中秋。

许月卿

许月卿　住黛障

黛障地眉展，绿波天画开。

鸳鸯长不散，翡翟去还来。

坛杏颓垣里，陇梅荒草堆。

山川浑似旧，不管曲声哀。

许月卿

许月卿　追赋暮游

锡山舟泊似荒村，微服南禅古迹存。

壁上姓名今已远，碑阴人物了能言。

薄游草草山侵袖，远思悠悠风满轩。

携手出门烟树密，数僧离立语黄昏。

许月卿六　跋东坡墨迹

海外归来衰鬓皤，浩然之气笔嵯峨。

富贵不淫贫贱乐，万年千载一东坡。

许月卿六　白雪

白雪家家拆蚕箔，清风行行入秧笛。

半开犹蕊花情远，久雨初晴禽语骄。

许月卿六　茶縻

玉质清绡爱道装，不嫌春暮越芬芳。

宋□□□□风麝，空使微材恨海棠。

许月卿六　车中

路平正好坐车中，时有禽声山翠浓。

凭轼斜眸看法帖，开帘正面受春风。

许月卿六　呈翁司理名方子擢婺邑

桃李春风山谷酒，河阳桃李更春风。

风流建水翁承赞，樽酒论文千载同。

许月卿六　春日

夜雨昼晴花世界，晚风朝露柳精神。

花花柳柳春何限，安乐窝中第一人。

许月卿六　此行

此行得得不虚行，两豸雌雄聚德星。

忧国爱君吾辈事，嘱君当局唤惺惺。

许月卿六　次韵胡梅泷

对梅花每恨匆匆，竟日望断胡梅泷。

欲往从之秋水隔，参横月落梦渠侬。

许月卿六　次韵胡梅泷

梦渠处处晓星残，秋水盈盈隔晓山。

山外梅泷应秋水，一泓秋月夜将阑。

许月卿六　次韵胡同年女

吴猛幽闺毓彩鸾，飞琼相约下人寰。

第翁年复儿时貌，乞我灵丹驻玉颜。

许月卿六　次韵马枢密二首

卧听争雨半篙深，晓展芭蕉数尺心。

携手方山行乐处，满林松竹翠阴阴。

许月卿六　次韵马枢密二首

年来闭户学崇深，邂逅论文悦我心。

浊酒一杯茶一碗，坐看日影转桐阴。

许月卿六　次韵用学礼

章泉姓字馥於梅，宅相相逢亦妙哉。

见说章泉诗刻梓，幸分一本洗尘埃。

许月卿六　次韵用学礼

跫然诗句慰空虚，拭目科名看到渠。

了却科名诗未晚，殷勤圯上一编书。

许月卿六　答云甫程文

一川风月有余地，万顷烟波无尽天，

蝶梦笑渠飞绿树，鸥盟了我钓鱼船。

许月卿六　答云甫程文

风将杨柳绿铺地，月画蒲萄架在池。

却扇清风嫩凉夜，携筇明月共归时。

许月卿六　二芝兰

一年三季炜煌煌，幽谷无风花自香。

香水风声千鹤泪，佳儿未数谢家郎。

许月卿六　访谓阳

舅待甥如待大宾，玳筵致语厚词人。

玉堂金马和风月，应有佳篇继后尘。

许月卿六　风起

风起成文天气好，水清如镜地如钟。

师门名节千千载，直与湖山共不穷。

许月卿六　观吴廷玉五云歌书其后而归之

钧天九奏玉皇归，阁皂神驰重叹吁。

劝子痴人前莫说，怕渠来讨费分疏。

许月卿六　贺滕推入郡奉祀

豨斋之后未多年，有子亲曾闻性天。

助祭此行春满眼，沙明草暖白鸥眠。

许月卿六　贺杨司户庭玉

阳关酒尽不成声，杨柳烟中一棹轻。

日暮碧云烟水阔，梅花难寄此时情。

许月卿六　槐影

槐影本来惟戴日，蝉声固自未知秋。

斜阳薄雨羊归径，冷月横星人倚楼。

许月卿六　黄菊

黄菊飘零满地金，诗人枉用一生心。

木犀满地金英落，消得诗人晓夕吟。

许月卿六　即事

桑枯行行秋又夕，芭蕉叶叶雨和风。

古今陵谷休回首，洗眼师门桂影浓。

许月卿六　寄张立道

故人华职又为州，当日商量今不谋。

捷径终南共惭愧，今人莫遣后人羞。

许月卿六　九江

满目山川贤否异，对床风雨弟兄同。

九江莫作淮西看，记得九江元是东。

许月卿六　朗湖道中因见二事信笔二首

屋下种花檐露满，窗前叠石岫云生。

春风不解分疆界，本自无心却有情。

许月卿六　朗湖道中因见二事信笔二首

乌雀逢鹍皆忆凤，鸬鹚遇獭等求鱼。

秋风散天无极，清晓冥冥鸿影孤。

许月卿六　乐天

乐天歌里商人妇，子美诗中黄四娘。

莫向痴人前说梦，世间万事海茫茫。

许月卿六　旅獒图

戒獒式燕紫阳诗，展画如观作训时。

我道非唐无此笔，宋人那解析豪厘。

许月卿六　默斋壁间竹鹤

琅玕壁上林稍接，彷佛胎仙舞雪翎。

欲识主人斋扁意，此君相对不容声。

许月卿六　千年

千年光景东西汉，一把春风大小乔。

坐啸行吟芳草碧，杜鹃时节雨潇潇。

许月卿六　人间

人间潇洒柳塘仙，三遣诗来各四篇。

安得左螯右杯酒，与君烂醉柳塘边。

许月卿六　入邑道中三首

苒苒岁除佳树少，行行高处烈风多。

世间无若归田好，其奈吾生未老何。

许月卿六　入邑道中三首

鼎立三才名曰人，分明宇宙为经纶。

不就雪虐风饕后，便作岩栖谷隐身。

许月卿六　入邑道中三首

天涵地育王公旦，德备才全范仲淹。

万世直教悬日月，肯如秋雨谩廉织。

许月卿六　首夏

首夏清和如惠夷，心情熙洽似唐虞。

竹梢巧送月到牖，荷叶乱迎风入湖。

许月卿六　送高安辛圣祥谒后林

论相何如只论心，无心无相更难寻。

清风独卧羲皇上，床下明朝拜后林。

许月卿六　送徐君何

英雄捧诏出樊笼，抖擞征衣趁晓风。

一笑相逢仪知在，明朝秋意满芙蓉。

许月卿六　题刘后村所跋杨朴移居图

曾对君王已放还，何须当道把渔竿。

使轺将宿人将避，拗折渔竿趕入山。

许月卿六　题婺源斋厅

浓淡烟云展画，浅深稿橹水挼蓝。

扁舟我欲春风里，鱼鸟依然旧所谙。

许月卿六　途问伍

乍雨乍晴寒食候，半花半蕊山礬香。

老农甚喜天意好，日暖今年不冻身。

许月卿六　望中

望中惟有山平远，山外更连天泬寥。

好着个亭管烟水，夜凉明月举杯邀。

许月卿六　无山

无山平野云天阔，有月高楼烟水微。

渴睡车中莺一啭，愁吟路上蝶双飞。

许月卿六　咸淳五年天下都散汉许月卿饮无算醉后吟诗秉达旦

达旦吟诗达旦饮，半生信直半生贫。

睡魔犹侮汪梅叟，何况悠悠俗累人。

许月卿六　箫鼓

箫鼓元宵气象豪，拗晴天意亦风骚。

怕渠窗外梅花落，永夜吟声不敢高。

许月卿六　新安道中

白水黄山天一青，雪梨金柳眼双明。

要知来日清明日，请听鹃鸣第一声。

许月卿六　星学

星学精微蒋逸堂，濂溪一赋见行藏。

楼高照眼银溪水，万籁无声月印窗。

许月卿六　休休

休休何似禹行水，往往常如宋揠苗。

看到五行精妙处，月明溪上竹萧萧。

许月卿六　雪后

青山露出本来面，白雪消融清净身。

松树也知修养法，白头翁作少年人。

许月卿六　雪后

万木未春先玉蕊，千峰非浪亦银山。

雪融毕竟无踪迹，依旧梅花耐岁寒。

许月卿六　雪后

雪浏浏时逢晓日，水粼粼处识春风。

天公留取峰头雪，与作人间别样春。

许月卿六　吟蛩

吟蛩不管兴亡事，舞蝶那分梦觉身。

别浦连墙归远客，高山小径过樵人。

许月卿六　用韵吴初邻

沆瀣昆仑未晓霞，霞边何处着瑶花。

初邻扁字光穿室，花外何时我小车。

许月卿六　有感二首

晴明佳思吟难尽，雨雪愁寒拨不开。

天地中间许多事，不应暑往不寒来。

许月卿六　有感二首

日忽出天将有雪，雨将降地忽无风。

阴阳二气循环耳，静入儒生一笑中。

许月卿六　与郑婺源

凄凉客舍岸维舟，明月清风古渡头。

飞雁不来云欲暮，碧英一树十分秋。

许月卿六　月庵

羽人萧散月庵深，问月青天无古今。

但放虚庵如月样，更教月信在庵心。

许月卿六　月庵

广寒只欠栽梅树，寄傲何须傍桂林。

君尚有庵我无有，不遮明月增边阴。

许月卿六　月明

月明如昼好元农，歌管楼台景色饶。

鹤舞琴声相应答，梅花清福共谁消。

许月卿六　云护

去护轻阴桃柳初，太平无象酒边垆。

上元晴景楼台晓，一树梅花并雪予。

许月卿六　赠碧鉴相士蒲田林行可

君如碧鉴照英雄，我镜清寒印太空。

请向文昌桥上看，碧天提出碧流中。

许月卿六　赠梅隐术士张尉

梅仙亦向市门隐，君去市门翻隐梅。

贵贱穷通春梦觉，孤山依旧水边开。

许月卿六　赠写梅僧处能

月明窗上老梅癯，我有天然水墨图。

笑镣无文知老子，冰绡影里觅林逋。

许月卿六　赠张相士

我生丙子自盘空，爱主忧时水注东。

愿子相人无软语，莫教人唤密翁翁。

许月卿六　赠朱野拙

官样何如野，谋生拙最宜。

君门标野拙，篆刻大精奇。

许月卿六　赠竹溪

子厚有溪浑未竹，徽之有竹不能溪。

试问竹溪何所似，风流六逸共标题。

许载

许载　及第后寄宜春亲友

只把文章谒帝居，便从平地蹑空虚。

分明有个上天路，何事儿孙不读书。

许志仁

许志仁　白苧歌

大垂手，小垂手，江南白苧世希有。

白苧新裁舞衣小。秋江四面绕吴宫，

吴宫霜橘树树红。吴王夜宴不知晓，

但见红日升曈曨。美人低鬟复回袖，

持酒献君君一笑。人生得意不行乐，

白日如梭夜催昼。吴山依旧吴江清，

离宫故苑难为情。不知谁遣南山鹿，

许志仁

许志仁　采莲吟

湖边日落鸳鸯飞，罗衣香转兰舟移，

莲根断处手满丝。手满丝，

不能理。秋云深。

隔君子。

许志仁

许志仁　窗间

秋香烂熳入屏帷，金粟楼台富贵时。

晓起旋收花上露，窗间闲写夜来诗。

许志仁

许志仁　东门行

东门杨柳暗藏鸦，东门行客欲离家。

树头春风草头露，鸦自不飞人自去。

妾家南浦桂为堂，房栊瑉玉帘夜光。

炉烟多，绮罗重，水槛风入笙箫凉。

欢娱未毕未轮远，方寸秋丝纷百茧。

愿郎功业落人间，长使春闺女无怨。

许志仁

许志仁　杜宇

四海棠为客，三春却倦游。

能飞归不得，虽去有可求。

故国三千恨，行人万里愁。

年来风过耳，无泪与君流。

许志仁

许志仁　和宝月弹桃源春晓

何年凿源开混茫，桃香两岸吹红香。

烟消远浦生微阳，鱼舟误行溪水长。

溪回岸转山隙光，疑有绛阙仙人房。

居民争出罗酒浆，花间笑语音琅琅。

抱琴释子眉发苍，响泉韵磬鸣长廊。

能弹往事悲孟尝，昔时台沼今耕桑。

又如勇士赴敌场，坐令游子思故乡。

清猿抱木号鸿荒，孤吟划见丹凤翔。

曲终待月西南厢，重调十指初不忙。

如见古画秦衣裳，春天百鸟争颉颃。

桃源归来今已忘，弹到落月空断肠。

许志仁

许志仁　和姚令威春晚即事

卧看游丝媚远天，起寻幽径却茫然。

句成落絮飞花里，心在残霞夕照边。

无复双鱼传尺素，空余宝瑟思华年。

老来情味人应笑，白首伤春只醉眠。

许志仁

许志仁　和虞智父登清豨阁

叶脱林梢处处秋，壮怀易感更登楼。

日伴钟阜烟凝碧，霜落秦淮水慢流。

人似冲宣思故国，诗如杜老到夔州。

十年前作金陵梦，重抚阑干说旧游。

许志仁

许志仁　湖上吟

谁家短笛吹杨柳，何处扁舟唱采菱。

湖水欲平风作恶，秋云不薄雨无凭。

近人白鹭麾方去，隔岸青山唤不应。

好景满前难著语，夜归茅屋望疏灯。

许志仁

许志仁　寄衣曲

貂裘虽云温，非妾手中迹。

唯此万里衣，一针三叹息。

叹息恐人闻，缝时常避人。

开缄勿嫌涴，中有双泪痕。

江南十月雁初飞，边地才秋塞草衰。

衣成妾手君宁见，寒到君边妾自知。

寄书问征夫，好在可当还。

西风吹妾梦，夜度鲁阳关。

许志仁

许志仁　架壁

架壁珍藏万古书，世间清绝在吾庐。

绿瓶香破分家酿，曲圃云开翦露蔬。

白日渐随秋意短，故人尽向老来疏。

今年种得回峰菊，乱点东篱玉不如。

许志仁

许志仁　临高台

高台跨崇冈，檐宇锁空雾。

新晴洗双目，千里在跬步。

霏霏渔浦烟，冉冉富春树。

风花不我私，何以理愁绪。

谁疏白玉窗，中有浮云度。

浮云吹不开，不见行人去。

许志仁

许志仁　鹭

春暗汀洲杜若香，风标公子白霓裳。

碧天片雪忽飞去，何处人家水满塘。

许志仁

许志仁　妾薄命

双双林间鸟

雌雄相并栖。

惊风忽吹散，各自东西飞。

妾意如断弦，断弦犹可续。

君心似流水，流水何当复。

何当复，又是空房将泪宿。

许志仁

许志仁　天竺道中

紫兰念春风，日暮香更远。

涧道水平分，曲折渡清浅。

飞花当面堕，颠倒落苔藓。

念此芳意阑，归思纷莫遣。

许志仁

许志仁　乌夜啼

碧烟障楼天欲暮，飞乌夜集芜城戍。

云外毕逋衔尾来，月明腷膊同枝语。

楼中有人辍机杼，玉笙怨咽凝江雾。

惆怅幽凄夜未阑，桂树秋风兰叶露。

许志仁

许志仁　系冠船蓬自戏

竹皮狗尾粗斓斑，神虎门前兴已阑。

每恨误身诚可溺，殆将苴履不须弹。

数茎渐觉胜簪怯，一免当知复冠难。

柱后惠文悲所志，宁从子夏学酸寒。

许志仁

许志仁　谢张学士惠灵寿杖

和疑连绵青未了，郴江擘出蛟龙吼。

雷公霹雳搜岩比，化为郁律黄蛇走。

飞电迸火出奇节，黄蛇起立僵如铁。

携看玉女洗头盆，拄上九疑探禹穴。

莫挑马箠渡黄河，莫扣天门阍者诃。

但挂百钱时一醉，从教风雨湿渔蓑。

青钱学士方年少，年少羞为老人调。

即看飞步上蓬瀛，别有青藜夜相照。

许志仁

许志仁　雁荡道中

千丈岩头一点红，春风吹落浅莎中。

山僧倚杖移时去，说似溪边采药翁。

许中应

许中应　池碧亭

清泚何妨一整巾，苍岩先自怯登临。

泛现人物几荣悴，祗有林泉无古今。

万个倘容参直节，一泓端欲印无心。

苍颜还许交同老，罗隐书堂尚可寻。

许中应

许中应　陪邑大夫登西岘峰

晴暾发轻暑，惠风荡敏林。

驱车青郊路，举趾西山岑。

随流玩回转，就阴便清深。

子规续哀响，食庚流好音。

侧径既窈窕，层岩亦岖嵌。

石泉清潄琼瑶，松风璯琳，

云间涉虚旷，恍若韶沪临。

水乐名其亭，上有坡仙吟。

泉甘沦新茗，芹香侑清斟。

攀跻岂不劳，景胜忘所任。

夕阳忽在山，清兴浩难禁。

山灵应有约，何时重来寻。

许仲礼

许仲礼　凤栖寺

回环叠嶂倚长空，丹凤曾栖晻霭中。

殿阁至今无燕雀，溪山随处有梧桐。

竹荣秀实笼晴景，瀑泻寒泉潄应风。

伫看来仪新乐府，吾皇勋德与虞同。

许仲宣

许仲宣　清洛喜项公大师相访

方袍紫染出彤庭，久在林泉养性灵。

无事挠心长见醉，有名传世不曾醒。

多年别我头先白，此日逢师眼倍青。

记得上都相会否，夜飞杯篆老君经。

许子绍

许子绍　留别龙隐岩

矫首初来北斗峰，直穿山腹作玲珑。

石间蜕骨痕犹在，渊底藏死不更通。

霖雨几时岩墅去，卧龙底处草庐空。

眼中要识真英物，寓亦何劳想下风。

许子绍

许子绍　秀川馆联句

江声床摇寒，山购窗拗绿。

归舟著沙边，客梦绕乡曲。

簪盍豁秋悲，筵开从夜卜。

黄花散痚篱，苍竹围破屋。

诗谊争击铜，谈剧屡肖烛。

借君五言城，洗我万斛愁。

主人意无穷，客子去敢速。

杯宽怯鲸吞，词涩愧貂续。

注瓦亦倾银，联珠仍缀玉。

天迥月明洲，霜清风陨木。

飞齐水击鹏，挥退日斜鵩。

臭味漆投胶，芬芳兰间菊。

味甘一脔尝，话胜十年读。

未用赋骊驹，方看举鸿鹄。

行当岁九迁，勿惮昼三宿。

妙语子蝉嫣，孤踪吾鹿独。

一老上星辰，三君进凫鹜。

平生仰高山，此夕沾賸馥。

飞龙十九章，金马三千牍。

傥非论石渠，定是讐天禄。

笔健翻狂澜，辩雄喷飞瀑。

抄传疲小胥，侍立倦更仆。

力举六鳌连，肘运千兔秃。

庖厨洗玉盘，萍豆鄙金谷。

岂无麟脯羞，亦有熊蹯熟。

不须罗膻荤，安用穷水陆。

搜寻到蹲鸱，饪饤兼苜蓿。

但畏酒樽空，宁知更漏促。

劝频难固辞，意厚敢虚辱。

一一罄瓶罍，纷纷吐茵蓐。

茶甘旋汲江，火活乍然竹。

聊烹顾渚吴，更试蒙山蜀。

清风生玉川，石鼎压师服。

忍醉兴方新，语离情转笃。

明朝转船头，西风饱帆腹。

去橹响呕哑，归车声轳辘。

墨突谅难黔，曹装行复促。

便扬武林镳，忽恋番江筑。

圣神撑权纲，贤俊登肃穆。

君恩晋接三，臣职坤用六。

夷路合腾骧，上心资启沃。

吾道意何忧，斯文欣有属。

执政犹股肱，天官乃眉目。

当阶红药翻，规地青蒲伏。

遥知此数途，历遍财一蹙。

长吟美且箴，细酌寿而祝。

端期千一逢，毋讳再三渎。

德进朝廷尊，河润京师福。

前修庶拍肩，能事当继躅。

君无废此篇，随车编卷轴。

许自诚

许自诚　句

雄当蜀道三千里，巍压荆南十五州。
