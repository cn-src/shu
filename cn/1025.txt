全宋诗：邓
　邓熛　墨
　邓伯秀　句
　邓春卿　绝句
　邓椿　乾道壬辰三月十日同叔衍游诸山用邵公济大象阁韵
　邓道枢　送林道士归茅山
　邓得遇　绝命诗
　邓德秀　慈相寺
　邓谏从　题巫山瞻华亭
　邓克中　孟淳仰瞻圣驾
　邓林
　　邓林　白鹤观
　　邓林　次韵陈钧甫郊行
　　邓林　村居
　　邓林　登快税黄明府强使山谷先生韵
　　邓林　邓郁
　　邓林　东山彭泽
　　邓林　赋江郊渔弋
　　邓林　感兴
　　邓林　赣上思亲
　　邓林　赣州上清道院呈姚雪蓬
　　邓林　孤山访郑渭滨不值
　　邓林　关山月
　　邓林　桂村
　　邓林　过绿野
　　邓林　江湖伟观
　　邓林　蛟峰先茔
　　邓林　结友四清
　　邓林　近况
　　邓林　晋武帝
　　邓林　敬微
　　邓林　九里松
　　邓林　句
　　邓林　客孟氏塾戏降紫姑
　　邓林　兰
　　邓林　利州进马
　　邓林　凌江滩
　　邓林　刘阮
　　邓林　庐山栖贤寺
　　邓林　绿阴亭
　　邓林　绿珠词
　　邓林　南国有佳人
　　邓林　湓江
　　邓林　曲江归舟
　　邓林　任蛮奴
　　邓林　任彦升
　　邓林　石崇
　　邓林　书怀
　　邓林　送衡山琴画张道士二首
　　邓林　送徐榷院奉户檄之九江等郡
　　邓林　贪泉
　　邓林　陶通明
　　邓林　题刘功父与耕堂
　　邓林　王夷甫
　　邓林　望和靖墓
　　邓林　闻鸡
　　邓林　瓮茧情
　　邓林　西湖
　　邓林　效晋乐志拂舞歌淮南王二篇
　　邓林　游北高峰
　　邓林　玉儿
　　邓林　豫章
　　邓林　早过刘功父清溪
　　邓林　张茂先
　　邓林　张曲江祠
　　邓林　章贡祥符吴道士懒窝
　　邓林　真阳峡
　　邓林　朱彦和
　　邓林　左太冲
　邓梦杰　赓梅山壁间韵
　邓牧
　　邓牧　大德辛丑六月六日游洞霄和杜南谷
　　邓牧　汉阳郎官湖
　　邓牧　寄友
　　邓牧　九锁山十咏　翠蛟亭
　　邓牧　九锁山十咏　大涤洞
　　邓牧　九锁山十咏　丹泉
　　邓牧　九锁山十咏　凤洞
　　邓牧　九锁山十咏　来贤岩
　　邓牧　九锁山十咏　龙洞
　　邓牧　九锁山十咏　栖真洞
　　邓牧　九锁山十咏　天坛
　　邓牧　九锁山十咏　仙人隐迹
　　邓牧　九锁山十咏　云根石
　邓南秀　钤冈早行
　邓朴　舫斋
　邓仁宪
　　邓仁宪　次廉布书事三首呈郎中机宜韵
　　邓仁宪　次吴说避地白岩山中书怀韵
　　邓仁宪　瀑布泉
　邓剡
　　邓剡　跋刘敏叔画杨诚斋先生探梅图
　　邓剡　报先寺
　　邓剡　避乱至乌岩山赠承节赵公
　　邓剡　步月
　　邓剡　简寂观
　　邓剡　砻山
　　邓剡　书乌龙山
　　邓剡　暑夕
　　邓剡　题龙山钟
　　邓剡　挽李行甫
　　邓剡　挽唐如晦二首
　　邓剡　挽文魁母齐魏国夫人三首
　　邓剡　挽文文山
　　邓剡　望夫山
　　邓剡　文文山画像赞
　　邓剡　午坐后亭
　　邓剡　晓迳
　　邓剡　夜闻风声归思浩然
　　邓剡　鹧鸪
　邓深
　　邓深　别长沙驿渡
　　邓深　别金华朱丞
　　邓深　漕司君子堂把酒
　　邓深　尝云安麴米春
　　邓深　晨雪渡洑陂
　　邓深　除夕把酒
　　邓深　春寒
　　邓深　春雪
　　邓深　春夜次韵答肯堂兄
　　邓深　次韵答陈仲思
　　邓深　次韵答杜友
　　邓深　次韵答公美二首
　　邓深　次韵答克修
　　邓深　次韵答周公美
　　邓深　次韵方德秀
　　邓深　次韵赋十月桃为罗同理生朝
　　邓深　次韵饯行
　　邓深　次韵欧阳天聪
　　邓深　次韵晚春
　　邓深　次韵吴文美
　　邓深　次韵绣屏
　　邓深　次韵易高士
　　邓深　次正臣韵
　　邓深　翠竹人家
　　邓深　村童
　　邓深　村中病起
　　邓深　答庄权之
　　邓深　登光寺塔
　　邓深　登普济寺慈氏阁
　　邓深　东池把酒
　　邓深　冬郊
　　邓深　访天宝洞
　　邓深　飞练
　　邓深　丰城道中
　　邓深　伏暑
　　邓深　赋椿楸二树
　　邓深　赋何仲敏小蓬瀛
　　邓深　赋欧阳道士舞仙
　　邓深　赋清旷亭
　　邓深　赋清映阁
　　邓深　赋张以道寒绿
　　邓深　赋芷
　　邓深　感怀
　　邓深　躬耕
　　邓深　观酒库落成
　　邓深　观游女次韵
　　邓深　官舍梅树
　　邓深　过吕坊渡
　　邓深　何先生月湖楼
　　邓深　荷
　　邓深　贺陈仲思
　　邓深　画壁
　　邓深　怀清旷兄弟
　　邓深　即事
　　邓深　即事六绝
　　邓深　寄别国清月老
　　邓深　寄麻姑山李元礼
　　邓深　寄清旷兄弟
　　邓深　寄饶云叟
　　邓深　寄题真乐斋
　　邓深　寄徐广文
　　邓深　寄月湖先生兼简渭叟
　　邓深　寄曾德广
　　邓深　鉴堂把酒
　　邓深　鉴堂初夏把酒
　　邓深　江亭
　　邓深　接天阁为武将荣叔赋
　　邓深　解舟
　　邓深　静晖楼晓坐
　　邓深　九日方壶
　　邓深　九日灵兴山沽酒赏菊
　　邓深　橘花
　　邓深　绝句
　　邓深　夔府长至诸州之酒毕集每品尝之或有味而无香或有香而无色月湖一日
　　邓深　腊月立春
　　邓深　乐口桥即事
　　邓深　醴泉
　　邓深　留报恩定老
　　邓深　留别赵徽猷
　　邓深　留通商馆数日
　　邓深　六言四
　　邓深　漫成
　　邓深　梅方开一花
　　邓深　梦回
　　邓深　悯松
　　邓深　默坐
　　邓深　木芙蓉
　　邓深　内集阁
　　邓深　偶感
　　邓深　陪吴正字赏花诗
　　邓深　枇杷六言
　　邓深　七夕竞渡
　　邓深　齐云
　　邓深　千叶石榴
　　邓深　遣兴
　　邓深　遣兴次韵
　　邓深　清处为书记曾鲁卿作
　　邓深　清旷静坐
　　邓深　清隐为知观李元礼作
　　邓深　秋大阅呈月湖先生
　　邓深　瀼西亭即事
　　邓深　柔远楼
　　邓深　三伏中一雨甦旱
　　邓深　三游洞
　　邓深　散花之室六言
　　邓深　山诘石室清坐
　　邓深　山斋早起
　　邓深　山庄冰壶避暑
　　邓深　诗一首
　　邓深　施食
　　邓深　十四夜赏月
　　邓深　市桥成次韵
　　邓深　书事
　　邓深　睡起
　　邓深　送王敦素
　　邓深　送仲敏东归
　　邓深　宿长湖尾
　　邓深　遡蛱诗
　　邓深　岁暮寄兰窗兄在郴阳
　　邓深　探禹穴
　　邓深　题壁平沙落雁
　　邓深　题古亭诗
　　邓深　铁拄杖次韵答赵侍郎
　　邓深　同廷美兄宿龙福寺
　　邓深　同友人新陂庄少憩
　　邓深　晚春
　　邓深　晚秋怀社中诸子
　　邓深　晚坐散花之室
　　邓深　忘归
　　邓深　喜雨
　　邓深　戏留友人把酒
　　邓深　峡江
　　邓深　夏日寓山斋
　　邓深　乡人祷雨有应时寓乌石
　　邓深　新滩阻风
　　邓深　雪消
　　邓深　岩石山鼓]
　　邓深　滟滪堆
　　邓深　杨花
　　邓深　野眺即景
　　邓深　野外新秋
　　邓深　夜兴
　　邓深　谒何世南
　　邓深　谒赵徽猷
　　邓深　宜春解缆
　　邓深　涌翠为知观周允升作
　　邓深　涌云
　　邓深　游北禅
　　邓深　游东屯
　　邓深　游方壶
　　邓深　游罗正仲磬沼深得一字
　　邓深　游再兴院
　　邓深　游仲文园池
　　邓深　又次韵答克修
　　邓深　渔父词二首
　　邓深　雨卧舟中
　　邓深　玉虚洞其上有日月之象其旁有龙象之形
　　邓深　寓宁庵纵步
　　邓深　月湖祷雨有应李渭赋诗次韵并呈
　　邓深　月湖楼晚霁呈侍郎
　　邓深　月湖山谷劝耕次韵
　　邓深　月湖新得浮石岩
　　邓深　再用韵
　　邓深　早梅
　　邓深　早秋
　　邓深　赠别饶司理述古
　　邓深　赠别饶云叟赴万州教官
　　邓深　赠别周德夫
　　邓深　赠梅
　　邓深　赠钱道人
　　邓深　赠唐道士
　　邓深　摘橘
　　邓深　中秋无月感而作歌
　　邓深　中秋无月肯堂邀小酌赋三五七言
　　邓深　仲春即事
　　邓深　重九宿王孙铺
　　邓深　舟中即事三首
　　邓深　诸人集予贫乐轩赏花以直把春赏酒都将命乞花为韵深得把字
　　邓深　竹筩养梅置窗间
　　邓深　追送何伯宪不及
　　邓深　自赋大隐
　邓氏　寄衣
　邓肃
　　邓肃　雹
　　邓肃　本上人
　　邓肃　避地过雷霹滩
　　邓肃　避地山谷
　　邓肃　避贼引
　　邓肃　别陈少卿
　　邓肃　别施君叔异
　　邓肃　别虞守
　　邓肃　别珠公
　　邓肃　嘲蛇伤足
　　邓肃　尘外堂
　　邓肃　陈大夫华严阁
　　邓肃　成彦女奴琵琶
　　邓肃　次鼓腹谣元韵
　　邓肃　次韵邓成彦
　　邓肃　次韵二首
　　邓肃　次韵郭宰兼简丞尉三首
　　邓肃　次韵李舍人
　　邓肃　次韵李状元送酒
　　邓肃　次韵龙学丈
　　邓肃　次韵茂实之才
　　邓肃　次韵凝翠阁看水
　　邓肃　次韵师皋
　　邓肃　次韵顺之奏雅四首
　　邓肃　次韵王信州
　　邓肃　次韵王信州古风
　　邓肃　次韵王信州三首
　　邓肃　次韵王信州游栖云
　　邓肃　次韵谢明远和
　　邓肃　从昭祖乞糖霜
　　邓肃　大水杂言
　　邓肃　大雨
　　邓肃　郸州道中早行
　　邓肃　道原惠茗以长句报谢
　　邓肃　登妙峰阁
　　邓肃　邓成彦邀李益之朱乔年及某一饭适忌日无侑觞者遂迟明日成彦偶在式
　　邓肃　第四章兼简其子
　　邓肃　东林一枝庵
　　邓肃　泛江
　　邓肃　泛舟示子
　　邓肃　访丹霞
　　邓肃　访故人
　　邓肃　舫斋
　　邓肃　飞萤
　　邓肃　分岁
　　邓肃　风雨损荔子
　　邓肃　凤池小饮
　　邓肃　芙蓉轩
　　邓肃　古意三首
　　邓肃　鼓腹谣
　　邓肃　鼓腹谣谢许令
　　邓肃　观子陵画像
　　邓肃　过黄杨岩
　　邓肃　寒梅上李舍人
　　邓肃　和陈少卿
　　邓肃　和邓成材五绝
　　邓肃　和姜季资
　　邓肃　和李梁溪春雪韵二首
　　邓肃　和明远喜雨作
　　邓肃　和谢吏部铁字韵三十四首　别僧永肩
　　邓肃　和谢吏部铁字韵三十四首　呈几叟仪曹四首
　　邓肃　和谢吏部铁字韵三十四首　对酒二首
　　邓肃　和谢吏部铁字韵三十四首　和谢吏部
　　邓肃　和谢吏部铁字韵三十四首　纪德十一首
　　邓肃　和谢吏部铁字韵三十四首　丘宰生日二首
　　邓肃　和谢吏部铁字韵三十四首　送成彦尉邵武三首
　　邓肃　和谢吏部铁字韵三十四首　谢杨休三首
　　邓肃　和谢吏部铁字韵三十四首　邑官有和者亦以诗寄之其人自云御方寇有
　　邓肃　和谢吏部铁字韵三十四首　游山三首
　　邓肃　和谢吏部铁字韵三十四首　自叙三首
　　邓肃　和邹宣教
　　邓肃　和作哲送令德
　　邓肃　贺梁溪李先生陪右府
　　邓肃　贺朱乔年生日
　　邓肃　洪丞和来再次韵
　　邓肃　后迎驾行
　　邓肃　花石诗十一章
　　邓肃　黄杨岩
　　邓肃　寄璨老西轩
　　邓肃　寄德裕县丞
　　邓肃　寄亨甫
　　邓肃　寄李状元
　　邓肃　寄司录朝奉兼简伯寿
　　邓肃　寄兴国福圣二老
　　邓肃　寄张应和运副二首
　　邓肃　寄张子猷
　　邓肃　姜池源庙二首
　　邓肃　谨次第三章
　　邓肃　靖节先生祠下
　　邓肃　靖康迎驾行
　　邓肃　聚星行
　　邓肃　口占
　　邓肃　哭陈兴宗先生三首
　　邓肃　哭施叔异
　　邓肃　荔子
　　邓肃　邻家翁挽辞二首
　　邓肃　林提学挽词
　　邓肃　灵应寺二首
　　邓肃　刘忠显挽词
　　邓肃　龙兴避难
　　邓肃　庐山
　　邓肃　罗知县挽诗
　　邓肃　落梅二首
　　邓肃　梅
　　邓肃　南归醉题家圃二首
　　邓肃　凝翠阁陪李梁溪次韵
　　邓肃　偶成
　　邓肃　偶成二首
　　邓肃　偶成三首
　　邓肃　偶题
　　邓肃　陪李梁溪游泛碧
　　邓肃　霹雳松
　　邓肃　遣妓
　　邓肃　遣兴
　　邓肃　秋日白莲
　　邓肃　瑞鹧鸪
　　邓肃　闪宋左司韵
　　邓肃　上先生
　　邓肃　送成材
　　邓肃　送春
　　邓肃　送丹霞
　　邓肃　送李丞相四路宣抚
　　邓肃　送李君上洞天
　　邓肃　送李司录西赴
　　邓肃　送李状元还朝
　　邓肃　送吕友善
　　邓肃　送思道福唐
　　邓肃　送许丈赴行在
　　邓肃　送游教授
　　邓肃　题步瀛阁
　　邓肃　题吹衣亭
　　邓肃　题梅斋
　　邓肃　题天庆观
　　邓肃　题显亲庵谨次严韵
　　邓肃　题枕碧阁
　　邓肃　玩芳亭
　　邓肃　万卷堂
　　邓肃　无题
　　邓肃　西庵饯春
　　邓肃　喜雨二章
　　邓肃　戏洪丞
　　邓肃　戏题
　　邓肃　戏天启作时文
　　邓肃　戏王子和
　　邓肃　戏吴少綿
　　邓肃　戏颜成端友
　　邓肃　小饮
　　邓肃　谢丹霞老师
　　邓肃　谢见招者
　　邓肃　谢李舍人题额
　　邓肃　谢吕友善见和
　　邓肃　谢吴少綿和
　　邓肃　谢虞守送酒
　　邓肃　谢朱乔年
　　邓肃　邂逅宇文
　　邓肃　岩桂
　　邓肃　宴坐轩
　　邓肃　谒南斋诸友
　　邓肃　咏史二首
　　邓肃　游东山
　　邓肃　游鼓山
　　邓肃　游山
　　邓肃　与郭舜钦朝请
　　邓肃　雨花轩
　　邓肃　玉山避寇
　　邓肃　云际岭
　　邓肃　再次前韵二首
　　邓肃　再次韵
　　邓肃　再次韵谢之
　　邓肃　再和宰公二首
　　邓肃　再用南斋韵谢
　　邓肃　再韵明复和来
　　邓肃　招成老
　　邓肃　昭祖送韩文
　　邓肃　质夫和来
　　邓肃　仲子叔明二邦君兼济子安德和文明四使者同过逐客於文殊偶食无肉客
　　邓肃　子安提举二首
　　邓肃　紫芝和来
　　邓肃　自嘲
　　邓肃　醉吟轩
　邓希恕
　　邓希恕　句
　　邓希恕　游道岩观有引
　邓犀如
　　邓犀如　华盖山
　　邓犀如　槐林院二首
　邓洵美　和李昿
　邓有功
　　邓有功　贺刘掞赴召史馆校勘
　　邓有功　客信丰寄刘起潜
　　邓有功　送曾子华游赣
　　邓有功　玉山道士
　邓元奎　挽赵秋晓
　邓远举　句
　邓允端
　　邓允端　古乐府
　　邓允端　过处士山斋
　　邓允端　绝句
　　邓允端　遣兴
　　邓允端　秋兴
　　邓允端　涉江采芙蓉
　　邓允端　试笺
　　邓允端　题社友诗稿
　邓忠臣
　　邓忠臣　曹子方用釜俎字韵赋诗见遗予洎张文潜晁无咎蔡天启因以奉酬并示四
　　邓忠臣　初伏大雨戏呈无咎四首
　　邓忠臣　初入试院
　　邓忠臣　奉酬
　　邓忠臣　奉答张文潜戏赠
　　邓忠臣　感兴复用钟字韵戏呈同舍
　　邓忠臣　邯郸道中夜行阻风
　　邓忠臣　和蔡肇慎思说家山之胜用其语得诗
　　邓忠臣　和胡宿韵寄蒋之奇
　　邓忠臣　和文潜嘲无咎夜起明灯诵予诗
　　邓忠臣　寄次张弟
　　邓忠臣　敬次无咎来韵抒写素怀兼呈文潜天启伯时仲远
　　邓忠臣　考校同文馆戏赠子方兼呈文潜
　　邓忠臣　漫兴成章屡蒙子方宠和更辱赠句辄用奉酬
　　邓忠臣　诗呈同院
　　邓忠臣　诗呈同院后至诸公
　　邓忠臣　诗呈同院诸公六首
　　邓忠臣　试院即事呈诸公
　　邓忠臣　天启有少年真喜事之句用其韵和
　　邓忠臣　同舍问及故山景物用钟字韵诗以答
　　邓忠臣　未试即事杂书率用秋日同文馆为首句三首
　　邓忠臣　小诗戏无咎
　　邓忠臣　夜听无咎文潜对榻诵诗响应达旦钦服雄俊辄用九日诗韵奉贻
　　邓忠臣　已未年春与伯时较试南宫同年被命者六人今兹西馆唯同伯时一人而已
　　邓忠臣　与文潜无咎对榻夜话达旦
　　邓忠臣　欲知归期近呈天启
　　邓忠臣　再谢周飆之句二首
　　邓忠臣　中秋月
　　邓忠臣　重九考罢试卷书呈同院诸公二首
　邓宗度　黄山杂咏
　　邓宗度　黄山杂咏　苍豹
　　邓宗度　黄山杂咏　丹霞峰
　　邓宗度　黄山杂咏　滴水岩
　　邓宗度　黄山杂咏　石床峰
　　邓宗度　黄山杂咏　石门峰
　　邓宗度　黄山杂咏　桃花峰
　　邓宗度　黄山杂咏　祥符寺
　邓柞
　　邓柞　寄邓志宏五首
　　邓柞　题白莲院
　　邓柞　新岭庵
　　邓柞　谒姜相词坟








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：邓




邓熛　墨

一寸龙香一寸金，仙家传药不传心。

香来莫作寻常看，千载文光翰苑林。

邓伯秀

邓伯秀　句

在我时舒卷，从他自去留。

邓春卿

邓春卿　绝句

在巷愧无颜子志，过庐难称魏公心。

望尘不敢希潘岳，云满南山雪满簪。

邓椿

邓椿　乾道壬辰三月十日同叔衍游诸山用邵公济大象阁韵

□山正南隆，翼蔽如壁垒。

白龙舞蜿蜒，漾漾环一水。

最胜锦开屏，□秀当前起。

石崩古有句，宁虑英灵止。

东山屹相望，缕脉□□□。

佳处更崇窅，顿倍客怀喜。

后岩天下独，人杰尝□光。

一门太平瑞，那复论表里。

盛事百年间，继者能□耳。

我来□乘酣，借□□□使。

玉树□风前，试把蒹葭倚。

邓道枢

邓道枢　送林道士归茅山

多载事茅君，麻衣与葛巾。

眼知人贵贱，心链己形神。

丁甲常为使，王侯不得臣。

华阳归洞晚，芝草几回春。

邓得遇

邓得遇　绝命诗

宋室忠臣，邓氏孝子。

不忍偷生，宁甘溺死。

鼓咸故居，乃吾潭府。

屈公子平，乃吾伴侣。

优哉悠哉，吾得其所。

邓德秀

邓德秀　慈相寺

小桥横过一溪长，因访梅花到上方。

山到尽时逢怪石，楼于高处带斜阳。

殿经几劫壁多坏，碑刻前贤诗数章。

三百年前钟尚在，可怜阅遍几兴亡。

邓谏从

邓谏从　题巫山瞻华亭

崚赠玉削三千丈，翠泼岚光冷相向。

风含太古云气长，变化溟濛纷万象。

阴晴一日肯四时，天籁壑深虚自响。

神山娟妙擢群参，锦绣铺张献奇状。

蟠根积铁泄百川，龙矫蛟翻饶跌宕。

势连三楚此开国，故壘荒宫带溪瀼。

楼台井邑老风烟，环佩清闻驻仙仗。

竹林风味便读易，久与江山为辈行。

鸣弦馀暇豁心眼，戏著飞阑云雨上。

爽明自可达壅蔽，野获又何劳草创。

政和民气长似春，景迥心平过於掌。

片鸿明灭志何杳，黄鹄追随意尤放。

当年李杜经行处，太史银钩刻青嶂。

宝刀珠瑟出耕垦，曲水织腰迷草莽。

牢盆古录杂秦篆，飞动闲摹永平样。

珊瑚交柯炯不蚀，仿佛将军勋业壮。

英雄繁盛随流水，时有竹枝赓牧唱。

孔泉文物起骚经，国色明妃守孤尚。

我家峨眉紫翠间，为爱奇峰甘蓌酱。

秋风野水忆丝蓴，击汰夷犹理烟榜。

邓克中

邓克中　孟淳仰瞻圣驾

辇路春风锦绣张，裁红剪绿斗芬芳。

黄罗伞底瞻天表，万叠明霞捧太阳。

邓林

邓林　白鹤观

荒径行如错，蟠松看转奇。

鸟声人静处，山色雨晴时。

赊得溪翁酒，閒建立道士碁。

个中有佳趣，莫怪下山迟。

邓林

邓林　次韵陈钧甫郊行

黄尘败素意，出门惬郊行。

野鞠含冷焰，岩松起寒声。

高山唐业崇，流水晋时清。

拾薪归底用，石鼎待弥明。

邓林

邓林　村居

古为村里起功名，当日南阳亦是耕。

几笔元山仁者静，半篙流水圣之清。

晚风蝉响胜金奏，夜露萤光即火城。

人得一间高一著，不须史论又诗评。

邓林

邓林　登快税黄明府强使山谷先生韵

未登快阁心先快，红日半檐秋雨晴。

宇宙无边万山立，云烟不动八窗明。

飞来一鹤天相近，过尽千帆江自横。

借问金华老仙伯，几人无忝入诗盟。

邓林

邓林　邓郁

云母餱粮五岳楼，绣裲少妪导仙游。

不应轻信双青鸟，便遣东都事业休。

邓林

邓林　东山彭泽

气灵风鹤屐折齿，壁后寘人汗如洗。

樵渔杂沓坐林间。蜉蝣尘埃不可攀，

石头扰扰柴桑閒。

邓林

邓林　赋江郊渔弋

占断江山自一家，寄情渔弋当生涯。

青枫翠竹春屏叶，白藕红菱晓镜花。

鸿鹄鹍鹏鵰鹗鹘，鳟纺鲦鲤鰋鱨鲨。

河阳书到君当起，弩发千钧钓五车。

邓林

邓林　感兴

竹帛功名九折车，栖迟岩野竟何如。

浣花溪上寻佳句，积谷山头读异书。

江左风流空醖藉，淮南烟景尚凋疏。

太平十二河汾策，几欲排云谒帝居。

邓林

邓林　赣上思亲

庭下青萱意自舒，起居近日复何如。

熏香莫遣衣篝润，饵药从知酒瑆疏。

教妇丁宁唯礼法，要孙久远是诗书。

手中纸在常珍重，空写平安托鲤鱼。

邓林

邓林　赣州上清道院呈姚雪蓬

短墙不碍远山青，无事烧香读道经。

时把一杯非好饮，客怀宜醉不宜醒。

邓林

邓林　孤山访郑渭滨不值

寂寞石琴台，香云拨不开。

多知骑鹤去，自欲买舟来。

葑岸春回草，山亭雨谢梅。

怀人成怅惘，日暮惜空回。

邓林

邓林　关山月

关山夜月明，分彩照胡兵。

将军拥节起，长戍受降城。

焚烽望别垒，欲验盈虚鴂。

塞笳将夜鹊，战气今如此。

重关掩莫烟，云阵上祁连。

思妇高楼上，遥心万里县。

邓林

邓林　桂村

剪剪霜风起晚吹，一溪流水浸寒晖。

客衫犹恨吴绵薄，不道边人尽铁衣。

邓林

邓林　过绿野

世上今无隐退风，地名偶与午桥同。

往来怕看铜驼陌，閒倚柴门忆晋公。

邓林

邓林　江湖伟观

世间无尽是天游，更出吴山最上头。

江面春声潮卷雪，湖心寒影月澄秋。

海门舟楫云开见，瀛屿亭台水载浮。

不比钱塘歌舞处，远怀西北有神州。

邓林

邓林　蛟峰先茔

狞蛟蟠伏鬣封孤，云黯幽亭日向晡。

双柱千年翔化鹤，四山半夜泣於菟。

老天忍挫真英物，厚地甘埋大丈夫。

无计发潜空涕落，雨松霜柏照烟芜。

邓林

邓林　结友四清

飘风吹游尘，古道少人行。

泾水化为泥，沧江污吾缨。

嗟余偭上巧，世外陶閒情。

众芳怨鞠秽，不忍葹菉盈。

庚领姿皑皑，渭川色青青。

三闾播秋思，九韶铿乐声。

萧然庭宇中，对之成五甭。

滔滔扬波者，剑首一吷轻。

灵修党见知，冰霜憺姱名。

邓林

邓林　近况

近况只如此，深山无见闻。

二中犹学道，三上漫攻文。

芸叶春繙日，梨花晓梦云。

添香仍煮茗，严敬事天君。

邓林

邓林　晋武帝

秋风铜爵曲池平，吴主宫娃满掖庭。

凭仗皇孙聪慧早，不知祸在夕阳亭。

邓林

邓林　敬微

受用庐山水石奇，亭亭霞外薜萝衣。

侍中那抵苏门障，笑死丹青陆探微。

邓林

邓林　九里松

松是山灵一手栽，尧天长就栋梁材。

龙髯怒起春风急，似怪游人喝道来。

邓林

邓林　句

鸿雁无踪存往事，龙蛇有窟似生成。

邓林

邓林　客孟氏塾戏降紫姑

隔溪云薄雨飘萧，欲采荷花不见桥。

钗卜无凭芳信杳，酸风空度凤台箫。

邓林

邓林　兰

野客过门叫卖兰，清风便自逼人寒。

孤根未必灵均种，推作离骚辈行看。

邓林

邓林　利州进马

灵关玉垒自崔嵬，谁向西边起祸胎。

万里望尧通一祝，天基御马利州来。

邓林

邓林　凌江滩

滩高舟去缓，閒眺莫湛江。

竹本沙痕旧，茅丛烧色新。

青裙瓶汲涧，白帽斧寻薪。

渺渺蛮烟起，秋风一旅人。

邓林

邓林　刘阮

鹿车小宇宙，据鞍常醉眠。

风尘澒洞时，杯里全其天。

伶达故自佳，籍放乃无用。

试看劝进表，何似酒德颂。

邓林

邓林　庐山栖贤寺

名重於诸杀，前贤旧隐踪。

无人知有路，隔树忽闻钟。

瀑壮山疑裂，云深树若封。

或传遗稿在，三叩昔时松。

邓林

邓林　绿阴亭

惨惨秋风吹客襟，唐人遗迹宋人吟。

浮云世事多遭变，不独此亭无绿阴。

邓林

邓林　绿阴亭

千山横碧一溪清，白鸟飞边落照明。

吏散庭阶无一事，绿阴亭上又诗成。

邓林

邓林　绿珠词

涼台潇洒临清波，幄翠帘珠明绮罗。

哀丝豪竹按新歌，红潮素脸春风和。

主君观娱美人醉，报有无情使车至。

几丛兰麝俱委尘。独指绿珠可当意。

众中偏是承恩深，妾身虽贱无二心。

君前判命效一死，玉笛收声红日沉。

轻裾飘向阑干角，花钿散地金钗落。

到头不负齐奴约，犹胜识字涧投阁。

邓林

邓林　南国有佳人

南国有佳人，仙姿自蓬岛。

龙绡照明珰，凤钗横贵宝。

新妆试鸾镜，皎皎颜色好。

芳年倏已笄，君子可偕老。

奈何行媒弱，修言弃中道。

洞房闇怊怅，琦璜结组缟。

宁作钟离春，勿学姑瑶草。

邓林

邓林　湓江

远树一重重，烟村与市通。

难寻元亮宅，遥酹菊花丛。

蜀浪番墙外，庐山几席中。

何时边事息，来此作渔翁。

邓林

邓林　曲江归舟

只道篷低碍觅诗，眼前物色自多奇。

千山赭去如秦样，一水清来似晋时。

渔父岂无缘苇辈，樵人恐有负苓师。

僮奴忽报梅花动，春在江头最北枝。

邓林

邓林　任蛮奴

千里旌旗已渡江，蛮奴苦谏唤萧郎。

却持官里黄金去，望拜韩擒石子冈。

邓林

邓林　任彦升

铃县四角五采旗，分明天产真英奇。

阿堆文章妙一时，士林往往推元龟。

杨梅蜜领仁且慈，桃米麦饭清堪师。

何愁不得中书为，半生纡意梅虫儿。

邓林

邓林　石崇

梓泽神仙第一居，争豪不惜碎珊瑚。

荆州使客知何罪，未必亡身为绿珠。

邓林

邓林　书怀

西风吹羽扇，吾道竟凄凉。

上坂劳骐骥，低巢窘凤凰。

可求非富贵，无用是文章。

冉冉深林底，幽兰正自香。

邓林

邓林　送衡山琴画张道士二首

满天风月澹消骚，三尺枯桐古调高。

不敢问君听别操，请弹二十五离骚。

邓林

邓林　送衡山琴画张道士二首

满空烟雨澹紆糊，三尺霜缣老墨枯，

不敢问君求别景，请描七十二峰图。

邓林

邓林　送徐榷院奉户檄之九江等郡

中边莹彻似冰壶，空尽时情意气殊。

已向铜龙梯要路，又随玉驮驾征涂。

风生湓浦江流急，云满康庐夜月孤。

竭到东南无力了，一分宽处是规模。

邓林

邓林　贪泉

千古遗踪散晓烟，空余两字寺门前。

世间贪者滔滔是，何必俱曾饮此泉。

邓林

邓林　陶通明

眉疏目朗姿圆通，诗书万卷罗心胸。

华阳三茅仙洞中，凤笙隐隐和松风。

薪林图识呈梁公，朱砂曾青霜雪容。

服之身体飘轻鸿，积金涧泉东复东。

山中宰相那无功，昭阳竟作单于宫。

邓林

邓林　题刘功父与耕堂

默耕元不外灵台，何用钱添百屋堆。

甘雨每从和气出，祥风常自善心来。

畛畦有碍皆除去，境界须宽更放开。

种德欲如多黍稌，本仁先且护根莇。

太平国里青精饭，永熟乡中玉液杯。

会得遗安庞老意，力行好事厚栽培。

邓林

邓林　王夷甫

玉尘消摇吐妙言，清流都指作龙门。

白头苟活尊胡虏，夜半排墙未是冤。

邓林

邓林　望和靖墓

孤山擎山水中央，留下梅花代代香。

满酌湖遥一时酹，问咸平事已荒凉。

邓林

邓林　闻鸡

不因风雨不分明，羞杀谯楼打乱更。

世上公侯多改节，无人肯听丑前鸣。

邓林

邓林　瓮茧情

瓮趼大如瓮，其来自扶桑。

缫成白雪丝，一缕万丈长。

染人嫁五色，妙纤云归章。

奇文杂经纬，纨素无晶光。

相缬时所爱，轻練贵侯王。

缁衣不可作，此物閒篚箱。

衮职岂无阙，终当补虞裳。

邓林

邓林　西湖

高价租船作胜游，穷逋那敢斗风流。

西湖多少閒春水，不洗中原二百州。

邓林

邓林　效晋乐志拂舞歌淮南王二篇

东错侯，自言安，

仙华玉寿浮云端。绣窗锦幔飘蜚仙，

丹青美女侍七贤。侍七贤，

奏笙歌。笙歌逸响哀怨多。

苑中花木费绮罗。我欲逾城城有围，

原作双黄鹤，栖瑶池。

栖瑶池，辟尘垢，

至尊屠肉，潘妃酤酒。

石头江上龙驹走，三月松紧风吊杨柳。

邓林

邓林　效晋乐志拂舞歌淮南王二篇

唐明皇，自言荣，

金舆翠辇游华清。广寒宫殿凝水晶，

霓裳羽衣沈香亭。沈香亭，

泛流霞，流霞潋滟队五家。

谁知野鹿衔宫花。我欲度度关关有兵，

原作双丹凤，蜚瑶京。

蜚瑶京，隐烟雾，

锦繃酥酪，香囊尘土。

邓林

邓林　游北高峰

扪萝百折上嶙峋，世界仙凡到此分。

小朵岳莲来异域，孤撑天拄入层云。

江湖待看杯中泻，钟磬回从地底闻。

借问须弥在何处，老僧留客且论文。

邓林

邓林　玉儿

金莲华上俞尼子，永寿神仙罗绣绮。

苑中荆荻市令严，玉像支离瓦官寺。

六宫鸭划起淫风，太白便应悬妲己。

此身肯许兜鍪夫，猛为东昏判一死。

到今羞杀卖降人，去作练儿梁姓臣。

邓林

邓林　豫章

郡名犹是汉流传，宇宙江山复几年。

画阁倚空家十万，红妆斗夜妓三千。

层城歌舞秋风牙，故国兴亡夕照边。

近岁浔阳成重镇，镇南乌幕锁苍烟。

邓林

邓林　早过刘功父清溪

月里山河大，风前草木凉。

征尘生杖屦，捍雾湿衣裳。

古领扳栖鹘，荒蹊蹴聚蝗。

白云看未远，已转九回肠。

邓林

邓林　张茂先

辨精龙肉亦奇才，雄匣干将耿不回。

只守鹪冥蚊睫赋，天星未必拆中台。

邓林

邓林　张曲江祠

延英几度献忠言，白羽它时赋感恩。

自是三郎真赝错，却将天宝换开元。

邓林

邓林　章贡祥符吴道士懒窝

早年收得自由身，坐断窝中懒是真。

日短日长唯守静，云来云去不生嗔。

破除机械鸥盟熟，脱略锱铢鹤料贫。

旧看黄庭犹忘却，应无心力对閒人。

邓林

邓林　真阳峡

满眼皆吟料，归囊未尽空。

江波连岸碧，野火张天红。

高树留寒日，长芦转晚风。

客身虽小艇，心已故山中。

邓林

邓林　朱彦和

文如玉海动时流，曾以书棋伏隐侯。

武德阁前消几语，却令梁氏缺金瓯。

邓林

邓林　左太冲

辛勤十稔赋三都，闻者曾贻酒瓮书。

它日洛中添纸价，陆家兄弟竟何如。

邓梦杰

邓梦杰　赓梅山壁间韵

愧我身名堕褐冠，无因安得到仙坛。

子真虽隐名难隐，万古高风凛凛寒。

邓牧

邓牧　大德辛丑六月六日游洞霄和杜南谷

南谷仙翁游八极，千山万山远相揖。

翩然一笑玄盖天，草木尘埃总湔涤。

晋人伏虎老空岩，秦代隐仙遗有声。

幸喜仙翁能好客，羽衣谈笑晚风清。

邓牧

邓牧　汉阳郎官湖

仙翁薄暮醉酒归，杖藜迷却高阳池。

清风吹花绿阴倒。我笑谓是秋云移。

还乘贯月槎，夜过郎官湖。

峥嵘星斗入江汉，荡漾槎影如鲸鱼。

九华之真人，邀我倒玉壶，

麒麟擘脯供行厨。依稀仙乐在空际，

碧山四映寒蟾孤。举酒酌寒蟾，

明月下饮姮娥俱。霓裳拂云锦，

万荷露泻琼瑶卮。麾幢晻霭罗烟空，

乃有三皇所授之玉童。风前飘飘曳广带，

对立十二秋芙蓉。清香九曲银河通，

真人绿发披春风。锦袍玉雪照天地，

口说姓字安南公。是公多逸气，

略与古昔贤豪同。时能扫月色，

延我石室烟萝中。又言昔同张谓所游地，

长叹一覆丹霞钟。风吹仙药度溪去，

我亦醉卧香鑪峰。

邓牧

邓牧　寄友

我在越，君在吴，

驰书邀我游西湖。我还吴，

君适越，遥隔三江共明月。

明月可望，佳人参差。

笑言何时，写我相思。

知君去扫严陵墓，只把清尊酹黄土。

浮云茫茫江水深，感慨空劳吊今古。

孤山山下约陈实，联骑须来踏春色。

西湖千树花正繁，莫待东风吹雪积。

有酒如渑，有肉如陵。

鼓赵瑟，弹秦筝，与君沈醉不本醒。

人生行乐耳，何必千秋万岁名。

邓牧

邓牧　九锁山十咏　翠蛟亭

寒{石问}岂成蛟，流泉亦非翠。

色缘映带得，意出飞舞外。

虽无风霆化，自与江海会。

邓牧

邓牧　九锁山十咏　大涤洞

阴阴大涤洞，古色閟积铁。

谁横一石碍，坐与三岛绝。

元同我先去，不见肝肺热。

邓牧

邓牧　九锁山十咏　丹泉

仙翁炼丹去，流水作丹色。

萦盘出九锁，川后不敢惜。

岂无得道者，一饮凌八极。

邓牧

邓牧　九锁山十咏　凤洞

凤来青天开，凤去苍石裂。

玄风不复返，世事日消歇。

永怀接舆歌，勿蹈东鲁辙。

邓牧

邓牧　九锁山十咏　来贤岩

石岩千尺高，曾见坡仙来。

坡仙化黄土，岩石空苍苔。

县知今人游，复令后人哀。

邓牧

邓牧　九锁山十咏　龙洞

老龙山中居，出山作霖雨。

风云几聚散，田野正辛苦。

神仙地位高，使尔司下土。

邓牧

邓牧　九锁山十咏　栖真洞

何年采真游，遗此栖遁迹。

流泉金石奏，伏鼠霜雪色。

浮世几兴亡，残棋耿苔石。

邓牧

邓牧　九锁山十咏　天坛

空山遗天坛，之人在天阙。

风雷长为护，草树不敢茁。

何当追遐踪，一笑俯明月。

邓牧

邓牧　九锁山十咏　仙人隐迹

至人犹神龙，变化不可测。

隆然七尺躯，印此一片石。

我行半江海，空飞杳无迹。

邓牧

邓牧　九锁山十咏　云根石

浮云无定姿，灭没须臾閒。

一朝化顽石，千古遗空山。

天地亦幻物，谁能诘其端。

邓南秀

邓南秀　钤冈早行

渔照灭不灭，水光空复空。

疏钟五更月，残梦万松风。

沆瀣虚无外，凄清顷刻中。

火轮欲飞动，滟滟紫霄东。

邓朴

邓朴　舫斋

闷闷之暑不可耐，走马来寻灵迹怪。

山深树老龙屈蟠，洞阔云寒鼠飞败。

崭然角立九关锁，势铄晴空生险隘。

流泉奔荡一声雷，倒擘悬崖舞澎湃。

上岩拖下水晶帘，下岩击碎瑠瓈派。

天风吹作六月寒，辟易精神心胆快。

宜搜得此天下奇，恍然坐我神仙界。

虽与金樽映翠杓，亦有山肴供晚嘬。

解衣磅礴舞翠阁，笔端写作诗中画。

邓仁宪

邓仁宪　次廉布书事三首呈郎中机宜韵

狎鸥东海上，结友竹林贤。

国难知推救，途穷只自怜。

空花迷眼界，秋月契心禅。

未起归欤兴，重寻载酒船。

邓仁宪

邓仁宪　次廉布书事三首呈郎中机宜韵

五星不循轨，征战未应休。

妇叹怀空室，鹤鸣增旧愁。

刘公三见顾，诸葛万机投。

四海今多病，维摩分外忧。

邓仁宪

邓仁宪　次廉布书事三首呈郎中机宜韵

明月杖头挂，啸歌沧海边，

自闻狮子吼，尽吐野狐涎。

酒兴如流水，诗词似直弦。

岩花应未老，更上白云巅。

邓仁宪

邓仁宪　次吴说避地白岩山中书怀韵

避地南来极，吾乡北斗边。

风尘今阻隔，途路旧迍邅。

闾里千门盛，湖山百卉鲜。

故乡归未得，飞梦入青天。

邓仁宪

邓仁宪　瀑布泉

鲛人对泣号且呼，洒落瀛洲万斛珠。

海神知贵不敢受，天池泻下扶焦枯。

初疑素霓随银流，尽似明月投水壶。

庐山瀑布几千丈，较此不可分锱铢。

胶西先生春睡足，喜见晴光漱寒玉。

武陵迷路初不知，错认松风响岩谷。

金波满泛琉璃钟，长揖云峰谢拘束。

更约青莲社里人，同向苍崖结茆屋。

邓剡

邓剡　跋刘敏叔画杨诚斋先生探梅图

夜起诗翁吟骨健，雪寒梅瘦月初生。

谁教霜月闲描画，景物和人成五清。

邓剡

邓剡　报先寺

我是人间未了僧，苍崖如梦昔经行。

炉中香愿犹馀烬，石上精魂又一生。

绝嶂猿啼惊犬吠，四山屏合护钟声。

何当缘业人间满，孤拥秋衾坐五更。

邓剡

邓剡　避乱至乌岩山赠承节赵公

流水桃花又避秦，诛茅西崦结为邻。

如公尚友浮丘伯，顾我早师梅子真。

棋酒从容新里社，衣冠萧散古遗民。

他年史传收芳迹，应许牵联作隐人。

邓剡

邓剡　步月

皓月流华光，微霄暧虚碧。

空庭四无人，及此美□夕。

霏微弄香雾，淡荡舒玉色。

离离花影斜，梢梢兰露滴。

颓然意忘倦，欲起还自惜。

春情谅难得，后夜空相忆。

邓剡

邓剡　步月

盈盈当春月，含情隔幽棂。

好怀不自制，起坐可一庭。

娟娟吐微云，迢迢映华星。

不寝步芳阴。裴回惜娉娉。

百虫未敢怨，卉木正葱青。

馀光散草露，乃复似秋萤。

邓剡

邓剡　简寂观

一迳两山合，迢迢入青空。

前横交剑流，后倚叠云屏。

平生三笑图，此日丹元庭。

双瀑隐如画，可玩不可听。

东瀑更飘洒，珠玑落青冥。

丹井久湮芜，蜕骨何由灵。

何年老鹤归，松桧语丁宁。

苦竹不肯笋，知此味甘馨。

秋深石坛冷，液液枕参横。

邓剡

邓剡　砻山

斜阳客如画，路围丛薄间。

惊禽忽冲起，似石投前山。

邓剡

邓剡　书乌龙山

岁云暮矣可奈何，云愁雨湿阴风多。

林壑摧残海惊波，惨淡一色无山河。

哀鸣嗷嗷旧枝柯，飞天不容忧虞罗。

深山短景孤鸟过，会看明午风日和。

邓剡

邓剡　暑夕

暑夕不能寐，起坐林间亭。

齿鼠欺黑月，流萤乱飞星，

星河光淡泊，不辨草树青。

泥泥凉露下，稍稍残梦醒。

幽虫故儿女，私语如相应。

邻钟自何来，迢迢入孤听。

邓剡

邓剡　题龙山钟

丰山背后钟，霜月平原定。

夜半响鲸音，隐隐天地应。

山灵鹤梦醒，独听还独咏。

萧萧蓬蒿中，收入杜陵径。

邓剡

邓剡　挽李行甫

落魄平生马少游，不将乡时博封侯。

肯缘儿辈断屐齿，谁忆平生醉杖头。

老去焉知尧壤力，乱来初识楚天忧。

新坟似与欧阡近，许见衣冠夜月游。

邓剡

邓剡　挽唐如晦二首

战艺时人北，受书吾道东。

俊图开熟路，怒翼碍回风。

勇往千人废，豪来一世空。

深山埋玉气，得失付鸡虫。

邓剡

邓剡　挽唐如晦二首

法护何妨短，元龙故自豪。

交情如水淡，义气与秋高。

贫不沾三釜，年方见二毛。

魂兮如可返，痛饮读离骚。

邓剡

邓剡　挽文魁母齐魏国夫人三首

客谈剪髻德，邻识断机心。

梭壁风云早，谖春雨露深。

安舆神物相，归旐路足钦。

滂母犹难比，生儿振古今。

邓剡

邓剡　挽文魁母齐魏国夫人三首

色养从予季，全忠付伯兮。

一心陵事汉，数语贾兴刘。

海岭太多幸，崦嵫日遽西。

犹怜兼国命，鸾诰湿金泥。

邓剡

邓剡　挽文魁母齐魏国夫人三首

两公兄弟我，我亦母夫人。

侍疾番禺药，行封海道纶。

孤穷空后死，俯仰欲谁亲。

不尽西州泪，陶阡杳去尘。

邓剡

邓剡　挽文文山

忆公泪悬河，九地无处泻。

想公骑赤龙，请命苍梧野。

世人醉生死，翻笑独醒者。

焉知千载英，精爽皎不夜。

义士无废兴，时运有代谢。

念昔丧乱初，公骑使君马。

奋袂起勤王，忼慨泪盈把。

须臾三万众，如自九天下。

灯棋书檄交，笑语杂悲咤。

捧土障洪河，一绳维大厦。

至哉朝宗性，百折终不舍。

身北冠自南，血碧心肯化。

颜钩凛忠劲，杜诗蔚骚雅。

晋阳骨肉冤，东市刀兵解。

精诚揭天日，气魄动夷夏。

丈夫如此何，一死尤足怕。

田横老宾客，白发馀息假。

有时梦岩电，意悟当飘洒。

非无中丞传，杀青自谁写。

魂归哀江南，千秋俎乡社。

邓剡

邓剡　望夫山

朝望夫，暮望夫，

一夕化作山石枯。潮水去却回，

行人来不来。

邓剡

邓剡　文文山画像赞

目煌煌兮疏星晓寒，气英英兮晴雷殷山。

头碎柱而璧完，血化碧而心丹。

呜呼，谁谓斯人不在世间。

邓剡

邓剡　午坐后亭

隔帘迟日午风微，社燕惊寒未肯归。

读了丹经成默坐，时时一片杏花飞。

邓剡

邓剡　晓迳

晓风吹众绿，中含露气清。

振袂起行散，逍遥觉身轻。

爱彼檐卜香，淡然无世情。

依稀庞家女，提篮映篱行。

虽无膏沐意，皓质玉雪明。

相看味禅悦，何必话无生。

邓剡

邓剡　夜闻风声归思浩然

西风响高明树，乡梦去帆前。

稚子衡门下，先茔乱叶边。

老来多一出，归去恰经年。

海燕巢何晚，秋期落尔先。

邓剡

邓剡　鹧鸪

行不得也哥哥。瘦妻弱子羸牸驮，

天长地阔多网罗。南音渐少北音多，

肉飞不起可奈何。行不得也哥哥。

邓深

邓深　别长沙驿渡

别去六年久，重来四日留。

笋舆离古驿，荻岸即方舟。

云淡楚天阔，风高湘水秋。

洞庭知不远，乘兴欲盟鸥。

邓深

邓深　别金华朱丞

客中相识便相知，日日相过不问时。

除却酒杯浇旅况，若非坐隐即论诗。

邓深

邓深　别金华朱丞

梅信传黄麦正秋，征衣拌擞去难留。

应从临汝江边过，传语滩头旧钓舟。

邓深

邓深　漕司君子堂把酒

拥岸芙蓉媚晚秋，败荷颠倒雨初收。

杯盘不料今朝款，杖履如陪昔日游。

竹迳以东藏曲折，水村而下转清幽。

穉松戢戢存遗爱，不用诗来问好不。

邓深

邓深　尝云安麴米春

名目云安已久传，未尝先觉口流涎。

三杯通道正须此，一盏醺人今信然。

取醉间关怜杜老，闻香比拟忆苏仙。

岂知闲散江湖客，快饮瞿唐滟滪边。

邓深

邓深　晨雪渡洑陂

竹处杨枝学小梅，竹间茅屋白皑皑。

撑舟独拥蓑衣出，堪画何须待晚来。

邓深

邓深　除夕把酒

爆竹惊今夕，屠苏荐诘朝。

去来时转眼，新旧岁中腰。

立地符先钉，倚门钱未烧。

土人珍裂饼，聊以荐金蕉。

邓深

邓深　春寒

二月寒如腊，群芳冻未芽。

有人能剪水，无树不飞花。

终不禁风暖，难教带月华，

却还桃李径，次第散晴葩。

邓深

邓深　春雪

勾芒新政让玄冥，一雪填门讶许平。

不夜乾坤月留照，无尘世界玉装成。

如何辨认梅花发，只得夸张柳絮轻。

数征檐前休扫去，且留窗下快书生。

邓深

邓深　春夜次韵答肯堂兄

天赋疏慵性，身将四十年。

逢欢开口笑，遇醉倒头眠。

世事多翻覆，时光易变迁。

置之无足校，五字要清圆。

邓深

邓深　次韵答陈仲思

彤云冻合晚来风，百里溪山雪色同。

李棨那能说诗兴，嗣宗端复叹途穷。

邓深

邓深　次韵答陈仲思

吟君诗罢不成欢，尚阻青灯话岁寒。

亦欲分尝竹窗碧，少须春后荐春盘。

邓深

邓深　次韵答杜友

小轩名大隐，粗可供趺坐。

遮眼时翻书，静愿结香火。

似介还似痴，所向与时左。

不践名利途，窃谓志亦果。

人生天地间，世路多坎坷。

成败端有数，巧力不容佐。

昧者迷所之，大似蚁旋磨。

君看禽高飞，翼倦千仞堕。

太刚者易亡，太锐者必挫。

得失相乘除，倚伏两福祸。

顾予何所乐，日晏得高卧。

岂惟七不堪，万事付懒惰。

侪类每见宽，亦不攻其过。

美人如敬翁，学问精大量夥。

松柏生涧壑，霜干久长大。

富贵应不免，时有可未可。

何须穷归吟，再三叹寒饿。

且冀宽此抱，会当有知我。

属和聊写情，暂辍园蔬课。

邓深

邓深　次韵答公美二首

幽居正傍小溪斜，想见樵风似若耶。

固有诗章舒眼界，可无药物助脾家。

追欢难共长沙酒，遣睡姑尝陆羽茶。

更祝安心为妙法，都将世事等空花。

邓深

邓深　次韵答公美二首

四至长沙熟物情，留题胜处记吾曾。

三生会是湖湘客，一钵浑如云水僧。

赢得身轻闲有味，儘从人笑老无能。

如君应饱田园乐，犹道啼饥有怨僧。

邓深

邓深　次韵答克修

懒慢相成拙似初，亲朋莫问近何如。

居然野性成孤鹤，聊尔尘编扑蠹鱼。

才比刘墙犹自短，诗如陶粟了无储。

骊珠相畀知君厚，燕石轻酬笑疏。

邓深

邓深　次韵答周公美

温风怂恿柳婆娑，两见春来蜂蝶多。

迁变时光如转烛，迟留日影欠挥戈。

思君欲问加餐未，苦思能令太瘦么。

岁风忘言除习气，寒灰试共拨阴何。

邓深

邓深　次韵方德秀

清风一榻借冰壶，邂逅相逢日与俱。

学辩痴龙君有见，诗穷馋犬我何癯。

似闻圆觉常开卷，未到方桥欲问途。

稍待秋风凉冷后，相从十日却归欤。

邓深

邓深　次韵赋十月桃为罗同理生朝

根苒不自武陵乡，挟暖凌寒独有光。

韵过海棠春带露，红羞篱菊晚经霜。

宅仙本结千年实，瑞世仍开十月芳。

过插一枝谁称面，后堂杨柳舞霓裳。

邓深

邓深　次韵饯行

君到西湖四月天，酴醾过后藕花前。

却看梅子垂金弹，恰映杨花铺白氈。

掷帽袁耽无复戏，著鞭祖逖有谁先，

姑苏傥见平反使，生涩休言有此篇。

邓深

邓深　次韵欧阳天聪

今古由来几废兴，人生底事谩劳生。

一身休作笼中鸟，万事终归墙角檠。

且与风光闲作主，莫於诗社倦寻盟。

相从只知消闲暇，自快人间物外情。

邓深

邓深　次韵晚春

阆仙晦日惜春归，尚喜争他五日迟。

延蝶晚花馀小蒨，藏莺暗柳尽低垂。

频催布谷难谋野，苦劝提壶殆为私。

寄语社中须痛饮，喜晴山色也开眉。

邓深

邓深　次韵吴文美

决科君辈不须疑，好采来如博局嬉。

拾芥紫青非外事，举杯富贵可前期。

相将竞奏大人赋，怂恿常谈小子诗。

接武虞廷须八凯，颍阳深遁我何知。

邓深

邓深　次韵绣屏

定是司花怯晓寒，花枝围处密萦蟠。

草针柳线藏真巧，莫作寻常倚市看。

邓深

邓深　次韵易高士

新诗叹干戈，流移痛眼边。

公若据要路，不惜金躯捐。

同舟曾有约，偿行亦忧煎。

政恐无此吟，掩卷空自怜。

邓深

邓深　次正臣韵

黄牛偶际半槽水，忻然解缆离江涘。

旧闻峡山最多奇，非涉风波难说似。

千金莫买丹青临，今日真行图画里。

魂惊险怪千万状，眼洗清奇数千里。

戏石鹿儿玩铙鼓。缘木王孙卖弓矢。

鹭鹚久立应有待，鸬鹚深没殊无底。

大淖瀑濆续续生，怒涛惊浪层层起。

好风转旂捷有神，长年捩柂翻堪倚。

渔人生长谩不知，叶舟来去纷可喜。

惟愁三峡总黄浊，安得一飘瓢独清泚。

甘泉剩贮虾蟆碚，时沦玉诗香漱齿。

邓深

邓深　翠竹人家

户外不平不肯流，短篱疏竹翠光浮。

畦蔬绕舍畲田粟，一饱无求百不忧。

邓深

邓深　村童

侵尘裹饭下高山，负石趋城得米还。

不识往来为几里，只言住处指云间。

邓深

邓深　村中病起

访医墟落疾难痊，肘后奇方得旧编。

药济君臣杂剂和，火停文琥事烹煎。

旁人笑道徒为尔，午睡醒来已脱然。

从此节宣防未病，那须扁鹊信真传。

邓深

邓深　答庄权之

寒窗十载江湖梦，夜月三更风露秋。

静坐观心香一炷，平生诗病一时瘳。

邓深

邓深　登光寺塔

凯之曾说越中行，塔级亲登眼始惊。

画合千山翠浓淡，枝分万水练纵横。

树头低压昏烟重，鹤背斜拖夕照明。

疑是舟成生羽翼，泠然云青御风清。

邓深

邓深　登普济寺慈氏阁

柔远楼中俯市嚣，万家蚁聚汩尘劳。

此中更觉楼低小，佛界由来著眼高。

邓深

邓深　东池把酒

隐显亭台旧，浅深桃杏新。

池光迷去鸟，春色醉游人。

改席那嫌数，持杯不记巡。

海棠宜秉烛，归恨隔城闉。

邓深

邓深　冬郊

荒草风头牧笛，急舂屋角吹烟。

短景做催冬日，微暖号小春天。

邓深

邓深　访天宝洞

远寻仙洞上崔嵬，洞口诸峰翠作堆。

先把姓名书洞竹，洞门终待玉匙开。

邓深

邓深　飞练

见说天孙巧一机，银河练就雪争辉。

长风吹下三千尺，只恐麻姑合得衣。

邓深

邓深　丰城道中

西风著衣袂，凉意晓来加。

宿露眩光彩，朝阳湿精华。

人烟互疏密，物色兴叹嗟。

喧嚣鸭子市，萧索渔人家。

皂裙妇多跣，及冠男犹髽。

挽犁并双犉，截江横流沙。

佐饭缺蔬茹，作糜和鱼虾。

湖田不薅草，沙畦多莳麻。

露空立禾架，结屋卧牛车。

水叶枯荷芰，山果瘦梨樝。

乌桕动千树，杂木不一了。

缘塍豆欲实，编篱槿才花。

三分莫问酒，一啜不可茶。

行行入暮烟，两两数归鸦。

联步得姻戚，浪语殊欢哗。

毕景自忘倦，所历不觉遐。

问宿于谁馆，有轩临水涯。

暗壁飞蝙蝠，皓月升虾蟆。

式盘叠饼饵，击缶出旧瓜。

携来尚馀樽，取酌如流霞。

少饮不必醉，遣兴固自嘉。

欲眠复出门，渔灯认蒹葭。

邓深

邓深　伏暑

正觉纤絺便，未容团扇闲。

儿童昧灾变，赤体更观颜。

邓深

邓深　赋椿楸二树

爱均召伯棠，名殊诸葛菜。

轩槛顿辉光，东西相映带。

此意存千年，其势当两大。

梨枣况久生，於焉称内外。

邓深

邓深　赋何仲敏小蓬瀛

特地去人远，绕亭教水环。

眼前今有此，海上更无山。

风月随时好，琴书尽日间。

方今重文馆，勿久恋人间。

邓深

邓深　赋欧阳道士舞仙

博山烟烬夜三更，万籁声沉月一庭。

拂拭琴床弹古调，松梢鹤睡洒然醒。

邓深

邓深　赋清旷亭

半村半郭事林丘，非阁非船榜钓舟。

秋月无边凉细细，江天不尽水悠悠。

谁开图画当前面，绝点尘埃到上头。

我辈不妨频假榻，主人应喜共盟鸥。

邓深

邓深　赋清映阁

数椽茅屋小桥头，地段无多景自幽。

为爱平池三尺水，最宜明月一轮秋。

静留人影摇歌扇，轻动风涟下钓钩。

相去幽居无十步，不论时节恣来游。

邓深

邓深　赋张以道寒绿

领略一轩寒绿，扫除万种春红。

饱取披烟沐雨，全胜抹月批风。

邓深

邓深　赋张以道寒绿

百世东坡居士，千秋甫里先生。

近识南湖高隐，相望今古同情。

邓深

邓深　赋芷

缥裁衣袂紫中单，触眼亭亭露未乾。

态度全然逼然蕙，馨香的不让春兰。

数枝潇洒北窗昼，一室清幽六月寒。

了不知名疑是芷，赋前诗后两存看。

邓深

邓深　感怀

旧日城壕兴，真成一梦间。

伯伦坟上土，叔子望中山。

落日难留恋，孤云自往还。

秋风吹杖屡，回首涕空潸。

邓深

邓深　感怀

一棹载愁归，翩翩旅{方兆}飞。

鹡鴒空自急，鸿雁失相依。

水涩滩膠艇，风斜雨湿衣。

感时无意绪，伫立暮烟霏。

邓深

邓深　躬耕

靖节田园兴，子真岩谷情。

古人虽不见，今代有同清。

道义丘山重，轩裳羽翮轻。

萧然无俗累，心地湛虚明。

邓深

邓深　观酒库落成

毕卓夜行因满瓮，嗣宗喜仕为盈厨。

自怜小户无如我，不断瓶沽断酒沽。

邓深

邓深　观酒库落成

泥沙糟粕不堪传，有酒知盈几百船。

浪说添杯吹野水，何如真变锡山泉。

邓深

邓深　观游女次韵

丽人春游相百十，此风长沙云旧习。

绮罗映肌白玉鲜，珠翠压鬓乌云湿。

借地持杯递呼唤，笑指花枝时小立。

晚风忽遣柳棉飞，竹迳梅亭巧穿入。

恼乱游人归不去，使我樽中无以给。

谁念朝来丘陇间，纸钱吹落无人拾。

邓深

邓深　官舍梅树

东风慰寂寞，花到阶前树。

一枝花十馀，一树枝四五。

妙处在不多，酴醾更屏护。

半开半未开，十分好态度。

去年初来时，爱此当庭户。

便指为红梅，试问何以故。

入檐一枝低，偃亚复数处。

有是好风骨，他木安敢许。

逮至腊前后，梅开不择所。

此独未有芽，春信来何暮。

时著手摩挲，切勿为文具。

相劳虽无酒，典衣吾有取。

因循及初春，椒萼才可数。

怂恿荷微暖，红英忽然吐。

惊培出不料，绕玩遂成屡。

頳颊人共怜，惭颜我自误。

着眼未分明，殆须卷帘顾。

昔尝笑北人，浑作杏花睹。

认桃花无绿叶，吾不事斯语。

吾本待以梅，恨不辨红素。

见花乃识花，康节应笑汝。

邓深

邓深　过吕坊渡

江阔寒风痛括肌，村醪无力破寒威。

融霜点滴松间雨，爱日晴明身上衣。

闯竹柴扉黄犬吠，卧沙蓬艇白鸥飞。

烧痕已觉春来近，稍放青青出土肥。

邓深

邓深　何先生月湖楼

青天素月古今流，奇观还须自我谋。

照有馀辉众人共，取之不禁此湖收。

水容天色交光处，玉鉴冰壶不夜秋。

俯仰无尘清绝甚，栏干百尺独宜搜。

邓深

邓深　荷

田田藕叶绿如裳，拍塞池亭尽是香。

不受纤尘偏受露，十分清绝倚晨光。

邓深

邓深　荷

莲未开时香在叶，他花纵好叶无香。

制衣未入骚人手，象鼻何妨吸酒光。

邓深

邓深　贺陈仲思

中鹄知谁好，烹鱼始认名。

报公勤有子，似我懒无甥。

何日亲相见，因风且寄声。

泥金闻喜处，樽酒俗同倾。

邓深

邓深　画壁

松柏双双夹竹青，来游仙客称闲情。

一时幻出谁能尔，四者依然太瘦生。

郁郁相交堪掬翠，昂昂自得若闻声。

如何艳冶容繁杏，殆恐人嫌境过清。

邓深

邓深　怀清旷兄弟

可观阁上借床眠，明月清风不用钱。

会面向来无空日，离群何事有经年。

相望千思江湖地，正坐三秋风雨天。

耿耿青灯空透影，可堪新雁一声传。

邓深

邓深　怀清旷兄弟

残腊迎除夕，新春接上元。

常进陪内集，排日醉芳樽。

岁月惊殊谷，关山隔故园。

谈边应记我，频嚏怪黄昏。

邓深

邓深　即事

水夹山围近，天悭日到迟。

塞沙擎巨石，古木障崇祠。

黄藁畲田粟，青烟茅舍炊。

两村生理足，乐处几人知。

邓深

邓深　即事六绝

卧橹无声百丈斜，牵夫匍匐入芦花。

寒云过雁愁相顾，踏损寻常落处沙。

邓深

邓深　即事六绝

凄风夜雨黄牛峡，爱日寒云白狗岍。

隐上瞿唐犹几日，关山须看月初圆。

邓深

邓深　即事六绝

旧年不雪新年雪，今日非春明日春。

滕六勾芒真劣相，寒温相语作比邻。

邓深

邓深　即事六绝

缬纹斑駮绕山园，青带萦纡落涧泉。

十月梨花开满树，直疑梅蕊破寒烟。

邓深

邓深　即事六绝

昏烟漠漠雨霏霏，四月轻寒浸褀衣。

叶满筠篮桑径晚，杜鹃声急楝花飞。

邓深

邓深　即事六绝

林间无叶供风落，溪上有梅迎雪开。

斜日未收门巷暖，儿童笑指蹇驴来。

邓深

邓深　寄别国清月老

珍重国清老，由来隐薜萝。

诗清堪供佛，禅定已降魔。

不向名山住，其如讲席何。

无心聊一出，馀论自相多。

别去今逾远，后期难得过。

丁宁一句子，还肯寄来么。

邓深

邓深　寄麻姑山李元礼

不见山中客，还经四度春。

近闻归旧隐，真个是闲人。

吹发松风迥，当轩琴月新。

悬知心更静，梦不到红尘。

邓深

邓深　寄清旷兄弟

一别春三见，相思是几回。

自离夔府后，已过岳阳来。

寒食还虚度，酴醾幸晚开。

到时犹可及，应得共衔杯。

邓深

邓深　寄饶云叟

别来每辱遗双鲤，颇怪于侬不作书。

非为广文官独冷，自缘中散性常疏。

静晕待月昏钟后，制胜登高晓雨馀。

正忆去年同此会，保今相望问何如。

邓深

邓深　寄题真乐斋

鱼潜深渊水，鸟巢茂林枝。

潜者忘於渊，洋洋纵尾鳍。

巢者忘於林，飞鸣唯所宜。

庄周叹从容，未免惠子疑。

师旷岂知声，缪以占齐师。

彼各有真乐，果孰得而窥。

陋巷颜氏子，箪瓢甘忍饥。

陶潜怕折腰，素琴弦不施。

其乐可闻欤，夫盖默识之。

非丝亦非竹，且复非蛾眉。

譬如执热者，洒然濯凉飔。

又如渴不禁，快饮清江湄。

当其得意时，何以富贵为。

手舞而足蹈，诚不之自知。

逢知犹不可，人胡可度思。

君陃真乐斋，我赋真乐诗。

写诗聊寄意，名斋傥在斯。

置之勿复道，焚香诵楚词。

邓深

邓深　寄徐广文

自我还荒径，知君返寓居。

秋来曾醉否，月下有诗无。

两地成千里，相看不一书。

可能忘旧债，五字法追须。

邓深

邓深　寄月湖先生兼简渭叟

山庄杖屡饱相从，每日须拚十日中。

鼎足三人同宿留，瓮头一盏奉从容。

别来不隔千山月，旧赏难乘两腋风。

更想先生新活计，烟波别丛兴方浓。

邓深

邓深　寄曾德广

懒慢多违俗，寻常倦作书。

分襟还许久，为况定何如。

鸿雁秋风冷，梧桐夜雨疏。

相如病好否，何日过吾庐。

邓深

邓深　鉴堂把酒

池馆媚春华，凭栏午更嘉。

日光凝水面，波影炫檐牙。

鱼出冲浮梗，萍交载落花。

半酣拿小艇，落调唱渔家。

邓深

邓深　鉴堂初夏把酒

新笋过林竹有筠，老蚕登箔茧成身。

日穿云出潜驱雾，风卷花飞猛送春。

乳燕帘栊中昼后，绿阴池馆一番新。

欲酬佳致须何物，莫厌芳醪满入唇。

邓深

邓深　江亭

村舍随山远，沙寮傍岸还。

轻烟鱼复浦，残雪手巾山。

邓深

邓深　接天阁为武将荣叔赋

山色浑连水，波光总映空。

卷帘秋雨后，注目夕阳中。

低下翩翩鹭。斜行点点鸿。

去天应尺五，归去会乘风。

邓深

邓深　解舟

波面孤篷窄，关头古渡幽。

舟轻疾移岸，岸曲屡回舟。

野润蒸梅雨，天寒张麦秋。

欠伸思晚步，舍棹涉芳洲。

邓深

邓深　静晖楼晓坐

岭宿寒云薄，楼迎晓日斜。

危檐排语雀，落木点啼鸦。

佛鼓依山寺，炊烟隔岸家。

移时收足坐，清兴会烟霞。

邓深

邓深　九日方壶

返照重城暮色催，人家十万出楼台。

江流湛湛洞庭去，山色青青衡岳来。

佳处绿樽穷日饮，故园黄菊向谁开。

人间此会论今古，醉听西风拂帽埃。

邓深

邓深　九日灵兴山沽酒赏菊

众山环绕一溪斜，低小轩窗眺望赊。

行遣方兄寻野店，坐邀欢伯过仙家。

多情恋顶乌妙帽，不语向人黄菊花。

山月上时归更好，何妨有待于昏鸦。

邓深

邓深　橘花

糁枝碎玉吐香奇，鼻观频参试论之。

清比木犀虽未的，烈如茉莉已无疑。

自从白雪避花后，更好黄金铸实时。

四老隐者宜取此，可能无意赋新诗。

邓深

邓深　绝句

毛颖诸孙二十辈，千里相看谁与同。

有两客卿变名姓，乌有先生亡是公。

邓深

邓深　绝句

兀坐长吟五十诗，怪来几案夜生辉，

胸中锦段明如许，羞得吴娃懒上机。

邓深

邓深　绝句

桑里相闻路一程，无从款接笑谈清。

那知邂逅论诗处，秋满潇湘雁送声。

邓深

邓深　夔府长至诸州之酒毕集每品尝之或有味而无香或有香而无色月湖一日

樽中贤圣杂然陈，点化须臾清且醇。

味压宜城九醖酒，名高夔府十州春。

投丸仙了难争手，合麴香山未尽神。

从事有灵应自庆，而今十部萃吾身。

邓深

邓深　腊月立春

柳条弄色舞轻风，不与寻常岁暮同。

寒气望尘先斂退，阳和和轫已交通。

菜丝盘玉还充席，幡字花房正代功。

首迓东皇须痛饮，可能无句著新工。

邓深

邓深　乐口桥即事

雨馀溪涨急机舂，缘岸人家柳弄风。

路转源深行步缓，青山映水野桃红。

邓深

邓深　醴泉

醴陵以泉名，问泉良不远。

平田数顷开，方池三尺浅。

含秋色幽幽，辟尘光澱澱。

觱沸生其间，的皪纷可辨。

累累似喷珠，一一如穿线。

多至丛万颗，少或作疏串。

迟速固难期，南北初无限。

占地喻寻丈，有时忽隐见。

恍兮莫穷源，杂然应有眼。

沙石那能窒，苔荇不得炫。

千载曾未枯，一日知几番。

酿酒味固佳，煮茗香可羡。

名泉世不乏，此奇吾未见。

醒心聊一掬，赋诗寓三叹。

邓深

邓深　留报恩定老

住山姑小试，同学偶相求。

两手便分付，诸公坚挽留。

退庵曾毒手，进步莫回头。

早晚江湖去，闲云更自由。

邓深

邓深　留别赵徽猷

自客湖州市，时登韫美堂。

云烟看挥染，风月共平章。

酒子常同醉，梅兄已再香。

遽为今日别，欲乞旧诗囊。

邓深

邓深　留通商馆数日

商馆非闲地，闲人偶在旁。

无端声利役，有许去来忙。

受雨芭蕉响，怀风{禾罢}稏香。

江郊秋易盛，早献十分凉。

邓深

邓深　六言四

三峡上游烟水，四川极险关山。

满市笙歌昼永，漫山桃花春闲。

邓深

邓深　六言四

处处赏心宜主，公来诗眼偏明。

扫千军有笔阵，可一日无酒兵。

邓深

邓深　六言四

百千年阵碛在，六七月雪流来。

文笔手巾南向，白盐赤甲东回。

邓深

邓深　六言四

嗟此地得何晚，见孤芳陋群妍。

小试凤楼工巧，终图麟阁风烟。

邓深

邓深　漫成

饮罢池蛆聊隐几，醒来扪虱谩看书。

风清襟袖凉无限，云晚溪寀画不如。


邓深　梅方开一花

烟村清浅白沙溪，篱落槎枒老树枝。

一朵梅开如许早，几多人过不曾知。

风前遇我还青眼，花里推渠是白眉。

未辦酒樽浇磊块，试凭诗句写新奇。

邓深

邓深　梦回

日日风吹雨，秋深寒气催。

檐声中夜断，月色上窗业。

冷砌虫吟隐，幽屏蝶梦回。

明朝应露重，晚菊正宜开。

邓深

邓深　悯松

谁借毛锥千字力，曲留髯叟百年身。

未能晦迹终难保，樗栎林间是散人。

邓深

邓深　默坐

默坐形如槁，清闲智养恬。

飞虫黏密网，斗雀堕虚檐。

却暑宁须扇，留香略下帘。

无人挠清思，至夜待明蟾。

邓深

邓深　木芙蓉

露冷烟凄草树荒，木芙蓉好试平章。

蒲萄晚叶尤宜日，芍药秋花正耐霜。

蜀锦卷帏妆院落，秦宫开镜照池塘。

写容安得剑南老，聊复殷勤酹一觞。

邓深

邓深　内集阁

画阁深明雪压冬，团栾宴常酒樽同。

兽炉香雾辟寒气，翠幙妓围回暖风。

起絮撒盐酬唱外，清歌妙舞笑谈中。

宁无好事贤张禹，不独相忘著戴崇。

邓深

邓深　偶感

兀兀诗书早岁勤，而今掩卷养天真。

政须无语参摩诘，底用清谈学晋人。

邓深

邓深　陪吴正字赏花诗

名园无物不芳妍，上个篮舆缓绕旋。

曲径曲亭留客地，微云淡日养花天。

四时公举春为最，万事铨量酒是先。

管领风光须一醉，要看诗笔落云烟。

邓深

邓深　枇杷六言

大似明珠径寸，黄如香蜡成丸。

落处韩嫣遗弹，可怜不救饥寒。

邓深

邓深　七夕竞渡

水马相先急画桡，朱楼红粉宴笙箫。

月中谁念穿彩线，江上齐看夺锦标。

冷眼诸人旁贾勇，争头一鼓喜成谣。

凭谁试展乘槎手，直入银湾看鹊桥。

邓深

邓深　齐云

闲云无定在，为问齐不齐。

风高衣裳冷，天近日月低。

宽虚快舒啸，领览时杖藜。

南城块苏耳，扰扰人自迷。

邓深

邓深　千叶石榴

丹房叠蘤炯双眸，焰焰烧空夜不收。

莫遣残英颠倒落，一枝开早见钗头。

邓深

邓深　千叶石榴

谁家巧归为花谋，针丝残零细意收。

不管生红难熨贴，从教百皱缀枝头。

邓深

邓深　遣兴

颇觉今朝好，全无俗事关。

风清林鹤喜，雨霁野云闲。

橘柚垂枝重，莓苔上砌斑。

芼羹挑野菜，风味不吾悭。

邓深

邓深　遣兴次韵

山阁舂容丈尺间，元无俗事挠清闲。

有时把笔抄新句，整日开窗对旧山。

叶帐静看青似染，禽言细听字终蛮。

可怜蜂子尊王意，每到衙时似趁班。

邓深

邓深　清处为书记曾鲁卿作

小竹聊须长，闲花懒复栽。

泉声洗歌吹，云气障尘埃。

籁静初香袅，琴横月上来。

有时闻警露，梦觉自蓬莱。

邓深

邓深　清旷静坐

草迷犊角挂林笋，风起茧毛杨树花。

不见黄莺飞上柳，得知深处暗藏鸦。

邓深

邓深　清隐为知观李元礼作

世气扰扰人遑遑，静有八室无八方。

壶中酒好谁独觉，橘间棋乐何可量。

峨峨汤汤知音少，管弦哎哑人称好。

归来水深山更奇，玉徽不按心自知。

邓深

邓深　秋大阅呈月湖先生

将兵还似将风骚，军帐从容自不劳。

鼓角悲风肃人马，旌旗蔽日闪弓刀。

折冲正自烦樽俎，急檄宁闻借羽毛。

洗眼临淮新号令，凭谁挑战醉挥毫。

邓深

邓深　瀼西亭即事

危亭曲槛俯溪流，去去来来渡口舟。

微雨不妨人刈麦，轻烟正可客垂钩。

邓深

邓深　柔远楼

柔远楼高豁寸眸，白盐赤甲锁关头。

四川形胜当前险，三峡波涛据上游。

鸟道极天云日近，靴城匝地市烟浮。

时平久矣无戎马，回首当年老杜忧。

邓深

邓深　三伏中一雨甦旱

江涨如三月，天凉似九秋。

遭逢今日雨，安稳一年收。

处处香瓮面，村村肥藁头。

小春前后好，待挂百钱游。

邓深

邓深　三游洞

诘曲山蹊晚，清冷石涧秋。

三门俨呀豁，四壁极琱锼。

上穴重岩閟，中龛一室幽。

斐然成五字，聊尔继乘风。

邓深

邓深　散花之室六言

无动现身说法，毗耶到处为家。

谁识逢场作戏，从教现女散花。

邓深

邓深　散花之室六言

本有献花佛事，何妨乞食歌姬。

若了悟不住相，斯参透无言师。

邓深

邓深　山诘石室清坐

时登大石楼，雅爱小石室。

欠伸欲打头，星卧可舒膝。

明洁意自宽，深沉境逾寂。

藏春绝严风，生秋无畏日。

天设世莫知，神工鬼有力。

幼舆饱丘壑，马融富书籍。

洞门何尝扃，俗客自灭迹。

谁欤助微吟，幽虫声唧唧。

邓深

邓深　山斋早起

推枕凌晨起，添衣奈冷何。

新霜浮瓦薄，缺月挂檐多。

野烧犹残焰，邻鸡尚冻歌。

拨灰添宿火，一快爇松柯。

邓深

邓深　山庄冰壶避暑

偏屋支岩稳，斜廓引路通。

虚明疑贮月，凄冷自迎风。

六月尤宜此，红尘不到中。

洒然无热恼，坐我广寒宫。

邓深

邓深　诗一首

鹅鸭江村曲，人家竹树深。

闲云自来去，皎日屡晴阴。

水送园蔬叶，谷传樵斧音。

瘦驴鞭不动，风处得披襟。

邓深

邓深　施食

它乡身总健，每食饭何如。

一饱宁无限，三人动有馀。

娇鸦来木杪，喜鹊下庭除。

施食僧家事，何妨领略渠。

邓深

邓深　十四夜赏月

月婵娟对竹婵娟，竹影萧疏月转妍。

才过中庭十分好，直疑明晚一般圆。

银河漾漾无尘界，玉宇昭昭不夜天。

君饮不多须强饮，何妨醉里却逃禅。

邓深

邓深　市桥成次韵

雷雹平时生马蹄，偶冲暴涨去难追。

一年病涉愁无奈，今日安行喜可知。

虹饮江头愁雨霁，龙横水面暮云垂。

却怜舟楫无人渡，借我江心理钓丝。

邓深

邓深　书事

柱礱画生水，云雷暮出山。

天时已秋杪，气候尚春间。

邓深

邓深　睡起

案头黄妳温存睡，榻上青奴诱引凉。

幽梦觉来山月上，一庭树影滴金光。

邓深

邓深　送王敦素

龙蟠山色引衡庐，霜落江清影碧虚。

鼓枻厌骑沙苑马，行厨饫食武昌鱼。

缓歌玉树翻新曲，趣入金銮续旧书。

官达故人稀会面，君来相见肯如初。

邓深

邓深　送仲敏东归

别仅三千里，书才一载通。

固应难邂逅，那得许从容。

今日君先去，何时我亦东。

社中如借问，为道转疏慵。

邓深

邓深　宿长湖尾

古木侵沙路，柴门引竹篱。

山低秋水阔，天远夕阳迟。

杳杳来鸿雁，翩翩下鹭鹚。

渔舟何处宿，横笛未休吹。

邓深

邓深　遡蛱诗

胪言峡山天下奇，欲观愁隔三千里。

常恐因循孤此兴，非假夤缘那得至。

偶逢月湖起仕宦，正指夔门愁凋敝。

忻然谓我便登陆陟。久矣与同臭味。

何尝佳处倦扶藜，莫惮西征共行李。

绣旆前驱抵江陵，画鹢迎车舣沙市。

长年槌鼓转般头，川后回风送旂尾。

侵寻岸石惬幽赏，汹涌波涛反轻视。

雾船烟缆恣深游，露宿风餐浥清气。

百巧千奇类神工，纷至沓来恼吟思。

取句未佳恐难操，传笔欲书还复止。

去岁延陵骇心目，指摘形容写行记。

今年江夏袭见闻，掇拾绪馀循故事。

试以七言用檃括，庶几二妙相表里。

或若洞户之豦豣，或若楼台之峻峙。

或若香山之插炉，或若笔架之横几。

或遮护如重帘幙，或张展如大旂帜。

或戍削如城堞高，或森列如刀剑锐。

或若蕉叶之斜纹，或若莲花之叠起。

或若顶相之初净，或若蓬头之未理。

或剥落为枯松身，或刻画为古篆体。

或斧伤而痕迹乱，或锯解而缝罅细。

或如秋瓜作四分，或如笼饼裂十字。

或如白盐之浮霜，或如红霞之散绮。

或陈宝藏之所珍，或堆铁冶之所弃。

或累百姓块而不危，或悬一发而欲坠。

或飞磴而可扪天，或断崖而无立地。

或窝如狐兔之穴，或窈如蛇閟。

或整如排立之衙，或鬱如对髽上髻。

或皎如日光玉洁，或霭如云碧烟翠。

或蜂腰而或蟆吻，或牛头或马耳，

或鸾飘而或凤翥，或猫伏而或羊跪。

或如皷卧如盘擎，或如幢垂如盖倚。

或如塔孤如桥拱，或如壁立如屏翳。

或激卧鲸之冲波，八月潮生怒不已。

或送垂虹之飞瀑，四时雪缟莹无比。

或如壮士之宵征，十十五五相拥蔽。

或如醉人之春游，两两三三互牵拽。

变怪纷然莫鹤状，约略陈之可推类。

百篇须赋谪仙才，一石难施王宰技。

是时致身何萧爽，几月清魂无梦寐。

弱水蓬莱何用到，孤岸落伽宁有此。

由来介性不婚宦，聊寓闲情在山水。

既贪清致豁心胸，仍须长语琢肝肺。

糟糠虽恶饥者厌，土炭无味病者嗜。

万事终然总是空，一物未忘犹有累。

况闻南山韩退之，不及北征杜子美。

议论从公何足凭，唯阿相去真能几。

浮屠公案无尽话，维摩法门不容喙。

昭文不鼓无成亏，乞就先生参此意。

邓深

邓深　岁暮寄兰窗兄在郴阳

每日登楼望欲迷，家书写罢复题诗。

对床夜雨还非昨，啜茗春风未可期。

岁月催人惊合沓，梦魂觅路古参差。

也应梅竹多新句，千里因风慰我思。

邓深

邓深　探禹穴

禹穴镇名山，神龙夙呵卫。

告成馀此迹，天地相终始。

昔在绍兴中，吊古先君子。

探穴勇跻攀，慨叹不能已。

援笔赋会稽，兼述风土美。

趋庭童左卯时，诵之能略记。

颇识寻幽趣，便有东游志。

道路阻且长，日月疾难恃。

此兴堕渺茫，转烛逾三纪。

两年寓临安，相隔才一水。

登览似可期，特未敢必耳。

今年正日末，乃不料行止。

云随渡江风，身著千岩里。

借问自何方，可访夏后氏。

或指高峰云，近在十五里。

是日天气清，好风濯衣袂。

兴来不假懒，偕行二三子。

犹子试上庠，邂逅迹能侍。

呼舟汎镜湖，肌肤扑空翠。

新荷点青钱，鱼行不相避。

水净无波涛，曾不逾时至。

舍棹叩仙扉，宫额赐龙瑞。

古道怪松引，重门老柏倚。

苔径稍深登，曲折穷幽邃。

巨石忽在眼，不与他石类。

势压千万山，魑魅敢睥睨。

人言为洞天，我忻识胜地。

当中生裂纹，旧传有深閟钥，

莫测神灵意。恋恋不能去，

而有感于已。平生喜搜访，

幽山殆有契。何以挽仰间，

来游者三世。先赋那敢攀，

灵光诚自愧。强裁五言诗，

未能无习气。诗成不须写，

阿龟聊复识。

邓深

邓深　题壁平沙落雁

江寒烟暮水明霞，曲折斜行雁落沙。

曾是潇湘篷底见，还疑今夜宿芦花。

邓深

邓深　题古亭诗

日月车双彀，功名黍一炊。

达人观物化，万事本儿嬉。

浊酒聊浇舌，闲愁莫上眉。

刘伶多事在，荷锸竟何之。

邓深

邓深　铁拄杖次韵答赵侍郎

非竹非藤性最刚，铁君风骨凛秋霜。

清坚阅世千年久，正直持身九节长。

宜向山林扶矍铄，难随车马入康庄。

只愁雷电搜蛟蜃，并及新诗不许藏。

邓深

邓深　同廷美兄宿龙福寺

峰回路转竹间扃，古寺寻幽当下程。

浅屋近山寒较早，小窗容榻意偏清。

睡魔催枕如元约，山鬼吹灯似薄情。

樽酒重温休惜醉，恐君长夜厌蛩声。

邓深

邓深　同友人新陂庄少憩

家家轳辘络丝声，竹杖芒鞋取次行。

村笛牧羊烟欲暝，农歌秧稻雨初晴。

随瓶沽得酒堪醉，就野挑来菜可羹。

此是田家真况味，吾曹借取片时清。







卷67

邓深

邓深　晚春

雨催柔绿上桑枝，新霁浮云未尽归。

寂寂帘栊留燕舞，阴阴查柳护莺衣。

莫于绮席嫌筹并，已觉青春作鸟飞。

满径落花愁踏损，羊欣切勿款柴扉。

邓深

邓深　晚秋怀社中诸子

池塘水落倒枯荷，橘绿橙黄晚菊多。

日暖怀沙鳖衷甲，霜清奔火蟹横戈壁。

如今时节从业好，得醉工夫似旧么。

傥有征鸿过巫峡，待凭诗句问如何。

邓深

邓深　晚坐散花之室

官居无处寄幽栖，洞户深沉坐最宜。

静拨炉薰挹香气，问论画壁数花枝。

虫鸣颇似雁来后，果熟还如莺老时。

吹彻角声巫峡晚，片云催雨更催诗。

邓深

邓深　忘归

端能来作栖霞侣，从他浮世悲今古。

翻怜春色满天台，刘阮掉头留不住。

邓深

邓深　喜雨

间点疏花稻已香，老农犹未拟丰穰。

不堪雌频妨雨，反厌雄风但作凉。

傍日猖狂唯野马，为霖信息欠商羊，

忽惊头上云雷集，甘注如倾洗夕阳。

邓深

邓深　戏留友人把酒

柳还飞絮春馀几，幸有清樽可共持。

今我未眠卿莫去，古人皆饮子休辞。

邓深

邓深　峡江

击电浮霜浪作堆，峡江试险眼初开。

常惊四畔山围绕，不见中间水去业。

石出多奇吾甚爱，舟移太疾首频回。

濒涯稳处凭谁问，我欲其间作钓台。

邓深

邓深　夏日寓山斋

山斋长夏断过从，扫地长教尘灭踪。

松架青毛云翳日，扇摇白翅雪生风。

书床琴匣时相近，茶鼎燻炉间自供。

心地清凉无热恼，炎天直与冷秋同。

邓深

邓深　乡人祷雨有应时寓乌石

力穑乃有秋，斯言闻自古。

天时或不顺，人事亦安取。

今年问何如，常暘颇为苦。

大田纷拆裂，槁苗渴灌注。

井瓮走墟落，河车喧旦暮。

江溪近复涸，手足了无措。

祷旱急农夫，迓神击村鼓。

动以千百人，为此万一举。

烈日仍朝朝，乞灵空处处。

谁知天地回，正在顷刻许。

旱魃翻然收，丰隆激其怒。

真龙夺寂寞，商羊自鼓舞。

张盖作浓云，翻盆下甘雨。

剩水有平畴，旷原无焦土。

言功任鬼神，介我喜稷黍。

饱饭可预期，晚岁复何虑。

鹹声变愁叹，忧心成悦豫。

惟进对江村，所寓隘茅宇。

因循已半月，侵凌奈酷暑。

快此一日凉，美甚八珍具。

浇肠欠浊醪，钱兄寻酒户。

邓深

邓深　新滩阻风

高浪惊人处，新滩复眼中。

虽无曳尾淖，奈有打头风。

秉烛破春闇，看山坐雨蒙。

终朝收足坐，兀兀与僧同。

邓深

邓深　雪消

檐声不断元非雨，山色才开岂是云。

万象终然仍旧贯，讵须装点巧纷纷。

邓深

邓深　岩石山鼓]

有字留诗锦，无皮入药囊。

同坚唯铁杖，易穴岂藜床。

况有千年润，能添六月凉。

因岩作书院，驰誉比衡阳。

邓深

邓深　滟滪堆

水合百源争一关，正须滟滪控奔湍。

露机象马浑闲事，合作颓波砥柱看。

邓深

邓深　杨花

杨花似雪雪应嗔，散漫轻飞太逼真。

结习已消那得住，却沾尘土不沾身。

邓深

邓深　野眺即景

山晚馀红照，林昏集众鸦。

泥深茭欲笋，水满稻初花。

邓深

邓深　野外新秋

平野宽无际，层云拨不开。

晓容收雨后，凉意送秋来。

邓深

邓深　夜兴

官舍浑如僧舍幽，炉香静坐兴悠悠。

一窗灯火鸣蛩夜，千里湖山落雁秋。

只恐有诗成笔下，自馀无事到心头。

何妨信手翻书卷，不限更深困即休。

邓深

邓深　谒何世南

愚溪草圣祖钟王，宰木今伤叶屡黄。

何处卷藏云满纸，唯君护惜锦成囊。

不聆洒翰音声入，欲认惊龙气焰长。

一见自消饥渴念，天厨珍味不须尝。

邓深

邓深　谒赵徽猷

把麾持节旧乡关，虽幸为眠一枕安。

未睹青天孤此眼，不图今日见公颜。

云烟秋霁湖山静，霜月晨清橘柚寒。

应属诗翁搜好句，相从正愿得窥斑。

邓深

邓深　宜春解缆

江迥晨光独早回，放般东下兴悠哉。

西风嫋嫋携将去，细雨冥冥看得来。

邓深

邓深　涌翠为知观周允升作

山翠来如涌，开轩不怕深。

浑疑霏雾雨，已觉湿衣襟。

世事归楸局，泉声当玉琴。

道八尘外越，我欲剩追寻。

邓深

邓深　涌云

溪神骋技天公拙，非雪之雪白于雪。

倚栏小立不禁寒，却愿天日长炎热。

邓深

邓深　游北禅

城市有深远，为兴远如近。

冒暑一来游，政使俗者哂。

萧然清净界，软语接支遁。

小童敬杖屦，添香拨馀烬。

煮饼撷园蔬，徐以茗碗进。

窗外得上坡，野意颇无尽。

胡床移最宜，清风来有信。

静暑荷送气，敲凉竹成韵。

夕阳归鸟疾，参差不作阵。

古寺忽横烟，巧与画张本。

会心忻有得，贪坐苦易晚。

酒固无献酬，言亦忘答问。

邓深

邓深　游东屯

满目烧畲险，那知此地偏。

一川通稳水，百顷著平田。

茅屋址犹在，草堂名自传。

蛮歌晚来起，仍觉在天边。

邓深

邓深　游方壶

摘胜寻幽须携壶，人生偷取醉工夫。

楚天云净秋雨馀，王孙招客追观娱。

昼寝忽来唤宰予，道有方壶宜同趋。

江神解事驱龙鱼，水波不兴清风徐。

柔橹咿哑人歌呼，美酒满载不待沽。

登亭忻与竹鹤徒，有径深稳醉何虞。

住处领略贪须臾，频频改席殊趑趄。

湘流渺渺含碧虚，孤烟落日不可模。

市尘彼岸自王区，嘉木奇石邻座隅。

亭下蒲帆逝不居，往往望此如仙都。

近对岳麓翠屏铺，上头目力到重湖。

昔年登览藜杖扶，清凉某露来香厨。

相看不远迹尚疏，济胜之具空踟蹰。

兴尽清以岁月书，仇香洒墨鸾凤如。

别后寄我诗成图，为部画家传本无。

邓深

邓深　游罗正仲磬沼深得一字

磬沼去郭近，得朋忻一出。

曲水媚秋花，轻云翳寒日。

幽野惬心期，平远快目力。

率尔进所携，杂陈初匪一。

初无恶客来，不妨歌妓密。

浮白行觞政，追韵严诗律。

晚醉语纷纷，夕寒风淅淅。

策杖归去来，书床鸣蟋蟀。

邓深

邓深　游再兴院

山远平田阔，村深古寺幽。

屋头支老树，门面闯双流。

归翼碧天暮，寒蝉红叶秋。

瘦藤聊倚壁，胜处欲迟留。

邓深

邓深　游仲文园池

曲岸呼舟疾，幽园蹑屐徐。

轩窗数椽屋，雨露四时蔬。

补堑新移竹，穿池待种鱼。

花间留客晚，数问酒何如。

邓深

邓深　又次韵答克修

前回藜杖绕芳郊，底处梅花出好梢。

野彴低枫盈尺水，竹篱深护数家茅。

春风桃李成生客，腊雪松筠是故交。

剩欲再携樽酒去，柴门应复许人敲。

邓深

邓深　渔父词二首

西风淅淅飐菰蒲，独棹扁舟钓五湖。

买断水乡真乐处，月明云冷笛声孤。

邓深

邓深　渔父词二首

话计平生一钓船，将鱼换酒不论钱。

夜来醉倒蓬笼底，却在芦花宿雁边。

邓深

邓深　雨卧舟中

不许反头逢底下，仅容舒膝簟中间。

听风听雨听滩浪，才得晴时出看山。

邓深

邓深　玉虚洞其上有日月之象其旁有龙象之形

立马香溪唤渡船，羊肠绕尽洞呀然。

知谁开陃群工巧，直许宽虚一室圆。

龙象现形严佛王，乌蟾垂象烛壶天。

惜哉不遇江坡赏，为作新诗与世传。

邓深

邓深　寓宁庵纵步

野涧雨初歇，晓阴云未开。

访君行李处，许我杖藜来。

及到田家问，还闻辙迹回。

西风黄叶下，怅望立苍苔。

邓深

邓深　月湖祷雨有应李渭赋诗次韵并呈

一雨端由诚意通，不然笔落有神功。

奔云拥树千山黑，迅电翻江万丈红。

黍稷盈畴才可望，尘埃眯眼顿成空。

民间岁晚知何事，饱饭无忧属两公。

邓深

邓深　月湖楼晚霁呈侍郎

湖光滟滟水平堤，醉倚栏干晚霁时。

入镜往来人倒影，窥天指掠燕低飞。

雨痕犹向梅妆见，风色偏於柳线知。

景物相撩无好句，乞公诗作画图归。

邓深

邓深　月湖山谷劝耕次韵

皂盖朱幡游近郭，野桃山杏炫红旂。

看看新燕衔泥候，恰恰鸣鸠唤雨时。

未用经丘思靖节，何妨学稼许樊迟。

老农应悉使君意，六劝传教到处知。

邓深

邓深　月湖新得浮石岩

月湖先生乐山水，搜奇曾不远千里。

那知去郭三牛鸣，浮石岩中晦佳致。

神剜鬼劃有许工，工坠地出知几世。

平时樵径所不由，一旦屐齿胡为至。

由来绝景难久藏，竟须好事与经始。

见之三叹欲忘归，市以千金不惜费。

公之得此真无价，我亦闻之喜不寐。

朝来幽事颇相关，乘兴纵观我联骑。

霜明日暖马蹄轻，曾不逾时即其地。

喷云泄雾疑有神，旋呼斤斧诛榛苇。

初惊巨石几百寻，突兀嶙峋湿云气。

嵌窦豦豣元自开，藤蔓骈罗巧相缔。

清涵竹木总坚瘦，阴生莓苔倍葱翠。

老根侧出揿蚢髯，幽草倒生摇凤尾。

前山一抹横蛾眉，隔尽俗尘如户闭。

褰裳振足履崎岖，披棘扪萝穷幽邃。

忽有一径出自然，委蛇深隐阔盈咫。

四面周曹步转高，心领目击纷可喜。

处处出石奇怪，续续哦诗聊比拟或黎其色如铁绣，

或赭其容如酒醉。或傲睨而痴自笑，

或突怒而狠相祝。或开幽室为书院，

或引长廓为客次。或虚高下成楼阁，

或严尊卑作堂阶。或分半月隐天形，

或展胡床圈地势。或露码磟红而润，

或错琉璃青且腻。或如入关如升堂，

或如卧榻如隐几。或如立壁如拱梁，

或如卓笔如布字。递递逢迎巧献状，

试举其凡莫殚纪。最喜宾从厅从容，

甲乙其间有一二。昔闻淡岩天下稀，

金华仙伯开称美。生此兴觉为累。

岂期幸会得所图，孰使之在天实畀。

须臾更涉屏岩巅，指云此有无尽意。

一水萦纡殊有情，万山回环杳无际。

远见以数椽安一榻，时来长啸舒清思。

愿观馀力佐天巧，名与此山传不替。

自惟野性寡所嗜，犹喜登临同臭味。

剩欲相从为久计，祝色先了公家事。

邓深

邓深　再用韵

葛巾藜杖款重关，不独风流识谢安。

兰玉满庭惊醉眼，云烟落纸照衰颜。

也知鸿雁行应起，莫管凫鸥盟渐寒。

自笑断须安字拙，空令短发作诗斑。

邓深

邓深　早梅

荒村野水小春时，纵有梅开人未知。

几度携筇无觅处，今朝映竹忽横枝。

脱非人骨清香动，恐被传神淡墨欺。

酸意中含和鼎实，相期远到诵黄诗。

邓深

邓深　早秋

风入题诗叶，清音已奏商。

夜来堪简册，客至更衣裳。

次第征鸿到，还令团扇藏。

人情兼物意，殊觉漫炎凉。

邓深

邓深　赠别饶司理述古

岳麓一樽酒，湘江万里秋。

匆匆别后语，冉冉岁华流。

正喜重相见，胡为不少留。

参军诗俊逸，还肯寄来不。

邓深

邓深　赠别饶云叟赴万州教官

话别哦诗当酒瓯，竹萌成笋麦方秋。

数声春后呼风鸟，百丈朝来送浪舟。

已得通津好消息，何妨旧物小淹留。

到官应动乡关思，南浦西山若个优。

邓深

邓深　赠别周德夫

郡治资参佐，计台须借留。

居常元少事，有子更无忧。

君问归涪棹，予寻出峡舟。

一樽谈旧事，何日重相求。

邓深

邓深　赠梅

花蒙腊雪袁安卧，影落寒江正则魂。

忽见江南春信息，谁教驿使到夔门。

邓深

邓深　赠钱道人

善说相传唐世术，不言钱有晋人风。

非钱可况言真寔，肯志寻常卖相同。

邓深

邓深　赠唐道士

灵应堂中一羽衣，衡山来此住多时，

因来佛榻终朝卧，醉后敲门半夜归。

留客屡尝教买酒，向人长自说吟诗。

开轩略种闲花木，此外悬知少是非。

邓深

邓深　摘橘

久矣经霜白，全然映日黄。

仰头忻自摘，流齿惬新堂。

未抵千奴利，应堪四老藏。

犹胜橘洲上，灭迹不闻香。

邓深

邓深　中秋无月感而作歌

天时相催日如流，今夕何夕云中秋。

不见佳月默有感，试走退笔书其由。

去年此时汝川客，一病缠绵真险厄。

贪生强乐寸心酸，与死为邻片纸隔。

破窗仿佛光朦胧，推枕起来呼小童。

问云月高今几尺，答以云生俄灭踪。

拥衾独坐谩空想，纵有桂华未能赏。

重城几许追欢娱，终宴无聊徒怅望。

而今一榻烟村中，稍培时同事不同。

世味淡薄幽意足，元和咽漱真气充。

步屧出门舒逸兴，清风洒面衣襟冷。

暗雨淅沥作寒声，浓云黯黪无光影。

月兮月兮胡寡情，故向良时多不明。

无乃韬光不自满，故能养兔得长生。

我今解悟月深意，荣华咄嗟复凋悴。

归来塞窗仍闭门，众人昭昭我独昏。

邓深

邓深　中秋无月肯堂邀小酌赋三五七言

雨飘零，风凄清。

坐念今夕月，知从何处明。

未须无月更作恶，但愿有酒常同倾。

邓深

邓深　仲春即事

嘲弄春晴禽斗语，揄扬风色柳摇丝。

麦苗含穗枇杷熟，却似江南四月时。

邓深

邓深　重九宿王孙铺

兰江路尽按荆江，竹屋萧条草树荒。

许久长晴坐极暑，霎时疏雨做重阳。

明眸纵少新开菊，随量何妨浅旧游。

烂漫赋诗兼酪酊，不在嘉节若为酬。

邓深

邓深　舟中即事三首

两岸农家各自耕，相过正欠小舟撑。

牧童来往如平地，骑得吴牛入水行。

邓深

邓深　舟中即事三首

腾身赤鲤江心躶，浮鼻乌牛渡口过。

雨后风清云净尽，一眉新月映寒皮。

邓深

邓深　舟中即事三首

晒翅鸬鹚映日斜，倒悬群鸭趁鱼虾。

槿篱石径通门处，茅屋松林卖酒家。

邓深

邓深　诸人集予贫乐轩赏花以直把春赏酒都将命乞花为韵深得把字

旭日酿融和，化工幻夭冶。

吾家最岑寂，亦有花枝亚。

光浮蝶翅动，香倩蜂须惹。

名传文中谱，品入赵昌画。

春归不可挽，恐被乐风嫁。

急呼我辈人，趺坐花阴下。

虽无裾可幄，赖有草堪藉。

但愁欢未阑，酒尽不容把。

明年长安城。走成逐东野。

邓深

邓深　竹筩养梅置窗间

竹与梅为友，梅非竹不宜。

截筩存老节，折树冻疏枝。

静牖初安睡，清泉满注时。

暗香披拂外，细细觉风味。

邓深

邓深　追送何伯宪不及

追送无从谩寄诗，道间安稳我能知。

情怀亦似居家乐，笑话依然奉母慈。

巴水柳风新霁后，钱塘花雨暮春时。

乃翁邂逅询佳况，膝上时时置坦之。

邓深

邓深　自赋大隐

柴门虽设日常关，只有琴书几案间。

屋宇无多聊近市，尘埃不到即深山。

悠悠世事非吾事，往往云闲是我闲。

出处尚疑陶靖节，倦如飞鸟始知还。

邓氏

邓氏　寄衣

欲寄寒衣上帝都，连宵裁剪眼模糊。

可怜宽窄无人试，泪逐西风洒去途。

邓肃

邓肃　雹

黑云压山山欲颓，阿香推车震不开。

广寒宫中珠径雨，狂风倾下九天来。

高堂砰轰倒四壁，万瓦飞空如转石。

灯火青荧不敢明，世间谁有胆三尺。

年来蠢动敢争豪，鳅鳝起舞狐狸嗥。

一振天威百怪息，夜半云收北极高。

邓肃

邓肃　本上人

乞食自王城，骏笔挥万纸。

开缄动心目，忽忽龙蛇起。

便可老烟霞，声价日千里。

那知未满意，更访栟榈子。

栟榈亦何人，是心如灰死。

恶语满人间，春风自桃李，

凭君一笑挥，万事空一洗。

但了风动幡，在处针投水。

愿将广长舌，语出亦糠粃。

回到我辈人，政堪覆酱耳。

邓肃

邓肃　避地过雷霹滩

门前又见马如流，兵革缤纷几日休。

岭似车盘方税驾，滩如雷霹更行舟，

豺狼敢侮乾坤大，江海徒深虮虱忧。

安得将坛登李郭，挽回羲御照神州。

邓肃

邓肃　避地山谷

大禹不到处，石壁谁凿开。

云端欲相抟，飞出白云来。

余沫乱飞雪，雄声敌春雷。

泝流涌百尺，银山陟崔嵬。

顾我虽逐客，解雨已春回。

嗟此天尽处，胡为乎来哉。

萱堂有垂白，蓬室纷提孩。

内外三百指，奔窜若为怀。

我疑云水间，亦有天下才。

何时日三锡，一振纪委颓。

羲和傥中天，六合无氛埃。

鼠壤与蚁穴，不风当自摧。

坐令陋巷中，依旧乐颜回。

亦能书夷狄，朝会叩天阶。

邓肃

邓肃　避贼引

羽檄星驰暴客起，西望烽烟无百里。

夜半惊呼得渔舠，老稚相携三百指。

蠖屈蛇盘破蓬底，忽欲骞身风刮耳。

沙汀舣岸少依刘，万斛愁情空一洗。

回思当年侍玉皇，禁垣夜直宫漏长。

驱驰谁谓遽如许，客枕不安云水乡。

前日蹇驴冲火烈，今此扁舟压残雪。

隆暑祁寒欲少休，钲鼓迫人如地裂。

草庐安得无卧龙，奉天政赖陆宣公。

凭谁急呼人杰起，使我叩角歌尧风。

邓肃

邓肃　别陈少卿

平生杯酒百无忧，四海风流陈太丘。

据景笔端凌鲍谢，当年门下得伊周。

那知避世嶔{上山下欹}迹，也许从公汗漫游。

闻说片帆今又举，三山无处著人愁。

邓肃

邓肃　别施君叔异

泮水儒生急寸禄，白袍干人如立鹄。

争注虫鱼股置锥，世外语言不到目。

我嫌人醉还啜醨，常嗟心迹两相离。

邂逅得君能我意，笔端聊复出新奇。

爱君未冠少年郎，语出辄惊鵷鹭行。

若不纷华替初志，事业他时未易量。

今被青衫走尘土，满面春风归仕路。

拄笏政可望西山，莫见輶轩腰伛偻。

我今絷维犹未释，相思何处访踪迹。

为君时望斗牛间，期君光芒高万尺。

邓肃

邓肃　别虞守

闽山去天惟尺五，傍立怪石如蹲虎。

点额龙墀万里归，未能赤脚走风雨。

惭愧使君肯相延，十日倾酒如流泉。

文字兴余亦不恶，红妆执乐艳神仙。

明日冯髈出有车，远借仁风归故庐。

不用回头重引领，行矣商霖到海隅。

邓肃

邓肃　别珠公

我顷诗成准敕恶，寒江夜度秋萧索。

曳杖从师得摩尼，洗空愁肠天地廓。

年来狂妄婴逆鳞，去国三秋又出奔。

隔墙后得绨袍旧，一笑唤回逆旅春。

我心不转嗟匪石，方壮两遭天上斥。

处处逢君道价高，万指方袍趋法席。

白云天下妙林泉，看君又作新法缘。

傥能容此无归客，便当结社追白莲。

邓肃

邓肃　嘲蛇伤足

责官只得林泉幽，也有曲膂潜相雠。

肆毒不知分彼是，后身那解癖春秋。

我婴逆鳞龙不怒，谁和蠢蠢取当路。

要我迷阳不作难，只恐寿光劾君去。

邓肃

邓肃　尘外堂

俯仰天地间，纷纷尘垢耳。

市井与山林，累人均一体。

有真故有妄，无彼那取此。

谓是为尘外，政应在尘里。

凭师一埽空，六尘不用洗。

渊默即雷声，万川同一水。

邓肃

邓肃　陈大夫华严阁

星郎德望欲摩天，坎止流行任自然。

直道不回真铁石，高怀未老已林泉。

宗门夙了风幡动，杰阁聊修香火缘。

顾我驱驰成底事，羡公真是地行仙。

邓肃

邓肃　成彦女奴琵琶

婷婷袅袅出纱窗，坐使红妆万目降。

翠袖薄笼春笋十，玉钗初合绿云双。

四弦对客追三叠，万唤令人忆九江。

曼倩酒狂本无量，为渠潋滟倒银缸。

邓肃

邓肃　次鼓腹谣元韵

我心不转本非石，世路爬沙任退尺。

杯酒高怀独未忘，只有三万六千日。

原宪虽贫亦非穷。石发溪毛放箸空。

已遣寸毫饱风月，安得高堂列鼎钟。

明朝莫怕山如削，夹路花香破酒恶。

世间得失竞鸡虫，一笑危岑天地廓。

邓肃

邓肃　次韵邓成彦

枪榆不羡贴天飞，冷落柴门半掩扉。

花榭水轩催客老，饭囊酒瓮与心违。

风流沈约自应瘦，美好陈平今已非。

谁似宗盟重山岳，九环金带称腰围。

邓肃

邓肃　次韵二首

玉殿曾叨侍冕旒，才疏意广误旁求。

彙征那敢私连茹，勇退何妨在急流。

蓬荜已无原宪室，江山要饱子长游。

西庵轩槛多风月，幸子时来共茗瓯。

邓肃

邓肃　次韵二首

怪底祥光夜满门，朝来入社得诗人。

空疏嗟我句无眼，俊逸知君笔有神。

共隐兵戈不到处，相携云水自由身。

便当痛饮追河朔，红雪缤纷脍锦鳞。

邓肃

邓肃　次韵郭宰兼简丞尉三首

独领诗坛卧北窗，故应落笔士夫降。

笑谈自扫剡藤万，声价曾高魏阙双。

六合便当归化笔，一同聊复赏澄江。

初无肯綮烦游刃，夜饮何妨取万缸。

邓肃

邓肃　次韵郭宰兼简丞尉三首

只将诗律对晴窗，我本无为人自降。

曹子棒头施色五，崔侯厅下植松双。

千篇堪友骑鲸李，八咏当奴梦笔江。

文字兴余行乐耳，肯容碧玉自盈缸。

邓肃

邓肃　次韵郭宰兼简丞尉三首

一点萤灯续晓窗，已千人十未甘降。

见闻仅得豹斑一，胜负犹争蛙色双。

山从剑锋登九坂，浪翻银屋度三江。

归来自在春风里，时得萱尝献酒缸。

邓肃

邓肃　次韵李舍人

道山文章伯，杖履作幽栖。

笔砚为戏事，业落翻墨螭。

平生百万言，定相初不离。

更怜世间士，尘网深相闱。

笑踵双林辙，誓破万夫疑。

八面列神王，剑戟森携持。

怒目干龙宫，机缄绝谋惟。

佛语浩无际，天地如可弥。

笑谈一转毕，璿玑时未移。

见者皆了了，钝根化神机。

不然分三藏，谁能俱不遗。

白头钻故纸，底是出头时。

此恩今欲报，四顾将谁依。

在佛本无说，於公亦何为。

珍重谪仙人，登山力未疲。

天涯渺万里，著处即为归。

随缘作赞叹，妙语何奇奇。

置之天壤间，千古无敢非。

我生多肉障，烦公示宝篦。

请作一言蔽，牟尼即仲尼。

邓肃

邓肃　次韵李状元送酒

年来樽酒是生涯，赤脚曾无解语花。

明日可来文字饮，新诗共吐半天霞。

邓肃

邓肃　次韵龙学丈

水色山光入画屏，浩然相对自由身。

芳菲莫恨无情去，天地常藏不尽春。

傥得江河化酒醴，何须瓦砾点金银。

花开花谢两休问，且向樽前一笑频。

邓肃

邓肃　次韵茂实之才

谪官谁道不知春，出郭犹能一醺熏。

银笔争题追鲍谢，席门琢句拟机云。

东垣敢念百朋锡，南亩当从千耦耘。

剩乞新诗殊不恶，恐因叩角彻天闻。

邓肃

邓肃　次韵凝翠阁看水

栏杆十二俯烟涛，冒雨从君一醉陶。

颇觉寒窗侵岛瘦，故将胜景助韩豪。

波声裂岸鱼歌远，水势横天钓艇高。

前日主人今国老，乘桴何处泛滔滔。

邓肃

邓肃　次韵师皋

平生论兵轻白起，端欲採芝追甪里。

谁遣声名到人间，役役十年空血指。

天狗堕地嗟未已，雷声屡迫君王耳。

闽山今复暗旌旗，四望长安泪如洗。

羡君好古慕羲皇，品流不减刘真长。

舍我帡幪得甘寝，傍徨忽在无何乡。

安得大明如火烈，坐令鼠辈消春雪。

六合内外还桑田，乾坤不容异姓裂。

看君跃马如游龙，醉中脱帽造王公。

高堂请志中兴事，吉甫作诵穆清风。

邓肃

邓肃　次韵顺之奏雅四首

谁回厄会作民禄，凭君上天厌人欲。

要将勋业称貂蝉，世间岂曰无衣六。

邓肃

邓肃　次韵顺之奏雅四首

谪仙酒渴要吞江，刘毅一呼从此欲。

当知明琼亦有神，引上洞天三十六。

邓肃

邓肃　次韵顺之奏雅四首

梦蝶庄周心槁木，入柳穿花本无欲。

杯酒行春当此时，忽遇清明一百六。

邓肃

邓肃　次韵顺之奏雅四首

神仙醉歌天上曲，暖春肯念人间欲。

谩将郊岛继韩豪，五出那配天葩六。

邓肃

邓肃　次韵王信州

煤炱飞上天，沉沉三日雾。

银河一压摧，狂雨恣横骛。

我恐铁骑来，疾驰不纳屦。

气豪如项羽，势猛似黥布。

瀰漫江海接高穹，石牛未洗血泥红。

天吴八首真奇怪，咄嗟平地作银宫。

我贫家火不星灶，赤脚灭没泥涂中。

目断晓风生少女，又复茅檐飞白龙。

惭愧北来王夫子，籍籍声名满都鄙。

朝吟千赋暮千诗，松腴亦须枯海水。

莫倚文章似孟坚，未用风流追乐天。

且以光芒破阴晦，挽回日色到桑田。

乐岁天公有严约，斥落旄头沉贯索。

从公日醉三百杯，不怕西风动旗脚。

邓肃

邓肃　次韵王信州古风

我昔少年日，气与风雷壮。

一言既不合，掉头归望望。

誓将老烟霞，叩角耕闲旷。

一日烦干旌，叩天舒孟浪。

自譬舟一叶，沙溪春荡漾。

百川傥已东，吾力那能障。

尚赖天地宽，未即崇山放。

栟榈付冷居，乃为世所长。

老妻画纸棋，赤脚沽村酿。

醉起舞彩衣，吾道颇休畅。

人杰又鼎来，不怕供诗帐。

酬唱激清风，洗空烟雨瘴。

故人化鹤仙，穹庐共悽怆。

生还义更高，裹饭远相饷。

演山见长庚，醉眼不敢仰。

便结骑鲸游，不知飞燕谤。

兰亭最后来，德齿均所尚。

伤时虽慷慨，论事尤倜傥。

杯酒七峰下，逸思九天上。

万事俱可人，只欠蛾眉唱。

邓肃

邓肃　次韵王信州三首

逐客难参国士忧，扶筇万里过闽瓯。

藜羹充腹初无憾，楛矢逾江生计愁。

长夜漫漫不肯旦，梅霖灌灌未应休。

醉中我欲呼风伯，一扫阴霾霁九州。

邓肃

邓肃　次韵王信州三首

风波未暇怨浮萍，多谢朋来慰此情。

君似张凭真理窟，我惭侯喜得诗声。

酒杯莫向吾徒浅，句法当令叔世惊。

又恐诸公连茹去，堂堂王室要扶倾。

邓肃

邓肃　次韵王信州三首

平生耻为一身谋，枘凿方员两不投。

虮虱但知贪肉食，醯鸡何足语天游。

雪余自闭袁安户，月皎时登王粲楼。

更得吾人诗句好，当知此乐与天侔。

邓肃

邓肃　次韵王信州游栖云

胜游出林杪，参天仅一分。

从君如附骥，顾我愿为云。

野色连空碧，幽香袭露薰。

耦耕当卜此，横笛夜相闻。

邓肃

邓肃　次韵谢明远和

乞身天上为溪山，征鼓不容蓑笠闲。

酷暑扁舟同海角，暖风杯酒念长安。

高情我自归莲社，妙雀君应冠杏坛。

更约三山少从款，趙虬吐卵粲金盘。

邓肃

邓肃　从昭祖乞糖霜

甜满中边一夜冰，璀璀璨璨自天成。

冷香入骨追琼液，秀色当筵莹水晶。

绛阙不须餐沆瀣，玉池何事养胎津。

从公乞取洗蒸郁，一驭寒风上太清。

邓肃

邓肃　大水杂言

前日雨如丝，缤纷杂朝雾。

昨日雨如注，万壑争驰骛。

今朝有霁色，作意在芒屦。

那知昨如倾，漫天飞瀑布。

介休借车振苍穹，十八叶幡如火红。

涛头起伏万银屋，河伯尽以山为宫。

门前小艇疾飞鸿，挽我同趋急流中。

人生如梦贵适意，乘此可食千头龙。

醉中举杯谢舟子，口腹自营吁可鄙。

不闻大禹不过门，血指为疏九年水。

何如乘风拜张坚，唤取女娲来补天。

坐令赤子脱鱼腹，六合内外还桑田。

柳枝却下蛟龙约，谈笑支奇付铁索。

异时天上敢惊呼，斥作人间铛折脚。

邓肃

邓肃　大雨

夜夜阴云如泼墨，雨势欲挽银河竭。

春工十八落泥涂，骤雨谁云不终日。

魏紫姚黄业已空，嬉游何足介心胸。

只恐年年禾黍地，浸淫尽入阳侯宫。

凭谁为我呼少女，扫空阴翳开天宇。

光风霁日暖层霄，坐令六合同歌舞。

邓肃

邓肃　郸州道中早行

疏帘不下纵荷香，梦破纱厨月满廊。

笑尽一杯鞭马走，恍疑山色是家乡。

邓肃

邓肃　道原惠茗以长句报谢

太丘官清百物无，青衫半作蕉叶枯。

尚念故人家四壁，郝原春雪随双鱼。

榴火雨余烘满院，宿酒攻人剧刀箭。

李白起观仙人掌，卢仝欣睹谏议面。

瓶笙已作鱼眼从，杨花傍碾轻随风。

击拂共看三昧手，白云洞中腾玉龙。

推胸磊块一浇散，乘风便欲款天汉。

却怜世士不偕来，为借干将诛赵赞。

邓肃

邓肃　登妙峰阁

维舟古木阴，故人能倒屣。

相携步高阁，千尺夸雄伟。

雨余天气清，宇宙空如洗。

对面碧玉峰，去天不盈咫。

凭栏一超然，欲抟九万里。

下视嚣尘间，蠢蠢鱼虫耳。

平生浪自苦，马上肉消髀。

匆匆欲何之，烧香更隐几。

入夜寂无人，波声栏下起。

坐觉非尘寰，雷霆生脚底。

邓肃

邓肃　邓成彦邀李益之朱乔年及某一饭适忌日无侑觞者遂迟明日成彦偶在式

点额万里归，兀坐冷如水。

惭愧北阮贤，为余饭设体。

既邀折槛朱，仍约骑鲸李。

人乳已方丈，清歌迟皓齿。

那知事大谬，反误占食指。

得鹿傥是梦，翻羹得无鬼。

我生饮红裙，万事空一洗。

所失如蝟毛，岂惟一饭耳。

端恐荀陈会，自此参辰矣。

凭公反高阳，勿专兰亭美。

主人或素餐，苏晋端可拟。

何妨具大烹，肉食从客鄙。

邓肃

邓肃　第四章兼简其子

虱卜虽萧条，虎筮固豪壮。

要皆有得失，未息胸中望。

那知方寸地，太空等虚旷。

川逝水不流，石高风自浪。

郑五相府荣，谢三渔舟漾。

穷达安在哉，但瞒肉眼障。

鼓瑟铿尔舍，扶杖啵然放。

在我本不亏，底处更求长。

独挂百钱游，无人捉私酿。

醉归一腹春，满纸挥琴畅。

珍重江左王，德邵宜绛帐。

天遣千里来，不顾闽山瘴。

人言臭味同，政可慰悽怆。

谁知金玉予，诗成即相饷。

笔力到天心，开卷人争仰。

但勿赋兔葵，小儿易生谤。

献之诗更奇，句法晋守尚。

从渠得精深，嗟余真恍傥。

何当日相从，烦君更语上。

迳追太古风，三叹聊十唱。

邓肃

邓肃　东林一枝庵

世间杰栋俯飞翰，帘旌不动天风寒。

但得一身自安逸，谁思寒士三万间。

东林天下推第一，净几明窗万禅客。

主人幽栖仅一枝，便觉宽容无迫窄。

一身六尺何足患，蠢动当知俱欲安。

谁识曹溪一滴许，能令法雨遍尘寰。

邓肃

邓肃　泛江

风回浪急月初圆，携得鱼竿下钓船。

自是高歌星斗上，不须骑气夜行天。

邓肃

邓肃　泛舟示子

秋江十日雨，破浪飞危樯。

恍如在天上，万顷烟茫茫。

狂风自南来，桂华雨新黄。

停杯不须饮，且饮空中香。

平生四海心，老大愧周郎。

聊复随孺子，解缨濯沧浪。

北斗挹酒浆，天孙织衣裳。

乘兴拏舟去，一笑上银潢。

邓肃

邓肃　访丹霞

烟云著天无寸空，寒窗瑟瑟夜号风。

浩歌出门何所诣，故人飞锡梵王宫。

扣门兀坐寂无语，衲破蒙头面如土。

逢场聊复触机锋，千偈澜翻疾风雨。

我生鼻孔自撩天，笑将龙肉比谈挥。

针水相投得吾子，帖肉汗衫今脱然。

但怜净业犹诗酒，醉笔时作蛟龙走。

傥惟语默两无妨，凭公刻烛联千首。

况是雪意政相留，慎勿匆匆抚刀头。

明日谈笑作春色，同在琼瑶十二楼。

邓肃

邓肃　访故人

扁舟载月随夜风，晓到溪源访老农。

水骨借风鸣活活，涧毛被雨绿茸茸。

竹萌已削琼瑶白，村酒仍沽琥珀浓。

醉倒田间无一事，九衢车马自冲冲。

邓肃

邓肃　访故人

天寒岁暮两无聊，访戴那辞千里遥。

直上洞天三十六，马蹄迤逦步琼瑶。

邓肃

邓肃　舫斋

寓形天宇间，一枝慎所处。

到眼无溪山，堆胸自尘土。

陈子作舫斋，端能世外趣。

笑傲风波境，恬无风波虑。

循本鱼可观，灰心鸥自舞。

风景虽可人，公乎聊四顾。

纷纷逐末流，谁援沉迷苦。

吾事在济川，慎勿五湖去。

邓肃

邓肃　飞萤

谷雨已十日，不散阴云顽。

夜风翼腐草，借光蒲苇间。

往来自相照，似欣天地宽。

何时东方白，红日开云端。

邓肃

邓肃　分岁

余腊羁人少共欢，那堪瑞雪降云端。

四时欲尽三更鼓，六出番成两岁寒。

欺压岭梅残艳白，密敲亭竹碎声干。

公卿休扫黉堂下，留与来朝贺客看。

邓肃

邓肃　风雨损荔子

前日雨声如陨石，昨日风狂退六鷁。

荔子吐华漫如云，结实定知无十一。

南来无以慰愁煎，端期一饱果中仙。

山头看花日千转，默想香味空流涎。

事类翻羹慎勿恤，风雨在天非人力。

要及丰年天下同，那为海邦私一物。

邓肃

邓肃　凤池小饮

北山知有出郊心，为霁春寒十日阴。

水石本为迁客共，一枝端欲寄深林。

邓肃

邓肃　凤池小饮

愁见孤城万马屯，山行飘若出尘樊。

临池想凤心皆妄，据槛观鱼道更尊。

笑吸百川淋酒渴，旁看三峡倒词源。

人生适意须觞咏，世事升沉不足论。

邓肃

邓肃　芙蓉轩

我闻幽轩榜芙蓉，琉璃十顷浸新红。

此来踏雪空无有，黄芦败苇争号风。

却坐明窗弄书史，新词仍试佳毫楮。

香风忽到帘幕开，一朵芙蓉却能语。

我生眼中万妖娆，为渠还作梦魂劳。

炙牛未数刘师命，骖鸾便学王子乔。

邓肃

邓肃　古意三首

妾身如暮云，阴霾愁渐浓。

郎来如晓色，日高云自空。

晓色未应夜，愁云不可重。

会持一杯酒，举室生春风。

邓肃

邓肃　古意三首

妾心如寒梅，随郎遍江东。

妾身如飞雪，知落何亭中。

雪花故清绝，何人能击节。

梅花岁岁春，千秋香不灭。

邓肃

邓肃　古意三首

妾如傍篱菊，不肯嫁春风。

郎如出谷莺，飞鸣醉乱红。

乱红有何好，风雨一夕空。

菊英虽枯淡，不愁霜露浓。

邓肃

邓肃　鼓腹谣

当时大镬四十石，馅粗如柱饼八尺。

饱食起来舞金刚，挥戈天上驻斜日。

底事年来到骨穷，炙蒲脯苔诳腹空。

斗牛一饭期五日，一半又听阛黎钟。

啄腐吞腥将日削，天公作意殊不恶。

十围渐化杨柳轻，因驭冷风上寥廓。

邓肃

邓肃　鼓腹谣谢许令

东坡不恋二千石，却羡黄州芋径尺。

一饱何妨作许难，千古光茫贯白日。

我生不暇哭穷途，入户青钱转手空。

肉食不容久青琐，齿牢但可叩天钟。

许侯诗成难斲削，飞流来洗徐凝恶。

开缄百里已生春，九州更赖此心廓。

邓肃

邓肃　观子陵画像

陶朱防狡兔，渭滨兆非熊。

先生但钓月，君王友不从。

我昔访其迹，溪光磨青铜。

呼公公不应，天籁自号空。

何人知此景，携归梵王宫。

乃知夜半力，端在寸毫中。

邓肃

邓肃　过黄杨岩

朔风夜号空，于喁几枝木。

深山自春色，芳草不凋绿。

朋来得佳游，招提藏翠麓。

新酒赤如丹，竹萌肥胜肉。

一醉出门去，缺月挂修竹。

归路沙溪浅，危桥践寒玉。

夜过渭滨居，门庭故不俗。

对坐寂无语，泉声如击筑。

宗盟更可人，相邀勤秉烛。

开缄得捷音，豺狼俱面北。

回棹今可矣，赏心嗟未足。

西去有奇岩，佳名配王屋。

箕踞列十人，未充空洞腹。

更约林宗俱，来伴白云宿。

邓肃

邓肃　寒梅上李舍人

穷山触目纷茅苇，此意昏昏谁可洗。

竹间忽破一枝梅，对月嫣然耿寒水。

吟诗索酒满高堂，穿帘的皪射晶光。

世上羶荤来不到，翦翦天风吹冷香。

人言百花睡未起，独冠群芳差可喜。

那知和羹自有期，未用争雄压桃李。

但怜雨雪正濛濛，寒意未舒万象穷。

故作选锋驱残腊，挽回天地变春风。

邓肃

邓肃　和陈少卿

懒从蒿目世间忧，缓步招提味九丘。

正论羡君无郑卫，穷途慰我在商周。

飘然忽作迁乔兴，卓尔难追跨海游。

别去词源应万斛，幸分涓滴洗离愁。

邓肃

邓肃　和邓成材五绝

扶筇欲过北山来，政赖诗囊一笑开。

故走溪山寻胜景，为君携向笔端来。

邓肃

邓肃　和邓成材五绝

酒兵招我破愁城，顿觉春风拂面生。

却迫豺狼飞小艇，当知捩手又翻羹。

邓肃

邓肃　和邓成材五绝

朱紫纷趋左衽班，羡君不动屹如山。

卷将禹稷平生志，掉首归为陋巷颜。

邓肃

邓肃　和邓成材五绝

句法徒能泣鬼神，文穷欲饯叹无因。

临存多谢知音鲍，为洗胸中万斛尘。

邓肃

邓肃　和邓成材五绝

卧龙何日起南阳，万骑追风竞挽强。

射落长庚作顽石，坐令四海复农桑。

邓肃

邓肃　和姜季资

入手新诗夺化机，一天星斗夜无辉。

想君佳思真泉涌，索我强辞似箭飞。

平昔端为覆酱用，临时那得锦囊归。

不如且遗长须去，兀坐冥搜更下帷。

邓肃

邓肃　和李梁溪春雪韵二首

白白朱朱春已深，那知雪意更阴阴。

落花几阵遮山密，穿褐余寒赖酒禁。

骑马不前真有恨，留衣过腊岂无心。

等为迁客俱逢雪，谁似梁溪独醉吟。

邓肃

邓肃　和李梁溪春雪韵二首

玄冥忽欲作春容，不许东君利自封。

已使素英拖暖絮，更摧妖艳别寒松。

那知往事思飞燕，预庆丰年免象龙。

向有谪仙诗句好，何妨闭户醉金钟。

邓肃

邓肃　和明远喜雨作

绛狗鸣空朱虎攫，神焦鬼烂不堪虐。

自嗟笔力无韩豪，不敢谗风干鼎镬。

闻说祥符物外臣，能将念力苏罢民。

挽出洞天肩未息，飞云驱雨已生春。

曹侯德我诗如洗，无乃采葑遗下体。

当知此雨非人功，政赖曹溪浩无底。

君看连天六日阴，檐声夜和蓬窗吟。

羲和知师今日去，自行天上约秋霖。

邓肃

邓肃　和谢吏部铁字韵三十四首　别僧永肩

号寒啼饥自聒耳，火中莲花那著水。

超然不复顾尘寰，空色两冥舍利子。

冠巾贾岛齿平人，当时仅免退之嗔。

何如伯升云水去，万劫不磨一点真。

公今更恐情难绝，泛作飞蓬谋未拙。

挽袖牵裳浩不回，当知若人是真铁。

邓肃

邓肃　和谢吏部铁字韵三十四首　呈几叟仪曹四首

管中窥豹一斑耳，敢对江海更言水。

赖公不作扬雄尾，舞雩曾许随童子。

绨袍至今念故人，世人欲杀渠不嗔。

更将妙语为高价，坐令玉表欲侔真。

期公终始不相绝，回愚参鲁余亦拙。

异时报德但修身，那用张良袖中铁。

邓肃

邓肃　和谢吏部铁字韵三十四首　呈几叟仪曹四首

世上乞怜帖双耳，得失毫芒汗流水。

辕驹厕鼠端可怜，笑杀物外奇男子。

先生眼中无可人，将军污足渠亦嗔。

傥欲眠时遣客去，两忘物我渊明真。

世间势位日悬绝，不能变渠平日拙。

政如强弓五十步，无力可贯青唐铁。

邓肃

邓肃　和谢吏部铁字韵三十四首　呈几叟仪曹四首

岭云去天一握耳，取死一分山下水。

不辞舟车千里来，赖有陈蕃知孺子。

当堂得酒觞故人，醉倒花前夜不嗔。

我来一见欣如故，险语聊摅肺腑真。

安得眼边万事绝，与君千首较工拙。

乐死初无锸自随，那学祠东墓费铁。

邓肃

邓肃　和谢吏部铁字韵三十四首　呈几叟仪曹四首

忽忽百年石火耳，偃鼠不逾一腹水。

胡椒百斛何为哉，箪瓢便可安颜子。

君看世间容悦人，胁肩摇尾恐人嗔。

所得仅能毛发许，抵掌无由一笑真。

期公便与此曹绝，折脚铛中归养拙。

富贵鼎来即应之，鄂公未遇姑冶铁。

邓肃

邓肃　和谢吏部铁字韵三十四首　对酒二首

世上纷华蚁穴耳，东流不作西归水。

号寒那用学孟郊，捉月要须追李子。

一樽忽尔逢故人，高谈往往鬼神嗔。

人间目下多忌讳，忘形惟有醉乡真。

但得如意酒不绝，四壁莫愁生事拙。

铸成此错吾安之，何妨与费数州铁。

邓肃

邓肃　和谢吏部铁字韵三十四首　对酒二首

八斗一倾聊热耳，开匣时观三尺水。

指天喝月使倒行，扬波直欲斩蛟子。

安得知音吾党人，相看青眼不余嗔。

笑驱八蛮有奇策，开怀聊与话诚真。

可怜吐哺风流绝，乞巧未遑姑守拙。

坐观明月侵虾蟆，空使玉川怀寸铁。

邓肃

邓肃　和谢吏部铁字韵三十四首　和谢吏部

昔年怨声常满耳，纷纷女巫未沉水。

天教我侯慰远人，坐令盗贼化君子。

期年仁政遍人人，抚之如子不须嗔。

吏民欲欺亦不忍，出言洞见胸中真。

要图书问久已绝，人皆巧中渠宁拙。

优游黄卷有余欢，此志不回端截铁。

邓肃

邓肃　和谢吏部铁字韵三十四首　纪德十一首

切切寒虫常在耳，未识词源万斛水。

忽开玉轴见奇文，光怪摩空乱眸子。

太傅江左风流人，灵运在家元不嗔。

家世千年今复振，落笔飘飘语更真。

顿足忘言惊妙绝，欲续貂蝉恨才拙。

铅刀那敢望神剑，舒屈无方岂常铁。

邓肃

邓肃　和谢吏部铁字韵三十四首　纪德十一首

穷居如将豆塞耳，一泓自足牛蹄水。

那知邻境有人豪，笑观造化但儿子。

笔端万字惊倒人，春色秋风随喜嗔。

一读锦囊殆仙去，欲借云輟遂朝真。

更当负笈慰愁绝，凭公一扫平生拙。

门人益亲自得回，会观踏破门限铁。

邓肃

邓肃　和谢吏部铁字韵三十四首　纪德十一首

世上区区蝇狗耳，不复解缨濯清水。

只知贪雀不留珠，可怜认贼翻为子。

珍重谢公天下人，冷居林泉曾不嗔。

云烟万木观不足，却把新诗为写真。

高节凌云亦奇绝，不绾六印未为拙。

何妨笑学杜陵翁，只有布衾冷似铁。

邓肃

邓肃　和谢吏部铁字韵三十四首　纪德十一首

仕途例皆谄笑耳，随盘方圆无定水。

前年天子思奇才，霜台曾擢古君子。

泛观中外傥非人，发上冲冠聊一嗔。

那顾城狐并社鼠，好恶无私喜怒真。

底事年来迹又绝，笑遁林泉似藏拙。

凭谁去斩佞臣头，请公速铸楚山铁。

邓肃

邓肃　和谢吏部铁字韵三十四首　纪德十一首

四海纷纷筝笛耳，谁识子期志流水。

韵高调古自难酬，得意政须副墨子。

我公声价第一人，积薪居上笑不嗔。

但将佳句妙今古，逝变雕虫返太真。

孟轲尝续吾道绝，功与神禹论工拙。

先生今复回狂澜，岂减旌阳柱铸铁。

邓肃

邓肃　和谢吏部铁字韵三十四首　纪德十一首

引领门墙数舍耳，剑之水源自樵水。

裹粮问道嗟未能，参前倚衡见夫子。

自笑昔为尘土人，春狂时逐卖符嗔。

年来懒惰百事废，洗空人伪惟葆真。

更余净业磨未绝，强继弥明不知拙。

岂是螳螂敢当车，貘兽从来食铜铁。

邓肃

邓肃　和谢吏部铁字韵三十四首　纪德十一首

李白尝言人有耳，不当径洗颍川水。

男儿出处自有时，何须锐意楚狂子。

公今无意世间人，北山有灵定不嗔。

天子政作唐虞计，谷口那留郑子真。

伫观大手称奇绝，致君却笑前贤拙。

坐使梯航到鬼方，来寻九州贡璯铁。

邓肃

邓肃　和谢吏部铁字韵三十四首　纪德十一首

眼中儒生聊尔耳，仅免春闱饮墨水。

可怜四海万青衿，却愧建安六七子。

谁似丘侯独可人，日无千篇即怒嗔。

腐语陈言俱扫灭，奇文秀句出天真。

虎头固已称诗绝，更逢安石分工拙。

新诗为侯特发挥，照人之明鉴磨铁。

邓肃

邓肃　和谢吏部铁字韵三十四首　纪德十一首

结交要在相知耳，趣向不殊水投水。

请看丘侯对谢公，箭锋相契无多子。

丘侯平日论律人，详及谢公喜与嗔。

一得新诗即传借，许久夸谈今见真。

车马争看纷不绝，新诗那简茅檐拙。

脱腕供人嗟未能，安得毕升二板铁。

邓肃

邓肃　和谢吏部铁字韵三十四首　纪德十一首

三吴恶少飞绿耳，杀人如麻壅流水。

余风往往到七闽，鱼烂鸟惊父离子。

纷然回顾作流人，我侯正色聊一嗔。

坐使仓黄万老弱，复歌太平养性真。

百弊纷纷俱杜绝，四境无虞安朴拙。

方信哲夫自成城，不须十仞坚削铁。

邓肃

邓肃　和谢吏部铁字韵三十四首　纪德十一首

忘心政须黡糵耳，醉仙如吸百川水。

男儿不复问圣贤，杯酒力辞真豵子。

我侯度量压千人，不满金种却怒嗔。

酒酣那复迷朱碧，苗莠犹分伪与真。

人言狂药要须绝，恐溃肺肠语亦拙。

那知真气不可侵，乌府如今肝是铁。

邓肃

邓肃　和谢吏部铁字韵三十四首　丘宰生日二首

律管才吹九寸耳，帝遣玄冥下司水。

天度稍多百四十，爱日差长斗建子。

已剥群阴驱小人，四海熙熙语复嗔。

因陃金关谪太白，不许天庭久练真。

太白尘缘固未绝，肯将天巧形世拙。

会施霖雨满人间，归对千年忘恙铁。

邓肃

邓肃　和谢吏部铁字韵三十四首　丘宰生日二首

阳复朋来七日耳，黎明当动有泉水。

阴阴寒谷未生春，天闵斯民如赤子。

遂因天下生奇人，俾歌襦裦无怨嗔。

朼来割鸡多暇日，逸韵飘飘腾九真。

琼室瑶池津不绝，冷笑人间卫生拙。

三窃蟠桃颜益童，那复虬髯面如铁。

邓肃

邓肃　和谢吏部铁字韵三十四首　送成彦尉邵武三首

万窍于喁风割耳，梅影横斜耿烟水。

杀鸡为黍政追随，七峰共作隐君子。

忽举阳关饯行人，去去莫愁官长嗔。

但知所领马曹似，清谈更觉子猷真。

谷风尝讥朋友绝，子贡毋轻原宪拙。

期公鸿雁不空回，开缄八行划如铁。

邓肃

邓肃　和谢吏部铁字韵三十四首　送成彦尉邵武三首

汗血神驹卓锥耳，去似苍崖决积水。

据鞍年少笑西征，神仙中人梅氏子。

平生胸抱不由人，点额再归曾未嗔。

仪舌尚存斯足矣，卞玉那愁无识真。

一官聊续箕裘绝，登山莫厌芒鞋拙。

会使狗偷扫地无，不须蜂蠆挥钜铁。

邓肃

邓肃　和谢吏部铁字韵三十四首　送成彦尉邵武三首

山头枯木半生耳，山下琉璃剪碧水。

登山临水两超然，刻烛千篇对夫子。

我生也是不羁人，白眼望天人共嗔。

相逢赖有知音鲍，挥麈不疑咳唾真。

子今更与竹林绝，我独凄然守株拙。

望公声誉腾九天，不惟去作铮铮铁。

邓肃

邓肃　和谢吏部铁字韵三十四首　谢杨休三首

人生相值梗萍耳，无酒投钱亦饮水。

况公家世足风流，封胡羯末又贤子。

匹马来寻物外人，坐上无毡寒不嗔。

倾盖相逢已如故，洗空机械情更真。

公今在陈粮屡绝，恶圆喜方我尤拙。

穷愁相守两萧然，富骄何事如意铁。

邓肃

邓肃　和谢吏部铁字韵三十四首　谢杨休三首

半夜丝簧纷养耳，舞袖香风散沉水。

高堂嬉笑坐生春，不诵式微惊游子。

孟公投辖虽知人，故乡千里儿曹嗔。

毅然竟把刀头舞，百日梦归今日真。

依前瘦马登高绝，未应却笑此行拙。

邑人脂膏子弗求，况是丘侯帽无铁。

邓肃

邓肃　和谢吏部铁字韵三十四首　谢杨休三首

一岁无多数日耳，归心应逐东流水。

遥想解鞍在於门，满室生春舞妻子。

明朝去拜绛帷人，迟迟他邦冀勿嗔。

愿及散才求入社，寓诗千里欲寻真。

医门不与多病绝，无盐自献那羞拙。

谁知此质非良金，政须乃翁为点铁。

邓肃

邓肃　和谢吏部铁字韵三十四首　邑官有和者亦以诗寄之其人自云御方寇有

寂寞相如四壁耳，陋巷萧然穷饮水。

虽似退之厌权门，时作对人慕君子。

惭愧知音个中人，近前不学丞相嗔。

欣髯抵掌论今古，肺腑恢然笑语真。

顷余学问非三绝，操瑟干齐谋更拙。

栖迟何以酬己知，吾道不移砚铸铁。

邓肃

邓肃　和谢吏部铁字韵三十四首　游山三首

高岩去天尺五耳，下飞瀑布千寻水。

山间瘦竹映枯松，岁寒相对凛君子。

杖藜去去寻幽人，剥啄扣门公勿嗔。

凡骨膻腥傥不厌，愿供薪水看修真。

高人隐几语言绝，大巧深藏端若拙。

无乃误游天目山，偶见唐公冠带铁。

邓肃

邓肃　和谢吏部铁字韵三十四首　游山三首

人生要在行乐耳，四化相磨逝流水。

溪山佳处饱遨游，莫为羶荤亲俗子。

解龟谁顾谪仙人，玉局题墙亦遭嗔。

世人例作叶公解，但喜画龙谁识真。

何如便与尘寰绝，醉倒莫嫌茅店拙。

青骢门外击垂杨，旋乞青禾剉白铁。

邓肃

邓肃　和谢吏部铁字韵三十四首　游山三首

门前如市不入耳，忘言隐几心如水。

纷华时逐长安儿，清爽何似毛锥子。

我虽事业未如人，天公不等吾弗嗔。

独步高山寻兀室，默坐烧香已悟真。

世事缤纷俱谢绝，叩角自歌愚且拙。

谁暇投书追贾谊，更忧铜弊杂铅铁。

邓肃

邓肃　和谢吏部铁字韵三十四首　自叙三首

瑟瑟霜风夜聒耳，小院枕衾如泼水。

夜清炎冷不成眠，起就短檠阅诸子。

掩卷嗟嗟今古人，遗风可喜仍可嗔。

风日相怜纷无已，一笑玄之妄亦真。

我今是非两俱绝，百巧百中不如拙。

寂然无复一念邪，那有黄冠下鞭铁。

邓肃

邓肃　和谢吏部铁字韵三十四首　自叙三首

恶声不入伯夷耳，严陵拂袖钓寒水。

古来豪杰例幽居，佩{革遂}肯随舟人子。

造化炉中忽为人，笑笑随缘又何嗔。

细语粗言俱入妙，醉中不必更陶真。

年来三复韦编绝，得趣无多一味拙。

物外翛然我已仙，不愁石髓坚如铁。

邓肃

邓肃　和谢吏部铁字韵三十四首　自叙三首

万物纷纷一马耳，百川不同均一水。

不将彼是作殊观，坐使须弥纳芥子。

李白高视空无人，审言更作牙官嗔。

可怜纸上较轻重，画饼象龙俱未真。

我师宣尼四病绝，抱瓮宁作汉阴拙。

万变纷纷不敢侵，真室何须枢楗铁。

邓肃

邓肃　和邹宣教

未须绝迹便餐霞，且饮当朝谏议茶。

法水有缘随远浪，污泥无计染莲花。

千篇信笔初无语，万里浮螺触处家。

已悟色空元不两，夔蚿何用更怜蛇。

邓肃

邓肃　和作哲送令德

我瓠非五石，安能枵不用。

但恃少年气，未肯就羁鞚。

越人已断发，章甫浪出宋。

何如子建文，脱口人争讽。

笑示善者机，绮语时一弄。

妙竟秘不传，尺管阁云梦。

固应羞芹藻，清明奴隶共。

明年郁梧桐，定作喈喈凤。

归来访原宪，慎毋学子贡。

故人犹未病，反己能求中。

邓肃

邓肃　贺梁溪李先生陪右府

虏兵震地喧鼙鼓，黑帜插城遍楼橹。

蔽空戈甲来如云，群盗相随剧豺虎。

胡尘漠漠四壁昏，诸将变名窜军伍。

十万兵噪龙德宫，上皇避狄几无所。

嗣君匹马诣行营，朕躬有罪非君父。

奸臣草表遽书降，身率百官先拜舞。

那知冯道冷笑渠，立晋犹存中国主。

翠华竟作沙漠行，望云顿有关河阻。

九天宫殿郁岧巆，目断离离变禾黍。

生灵日夕望中兴，犹幸君王自神武。

相公特起为苍生，下视萧曹无足数，

词议云涌纷盈庭，群策但以二三取。

老谋大节数子并，行见犁庭灭金虏。

立马常依仗下鸣，日咏杜鹃怀杜甫。

飞鸟犹尊古帝魂，激烈浩歌来义旅。

规模共佐李西平，庙貌不移旧钟簴。

邓肃

邓肃　贺朱乔年生日

三春一半入群芳，朱朱白白竞天香。

人间无处著此景，付与长庚作肺肠。

长庚乘风下天宇，明窗万卷饱今古。

笔端著处皆春容，文墨林中三角虎。

只今声价高云烟，要辙故应岁九迁。

便当折槛追家世，与国同休亿万年。

邓肃

邓肃　洪丞和来再次韵

堂堂国士洪夫子，刻烛从渠心自降。

妙手故应钓鳌六，得君那用射鸢双。

定随国老兴东海，肯效骚人恸楚江。

酒醴只今须黡糵，要今六合共盈缸。

邓肃

邓肃　洪丞和来再次韵

世事无由到竹窗，只余心赏独难降。

雨余翡翠山连七，春涨玻璃溪自双。

万壑不须看越峤，千寻端可配吴江。

抠衣便欲同清景，安得黄封列万缸。

邓肃

邓肃　洪丞和来再次韵

万里归来一小窗，利名心来不须降。

虽无何子食钱万，未到潘郎雪鬓双。

楼上诗狂欲骑月，晚来酒渴思吞江。

从今痛饮须论日，琐琐那能问几缸。

邓肃

邓肃　后迎驾行

挥鞭冲晓露，归鞍载夕阳。

一日复一日，不见御袍黄。

左衽须文绣，毡车奉珪璋。

作意礼乐盛，而乃访毛嫱。

上皇袭太平，珍怪乘四方。

奇器惊鬼划，舞要欲雪翔。

端为大盗积，万里来贪狼。

文移急星火，搜抉到毫芒。

伐柯则不远，吾道其复昌。

君看天宇间，紫微已辉光。

跃马今朝去，定拜御炉香。

恶衣供禹御，茅茨覆尧堂。

为邦消底物，人心归则王。

邓肃

邓肃　花石诗十一章

蔽江载石巧玲珑，雨过嶙峋万玉峰。

舻尾相衔贡天子，坐移蓬岛到深宫。

邓肃

邓肃　花石诗十一章

浮花浪蕊自朱白，月窟鬼方更奇绝。

缤纷万里来如云，上林玉砌酣春色。

邓肃

邓肃　花石诗十一章

守令讲求争效忠，誓将花石扫地空。

那知臣子力可尽，报上之德要难穷。

邓肃

邓肃　花石诗十一章

天为黎民生父母，胜景直须尽寰宇。

岂同臣庶作园池，但隔墙篱分尔汝。

邓肃

邓肃　花石诗十一章

皇帝之圃浩无涯，日月所照同一家。

北连幽蓟南交趾，东极蟠木西流沙。

邓肃

邓肃　花石诗十一章

是中嵩岳磨星斗，下视群山真培塿。

千年老木矫龙蛇，天风夜作雷霆吼。

邓肃

邓肃　花石诗十一章

三月和风塞太空，天涯海角竞青红。

不知花卉何远近，六合内外俱春容。

邓肃

邓肃　花石诗十一章

圣主胸襟包率土，天锡园池乃如许。

坐观块石与根茎，无乃卑乃不足数。

邓肃

邓肃　花石诗十一章

饱食官吏不深思，务求新巧日孳孳。

不知均是圃中物，迁远而近盖其私。

邓肃

邓肃　花石诗十一章

恭惟圣德高舜禹，一圃岂尝分彼此。

世人用管妄窥天，水陆驱驰烦赤子。

邓肃

邓肃　花石诗十一章

安得守令体宸衷，不复区区踵前踪。

但为君王安百姓，圃中无日不春风。

邓肃

邓肃　黄杨岩

石壁巉岩惊鬼划，异草幽花锁春色。

群山迤逦不能高，突兀独磨霄汉碧。

芒鞋千尺上崔嵬，手摘星辰脚底雷。

拨破烟云得洞户，醉眼恐是天门开。

入门嵯峨森紫玉，冷风吹面天香馥。

箕踞胡床挥麈尾，万指未充空洞腹。

我因避地访名山，扁舟夜渡沙溪寒。

辛勤博此一笑喜，太平犹在水云间。

猛将今无三角虎，狐狸昼号鳅鳝舞。

灵岩知有老龙藏，挽出人间作霖雨。

邓肃

邓肃　寄璨老西轩

水沉一炷袅晴窗，默坐无心可得降。

浥露菖蒲能寸寸，语晴新燕自双双。

只今得兔不钻纸，那用浮杯更度江。

前世远公只师是，好从元亮供千缸。

邓肃

邓肃　寄德裕县丞

世人龊龊例卑嘶，枪榆不识南冥飞。

邂逅逢公能可意，笑呼文举作群儿。

扁舟十日系杨柳，未忍愤然夸疾走。

官长虽嗔渠不闻，且觅吾徒绝诗酒。

笑谈便觉无樊笼，胜景况复烦天公。

眼前突兀万银屋，河伯欲以山为宫。

期公定非哙等伍，爱公高气塞寰宇。

此行要须上九天，利磨干将斩张禹。

邓肃

邓肃　寄亨甫

晴空当昼栖暘虫，目林欲焚深甑中。

多谢吾君肯相访，袖中诗句来清风。

爱主我堪犬马比，采蕨山巅行饿死。

岂能五绝比天人，疾读君诗汗如洗。

君今师友人中豪，琢磨事业当日高。

若扣天门自求试，速为奉天留陆贽。

邓肃

邓肃　寄李状元

渡头送君泛小舟，丝丝细雨织寒愁。

自闻君来天亦喜，急扫阴霾霁九州。

聚星高会古难续，也欲从君勤秉烛。

期君指顾苏瓯闽，一笑春风不忍独。

邓肃

邓肃　寄司录朝奉兼简伯寿

老松古柏争清劲，社稷元勋李文正。

风流千古照人寒，家有白眉声益振。

十年游宦落穷山，妾无衣帛日号寒。

只余净业磨不去，駸駸笔势江河宽。

阿戎作诗更难偶，银钩仍复规颜柳。

苍藤千尺练敲冰，万轴晶荧照窗牖。

明月夜光两相酬，束笋堆床曾不休。

公家自有呕心戒，岂容雕琢损天游。

嗟我无文出月胁，惟有蓬窗堆柿叶。

如何分我三百万，试扫危言助调燮。

邓肃

邓肃　寄兴国福圣二老

我本穷山采薇蕨，偶上丹霄骑日月。

云端不着痴仙人，天公虽笑雷公斥。

今我在陈粮殆绝，不梦杏浆浇细肋。

詹成炊饭似抟沙，牛革荐甘真嚼铁。

惭愧忘形二禅客，倒屣相迎作禅悦。

竹萌瀹水莹琼瑶，土芝借糟凝琥珀。

余不供僧僧供余，是事颠倒古所无。

要知人我两无有，此饱便当均太虚。

昨日龙兴飞尺书，挽我登山有篮舆。

试问二师肯俱否，一饱还君欲借渠。

邓肃

邓肃　寄张应和运副二首

当年曾忝从官班，再拜天颜咫尺间。

今历千山嫌未隐，芒鞋明月又登山。

邓肃

邓肃　寄张应和运副二首

土屋茅茨山万重，阴云不解雨濛濛。

桃源目断知何处，身在杜陵诗句中。

邓肃

邓肃　寄张子猷

九州胡马闇尘埃，政恐狂澜不可回。

敢念陶潜旧彭泽，当寻阮肇过天台。

三朝我乏回天力，一壑君还钓月来。

便好相从长夜饮，箪瓢新有脯青苔。

邓肃

邓肃　姜池源庙二首

樽酒源头一拜神，麕羊瓮茧便青春。

当年旱魃矜余虐，祷去阳侯失旧津。

邓肃

邓肃　姜池源庙二首

博带峩冠新庙像，长衫紫领乐耕民。

雨暘从此如常德，愿作常山荐号人。

邓肃

邓肃　谨次第三章

海角谁能写客忧，童颜鹤发顾崇丘。

风流君似东山谢，勋业余惭赤壁周。

落笔敢陪风雨疾，扶筇时共水云游。

明朝却羡先生去，万顷烟波醉莫愁。

邓肃

邓肃　靖节先生祠下

五柳归来昔陶公，七闽召还今邓子。

不将出处作殊观，便了陶邓先生死。

邓肃

邓肃　靖康迎驾行

女真作意厌人肝，挥鞭直视无长安。

南渡黄河如履地，东有太行不能山。

帝城周遭八十里，二十万兵气裂眦。

旌旗城上乱云烟，腰间宝剑凝秋水。

雪花一日故濛濛，皂帜登城吹黑风。

我师举头不敢视，脱兔放豚一扫空。

夜起火光迷凤阙，钲鼓砰轰地欲裂。

斯民嗷嗷将焉之，相顾无言惟泣血。

仆射何公叩龙墀，围闭相臣臣噬脐。

奇兵化作乞和歙，誓捐一死生群黎。

游谈似霁胡帅怒，九鼎如山疑弗顾。

郊南期税上皇舆，截破黄流径归去。

陛下仁孝有虞均，忍令胡骑耸吾亲。

不龟太史自鞭马，一出唤回社稷春。

虏人慕得犹贪利，干乘载金未满意。

钗钿那为六宫留，大索民居几卷地。

六龙再为苍生出，身磨虎牙恬不恤。

重城突兀万胡奴，杳隔銮舆今十日。

南门赤子日骈阗，争掬香膏自顶然。

忿气为云泪为雨，漫漫白昼无青天。

太王事狄空金帛，坐使卜年逾八百。

天听端在民心耳，苍苍谁云九万隔。

会看春风拥赭黄，万民歌呼喜欲狂。

天宇无尘瞻北极，旄头落地化顽石。

邓肃

邓肃　聚星行

昴星下天扶汉德，长庚乃向开元谪。

光芒相照数百年，一尊不得闻风月。

何如今日出城闉，高堂共享无边春。

风流皆在烟霞表，不数当年荀与陈。

江湖我今方卷舌，君等上天环北极。

箕斗虚名不必多，要斥旄头作顽石。

邓肃

邓肃　口占

白鹤一去断消息，白鹤岭高高无极。

仙人望汝久不归，珠花撩乱瑶海碧。

当时同伴有飞鸾，雪浪欣天翻彩翼。

世间千岁会重来，过眼不须寻鸟迹。

邓肃

邓肃　哭陈兴宗先生三首

森森松竹锁春风，半掩柴门一径通。

独步水云情似鹤，对人谈论气如虹。

诗书当日三冬富，光燄他时万丈雄。

忽驭冷风径归去，长庚依旧耿秋空。

邓肃

邓肃　哭陈兴宗先生三首

虀盐昔者谩儒宫，苇白茅黄处处同。

十载从公烦点铁，寸毫令我稍披聋。

一泓渐笑牛蹄水，万里初观羊角风。

欲反三隅嗟已矣，两行衰泪付春风。

邓肃

邓肃　哭陈兴宗先生三首

满腹悲辛谁与言，叩门不应更依然。

一斑昔我尝窥豹，五色还公自补天。

新陇只今堪挂剑，枯桐从此不调弦。

典刑今有阿戎在，定与相从对白莲。

邓肃

邓肃　哭施叔异

天上楼成求后笔，今古共嗟李长吉。

那知施侯更可怜，只向人间二十一。

平生疾恶端如雠，高视青衫气横秋。

岂惟落笔动惊俗，政事入眼无全牛。

汗血共期千里足，狂风忽已摧秀木。

生前万事且置之，白头老母将焉属。

管鲍交情我最深，讣来一恸几失音。

相思通昔不作梦，对床蟋蟀更秋吟。

邓肃

邓肃　荔子

荔子有佳品，乃在府城东。

我来方秀发，黄云几万重。

遥知香味色，已具碎花中。

凭栏一念足，不食意自充。

人世如梦耳，当体色即空。

谓是为真实，便可侑千钟。

谓是为非实，真饱亦何从。

虚实两无有，楼高雨濛濛。

邓肃

邓肃　邻家翁挽辞二首

凛然风韵老尤癯，方寸经营包九区。

窖粟巧为任氏策，缚船冷笑退之迂。

深藏未肯骄僮仆，俭德端能率里闾。

故使考终逾七十，不因财害似齐奴。

邓肃

邓肃　邻家翁挽辞二首

高堂宴坐亦何忙，金水聊观毁与穰。

远配刁间笼桀黠，未饶倚顿埒侯王。

桑麻有亩今千计，牛马难言用谷量。

可惜一朝螺变麦，千金无药治膏肓。

邓肃

邓肃　林提学挽词

文阵曾惊贤士关，青衿袖手仰登坛。

当年声价辉暘谷，晚节清贫奈岁寒。

地下修文屈颜子，人间谈易失丁宽。

传家赖有千人杰，三接天衢不作难。

邓肃

邓肃　灵应寺二首

松篁拥翠入云间，雅称高人卷道闲。

自是红尘飞不到，一溪流水绕青山。

邓肃

邓肃　灵应寺二首

老木森森小径斜，淡烟横锁两三家。

晚来欲写潇疏景，举目遥岑更望赊。

邓肃

邓肃　刘忠显挽词

城头皂帜作云飞，城中不纵胡马嘶。

虎狼那顾百万众，政期生载人杰归。

天王遣公赴狂虏，胡奴列拜听奇语。

军中相庆得左车，便觉笑谈混天宇。

先生一笑凛长虹，此膝那屈穹庐中。

平生数奇似李广，自许孤忠如鲁公。

毡帐归来眦欲裂，北望紫微湮涕血。

更期结草报君王，夜半无人径自绝。

城门初开闻讣书，参骞哭往万人俱。

义色忠躯略不变，忠言凛凛在襟裾。

当时中国满朱紫，不臣女真即臣楚。

闻公高节端不回，身虽亡恙气先死。

英风吹到新冕旒，天恩夜破九泉幽。

佳城可葬不可没，时有红光上斗牛。

我昔从公子弟列，欲报公知效公节。

公骑箕尾我谁依，独上山巅采薇蕨。

邓肃

邓肃　龙兴避难

傍山怪石如蹲虎，绝顶去天无尺五。

却披丛棘下山腰，丹碧照空飞栋宇。

道人养道厌尘劳，避世只嫌山不高。

那知行空老曼倩，窃食不遗王母桃。

松桧参天门昼闭，碧玉撷蔬饭炊雪。

百年冷坐无车音，一旦偕来真恶客。

当知喧寂无殊观，出世何妨在世间。

能致吾人师作古，龙兴今日始开山。

邓肃

邓肃　庐山

平生作意庐山游，往来却贪吴越舟。

陛下许臣鞭匹马，芒鞋因得款清幽。

是时六月蒸炎暑，六合黄尘空一雨。

上方冷翠袭衣襟，便觉笑谈在天宇。

邓肃

邓肃　罗知县挽诗

闭门经史自优游，气宇凌凌上斗牛。

从政逝将驱鸟鼠，传家那肯堕箕裘。

人间端欲挥银笔，天上俄闻记玉楼。

山北山南何处问，翩翩丹旐舞残秋。

邓肃

邓肃　落梅二首

一夕狂风雨万英，醉扶筇竹踏疏星。

归来衫袖天香冷，一洗人间龙麝腥。

邓肃

邓肃　落梅二首

飘零不用叹春工，风味端期鼎鼐中。

欲揽阳和归宇宙，何妨飞舞作先锋。

邓肃

邓肃　梅

不顾冬残自在妍，笑将疏影弄婵娟。

小轩不用垂帘幕，我醉花香自得仙。

邓肃

邓肃　南归醉题家圃二首

填海我如精卫，当车人笑螳螂。

六合群黎有补，一身万段何妨。

邓肃

邓肃　南归醉题家圃二首

近辅暴迫狼虎，圣君德大乾坤。

万里去黄金阙，一杯得杏花村。

邓肃

邓肃　凝翠阁陪李梁溪次韵

栏前碧玉四围宽，满座清风文字欢。

霜气袭人秋更爽，溪光耿月夜生寒。

登临顾我那能赋，姓字从公遂不漫。

此景此时难再得，相思但把锦囊看。

邓肃

邓肃　偶成

我涉江东路，平地雪盈尺。

明日登芙蓉，晴天开晓日。

朼自婺源来，阴雨连朝夕。

瘦马逼云际，又断檐间滴。

顾我亦何人，市朝欲扫迹。

平生诗酒交，落井仍下石。

那知涉畏途，乃烦造化力。

要知万里行，人谪非天谪。

衡云霁韩愈，海市呈苏轼。

君知此理不，鬼物护狂直。

邓肃

邓肃　偶成

乘风上天款天语，天公不怒雷公怒。

烟霄一斥下人间，豺狼旁午归无路。

欲度三吴血盈川，欲泛九江兵闇天。

扶筇却出徽城去，去天一握五危巅。

水陆辛勤已足矣，雪花更开九万里。

英雄困饿古犹今，莫学儿曹生愠喜。

邓肃

邓肃　偶成二首

我生诗酒弄林泉，紫诏三呼出洞天。

高视尘寰但蚊睫，冷看时辈耸鸢肩。

山间已袖婴鳞手，物外今还钓月船。

若使儿曹知此乐，人人同得地行仙。

邓肃

邓肃　偶成二首

数椽茅屋傍山隈，野草如云径不开。

小院纵横行蚁阵，孤灯明灭纵蚊雷。

并包益见乾坤大，扫灭何时风雪来。

磊块胸中何处洗，酒行到手莫停杯。

邓肃

邓肃　偶成三首

苍苔白石两清幽，缥缈虹桥跨碧流。

日过窗间腾野马，雨余墙角篆蜗牛。

饥寒不作妻孥念，笑语那知天地秋。

一炷水沉参鼻观，扫空六凿自天游。

邓肃

邓肃　偶成三首

梦破南窗袅水沉，卧看素壁挂瑶琴。

丝丝细雨晚烟合，阁阁鸣蛙蔓草深。

但得瓮边眠吏部，不妨跨下辱淮阴。

何时楼上登晴景，一醉聊舒万里心。

邓肃

邓肃　偶成三首

万里归来卧白云，蚍蜉撼树政纷纷。

大儿文举知何在，巨擘於陵亦谩云。

空洞能容数百辈，蒙胧如见二三分。

小槽谁有真珠滴，径觅吾徒作半醺。

邓肃

邓肃　偶题

才薄难趋供奉班，归来作意水云闲。

谪官谩说九年计，客枕曾无一夕安。

渭水不应藏钓艇，淮阴便合起登坛。

唤回胜景凭夫子，使我甘归苜蓿盘。

邓肃

邓肃　偶题

一叶渔舠破晓烟，山环碧玉水连天。

满倾竹叶倚红玉，天遣行云慰谪仙。

邓肃

邓肃　陪李梁溪游泛碧

凉天夜无云，寒江秋更碧。

冷照月华中，水天同一色。

画船渺中流，三更群动寂。

清风远相随，芦花秋瑟瑟。

近山得桂香，隔烟起渔笛。

楼台半有无，疑是化人国。

我生本无事，钓竿勤水石。

今宵更可人，仍侍君子侧。

浪登元礼舟，本非谪仙敌。

敛手看挥毫，光芒腾万尺。

邓肃

邓肃　霹雳松

老干千年如削铁，蛰龙酿春未肯泄。

阿香推车动地来，振起虬髭上天阙。

砰轰一声惊倒人，雨势更挽银河倾。

炎洲六月尘生海，一朝化作无边春。

邓肃

邓肃　遣妓

吾从得酒便超然，何用红妆恼醉眠。

密约自怜非宋玉，官差聊复浼梅仙。

樽前起舞无鹹鹆，坐上求归似杜鹃。

去去眼中无俗物，却将诗律绊春妍。

邓肃

邓肃　遣兴

醉中飞梦到神清，夜半高楼借水明。

下瞰寒溪凝水晶，孺子相呼同濯缨。

楼上天人百宝璎，瑞色天香充栋楹。

步云一曲语春莺，千山洗空烟雾横，

酒醒帘外竹阴行，夜风更为芭蕉生。

愁肠起向谪仙呈，梦境凭君指顾成。

一开后堂花柳盈，香肌可万六出霙。

佩玉步莲不自轻，寒眼那能更指令。

春葱斜捧玉壶倾，真珠红滴浓无声。

一醉花间岂易营，归来十日寸心萦。

兰亭家风类帝京，为余亦复出花城。

柳腰随风万里征，安焉不复数归程。

坐令铁心宋广平，夜揩醉眼赏梅英。

歌燕舞赵艺更精，遏云回雪未可评。

人间不复数娥嬴，神仙游戏肉眼惊。

我生不顾万钟荣，对花有酒即蓬瀛。

高会何须四者并，赤脚亦能写高情。

最恨苏公世公卿，家声往往九夷倾。

风流阵中却寝兵，酒瓯但借邻姬擎。

何日高堂钟鼓鸣，如我心醉如春酲。

邓肃

邓肃　秋日白莲

竹外玻璃十顷宽，水芝高下刻琅玕。

冷香翦翦秋风动，孤艳泠泠晓月寒。

康乐气豪犹出社，易之韵俗更谁看。

笑谈今日亲姑射，太华高吟不数韩。

邓肃

邓肃　瑞鹧鸪

北书一纸惨天容，花柳春风不敢穠。

未学宣尼歌凤德，姑从阮籍哭途穷。

此身已落千山外，旧事回思一梦中。

何日中兴烦吉甫，洗开阴翳放晴空。

邓肃

邓肃　闪宋左司韵

往事无如今日新，銮舆一再冒胡尘。

阳微阴极故多雨，柳怨花愁不忍春。

已遣侈心倾虏帐，行收泪眼拜枫宸。

眼前恶景君休问，胜负相资臂屈伸。

邓肃

邓肃　上先生

疲马踏残月，荷策来泮宫。

入门见先生，先生何雍容。

循循言语能下诱，青蒿因得附长松。

短檠挑灯一千二百夜，高谈雄辩磊落沃胸中。

吾皇求士苦匆匆，不许先生久卧龙。

玉鞭斜指长安道，只缘此去何犹从。

呜唏吁，小轩从此冷如水，

虀盐朝暮欣欣尔。空留绛帐照孤灯，

窗外西风起寒苇。

邓肃

邓肃　送成材

伯夷自甘首阳蕨，商臣不戴周日月。

那知世人冷笑渠，却言冯道有全节。

纷纷过眼万飞蚊，何如闭目日饮醇。

议论不从流俗变，吾宗赖有谪仙人。

谪仙品流居第一，射策王庭恣狂直。

不知天上闻不闻，见说奸臣俱辟易。

秋风鞭马衫蓝，一官聊渡试江南。

群从相从得髯尹，家学当须与剧谈。

江南风月归诗酒，二陆相从真得友。

无人肯伴栟榈狂，为我唤回脱帽张。

邓肃

邓肃　送春

宿雨初开万翠屏，相携云水自由身。

寸心未逐莺花老，一笑能留天地春。

傥得新诗同刻烛，不妨濁酒共倾银。

往来一气何须问，蝙蝠飞时日正晨。

邓肃

邓肃　送丹霞

白莲结社记前缘，偶到人间共一年。

对学三生形已改，相逢一笑性犹全。

法缘振地公今佛，逸思磨天我亦仙。

明日清风飞短棹，羡师先去得林泉。

邓肃

邓肃　送丹霞

山压浓阴势欲颓，阿香推车振不开。

君来论诗风四起，挽出羲和照九垓。

别君八年惊电扫，霜髭已伯童颜好。

逝者姑从造物流，吾人一笑初不老。

明朝飞锡过平津，浩歌归耕陇上云。

岩窦不应藏一滴，要须化作无边春。

邓肃

邓肃　送李丞相四路宣抚

冷风吹海烟雾开，绣衣使者天上来。

手持天书传天语，促起天下豪杰魁。

下堂拜命汗如雨，上堂鸣鼓旌旄举。

要令南国生清风，不辞马上蒸溽暑。

平生直气高苍穹，四海草木闻威风。

业以自任如伊尹，那使流言动周公。

君臣今日机锋契，六十九州归重寄。

屠龙事业警狗偷，谈笑定缚吴元济。

功成上天相都俞，指呼瓦皪化华胥。

日陃农桑三万里，二十四考书中书。

我今流落穷吞纸，蟾蜍爬沙鞭不起。

归欤自筑茅三间，为作野史书雄伟。

邓肃

邓肃　送李君上洞天

北风于喁万窍号，落雪纷纷燖鹄毛。

好向高堂护帷幕，新醪入脸殷春桃。

居士何为嚣不顾，叩户长歌辞我去。

行行逸兴高白云，千里江山入芒屦。

问君无乃急所求，笑指南安作胜游。

南安教师初不死，一闻消息即归休。

嗟我平生污诗酒，未能赤脚走岩窦。

在家自得忘家禅，托问教师印可否。

邓肃

邓肃　送李司录西赴

晴云耸奇峰，烈日破昏雾。

谪仙有行色，朋僚伤远送。

嗟哉君子人，簿书久倥偬。

文星应长庚，劲气模蟚蝬。

幡然玉京去，伫听朝阳凤。

岩野岂能留，端肖高宗梦。

邓肃

邓肃　送李状元还朝

元戎帘幕海滨开，谪仙骑鲸天上来。

尊前谈笑赞筹画，一洗八郡无氛埃。

功成挥鞭朝玉阙，九重阊阖开春色。

要传天意下人间，翰苑政须万人杰。

我今去国已五年，天子令伴黄冠仙。

邂逅相逢君复去，林泉还我擅云烟。

君去上天款天语，莫畏雷霆作强御。

人间疾苦欲扣天，天门嵯峨隔云雨。

红巾十万今已无，致此红巾本何如。

拨乱傥知原始末，制梃自可鞭匈奴。

邓肃

邓肃　送吕友善

火云烧空汗如雨，江北江南俱豺虎。

君侯不顾溪山幽，鞭马一朝去莫御。

挽君少竢秋风清，君言倚门有双亲。

千里归从彩衣舞，死生不计万钟轻。

过眼纷纷青与紫，颠倒重轻真可鄙。

凭君天上整乾坤，自古忠臣多孝子。

邓肃

邓肃　送思道福唐

狂风一过天如洗，四卷阴云空万里。

高楼月色三更寒，鱼歌相应起寒苇。

一樽初对谪仙人，只用澜翻细论文。

半夜拂衣翩欲往，飘飘逸兴凌秋云。

破浪扁舟一叶细，问君去去端君意。

笑言演峡隘心胸，要观闽海浩无际。

顾我虀盐尚泮宫，安得化云便从龙。

好景欲观今未遂，凭君驱入锦囊中。

邓肃

邓肃　送许丈赴行在

狄犬夜吠夷门月，乾坤易位人泣血。

那知千官舞蹈回，马上洋洋面不热。

许侯逆风敢孤骞，黄金围腰挽不前。

大明升天狐兔遯，再拜丹墀吾节全。

我时上天恣狂直，权臣舌端飞霹雳。

当时陷阱皆交游，侯独临存真铁石。

此来邂逅一笑间，夜倾闽酒赤如丹。

胸中磊块浇未下，征旆匆匆又吴山。

山前鲛鳄翻平陆，杀人如麻未充腹。

凭君仗剑追祖风，坐令四海桑田复。

邓肃

邓肃　送游教授

世事龊龊饥寒语，恩怨嘈然相尔汝。

蝇营狗苟端可怜，不见秋风黄鹄举。

君看三山夜降神，钟成人杰超不群。

堂堂劲气薄霄汉，藐视四海岂无人。

箪瓢陋巷谁知己，自足一樽钓秋水。

谁使文星射紫微，天书遂敕川龙起。

笑来南国开绛帐，议论清明森万象。

已令炉锤无顽金，九万却抟羊角上。

飘飘归兴凌秋空，莫恨丁宽易已东。

天生若人不私子，当令四海遍春风。

邓肃

邓肃　题步瀛阁

玲珑画阁入鸿冥，隐约鸿冥入太清。

紫气氤氲随步去，青霞杳霭逐行旌。

桃花浪透三山近，龟角屏高七朵横。

解逐梅仙在尘世，谁知尘世有蓬瀛。

邓肃

邓肃　题吹衣亭

马上衣衫涴尘土，敛板权门腰伛偻。

冷风天上呼不来，厚颜如甲汗如雨。

星郎高韵凌云烟，天籁唤归酌流泉。

人间热恼醺不到，亭上鹤衣飘欲仙。

君方醉乐人愁绝，何如御此登天阙。

叩天借取衣上风，吹下九州作春色。

邓肃

邓肃　题梅斋

江边芦苇风飕飕，东君一点破寒愁。

窗间疏影横春瘦，枕上冷香寻梦幽。

夜半竹折惊残雪，醉起捲帘千山月。

肺腑洗空龙麝腥，落笔天香斗清绝。







卷68

邓肃

邓肃　题天庆观

真人蹑身凌紫霞，下悯濁世长咨嗟。

崇楼杰阁耀金碧，开阐至道非雄夸。

仙茅连山可度世，守此规规如井蛙。

灵云一笑万事毕，到今福地空桃花。

邓肃

邓肃　题显亲庵谨次严韵

寒芦败苇秋风严，魏紫妙黄春色妍。

谁能不随天地转，开阖自我古无前。

秋花忽从三月盛，引得好诗来相庆。

为见漫空儿女姿，义气稍回君子正。

我顷失鱼缘钩直，抱璞未酬不须泣。

天生我辈岂偶然，但驱百怪归篇什。

惭愧梅仙情最亲，期我看花三省身。

已趁春风聊一笑，更仿秋霜不改春。

邓肃

邓肃　题枕碧阁

清流绳断炎洲境，松响挟将寒意来。

坐上逸情留不住，欲随风月过蓬莱。

邓肃

邓肃　玩芳亭

蔓草芊芊迷旧圃，日号狐猩走鼯鼠。

世欲去之嗟未能，竭力米盐汗如雨。

先生人间第一流，目中万事无全牛。

害鸡已觉无多子，斩新亭柳作清游。

纷纷姚魏争黄紫，醉眼虽观心似水。

但搜佳景付吟魂，吐作新诗烂盈纸。

惭愧知音太史公，为榜佳名字画雄。

二公连茹归霄汉，此亭万古扬清风。

邓肃

邓肃　万卷堂

世人无远韵，挟策干浮云。

识字仅有数，得志无短檠。

太丘妙家法，不肯卤耕耘。

藏书浩无际，兀坐观沧溟。

寒陋鄙李邕，假书勤朝昏。

过眼如杜甫，散为笔下神。

一家今四杰，射策到王庭。

自视犹细事，家塾方讨论。

嗟我未闻道，政作钻纸蝇。

会同阿戎去，从公问斲轮。

邓肃

邓肃　无题

风行水上偶成文，暖入园林自在春。

换国虽工非我有，呕心得句为谁珍。

三生戒老诗堪画，千古长庚笔有神。

不用临风叹奔逸，箪瓢一笑舜何人。

邓肃

邓肃　西庵饯春

傍水禅房半掩门，乍晴帘幕採黄昏。

风驱红雨春何在，酒入香肌玉自温。

勿笑饥肠充笋蕨，须将醉眼盖乾坤。

杖头理有百钱在，明日还寻未到村。

邓肃

邓肃　喜雨二章

万里炎洲政郁蒸，阿香搥鼓忽砰轰。

云驱铁骑千山合，雨挽银河一夜倾。

龟坼有田皆灌灌，蝟毛无稻不生生。

高楼破晓朱帘卷，六合无尘万象清。

邓肃

邓肃　喜雨二章

暘虫赫赫欲流金，夹岸垂杨失翠阴。

已恐人间被汤旱，谁从天上作商霖。

崇墉定有千箱积，果腹同倾四海心。

我亦不须忧脱粟，聊赓既醉入瑶琴。

邓肃

邓肃　戏洪丞

万里归来云水乡，逢春得酒且彷徨。

好贤谁似双松吏，使我时终一石狂。

忽与高唐来鼠目，却令朱户锁梅妆。

先生取瑟吾知己，安得从今不举觞。

邓肃

邓肃　戏题

我欲开樽百物无，邻家酒熟各觞吾。

扶杖出门又应供，三生恐是宾头卢。

邓肃

邓肃　戏天启作时文

君不见晋阳作垣期自固，中藏荻蒿劲箘簵。

知音会遇张孟谈，安赵有才终一顾。

人生会遇自有时，两股何须欲置锥。

快将好景供诗酒，嗟嗟戚戚非男儿。

邓肃

邓肃　戏王子和

豪华相陵豆粥石，坐上珊瑚碎三尺。

那知萧条洙泗间，灶火不星连七日。

我生不复饯文穷，醉眼从来四海空。

一饱便令百忧失，三台红陈等万钟。

君家况有柳枝弱，客恶不容主人恶。

造门果腹姑置之，杜陵寒眼凭君廓。

邓肃

邓肃　戏吴少綿

短檠对君同泮水，虀盐不给穷吞纸。

君今载纸连数艘，贫富相悬九万里。

崇宁政事先方田，纷纷讼牒乱云烟。

祗今列屋饱虫蠹，官折羊酒寿高年。

夫子谈笑收余庆，不复尘埃生釜甑。

便当痛饮天津桥，一网尽呼天下俊。

邓肃

邓肃　戏颜成端友

一天梅雨乱缤纷，二陆超然乐事并。

师命炙牛携越妥，相如涤器对文君。

闭门嗟我如孙敬，载酒谁人过子云。

窥窦有心公肯否，要将文字杂红裙。

邓肃

邓肃　小饮

断臂一朝续狼肉，楛矢漫空夜相逐。

海凫乱飞三丈毛，蓝田不行四寸玉。

何如南岳追祖风，云间坐致桃李秾。

笑尽酒船三百斛，醉吹箫管上晴空。

邓肃

邓肃　谢丹霞老师

丹霞修何行，天花雨红英。

草莽化金碧，宴坐十年成。

落笔多奇语，酬唱皆名卿。

微言寄祸福，无心天籁鸣。

顷年来七峰，见我眼增明。

西来的的意，一语贯三乘。

坐令尘土人，弹指悟无生。

别来今许久，夜梦飞爽灵。

新诗忽入手，春风死草萌。

公以慧生定，我自明而诚。

相望虽千里，秋风共一清，

去去勿作念，明鉴无将迎。

邓肃

邓肃　谢见招者

机锋不契更何图，便合浮杯出上都。

此去定须安短褐，平生那肯曳长裾。

回天傥是奇男子，绾印原非大丈夫。

挥手出门殊不恶，一帆秋水及鲈鱼。

邓肃

邓肃　谢李舍人题额

寸草春未报，秋风树不停。

三年真忽尔，过隙白驹奔。

庐坟吾岂敢，北堂有老人。

作庵居释子，佛事勤朝昏。

太史怜此意，高额揭显亲。

梁间垂玉箸，壁上霭飞云。

顾我何为者，传家空一经。

栖迟已三十，寒灯尚短檠。

此辕将适楚，捩手或翻羹。

那能为亲显，只可充添丁。

但念我先人，白首困飘零。

射策不逢赏，青衫脱王庭。

今焉逢太史，发挥身后名。

坐令九泉下，冷骨复生春。

显扬政在此，松楸万世荣。

作诗敢论报，欲为肌上铭。

邓肃

邓肃　谢吕友善见和

扶筇西去谩寻春，独学无人沐且熏。

便欲问津从桀溺，当时折槛愧朱云。

阴霾满目凭谁扫，芳草莲空未易耘。

家学定须兴尚父，威声一振九夷闻。

邓肃

邓肃　谢吴少綿和

茅斋对语夜生春，帘幕低园沉水熏。

冷坐顾余心似铁，题诗羡子气如云。

山巅有蕨应同采，郭外无田可独耘。

市酒盈樽且狂饮，儿曹昵昵不须闻。

邓肃

邓肃　谢虞守送酒

瑟瑟严风鼓蓬户，对话春围两亡趣。

使君送酒唤春来，坐使漫空翻柳絮。

雪榭悬知雪未消，一目千里皆琼瑶。

诗仙冷坐清入骨，便合九万抟扶摇。

回首故园归未得，天意留人亦奇绝。

我今幸得贤主人，公亦未易有此客。

邓肃

邓肃　谢朱乔年

归帽纳毫真得策，要笺留带计何疏。

公如买莱苦求益，我已忘要何用渠。

闭户羽衣聊自适，堆窗柿叶对人书。

帝都声价君知否，寄付新传折槛朱。

邓肃

邓肃　邂逅宇文

闽山去天余尺五，渔浦撼舟滨九死。

临水登山万里来，却向春围饮墨水。

白云目断无飞翰，夜将剑铗於谁弹。

世人相马例嫌瘦，饿死首阳不作难。

侧闻天下有人杰，洗出新诗耿冰雪。

年来亦复坐文穷，空使品流居第一。

抠衣浩歌起相从，雨意那忧泼墨浓。

匆匆对语一笑粲，万斛穷愁一洗空。

公今清誉高星斗，我乃栖迟事奔走。

收拾政赖退之豪，瘦寒不复麾郊岛。

邓肃

邓肃　岩桂

雨过西风作晚凉，连云老翠出新黄。

清芬一日来天阙，世上龙涎不敢香。

邓肃

邓肃　宴坐轩

客食突不黔，马上肉消髀。

所得知几何，此生亦茅靡。

何如丰岩公，一室万缘止。

竹林能清幽，岩窦富奇伟。

关门寂无人，烧香坐隐几。

今年忽猿惊，杖屦数百里。

持此凝宴坐，老师一启齿。

我岂死灰如，春风吹不起。

请君看九渊，止水即一洗。

邓肃

邓肃　谒南斋诸友

青青门外竹，练练涧中流。

水竹自相激，天壤无炎洲。

我友有高韵，来为扶策游。

氛埃飞不到，轩窗寸寸秋。

高文穿天心，细字编蝇头。

气豪欲骑月，志锐定焚舟。

我来初过雨，衣衫空翠浮。

平生百斛尘，一洗空不留。

归来短檠下，清风入梦幽。

不知白莲社，肯容灵运不。

邓肃

邓肃　咏史二首

雨过东山春意浓，但携桃李步春风。

眼高四海无勍敌，百万胡奴一□空。

邓肃

邓肃　咏史二首

五湖范蠡携西子，三国周郎嫁小乔。

盖世功名聊唾手，何妨樽酒醉妖娆。

邓肃

邓肃　游东山

草木得新露，袭人吹冷香。

泉水夜相激，衾枕自清凉。

我携谪仙人，眉目秀而长。

高怀洗尘累，抵掌论老庄。

若人不世有，此景那可忘。

终当跨皓鹤，同作云间翔。

邓肃

邓肃　游鼓山

兰桡舣岸雷霆骇，疾雨狂风欲翻海。

吾人作意水石间，素志岂因风雨改。

悟适当如未悟人，衡山不知为开云。

鲁阳莫试挥戈手，郭泰何妨垫角巾。

山僧导我飞芒屦。要看渠师得道处。

雪喷鼎烹一斥回，千古涧流不东注。

我笑教师太豪雄，故令鬼物窥吾踪。

安得廓然无圣解，苍崖依旧飞白龙。

邓肃

邓肃　游山

花柳年来不忍春，出郊聊复写忧熏。

天因御史欲飞雨，山为文公却霁云。

寸舌不须论理乱，一犁安得遂耕耘。

凭君且尽杯中物，酒恶花香自在闻。

邓肃

邓肃　与郭舜钦朝请

成均冷坐穷吞纸，额叩龙墀滨九死。

背负琴书偶生还，赖有春风满故里。

故里渺居天一隅，因仍蔓草不堪除。

多谢先生肯游刃，号令雷霆一扫驱。

旧弊忽消新庆长，老稚相携纷击壤。

坐使牛蹄一泓中，九万共抟羊角上。

只恐朝廷急英雄，割鸡不用烦屠龙。

政须太山来压卵，金阙唤回小令公。

陋巷嗟余空四壁，饿死平生无枉尺。

知音今有昌黎公，玉川得卧三竿日。

邓肃

邓肃　雨花轩

君不见解空宴坐寂无侣，宝花忽尔窥岩户。

已将精进耸人天，是用色相旌其苦。

又不见毗耶居士坐高堂，四落天花趁挥麈。

若人犹有空可谈，真机何处遁天女。

丰岩寂寂梵王家，谁把幽岩名雨花。

我知此诚齐人耳，但识解空与毗耶。

谁知丰岩了无取，口角澜翻初不语。

吾宗未出天莫窥，岂复有花可为雨。

邓肃

邓肃　玉山避寇

前年十月间，胡兵满大梁。

小臣阻天对，血涕夜霑裳。

去年十月间，左省谪征商。

扁舟归无处，江浙俱豺狼。

今年十月间，叛卒起南方。

官兵且二万，一旦忽已亡。

一身幸无责，奉亲走穷荒。

天宇如许大，八口无处藏。

空山四十日，画饼诳饥肠。

朼来古招提，和气霭修廊。

迎门有禅伯，梵行照穹苍。

却念客无归，烧猪饭苏郎。

方袍二百指，祖灯其复光。

中有护法人，义气干天枪。

倒床得甘寝，不知冬夜长。

明朝曹夫子，破浪飞危樯。

入门郁春色，满船载琼浆。

高谈惊霹雳，佳句刻琳琅。

那知奔窜中，一乐得未尝。

何当扫阴雪，四海共春阳。

便携我辈人，浩歌归醉乡。

世事如奕棋，臧否均亡羊。

蓑衣可钓月，底处是金章。

邓肃

邓肃　云际岭

苍苍九万里，拍塞雨天葩。

云际在天上，我去更携家。

不知山高低，晶荧浩无涯。

回头见侍香，濛濛隔琼花。

邓肃

邓肃　云际岭

狂直初无涉世才，雷公斥下九天来。

面冲风雪吹三月，马避干戈易四回。

带雪烧柴平体粟，沥槽沽酒慰饥雷。

如闻明日登闽岭，茅舍春风夜满怀。

邓肃

邓肃　再次前韵二首

萧条门巷半莱高，杯酒田间亦自陶。

採栗久要工部拙，骑鲸偶厕谪仙豪。

狂波故作风雷噫，逸兴何妨日月高。

胜景赖君佳句压，胸中江汉更滔滔。

邓肃

邓肃　再次前韵二首

琢磨佳句敌离骚，赖得朋来漉酒陶。

时遣纡余资卓牵，更将华妙济雄豪。

阁临巨浸南溟近，帘捲晴空北极高。

更约高谈句法外，可怜天下政滔滔。

邓肃

邓肃　再次韵

我闻张微子，仰天能服雾。

又闻填海神，挥鞭石欲骛。

二子呼不来，登山自纠屦。

雷鼓速云阵，忽忽千岩布。

谁云九万隔高穹，玉女笑眼逼人红。

银浦遂倾瓜蔓水，雪浪欲浮天梁宫。

孤孙得糟时哺翁，汎汎浮家烟浪中。

竞呼力士来西域，临江吹缩十丈龙。

那知夏雨逢甲子，身如猪鸭不须鄙。

赤松作此岂无谋，门生主兵渠主水。

长江正欲截苻坚，夜亡智伯水如天。

此功朝成暮可霁，便当对月饮青田。

一雨从今十日约，要赓丰年入弦索。

凭君唤取阿戎俱，笑上天门同软脚。

邓肃

邓肃　再次韵谢之

四海王信州，志气老益壮。

家学九夷闻，人物万夫望。

若使在庙堂，天下无怨旷。

胡为一叶舟，也泛闽溪浪。

顾余真断梗，江淮付摇漾。

逢人辄倾倒，涉世无堤障。

既念越人瘠，仍欲郑声放。

斥下九天来，宜似幽怪长。

邂逅忽相逢，琥珀倾新酿。

大急赓歌诗，胸臆赖舒畅。

我语无余韵，日书甲乙帐。

得君驱鳄手，不忧潮阳瘴。

三年去国心，海隅日悽怆。

东家久不燔，稚子将无饷。

诗成皆置之，万事吾不仰。

那复思重裘，区区欲止谤。

明朝更可人，芒鞋穷好尚。

遥知翠微中，高谈得纵傥。

至乐黡糵间，虚名钟鼎上。

轻重不须论，杯行且酬唱。

邓肃

邓肃　再次韵谢之

昌黎论佛骨，南行气亦壮。

卖书请镂玉，却起北归望。

香山最风流，诗酒事夷旷。

那知闻琵琶，泪溅九江浪。

此身苦海中，风波随荡漾。

妄见分南北，无乃眼中障。

嗟我果何人，楚狂本天放。

外物不须论，有身今已长。

斥归水云乡，日醉莲花酿。

茗饮过陆羽，禅悦得文畅。

安此更何求，万里脱毡帐。

死生则置之，北邙岂俱瘴。

使君怜我愚，了无逐客怆。

谓我耕白云，不独齐眉饷。

诗来觅欢处，光芒不可仰。

欲醉桃李春，那忧贝锦谤。

赤脚敢云无，社舞非时尚。

侯门列蛾眉，一见吾其傥。

抛砖此当先，积薪君在上。

更为李与苏，两家按新唱。

邓肃

邓肃　再和宰公二首

谁向人间脱甑蒸，烦公大句激雷轰。

高才自是百夫特，出语当令四座倾。

霖雨虽从天上降，烟云要自笔端生。

吹嘘六合无凡骨，例欲乘风款太清。

邓肃

邓肃　再和宰公二首

斗枢不见走蛇金，万里晴空无雨阴。

郗扇虽交更挥汗，嵩车才出辄成霖。

诗如翻水惊黄绢，力可回天在赤心。

百里敢烦天下手，丰年无事但鸣琴。

邓肃

邓肃　再用南斋韵谢

沙溪清可啜，远山翠欲流。

翩然航一苇，浩歌入芦洲。

高堂上木杪，幽人事胜游。

但足箪瓢乐，不知天地秋。

我笔嗟无口，冥搜空掉头。

何如三才杰，等是济川舟。

开卷腾光怪，天上卿云浮。

阿云又嗣音，吾砚不欲留。

平生浪诗声，寒虫号清幽。

已对狂道士，从此敢吟不。

邓肃

邓肃　再韵明复和来

男儿匹马追风嘶，朝燕暮越去如飞。

谈笑功名在钟鼎，卵破草折驱胡儿。

悲吟误学愚溪柳，落笔幸无龙蛇走。

诗成不直水一杯，谁解金龟与换酒。

能言嗟我闭雕笼，九万扶摇政属公。

好振雷威养霖雨，要须奏赋未央宫。

游戏诗坛整部伍，笔锋光怪横天宇。

异时请赓七月篇，恶食卑宫赞神禹。

邓肃

邓肃　招成老

万窍于喁北风烈，乌云贴地欲飞雪。

醉乘一叶上玻璃，忽霁阴威行夜月。

凤凰山头想大颠，芒鞋竹杖弄清泉。

胸中得句自春色，散入草木胜云烟。

安得今宵对挥麈，快然别作二岁语。

遥知今吾非故吾，便当刻烛追风雨。

邓肃

邓肃　昭祖送韩文

两鸟相酬不肯休，欲令日月无旋辀。

斯文未丧得韩子，扫灭阴霾霁九州。

古来散文与诗律，二手方圆不兼笔。

独渠星斗列心胸，散落毫端俱第一。

陋巷嗟余四壁空，恶本雕残付蠹虫。

虽得一班时可意，鱼鲁纷纷意莫穷。

好古谁似城南杜，平生不矜润屋富。

力刊善本妙毫厘，日费千金曾不顾。

老藤截玉奴侧理，千古松煤腾碧烟。

入手五行俱可下，兀兀短檠忘夜眠。

我生嗜好随时改，独有此书心不解。

欲酬厚意锥也无，更为先生作阿买。

邓肃

邓肃　质夫和来

我生不顾四壁空，千金买笑醉春风。

半夜酒红潮玉颊，亭亭秋水影芙蓉。

作文忽慕元和格，送入贤关亲眉白。

遽闻皇甫语穿天，渊源盖是退之客。

琢句出人数等高，要令天下无英豪。

击节一观百忧失，不觉此身犹布袍。

平生自足牛蹄水，为公辟易数百里。

愿得佳句时飞来，此间幸有子期耳。

雨意朝来犹许重，安得相从恣嘲弄。

虀盐充腹灯一萤，兀坐亡聊真梦梦。

会鞭匹马城东陬，对床臭味两相投。

归来笔下饱奇怪，不须更事子长游。

邓肃

邓肃　仲子叔明二邦君兼济子安德和文明四使者同过逐客於文殊偶食无肉客

谪宦亡聊又出奔，敢期冠盖也临存。

豪华自厌蒸人乳，冷落能来叩席门。

莫叹愁肠充苜蓿，从来醉眼盖乾坤。

相知政在世情外，赐达回穷不足论。

邓肃

邓肃　子安提举二首

南奔千里已途穷，更向长江避贼锋。

十口未容谋去住，片帆那暇择西东。

乞钱不忍从司业，食粥新来似鲁公。

赖有诗情摧不老，时将新句吐长虹。

邓肃

邓肃　子安提举二首

征鼓驱人夜发船，别来无处写忧煎。

高吟自答{口幽}嘤啸，旅食时开郁屈筵。

君去青天才尺五，我今白发已三千。

何当却饮南湖月，颠倒衣裳舞谪仙。

邓肃

邓肃　紫芝和来

雨余榴火欲烧空，宫槐老翠闇薰风。

即今此景那可恃，忽观玉露泣芙蓉。

请公文急出新格，

变茅黄兼苇白。

坐令鼠辈扫地空，毋使再来相主客。

异日光芒李杜高，声价岂但一时豪。

故应高视空四海，纷纷过眼万银袍。

我生作意游弱水，蓬莱杳隔三万里。

何如平地揖诗仙，一洗从来郑卫耳。

期公便作九鼎重，云水未容扁舟弄。

漫天霖门在胸襟。半夜吹作高宗梦。

鬼方月窟虽殊陬，愿治之心辄相投。

泽民事业无多子，要使人人鼓腹游。

邓肃

邓肃　自嘲

踪迹平生半九区，醉倒时得蛾眉扶。

连年兵火四方沸，一饱鸡豚半月无。

住世今非孔北海，分司自到宾头卢。

卷帘月色招人醉，三百青铜径自沽。

邓肃

邓肃　醉吟轩

渊明句法古无有，头上幅巾供漉酒。

李白豪篇惊倒人，举目望天不计斗。

二子风流不可追，公作幽轩为唤回。

长鲸渴兴沉江海，锦囊妙句生风雷。

安得一廛在公侧，时时去作孔融客。

愁肠得酒生和风，也向毫端写春色。

邓希恕

邓希恕　句

龟鹤与群同寿隽，貂蝉相映半时贤。

邓希恕

邓希恕　游道岩观有引

乘云不到玉皇家，岩上仙桃几度花。

今日喜偕三益友，看来丹灶炼黄芽。

邓希恕

邓希恕　游道岩观有引

石敲新火煮云腴，细讲濂溪太极图。

此去不知千载后，有人来讲此图无。

邓犀如

邓犀如　华盖山

日沈露下不胜寒，绝顶江南第一山。

脚底云平疑可步，身边月近似容攀。

诸天合在虚无际，清磬应闻缥缈间。

秋拚今宵不成寐，遇风高处着仙班。

邓犀如

邓犀如　槐林院二首

野色寒如许，山容瘦不禁。

因闲携竹杖，乘兴宿槐林。

衲子蒙头坐，骚人拥鼻吟。

南柯休入梦，轩冕本无心。

邓犀如

邓犀如　槐林院二首

竹树参差合，川原远近分。

旛旛晴后见，钟磬夜中闻。

野碓闲春水，春桥冷度云。

庭空游客散，鸣鸟自呼群。

邓洵美

邓洵美　和李昿

词场几度让长鞭，又向清朝贺九迁。

品秩虽然殊此，岁寒终不改当年。

驰名早已超三院，侍直仍忻步八砖。

今日相逢番自愧，闲吟对酒倍潸然。

邓有功

邓有功　贺刘掞赴召史馆校勘

秋堂风露声唔咿，青灯一点昏两眵。

蟫鱼蠹纸老白日，未识心宇包黄羲。

麟胶饮尽霜兔泣，俪花斗叶纷奇姿。

少年轻裘舌秦衍，睥睨六印京尘缁。

平生眼底厌糠秕，自对春风乐沂水。

搜奇抉怪问子云，载酒归来成独醉。

金刀喜有南邻翁，曾吹藜焰丹霞峰。

白云满榻呼不起，倒闭日倚伏酣秋空。

紫皇一夕下纶旨，细祓丹铅勘文字。

会将一语赞阳秋，高入九天卑九地。

圣明勋为琬琰储，不独焜燿冰衔书。

两朝蒷辑摩日月，往往呼喝羞庭衢。

庐陵健笔人莫赎，南丰瓣得竟谁续。

西江浩浩流古今，莫遣白头愧青竹。

邓有功

邓有功　客信丰寄刘起潜

怪得寒灯昨夜花，五更归梦倏还家。

多情儿女伤离别，争挽征衫问鬓华。

邓有功

邓有功　客信丰寄刘起潜

鱼苗客子去成群，野笑狂歌慢慢行。

三十里头齐顿住，闻官早过吉州城。

邓有功

邓有功　客信丰寄刘起潜

锦衣戍卒竖霜矛，弹压盐丁过岭头。

三月闻韶堪叹息，南中还是一年忧。

邓有功

邓有功　客信丰寄刘起潜

岭南咫尺莫如虔，和暖严寒别有天。

一夜诗魂清到骨，晓霜封却钓鱼船。

邓有功

邓有功　送曾子华游赣

丈夫达有遇，出令走千里。

焚香玩太空，宴坐尘不起。

云胡子曾子，不自乐沂不。

风烟挟两袖，足跟尚芒履。

持被直承明，三省良未忆。

观君气如虹，接淅亦可美。

昔年子长游，落笔妙信史。

三苏出岷峨，文章仰欧子。

此行崆峒岭，万事宁足侈。

郁孤有奇观，佳句公摩洗。

予生事斗室，出若畏澜蠡。

长安歌狭邪，神鼎铸螭鬽。

穷通匪同途，动静实一理。

时止复时行，愿与参此义。

邓有功

邓有功　玉山道士

玉豩豩上雨声乾，日暮东风客衲寒。

数树梅花吹作雪，行人犹自倚阑干。

邓元奎

邓元奎　挽赵秋晓

文星陨向凤台城，凶讣传来验奠楹。

天若假年加富贵，人生梦枕做功名。

谪仙诗在晚唐重，坡老身亡两蜀轻。

豪迈如今存者几，惜乎吾道重伤情。

邓远举

邓远举　句

翠云卧石千岩冷，黄叶呼风万里秋。

邓允端

邓允端　古乐府

梧桐叶落秋容早，夜夜寒蛩泣衰草。

凤钗金冷鬓云凋，可惜红颜镜中老。

音尘望断沈双鲤，唤起相思何日已。

琐窗人静月轮孤，六曲屏山冷如水。

邓允端

邓允端　过处士山斋

一室萧疏甚，禅床印佛宗。

树阴生石藓，茶鼎带松风。

去去水千里，行行山几重。

佩琴与诗卷，回首翠微中。

邓允端

邓允端　绝句

楚岸卸轻帆，停舟曲江曲。

日暮塞鸿归，春水平桥绿。

邓允端

邓允端　遣兴

得志心偏壮，谋生事转疏。

雨蓑春种药，月案夜抄书。

穷达虽同道，功名不定居。

凭谁报消息，为问近何如。

邓允端

邓允端　秋兴

轻烟漠漠锁晴岚，野水溪边小驻骖。

日暮征鸿落何处，似将风景过江南。

邓允端

邓允端　涉江采芙蓉

涉江采芙蓉，欲采寄所思。

所思今何在，望断天一涯。

将花照秋水，秋水清且漪。

行乐不得再，日暮空凄悲。

邓允端

邓允端　试笺

拨开宿火起炉烟，留得馀香伴夜禅。

落尽碧桃春不管，东风却放柳飞绵。

邓允端

邓允端　题社友诗稿

诗里玄机海样深，散于章句敛于心。

会时要似庖丁刃，妙处应同靖节琴。

韵胜想君言外得，字新令我意边寻。

痴人说梦终难信，何日樽前取次吟。

邓忠臣

邓忠臣　曹子方用釜俎字韵赋诗见遗予洎张文潜晁无咎蔡天启因以奉酬并示四

长爱陈思咏萁釜，几年不见徂南土。

朼来相逢翰墨场，夜窗共听空阶雨。

跃马蔡卿能齧肥，好书张侯期饮乳。

晁令知从博士迁，智囊不厌传经苦。

於兹邂逅如夙契，瞔我劬劳勤晤语。

诗成乍变龙虎文，笔落更惊鸾凤舞。

我将隐遁山林姿，公等整顿乾坤户。

分同斥鶠抢榆枋，难伴犠牛登鼎俎。

邓忠臣

邓忠臣　初伏大雨戏呈无咎四首

大明放朝官避暑，长廊倏倏绝尘土。

汉家宫殿敞千门，紫阁拖云洒甘雨。

雷帡电笑洗蒸郁，荡荡青天滑流乳。

忆昨三年田舍中，六月正服农家苦。

岂望生还直旧庐，得见张晁说新语。

初听钧天骤窃抃，正似声闻躩起舞。

喜乘初凉与晤歌，不忧庭潦垫垣户。

径携斗酒相就醉，更置双鲤充君俎。

邓忠臣

邓忠臣　初伏大雨戏呈无咎四首

汗流龟趺如炊釜，蜉蝣飞空蚊运土。

眼看织云上太清，曾不崇朝八荒雨。

金柔火老旱太甚，咀嚼冰雪如饧乳。

丰隆列缺及时来，苍生解除焦焚苦。

张侯不辞茅屋漏，倚柱长吟可人语。

爱君豪猛为君和，抚剑悲歌终起舞。

南城酒垆醅新泼，不独黄公当门户。

满酤鸱夷极欢酌，细摘园蔬供鼎俎。

邓忠臣

邓忠臣　初伏大雨戏呈无咎四首

突洽尘鱼生甑釜，十年都城困风土。

不辞挥汗过三伏，败屋怯听滂沱雨。

张侯作诗召清风，渴读如饮雪山乳。

笑我形容太瘦生，我亦悔前用心苦。

晁子迭唱亦起予，两从终日同堂语。

奈何拘学技艺穷，跛鳖欲趁髕髗舞。

魁然围腹贮文史，朝来气爽宽酒户。

为君急置槎头鳊，缕翠霖红落雕俎。

邓忠臣

邓忠臣　初伏大雨戏呈无咎四首

神龟不识烹鱼釜，生潜深渊长黄土。

谁令误落鱼网中，白书冥冥作雷雨。

嗟予蟠然别旧隐，空岩无人滴钟乳。

松菊满山胡不归，愿同妻子忍攻苦。

长歌漫漫何时旦，起坐中夜私自语。

茅茨十九漏如渑，谁知华堂醉歌舞。

山中吾庐归去来，峰插翠玉朝南户。

注目操刀必割时，尸祝何烦越尊俎。

邓忠臣

邓忠臣　初入试院

东门骢马止行行，被诏秋闱阅俊英。

三岛隔云天北极，万灯明路国西城。

人间聊假诗书乐，地远还闻市井声。

一夜凉风起阊阖，月中应有桂枝生。

邓忠臣

邓忠臣　奉酬

秋闱深锁觉愁多，赖有英游玉趾过。

日望高楼吟楚月，梦随明月到湘罗。

南宫曾看挥华藻，西馆还来共笑歌。

六稔飞光如过隙，人生谁奈老催何。

邓忠臣

邓忠臣　奉酬

试场未动文书静，官舍相联步履过。

千丈苍波争倚薄，十围便腹有森罗。

登临已结骚人恨，填委终翻劳者歌。

后夜中秋佳月色，惟予不饮奈明何。

邓忠臣

邓忠臣　奉答张文潜戏赠

拚老工诗恨不高，苦心错玉与砻刀。

正如天禄秋风夜，剔尽寒灯著广骚。

邓忠臣

邓忠臣　感兴复用钟字韵戏呈同舍

五年湘水听霜枫，长乐初闻此夜钟。

辽鹤亦知华表在，仙棋犹许烂柯逢。

蓬山道藏聊为戏，石室真游久欲从。

便拟作歌招隐去。人间得意不须浓。

邓忠臣

邓忠臣　邯郸道中夜行阻风

欲泻悬河雨，先号拔木风。

问津龙吠处，觅路霓光中。

徙御忧群盗，儿童笑拙翁。

当知步兵哭，初不为途穷。

邓忠臣

邓忠臣　和蔡肇慎思说家山之胜用其语得诗

野桥随岸架，茅屋依林修。

木落吟霜狖，云晴舞雪鸥。

山屏当户列，瀑布入溪流。

只合樵歌唱，何因得蔡讴。

邓忠臣

邓忠臣　和胡宿韵寄蒋之奇

梦罢静思岩野回，何心商鼎作羙梅。

东门祖帐新光宠，北斗枢星旧冠魁。

无故弟兄真可乐，相忘父子总多才。

扁舟若向乐吴去，几杖何由日夕陪。

邓忠臣

邓忠臣　和胡宿韵寄蒋之奇

独步文章妙一台，都门便欲挂冠回。

已怜天上三台路，未尽人间八斗才。

坐幄每闻千里胜，占云初见四夷来。

我公莫作遄归想，衣笥行看衮绣开。

邓忠臣

邓忠臣　和文潜嘲无咎夜起明灯诵予诗

参横月转与天高，归士飞心忆大刀。

故作楚吟排滞思，吟成风叶更萧骚。

邓忠臣

邓忠臣　寄次张弟

猫头竹叶细檀栾，新笋如椽日满盘。

寄语儿童莫多取，来春从上万余竿。

邓忠臣

邓忠臣　敬次无咎来韵抒写素怀兼呈文潜天启伯时仲远

梁宋吴楚各异方，交情一契不相忘。

况乃颜色琼枝芳，石渠金马从诸郎。

我从潇湘烟水长，江湖饫见山色苍。

扣舷弄月浩歌狂，朼来滥吹崇贤堂。

储胥乍骇绿沉枪，击鼓震讋庸蜀羌。

爰居受飨谋非臧，悔辞卑飞斑竹岗。

终日獭祭书绕床，故山秋菊英可粮。

西风梦挂南斗旁，翠蚢绛螭交首骧。

坐看楼阙照天隍，壮心郁律军腾装。

弢弓卧甲气不扬，挥斤欲斫玪人亡。

剑价倚待风胡偿，云间邂逅得智囊。

洞庭钧天奏帝乡，慷慨奋激万夫行。

天路灭没飞髕髗，张侯同声羽应商。

蓬莱方丈屋连房，海口澜翻议百王。

太乙下照青藜光，要我挟椠弄铅黄。

四库颠倒翻芸香，蔡卿有来安西凉。

慨慕玉关归献觞，同官李柳并翱翔。

鸾和节奏声央央，谁其力荐慰所望。

九阍白日无雪霜，垂光虹霓急草章。

沉冥清远雨蜀庄，人间势利本不忙。

麒麟鹡鷟国珍祥，每恨官隔西掖墙。

可使簸扬挹酒浆，不似箕斗名虚张。

邓忠臣

邓忠臣　考校同文馆戏赠子方兼呈文潜

五年坎壈哀南方，江湖魏阙两相忘。

洞萝岩桂搴孤芳，月潭风渚俦渔郎。

单阏孟夏草木长，望都楼观郁苍苍。

谁令焚芰辞楚狂，复来上君白玉堂。

黄门戟曜羽林枪，未央引籍班氐羌。

云屯锦缚马斯臧，大官日膳琼为粮。

追随威凤呜南冈，岂敢偃息复在床。

投铃归休下殿傍，卫士传诏来如骧。

馆阊阖外西城隍，书橐迫遽不及装。

吁俊上集要言声，得弓勿问何人亡。

赵璧既入秦城偿，颖脱喜见锥出囊。

同人于野不择乡，峨峨羽翮整颜行。

王闲玉勒皆髕髗，伯喈怀赎望金商。

魁梧奇伟值文房，家令数术应帝王。

三英粲粲日争光，我辄与之较雌黄。

芳菲满室兰生香，坐堂月久秋气凉。

将军思归歌抚觞，倚梧目送雁南翔。

想见葭萯水中央，洞庭河汉遥相望。

香枫叶老赤染霜，感慨少日七步章。

长安城西约郑庄，牵率不往有底忙。

人生可意乃吉祥，快马划过小苑墙。

入门烂醉银瓶浆，秦筝赵瑟喜高张。

邓忠臣

邓忠臣　漫兴成章屡蒙子方宠和更辱赠句辄用奉酬

声名词藻竞髒髒，不负平生许与心。

鸣凤自须谐玉磬，野麋祗合恋云林。

清新每喜羊何知，冥默初闻雅颂音。

不是南冠厌拘絷，楚人元爱楚风吟。

邓忠臣

邓忠臣　诗呈同院

秋日同文馆，论交手重携。

胡秦常恨邈，李杜岂堪齐。

尚喜新知语，间思旧句题。

十年劳梦想，同直集英四。

邓忠臣

邓忠臣　诗呈同院后至诸公

秋日同文馆，飞章待报回。

丝纶先日降，鹓鹭忽朋来。

诸彦俱精鉴，微生亦滥陪。

纷纷五千牍，谁定冠伦魁。

邓忠臣

邓忠臣　诗呈同院诸公六首

秋日同文馆，多朋信可依。

慧莺还伴锁，巧燕自知归。

藻鉴由来定，翘材未觉稀。

贤书早晚上，拭目看珠玑。

邓忠臣

邓忠臣　诗呈同院诸公六首

秋日同文馆，朝晖淡淡光。

聚蚊喧败帐，飞蝠入雕梁。

香散青绫被，诗翻古锦囊。

群居有英彦，晤语兴何长。

邓忠臣

邓忠臣　诗呈同院诸公六首

秋日同文馆，虚廊日几回。

浮花出林杪，古樾蔽城隈。

远笛悲仍壮，幽禽去又来。

微吟还自喜，共和有清才。

邓忠臣

邓忠臣　诗呈同院诸公六首

秋日同文馆，分场试未齐。

借书穷石室，刊字费棠梨。

想见英雄彀，谁当甲乙题。

喜陪群彦集，通籍在金闺。

邓忠臣

邓忠臣　诗呈同院诸公六首

秋日同文馆，来游翰墨场。

预闻周俊造，多有汉文章。

兰室依新润，芸书识旧香。

逢辰强思报，矫首咏明康。

邓忠臣

邓忠臣　诗呈同院诸公六首

秋日同文馆，晨兴不待鸡。

耽书迷甲子，行乐在东西。

静对庭柯盼，闲常柿叶题。

相期放朝后，连日醉如泥。

邓忠臣

邓忠臣　试院即事呈诸公

俊游常恨邈山河，邂逅文闱喜屡过。

朱簿分明俱鼎立，墨图伻位看星罗。

人开户牖还相近，朝进英材信可歌。

双钥重关非不密，只应无奈梦魂何。

邓忠臣

邓忠臣　天启有少年真喜事之句用其韵和

慷慨论边事，飘萧动礼闱。

贵须金印绾，老要玉关归。

食酪便榆塞，呜铙惯铁衣。

悬知雄辩在，志顾未应违。

邓忠臣

邓忠臣　同舍问及故山景物用钟字韵诗以答

吾庐高封玉池峰，日听诸天奏鼓钟。

海外鹤归青嶂觉，洞中花落碧溪逢。

翻经夜对高禅请，彩叶晨邀老圃从。

说与群仙如画出，纷然归思乱云浓。

邓忠臣

邓忠臣　未试即事杂书率用秋日同文馆为首句三首

秋日同文馆，沉沉锁棘闱。

卷帘襟乍快，欹枕梦先归。

骤雨忧环堵，回风喜夹衣。

十年经五试，抚事意多违。

邓忠臣

邓忠臣　未试即事杂书率用秋日同文馆为首句三首

秋日同文馆，人间景自长。

重簾朝气入，嘉木午阴凉。

朝市喧聊避，山林兴未忘。

频添绕炉水，还与试香方。

邓忠臣

邓忠臣　未试即事杂书率用秋日同文馆为首句三首

秋日同文馆，重门静不开。

云随鸿影去，风送乐声来。

插架书千轴，论文酒百杯。

脱花陈叶满，还是作愁媒。

邓忠臣

邓忠臣　小诗戏无咎

文书盈几法筵埋，香火秋来愿稍乖。

得似鹿门携手去，定随绣佛镇长斋。

邓忠臣

邓忠臣　夜听无咎文潜对榻诵诗响应达旦钦服雄俊辄用九日诗韵奉贻

连床交语响舂容，激楚评骚彻晓钟。

绕宅金丝神共听，满潭雷雨剑初逢。

信知自有江山助，便欲长操几仗从。

俱是年家情不浅，依兰应许丐香浓。

邓忠臣

邓忠臣　已未年春与伯时较试南宫同年被命者六人今兹西馆唯同伯时一人而已

十载京师五校文，并游多已据通津。

再来更锁城西馆，检点同年只一人。

邓忠臣

邓忠臣　与文潜无咎对榻夜话达旦

书窗灯火夜深明，窗外萧萧雨叶声。

对榻不眠谈往事，紞如五鼓过严城。

邓忠臣

邓忠臣　欲知归期近呈天启

欲知归期近，行行重携手。

掖垣隔华省，明日难邂逅。

作者六七人，峥嵘竦神秀。

藏蛰龙虎姿，风云即腾吼。

嗟予自迟暮，老骥伏闲厩。

夺珠不量力，揽臂犯牙口。

平生辛苦行，何足为已有。

政似逢毛嫱，归憎孟光丑。

邓忠臣

邓忠臣　再谢周飆之句二首

眼看秋雁歌汾水，心到阳关唱谓城。

却被维摩居士笑，海潮音作断肠声。

邓忠臣

邓忠臣　再谢周飆之句二首

秋日照歌淮上舫，春花引醉福昌城。

何如阊阖门西北，卧听秋风枕畔声。

邓忠臣

邓忠臣　中秋月

寂寥无声月亭午，蟾蜍通津堕清露。

明星烂烂今何稀，美人荧荧隔烟雾。

邓忠臣

邓忠臣　重九考罢试卷书呈同院诸公二首

题遍朱签栋宇充，灯窗长听景阳钟。

昏眵直要金篦刮，黎瘦都如饭颗逢。

文律自随星斗变，月评应合士人从。

了无一事犹深锁，辜负东篱菊品浓。

邓忠臣

邓忠臣　重九考罢试卷书呈同院诸公二首

屡见高文试泽宫，长年参校愧龙钟。

悬黎待价由来久，绿绮知音不易逢。

吉语乍闻随鹊喜，归期专欲问龟从。

到家莫负如泥约，光禄供醪味渐浓。

邓宗度　黄山杂咏

邓宗度　黄山杂咏　苍豹

却隐他山雾，来眠此洞云。

区区麛鹿辈，战栗敢子群。

邓宗度

邓宗度　黄山杂咏　丹霞峰

绮段堆青壁，点缀秋颜色。

几使晓来风，纵横裁不得。

邓宗度

邓宗度　黄山杂咏　滴水岩

石壁碎寒流，行人暮已愁。

更倾风月耳，无水不生秋。

邓宗度

邓宗度　黄山杂咏　石床峰

原非人力建，造化琢磨成。

一枕游仙梦，蟾波白昼生。

邓宗度

邓宗度　黄山杂咏　石门峰

暮云无意锁，春草岂能关。

何事栖霞客，从兹去不还。

邓宗度

邓宗度　黄山杂咏　桃花峰

刘阮辞世尘，桃花谁复主。

无计殢春风，一夜零红雨。

邓宗度

邓宗度　黄山杂咏　祥符寺

云水最饶处，轮蹄无到时。

夜蟾生佛面，春雪印僧眉。

邓柞

邓柞　寄邓志宏五首

三径从来半草莱，席门那为故人开，

自惭不是梧桐树，安得朝阳鸣凤来。

邓柞

邓柞　寄邓志宏五首

彭泽思归意末成，折腰五斗谩劳生。

何如张翰秋风起，便忆鲈鱼蒪菜羹。

邓柞

邓柞　寄邓志宏五首

厌从薄宦思莲幕，思见故人映玉山。

须信人生贵适志，相逢樽酒且开颜。

邓柞

邓柞　寄邓志宏五首

笔下文章信有神，西来避地不无因。

要看银河从大落，一洗人间万古尘。

邓柞

邓柞　寄邓志宏五首

中原回首涕沾裳，谁是当时柱石强。

会唤谪仙天上去，扶将日毂出扶桑。

邓柞

邓柞　题白莲院

古树纷纷千嶂雨，远寺鸣钟迷处所。

一水东流浮落花，隔云应有秦人住。

海风不断长松路，万籁寒生苍玉麈。

此去江南山更深，桄榔叶暗猨啼苦。

邓柞

邓柞　新岭庵

千尺长松矗太清，倚松栋宇与云平。

凭阑只恐西风起，吹上青冥九万程。

邓柞

邓柞　谒姜相词坟

布及崛起秉洪钧，料事当年若有神。

三尺孤坟封马鬣，一时直道犯龙鳞。

从容未见回天力，流落空闻弃海滨。

赖有高人秦处士，不防筑室作居邻。
