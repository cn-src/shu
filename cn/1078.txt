东里集 - (明)杨士奇
　文集卷一
　文集卷二
　文集卷三
　文集卷四
　文集卷五
　文集卷六
　文集卷七
　文集卷八
　文集卷九
　文集卷十
　文集卷十一
　文集卷十二
　文集卷十三
　文集卷十四
　文集卷十五
　文集卷十六
　文集卷十七
　文集卷十八
　文集卷十九
　文集卷二十
　文集卷二十一
　文集卷二十二
　文集卷二十三
　文集卷二十四
　文集卷二十五
　诗集卷一
　诗集卷二
　诗集卷三
　续集卷一
　续集卷二
　续集卷三
　续集卷四
　续集卷五
　续集卷六
　续集卷七
　续集卷八
　续集卷九
　续集卷十
　续集卷十一
　续集卷十二
　续集卷十三
　续集卷十四
　续集卷十五
　续集卷十六
　续集卷十七
　续集卷十八
　续集卷十九
　续集卷二十
　续集卷二十一
　续集卷二十二
　续集卷二十三
　续集卷二十四
　续集卷二十五
　续集卷二十六
　续集卷二十七
　续集卷二十八
　续集卷二十九
　续集卷三十
　续集卷三十一
　续集卷三十二
　续集卷三十三
　续集卷三十四
　续集卷三十五
　续集卷三十六
　续集卷三十七
　续集卷三十八
　续集卷三十九
　续集卷四十
　续集卷四十一
　续集卷四十二
　续集卷四十三
　续集卷四十四
　续集卷四十五
　续集卷四十六
　续集卷四十七
　续集卷四十八
　续集卷四十九
　续集卷五十
　续集卷五十一
　续集卷五十二
　续集卷五十三
　续集卷五十四
　续集卷五十五
　续集卷五十六
　续集卷五十七
　续集卷五十八
　续集卷五十九
　续集卷六十
　续集卷六十一
　续集卷六十二
　别集卷一
　别集卷二
　别集卷三







ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　













东里集 - (明)杨士奇







诗文别集。九十三卷，附录一卷。明杨士奇撰。约成于明正统年间。《东里集》按文体分类排次，共计九十三卷，其中包括文集二十五卷，诗集三卷，续集六十二卷，别集三卷。别集三卷收录的是为朝廷起草的诏谕文诰和奏对文字：卷一为《代言录》(制敕之类的文字)，卷二为《圣谕录》，卷三为《奏对录》。卷末有《附录》一卷，收录的是有关杨士奇的传、志等资料。杨士奇的诗歌创作可以分为前后两个时期，前期主要是在三十多岁以前。这一时期他游历湖湘等地，生活贫困，接触社会比较广泛，所以诗歌对社会的某些问题能有所反映，有一定的积极意义，另有一些描写自然风光的作品，也清新自然，活泼健康。后期，即入馆阁之后，官至内阁首辅，位高权重，所以诗歌大都词气安闲，纡徐蕴藉，韵语妥贴，声度和平，字里行间流溢出一种雍容典雅的台阁气息。虽不尚藻饰，不矜丽句，但也缺乏纵横捭阖气势，正所谓平正有余，而精劲不足。杨士奇的散文受欧阳修的影响较大，其文风也如他的诗风一样，平正舒缓，雍容华贵，体现出太平盛世的宰相风度。永乐、宣德年间的制诰碑版，多出自其手笔，叙事平稳，用语妥协，而无空泛之病，虽然缺乏创新，但不失古格。他的文学成就在文学史上足以自成一家。《东里集》有多种版本。李东阳《怀麓堂诗话》认为正集是杨士奇亲手自选，刊刻于广东，后被人窜入数篇，其后子孙又刻为续集。集中有正统五年黄淮撰《东里集原序》。现传有明刻《东里文集》二十二卷本;清康熙十七年杨氏修补明刊《东里文集》二十五卷本;有清光绪三年杨觐光重刻二十五卷，别集三卷本;《四库全书》著录的《东里集》最为详备，九十三卷，是杨士奇的著作全集本，不仅收录了诗文，还收入了诏诰制敕文字。


总目

钦定四库全书　　　　　集部六

东里集总目　　　　　　别集类五【明】

文集二十五卷

诗集三卷

续集六十二卷

别集三卷

【臣】等谨案东里集九十三卷明杨士奇撰士奇名寓以字行泰和人建文初以荐入翰林充编纂官成祖即位授编修寻简入内阁典机务历官少师华盖殿大学士卒赠太师諡文贞事蹟具明史本传明初三杨并称而士奇文笔特优制诰碑版多出其手仁宗雅好欧阳修之文士奇文亦平正纡余得其彷佛可称舂容典雅之音当时馆阁着作遂沿为流派李梦阳诗所云宣德文体多浑沦伟哉东里廊庙珍者盖亦推本於士奇而言其後效尤既久或病其渐入於肤庸然亦不善学者索貌遗神之过若就其所作论之实能不失古格者其转移一代之风气非偶然也集分正续二编正集所载较少续集几至倍之其别集四种曰代言録乃制勅之类曰圣谕録曰奏对録曰附録则士奇之传志诸文咸在焉李东阳怀麓堂诗话曰杨文贞东里集手自选择刻之广东为人窜入数首後其子孙又刻为续集非公意也然则续集乃士奇所自芟弃非尽得意之作以其搜罗较富故仍其旧并録之焉乾隆四十四年正月恭校上

总纂官【臣】纪昀【臣】陆锡熊【臣】孙士毅

总校官【臣】陆费墀







文集原序

东里文集原序

天生间世之才必予之以清明粹温之资际夫重熙累洽之运发为事业参赞经纶辅成国家之盛着为文章宣金石垂汗简以彰文明之治夫岂偶然哉观於今少师东里杨公士奇可见矣公江右西昌宦族蚤失怙奋志卓立读书数行俱下既冠涉迹湖湘汉沔所交鸿儒硕士所谈道德仁义而所受清明粹温者养之直而资之深芳润内融彪炳煜乎外见濡豪引纸力追古作於是声名洋溢受荐而起际遇太宗文皇帝正位宸极建内阁以严禁密公与淮等七人首膺拔擢之命典中秘兼知外制历事四圣熙洽之朝凡大论议大制作出公居多肆其余力旁及应世之文率皆关乎世教吐辞赋咏冲澹和平渢渢乎大雅之音其可谓雄杰俊伟者矣公之立心制行本之以忠贞亮直持之以和厚谦慎以故清议咸归重之洪惟我朝自太祖高皇帝肇开文运儒雅彬彬辈出以公述作徵诸前烈颉颃下上能几人焉方之当时齐驱并驾复几人焉谓之间世之才其信然哉淮也孱弱无似旦夕相聚处聆笑语接矩范禆益良多属以抱疾怠事上疏乞骸蒙恩赐归调息旋轸之後云泥迥隔离羣索居荒落殆甚公不遐弃贻书以文集序见属辄以平昔之所知公论之共推者序述如右昔昌黎之文李汉序之欧阳之文苏轼序之交辉迭映於千百世之远淮岂知言者哉公命也其奚敢辞正统五年岁次庚申秋八月既朢荣禄大夫少保户部尚书兼武英殿大学士永嘉黄淮序







文集卷一

钦定四库全书

东里文集卷一　　　　　明　杨士奇　撰记

游东山记

洪武乙亥余客武昌武昌蒋隐溪先生始吾庐陵人年巳八十余好道家书其子立恭兼治儒术能诗皆意度濶略然深自晦匿不妄交游独与余相得也是岁三月朔余三人者携童子四五人载酒殽出游隐溪乘小肩舆余与立恭徒步天未明东行过洪山寺二里许折北穿小径可十里度松林涉涧涧水澄彻深处可浮小舟旁有盘石容坐十数人松栢竹树之隂森布蒙密时风日和畅草木之葩烂然香气拂拂袭衣禽鸟之声不一类遂扫石而坐坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余岁素髪如雪被两肩容色腴泽类饮酒者手一卷坐庭中盖齐丘化书延余两人坐一媪捧茗盌饮客牖下有书数帙立恭探得列子余得白虎通皆欲取而难於言叟识其意曰老夫无用也各怀之而出还坐石上指顾童子摘芋叶为盘载肉立恭举匏壶注酒传觞数行立恭赋七言近体诗一章余和之酒半有骑而过者余故人武昌左护卫李千户也骇而笑不下马径驰去须臾具盛馔及一道士偕来道士岳州人刘氏遂共酌道士出太乙真人图求诗余赋五言古体一章书之立恭不作但酌酒饮道士不己道士不能胜降跽谢过衆皆大笑李出琵琶弹数曲立恭折竹窍而吹之作洞箫声隐溪歌费无隐苏武慢道士起舞蹁跹两童子拍手跳跃随其後己而道士复揖立恭曰奈何不与道士诗立恭援笔书数絶句语益奇遂复酌余与立恭饮少皆醉起缘涧观鱼大者三四寸小者如指余糁饼饵投之翕然聚己而往来相忘也立恭戱以小石掷之辄尽散不复因共嘅叹海鸥之事各赋七言絶诗一首道士出茶一饼衆析而嚼之余半饼遣童子遗余两人己而夕阳距西峰仅丈许隐溪呼余还曰乐其无己乎遂与李及道士别李以卒从二骑送立恭及余时恐晩不能入城度涧折北而西取捷径望草埠门以归中道隐溪指道旁冈麓顾余曰是吾所营乐丘处也又指道旁桃花语余曰明年看花时索我於此既归立恭曰是游宜有记属未暇也是冬隐溪卒余哭之明年寒食与立恭豫约诣墓下及期余病不果行未几余归庐陵过立恭宿别始命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之游屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能己於中耶既游之明年八月戊子记

金华县重修庙学记

孔子之道出於天而有以助天之所不及盖裁成辅相品节防范之功天必有待於圣人书曰惟其克相上帝宠绥四方封人曰天将以夫子为木铎天之生圣人也其必有以任之伏羲神农黄帝尧舜禹汤文武任之以行道孔子任之以明道其所谓道大而天叙之典小而动静云为之则皆非有待乎外者既明於孔子将後有圣贤者作得因之以赞夫天佑斯民之功於无穷故自周而後二千年为君知尚於仁为臣知尚於敬父知尚於慈子知尚於孝夫妇长幼朋友各知所当尚及夫知好善而恶恶知贵王而贱覇知尊中国而外夷狄者皆孔子之功也微孔子斯道不几於熄乎道熄斯民不几於夷狄禽兽也哉自汉以来世主皆知尊孔子厚其礼而尊用其教我国家君师宇内一惟孔子之道内而京师外而府州县远而边裔皆庙祀孔子冕服南面一视王者春秋有事与社稷等可为盛矣而守令承流宣化有恭有慢则其治亦随之张弛焉金华县附郡城之下盖吕成公何文定王鲁斋诸君子之乡永乐壬寅进士番禺郭瑛来为令祗循德意惇务教育爰及再期士信其行民德其惠县治东北二里所为学甲辰之夏巷民弗戒于火延毁学舍廹及礼殿风怒火烈人罔攸措瑛拜頫叩首沥诚吁神灵应响荅反风熄火殿及两庑弗毁特完周视殿材岁久滋弊宜撤以新方诹于衆会诏有司修饬祀典祠庙邑人趋义咸愿有助遂卜曰就事因故益新作大成殿暨东西庑饰圣贤像前建重门讲堂斋庐庖廪周垣咸新作之加于旧规於是令率学之诸生行释菜礼而教谕李和图不泯其令与邑人好义者之绩具事本末加书介中书舍人陈景茂请记其成夫祗先圣以饬教事理民首务也何幸有贤令克笃用之又何幸成公诸君子德化沾溉其人心之深而致夫兴起相助之易也呜呼邦人俊秀来游其间必也升而之庙湛焉肃焉秉其对越之诚而非僻之心不作退而之学诵焉思焉持其仰鑚之志而进修之功不己积习久而德曰新业曰广处也有以续前修君子之光出也有以任国家治平之责庶用不忝於贤令与贤父兄之盛意哉是役也令主之助之资者邑士朱士真某某助之计者耆民刘某经始於洪熙元年闰七月某日成於是年某月某日其初建及改迁之故前自有记不复着

丹桂楼记

五云洲之东距泰和万安两邑皆一舍有半曰学堂里里钜族为萧氏其先徙自吉水之虎溪代有诗书行义为乡人所敬虽未有甚显者而所与交游婚媾率显者也家有丹桂一株莫究所自植里老长相传约百数十年其盘骫偃蹇凌霄汉蔽亏日月就下而望之苍然如垂天之云秋高风露清洁花盛发香馥馥闻十数里萧氏之耆耋以其暇率族人聚乐其下长少具在布席列尊俎少者以次奉觞为寿毕则拱侍听长者之教训懽洽之至礼度不踰岁率一再举焉及元季兵乱海内鼎沸萧氏之老者皆没壮而少者皆散徙崇甍飞栋荡然无存而桂亦毙於毁矣虽枯根尚隐隐颓垣荒址之间而生意泯然於是历岁远矣萧氏之彦曰孟常独切兴念吾先人之所居吾可以去之而不复乎辛勤归即故址薙芜畚砾营室以居读书学道其中而敬修其先人之德焉既又作楼若干楹与桂相直无几桂之荄者复萌蘖数岁而奋拔郁然识者盖知为萧氏复兴之徵或曰萧氏科第之祥也遂号其楼曰丹桂又数岁孟常举进士擢监察御史奕奕起声誉九载用绩最陞浙江布政司参议而萧氏之显者遂盛於孟常桂亦灵异矣哉夫家之盛衰系乎气运亦必有由於人者盖善德可以致和气凡物之近者必先得其气故随之而盛衰焉田氏之荆兄弟析而悴合而复荣此其证也田氏以友萧氏以孝孝友行於家而家之所由盛也孟常将赴浙江属余记丹桂楼杨於萧故婚姻家而余与孟常仕宦往还又十余年故为之记又推其盛之所由者以示其族人子弟俾皆勉焉

务勤堂记

江夏邓真存诚举进士为监察御史历八年陞山东按察使而名其退休之堂曰务勤以余交游之旧也属为书其所以名之故而自儆焉其言曰真学不足以究道才不足以济务圣天子不以其不可而授之一方耳目之寄纲纪之任夫山东古齐鲁邦也凡其守令所治环数千里之地土广而民衆其人之休戚治之得失皆吾所当究心也吾将何以称任使而免讥累哉惟是夙夜兢兢弗胜之为惧也又窃念之良骥一日千里如下乘而弗息十驾可至也真之劣也使果能持之以不息之诚亦庶几其可哉嗟乎存诚可谓克笃其志者也盖尝察於天之运乎一日行九十余万里而一周明日又一周而无曰不然者以其健也乾之象曰君子以自强不息盖法天之健以为勤也学非勤无以致夫道治非勤无以底厥功故自古大臣君子於爱君也必进无逸之说於事君也必躬匪懈之行而孔子於学者之问政亦有无倦之教也凡天下之事在於强志而力行其本则在先立乎诚而已传曰诚无息不息则久久则徵未有诚不立而能致夫久且徵也存诚可谓克笃其志者与追念前三十年与存诚者三四辈邂逅沙羡相与读书讨论之余恣其意於所适或登大别而眺江汉或扁舟浮游南浦赤壁之间吊古人之陈迹或凭高骋望洞庭云梦於落霞飞鸟之外倚长铗而清啸舒胸臆之浩然顾其所自得盖富贵贫贱忧患无一之累乎其心其放且逸如此而奚暇有所用志於勤哉今幸遇圣明在位吾与存诚皆见用於太平之世固宜弃浮趍实以就功业而存诚官益进任益重且益勉於君子之道未已也将所树立必有重当时闻後世者而未必不自务勤始也遂为之书

凝秀楼记

芝之为瑞也果与於人乎异时深山密林岩谷之幽磵壑之隂人迹所未尝至者芝樷生其间多或累万本其少犹动以千百计是孰之所致哉无与於人乎孝弟慈厚亷贞洁清之士其所居亭榭阶戺园囿垣壁之侧往往而芝生焉谓不系於人哉盖天下平寜王道得化泽充洽泰和融液於两间瑞物之蕃固有不择地而出者矣若一德一行积诚而不己足以通神明致和气斯瑞物亦必有着夫一人之感召者焉人之德莫先於孝古之能孝者若韦弘宗杨思贞许利川之徒皆有芝产其庐墓之次感应自然之理也前江西按察使金华邵玘以先永乐甲辰丧其母居丧执礼哀慕夙夜乃是年八月所居重屋之下产芝五茎或三秀或五秀华采焕烂明年五月复产一茎五秀轮囷郁然乡里惊异嗟叹以为孝感相与名其重屋曰凝秀之楼乡人之仕於朝者光禄李少卿颢中书陈舍人景茂求余记之以先永乐四年进士为监察御史明法意而清操凛然仁宗皇帝监国南京时深所器重历署大理寺都察院刑部皆有能声其陞宪长江西也治行尤多而自得禄迎母就养爱敬兼尽母甚乐之以先於余往还盖余知其能孝其所为感召非独居丧时矣斯楼殆将有闻於远哉楼若干楹前临縠水後枕椒峰据兰溪之胜於顔孝子羣乌助葬处盖相望云

翠筠楼记

吉水之东桐江之上其地多竹其里名竹溪里之望为罗氏罗氏之秀有曰同伦於竹尤笃好作楼若干楹而环植竹数千挺岁久蕃盛名其楼曰翠筠表所乐也因其族父翰林侍讲汝敬求为之记汝敬之言曰属春景融霁秋气澄彻八窻洞辟天气徐来郁乎如青云泛乎若苍雪頫而观之浩浩如翠涛摇荡於履舄之下坐而听之邕邕如金石和鸣於几席之外至若凉月之夕扬凤羽之蹁跹氷雪之晨挺琅玕而独秀皆楼中佳趣也闲暇而登焉盖使人襟抱清旷万虑不侵超然如出人境而立乎埃氛之表者余曰信可乐也而非有潇洒离俗之资亦恶足以语此乐同伦其有离俗之资者哉夫高台广榭嘉木森布葩花之烂然香气之芬馥管弦歌舞曰相聚而懽宴淋漓此豪侈者所尚而世俗之所趍也其固自恃以乐矣然往往朝荣而夕悴不能少待於斯须之顷其视斯楼虽四时寒暑凉燠之不齐而皆有以乐焉者又岂独清浊之相远哉同伦殆有异乎衆人之所尚者欤抑君子之尚於物也有不在耳目之娱意趣之适而在於其德者夫竹中虚外直刚而自遂柔而不挠有萧散静幽之意无华丽奇诡之观凌夏日以犹寒傲严冬而愈劲此其德为君子之所尚而同伦之志亦必在於此欤罗氏邑故家始自印冈徙桃林又自桃林徙竹溪吾闻宋有号竹谷老人者高尚絶俗之士也子大经及其弟应雷皆理宗朝进士大经着书有?林玉露传於世文献代有足徵要之罗氏之尚乎竹者远矣同伦竹谷之九世孙於?林为八世其所尚殆有所自耶故推本而为之记

退思斋记

少师吏部尚书蜀郡蹇公名其燕处之斋曰退思或曰公历佐累朝陟荣一品禄厚而位崇天下之士奔走下风瞻望余光者邈乎不可及矣尚奚退思之为哉嗟乎此君子之所为有思也君子思尽其在巳者何与乎外哉公以进士事太祖皇帝朝夕近侍十余年而始终事太宗皇帝仁宗皇帝为六卿之首进三孤之重三圣在上知之深信之厚任之专今遭遇明圣所以信任之如三圣而天下之人亦皆有望於公也凡今士大夫贤不肖之监别百执事能否之进退皆公司之国家有大政大议系宗社生民之重者皆公与之欲悉底于善也不思而能之乎古大臣君子如禹稷臯陶伊尹周公所思上之为君下之为民皆公职也公能独无思乎退而思其道进而施诸事必使衮职无阙庶官无旷五典修百度贞隂阳和时序顺四海熙熙无一物之弗遂庶几尽吾职而有以副明主之德意与天下之人之望不然或有一之弗至即吾职有所未尽故虽燕居独处汲汲焉求诸心而不遑暇焉者大臣君子以身任天下之所为也宋鲁简肃为执政题其私室曰退思岩此其志盖与公同当时称鲁直又称其忠实可大用亦公之所同若遭逢列圣宠禄之久且盛则公所有而简肃不及焉宜公之惓惓不能巳於心欤公自始仕至今四十年殚智毕虑於厥职恒恐不及而秉谦持约恂恂不改其布衣时位愈进德愈厚名愈重岿然今之老成人夫何幸国有老成以系百僚卿大夫之承式也哉士奇仕於朝从公之後知公之心间承公命为此记既复于公又书以自励云

朴斋记

永嘉郭文通精绘事事太宗文皇帝尝赐其名曰纯纯既拜命退而名所居曰朴斋盖朴几於纯纯以德言朴以质言繇朴以达纯也绘事自唐虞见於经盖备五采之施而艺之至文者也一色不襍为纯在人为至诚之德圣明之意其欲约之使复於太古之无事乎三五以前絶智离巧迨夏与殷犹尚忠质至於成周而文盛焉盖势则然矣圣人岂不欲长用古之道哉孔子曰如用之则吾从先进其意可见矣其亦如民之初生赤子之心纯而无伪既长而欲动则私欲曰滋向之纯而无伪者曰丧故孔子之教亦使复其初耳纯之所以名同绘事後素之旨文皇帝之心孔子之心也固欲天下皆纯质之俗斯民皆诚笃之行而况左右供奉之臣哉纯能钦承圣训以名斋居其亦欲朝夕起处体诸心诚诸行不使有一息之或间一事之或戾以仰副文皇帝之心而不忝乎纯其有志乎哉夫朴之为斋也必忠信以为址静贞以为宇澹泊以为扃简约以为牖斥浮靡之玩谢矫饰之游黜智巧之务执其诚守其一以任乎自然如是而可矣勉旃纯也纯为人和厚明敏自永乐初召至後擢营缮所丞上嗣大宝之初陞阁门使云洪熙元年三月记

永思堂记

永乐甲午冬余偕王邦彦司直张伯原刘允恭两司谏还自北京晚出文明门道通州登舟时北风沍寒数人者联辔徐行伯原从子时贵驰一骑挟四五僮奴崇殽载酒追及即道傍民舍以饯皆引满痛酌时贵侍其从父及宾客怡然甚恭惟恐不极其懽也旦出河上氷巳合则谋陆行时贵留侍数日为治装具余三人前皆未识时贵一旦相遇相爱敬者盖自爱敬从父而推及之也及与从父别其恋恋不忍之意感动左右盖吾辈皆窃叹其事从父如此於事父母可见矣後闻其家有永思堂伯原言时贵年始十三其父当戍辽东老且病不能行即奋身请代方行时道傍观者矜念叹息谓此孱然弱穉冒辛苦从役万里海外夫安知其有立否也既及戍四顾无所可恃勉自树立然闓疏磊落不肯局蹐在人後既壮其上下皆爱重之独其心未尝一曰不在父母侧也既内徙淮阳日望得一归省无几复徙常山护卫今父母皆没矣徒抱无涯之戚此堂之所以名也愿为之书夫父子天性生而致爱没而致思常情所同也春秋常事不书然後世有不能事其父母又有肆巳悖道以危父母者矣於时贵之事可书也嗟乎时贵养不可及矣顾今所得为者持身谨行以图无忝此孝之大节也时贵勉哉遂为之书张氏世家蕲之广济时贵今寓北京云是岁十有二月既望记

宣德二年进士题名记

宣德二年三月朔廷试进士得马愉等百有一人国朝廷试天子御正朝亲出制策既第其高下明日陈卤簿传胪天子服皮弁绦纱袍御正朝文武羣臣朝服东西序立传胪既羣臣上贺其词曰天开文运贤俊登庸士之与於斯者其荣矣哉自设科兼取南北士而前十有五科南士往往数倍於北皇上嗣统之初诏礼部科举岁取百人南士什六北士什四着为令盖简用人材南北并进公天下之道也至是合前科未廷试者一人而其第一人出山东前此南北士合试未有北士占首选者有之实自今始礼部尚书臣濙言故事有题名刻石太学矧今龙飞第一科宜有示後制可命臣士奇述文臣士奇既拜受命仰惟国家取士非一途而士必以科第为荣者天子亲擢之也今朝廷宠科第廷试有録以示中外题名有碑以垂永远夫岂徒显其名哉固望为当世之用太平之具也士平居勤苦学问亦岂徒藉为名哉固将推所学见诸功业及诸天下也名之所在使後人睹之而思其所立歆艳爱慕之无巳荣莫大焉不然碌碌无称或所行非所学後将有指其名而疵议之者矣此系其立志与否呜呼可不勉欤於是朝之令典宜有纪士之立志宜有劝敬拜手稽首具书于题名之首时奉命读卷及执事之臣列诸其隂

宾壶堂记

翰林检讨莆田黄行中为余言其乡有徐氏者故诗书家居壶山之麓东陇之里累世矣至士德甫始徙居黄石盖去壶山之麓十里所士德甫没其三子长曰孟博不忘厥祖之所居也偕其二弟即其父所筑之前而面壶山作堂名之曰宾壶求为之记余未尝识孟博兄弟而行中端重谨信不妄交际孟博兄弟之为人可知矣宾者敬以接之也父者吾身之所从出也祖者又吾父之所从出?而上之皆吾祖也皆吾之所从出也先儒论礼以立冬祭始祖立春祭先祖盖曰始祖厥初生之祖也先祖初祖以下高祖以上者也冬至一阳之始立春生物之始皆象其类而祭之也象其类有致爱敬之礼则即所居而致爱敬焉者天理在人心自有所不能巳也夫岿然而峙乎吾前则吾起居出入无不接乎目接乎目则动乎中怵焉而兴感肃焉而起敬者自无一朝一夕之间岂必象其类而後然也哉吾於徐氏斯堂盖有以知孟博兄弟重本敬始之惓惓也呜呼恒人知爱敬於其父也於其祖盖有间矣况?而上之者哉夫知重其祖其必知重其身又可以推见孟博兄弟之为善者欤吾又闻壶山莆中之最胜处也隐者之所乐而神人仙子往往出没於其间夫徐氏之祖有灵焉其必不去此而精神相感气类相通其必有致爱敬而受福者欤堂凡若干楹作於某年月孟博之弟仲曰某季曰某皆可为徐氏孝孙云

思政堂记

治事之後堂名思政者求善其政也为政有道也未得夫道先求诸心方清浄无事不与物接之际灵台湛虚道无不存一念之兴则道随着焉故凡官府皆有退处燕休之居岂徒息劳而佚倦哉亦以专一其志而将致夫无穷之道也广德州及所隶建平县凡民之户几万几千有奇田之税岁几万几千有奇且在邦畿之内也於为之守而善其政殆难矣哉庐陵罗坤泰之为知州也勤其政而爱民如子蚤暮察其所欲恶尽心而为之州治之後有堂久圮矣因其旧葺之而加闳焉闓爽靓深喧嚣之声尘襍之迹皆不及可以疏畅烦郁澄心颐神而啓发灵智公暇则於此用其心於所未至名曰思政之堂间求余为记君子居官本之为持身上之为事君下之为治民三者其要也必端其在巳而勉於臣职不使有所不尽厚於民生不使有所不足夫欲其然也其道有不思而得者乎庶事丛脞乎前而人异情时异宜也欲随事酌其情权其宜而不由乎思可乎猝有过举焉不远而复亦未必不由乎思也入而思之出而行之政有不善焉者寡矣坤泰可谓得为政之道欤坤泰永乐戊戌进士由庶吉士擢今官和厚明敏而有志焉为广德未踰年吏部尚书蹇公奉诏巡抚过之民耆老千余人诣公言知州之贤能仁爱已也其得民如此非得为政之道而然欤如其求道而不已焉将民之戴之岂有穷乎且後之继坤泰而居者无穷也如皆求其道而不巳将民之戴之又有穷乎以是复坤泰为记而并以告夫来者

东畊记

客有过余谭东畊子之事者曰所居吴淞江之上九峰三泖之墟其为人质实无声色之娱惟勤穑事岁东作既兴每旦率子弟载耒耜畚锸往治播种暮乃息或日中躬任饷饁有余暇而天日融霁曳杖行塍间察视所不及迨夏耘其勤如之秋获勤亦如之计其岁中三时之日率什六七在田岁以为常有爱之曰盍少自逸耶曰吾民耳顾无他材能可以禆於时又不自力以食乃欲仰食乎人耶而其积有余遇公府徭赋令下必先趋事曰凡吾民得安乎田里足乎衣食无强凌衆暴之虞而有仰事俯肓之乐者上之赐也吾既无以报大德又不尽力於此何以为人乎余闻客之言叹曰呜呼世之人盖有非其力不食者矣如惓惓於君上之大德不敢忽忘非知本者能之乎诚使世之为民者其所存皆然俗化可厚而刑罚可以无用也客闻余言曰愿书之遂为之书东畊子潘氏字大本东畊其号余未尝识东畊子皆得之於客客为中书舍人潘谦盖其兄云

梅溪书室记

梅溪罗宗智甫惇德博学藏书甚富盖自伏羲至於文武自周公孔子至於周程朱张自经史诸子至於稗官小说其书多具既以为自修之资又推以教其子孙及其乡人之俊秀而名其藏书施教之居曰梅溪书室间命其子敬来京师求为之记夫道原於天命之性而行於彛伦曰用之间其所以然者则具载圣贤之书而古教法必先致知深造而不己则有以明夫性德体用之全而成已成物亦将驯至夫至善之域矣故学必本乎读书书固不易得也而况处乎山林僻远幽夐之地哉使得书而读而又得师若梅溪书室然者非学者之幸欤推其本非由於宗智甫之仁欤梅溪在泰和东南两舍许其山水环抱明秀其原田广衍弥望皆沃壤处乎是者皆有以厚其生而适其意无慕外之累而其人又多秀敏惇厚之资则其於为学宜易成也前二百年溪之东曾秀峰先生以清文粹德教授於乡文丞相实出其门虽丞相非一师而曾氏在其里塾要其所浸溉深矣今罗氏积书以教将无继昔人而起者乎罗族出清湖故庐陵世家有科第於宋元其徙梅溪至宗智甫盖七世云

东里文集卷一







文集卷二

钦定四库全书

东里文集卷二　　　　　明　杨士奇　撰记

石田茅屋记

石田茅屋者刑部尚书大梁赵公以名其宴休之居也士之有道也不以贵富贱贫而易其所守盖道内也贵富贱贫外也主乎内者既定则凡其外者举不足以夺之故穷不加损焉达不加益焉顔子有王佐之才使得时而行之其心固不改箪瓢陋巷之时而孟子亦称柳下惠不以三公易其介盖惟中之所守确乎不可拔而以之遇则可以建功不遇亦可以自乐非志於道者不足语此公少尝乐于耕读而有志用世既发身科目事太祖皇帝为夏官属超迁浙江参政太宗皇帝临御徵为少秋官改冬官又改春官遂进大宗伯改大司马仁宗皇帝嗣位惓惓於慎刑罚又改大司寇遭逢列圣敭历中外三十余年预大议辅大政位高而?厚自恒情观之则向之韦布所乐岂复有一毫尚留念虑哉然此非可以论公也公学博而识远志高而才大推其心盖惟天下寜谧朝廷尊安生民乐业边境无事公之乐也矧今圣明在位方图任老成公宜益摅嘉猷以辅建太平安得慕彼而违此哉而平昔畎亩之不忘于以见其心非酣溺於富贵其风可以亷贪而敦薄者盖於士俗有警焉士奇与公同朝二十余年相知为旧间尝属余记其石田茅屋余重其可有警也遂为之记

常州府庙学重修记

学校王政之大端民有养而无教则不可与图治故建国君民教学为先教道行民知务德斯风俗可厚人材可兴而治效可得自昔为天下盖未有去学校而能为治者我国家自祖宗之世崇重学政皇上缵承大统益敦饬励而郡县奉承有祗有怠故学之振举有能有否常有学数百年中历兵革屡毁屡复洪武初庙学一新加于旧观岁久而敝永乐初撤而再新益加其旧既二十年庙学复敝时郡守贰咸阙推官杨谊自监察御史来独署郡事进谒先师退就学舘顾瞻嗟咨曰是可後乎即谋修葺而计费甚钜方事营度郡之好义咸愿有助出赀市材诹日鸠工仆者植之倾者正之撤坏去腐易之以新工善材良既坚既好庙自大成殿东西序戟门灵星门学自明伦堂志道据德依仁游艺四斋及宾客之位会馔之舍至於庖廪靡不具完彩绘焕然不浮于度是役也费不出公顾为之有道民争劝义经始於某年月成於某年月盖始终皆谊之勤而後知府于文自山西按察佥事来同知张宗琏自大理寺丞来同志恊赞用克讫事时大理寺卿胡公槩奉命廵抚苏常诸郡亦勤助相盖政之张弛存乎人郡县吏有不知究大体祗德意而旦暮弊弊案牍期会以为能趍走迎饯以为贤者固不能知养民为何事其能知学校教化之为重哉之数君子皆起家进士知所先务宜其克恊於斯举也常自太伯延陵相继让大利其人至于今知捐利为义也自子游亲承孔子之教而率人於学道其遗化犹在乡也矧今为畿内郡涵濡圣化之密且久宜其兴起於善之易也则游学於斯必有仰惟圣朝之德意及诸君子之用心乡人长老之劳勤而作其自励之志将见教化益行贤才不乏乡闾礼逊駸駸乎治平之盛者皆自兹始於是府学教授余学奭等谋记其成而属江隂县学教谕陈孟旦来求文而能道修学之详者今礼部尚书郡人胡公郡人之助义者衆周孟敬朱善庆其巨擘欤

稼轩记

夫务适乎巳而无天下生民之思者凡民耳士以及人为道道明於已而或退食其力於幽闲无用之地以自适焉者盖安命守义不得已者之为而非士之素志也古之君子往往皆然泰和王行敏通春秋大义志高才博喜谭当世事稠人广会行敏出论说娓娓於视今富贵有位人当其意者无几评泊是非高下持礼义曲直人不少贷然人以义正过行敏率能屈服甚或加之横逆亦不校也此非其能明於内而岂苟为自高也哉其父伯贞先生尝佥藩宪典大郡有惠利於民弟行俭今为学士於翰林掌制命天子左右誉望蔚然行敏独家食澹泊自适曰士各有命安吾义与命耳买田百余亩於邑西半舍许作庐舍田间躬率僮奴治耕堰水为塘备旱乾其用力勤岁获常厚鸡豚之畜曰蕃而塘兼鱼鳖菱芰之利曰用所需悉具饱食无事读书茅檐之下声闻林外天气晴煦不之舍南之舍北与老农相娱嬉或数月一入城就其素所知已晤语少顷掉臂遽去其宴息之居数楹质朴闓爽题曰稼轩轩之前天柱三顾诸峰苍然秀拔而大江横其下啓北户而望则武姥之山巉峭奇特而吏胥一迹不及门嘉客时至野服出迓相与坐轩中必具酒酒酣击瓦缶歌古人田园之诗乐客客或问平居所侣指塘下白鸥及窗外修竹数千挺曰何莫非吾侣也盖终岁悠然忘世荣辱行俭在京师闻之跃跃有欣艳之意巳而其同寮君子闻之皆有欣艳意相与赋稼轩之诗余窃叹曰士知命而乐非贤者不能然命岂一於穷与达哉贤者亦岂自弃夫天之所予巳者而终不用哉观行敏所用於巳责於人又岂幽人处士可以终其身也哉盖昔人有稼名其轩者矣彼未必有行敏一日之乐而其惓惓当世之心未尝巳也亦其不忍自弃夫天之予巳者也古今人岂相下行敏有不反而思作而跂乎行俭既稡稼轩之诗寄行敏余於行敏非交游一世之好故请以余言书诸轩中使勉焉

滁州重建醉翁亭记

三代而下以仁厚为治者莫踰於宋宋三百年其民安於仁厚之治者莫踰昭陵之世当时君臣一德若韩范富欧号称人杰皆以国家生民为心以太平为巳任盖至于今天下士大夫想其时论其功景仰歆慕之无巳也而当时同朝有君子焉小人焉君子不容於小人不能久安於中或暂黜而遽还或屡摈而复用而终能显其功名者由其君之明也欧阳文忠公以古文奥学直言正行卓卓当时其凛然忠义之气知有君而已知有道而已身不暇恤其暇恤小人哉而小人皆不便之故一斥夷陵再斥於滁既复起历践清华从容庙堂与诸君子坐致国家於磐石之安者非由君之明乎考公在夷陵岁余在滁閲三岁皆无几微迁谪之意方曰务保民而与民旦莫相亲相娱乐若父子然者君子之道固无往不自得也我仁宗皇帝在东宫览公奏议爱重不已有生不同时之叹尝举公所以事君者勉羣臣又曰三代以下之文惟欧阳文忠有雍容醇厚气象既尽取公文集命儒臣校定刻之永乐庚子冬被召赴北京过滁登琅琊山问醉翁亭伹见寒芜荒址惟醉翁亭二贤堂六字隐隐岩石间顾时滁之守臣无足语者顾其从臣曰邦先贤之迹弃不治如此其政可知矣太息去之後六年太仆寺卿赵君至赵君素慕公之贤又知滁之人思公不忘也出俸倡其寮及滁人复作醉翁亭而刻公所为记寘亭中亭後作堂以祀二贤二贤者王元之及公也元之至道二年自翰林学士出知滁州其文章及立朝大节与公相望合而祀之因滁之旧也醉翁亭之前旧有六一泉疏导加石甃焉百费所需不出於公而加於旧规於是滁人岁时谒拜二贤退而歌咏公之文章又徘徊泉上如亲见公之乐乎此也而有以慰其不忘君子之心焉昔召公布政南国後人思之至不忍伤其所息之木而况公尝乐於此者乎君子之感人心固自有不能已者而非有贤者倡率於上则亦莫能遂所欲为此滁人所以有待於赵君也赵君名次进字孝礼天台人发身科第累任显官自广东布政司参政迁太仆卿於滁岂弟敦厚明达大体所至为所当为以贤能称相斯举者太仆少卿苏实龎埙丞杨文达孙暠宋载刘璧主簿舒伯治及滁人褚士良等十人经始於洪熙元年四月成於宣德元年正月於是士良等请文记岁月其成之又明年二月甲子记

夀徵庵记

永嘉黄思恭先生始春秋七十有二将营夀藏於郡城之东大罗山先茔之次卜曰之良先生与其族姻故旧咸往视工先事之夕甘露降兹山凝积松栢之上有钜松直所营之竁其积特厚弥布柯叶皎如雪霜掇而食之甘若饴蜜其姻王止中曰此国家养老之祥殆先生之夀徵欤或曰瑞图不云耆老得敬则松栢受甘露意者国家将致礼先生者欤止中赋七言长律一章歌以为先生夀夀藏成之三年先生之子淮时为右春坊大学士兼翰林侍读蒙太宗皇帝恩封先生为奉政大夫右春坊大学士後十有三年淮积官至荣禄大夫少保户部尚书兼武英殿大学士又蒙仁宗皇帝恩以其所受散官及三职封先生又从淮奏以少保禄归养於是先生春秋九十有三康健和豫聪明不衰所谓养与敬者备之矣然後其乡之人忻悦嗟叹谓止中与或者之言之明且信也夫可欲之物凡出乎人者可以力致惟出乎天者非人力所能天盖可以诚动焉人夀富康寜诸福皆出於天而备於一人之身鲜矣人夀臻於耄期百有一二焉耄期而兼富康寜盖千之一二加有两朝之荣命龙章褒拂秩荣一品朱衣玉带坐享厚禄之养为天下所歆艳者求一於万不易得而黄先生备之何其盛福也哉易曰视履考祥于以见先生好义之诚恒久不巳欤诗曰永锡尔极时万时亿又以见福之於善人且未尝不豫定之欤黄氏之祥可徵巳其夀藏之侧作新室若干楹先生所时嬉游者也尝取止中之言名其中室曰夀徵之庵淮属士奇记其岁月士奇与淮联官视先生父执也窃喜闻夀徵事故敬为之记甘露降於永乐庚寅十月已未庵建於明年辛卯七月甲戌记作於宣德丁未七月甲午云

竹林清隐後记

士能安乎其内而不为外物动即其身所处不间於贵富贱贫夷险靡不得焉若是者非其察之审养之素定不能也西昌陈一敬君其几於是哉君疏达爽朗耿耿负气义髫齓时丧其父巳有志务尚曰挟册从先生学士讲说且学为文章传道理弱冠出为里塾师以资养母所居在邑东有竹数万竿中作小轩为藏修宴游之处然少所往来独深与邑中陈孟省好孟省为人狷介刻厉学问其疾流俗人不直魑魅鬼魊独与君交披肝胆相向莫逆也两人者或一曰不见即其意不释时孟省大父海桑先生以道德为江以西学者所尊亦甚爱重君时来其家留坐小轩中为启析性道或瀹茗或取酒相酌为乐因名所居曰竹林清隐先生既为文记之居十余年平川大夫闻君之贤辟为学博士使者奉书币就其家起之西昌之大夫闻平川使者来曰吾邑之贤者吾不能举顾令见举於他邑之大夫吾何名为邑即躬诣其家请见状其行义举送之於朝遂以为荔波丞又改贺县丞两县皆在广右其民杂夷獠不尽驯服君抚之皆得其意至今民意或有所不适即喟然以思曰安得复见陈侯抚我也君既仕有民人社稷之寄食有禄出入有舆马台隶而其所自处泊然盖不异昔之在竹林时也既历佐两县辄罢罢辄复穷归视其家萧然操畚锸治园田布衣蔬食暇则取古人书诗涵泳其中休休自足视乡之宦达所得意非有加乎是也夫能不侈於达者亦不戚於穷世之人一得一失忽而为虎忽而为鼠不能不动乎中者要皆无所见有所见或无所养养之而久久而定定而安则凡触於外者举不足挠乎中也如陈一敬君可谓不挠者欤君尝与余交其女兄之子翰林庶吉士余学夔告余曰舅氏所存如此不为之书可乎故书所知者以附陈先生记竹林清隐之後

樵雪斋记

樵雪斋者吾邑王伯彰藏修之所也藏修之所而名樵雪者着其志也其言曰人之生皆有所业农业於耕将厚获丰歛裕於身而足於家士业於学将德修才达声誉流而爵位显推於其他业无不各极其所得也然耕稼或有水旱之虞富贵或有忧患之干夫为民之业随其力所至无大得亦无不得蚤而作夕而休无虞乎水旱忧患超然而独乐者其惟樵乎故樵吾之所乐为也吾又耻夫世之人汨处淟涊溷浊辱其身而不知侈然以为得故窃有慕乎贞素清节之士而常寡遇焉吾所居在澄江之东一舍许梅花冈之麓每岁晏闲暇空山大雪上下皎然一色独处斋中静而玩之以为极天下之洁清无以踰此盖有以契乎余心此樵雪所以名吾斋也於是可以见其志矣夫天下之事苟处之能不戾乎道不役乎物无不可以安其身而适其心然士之蹈高怀洁者往往卷其所畜处衆人之所弃泰然自足视衆人之所趣不啻一秋毫之轻此虽未必当乎大中然其所自贵重视夫恌焉窃冒无禆益於时与辱巳而枉道皆卒之为天下後世戮笑者其相去岂直倍蓰什伯哉孟氏有言人有不为也而後可以有为则世欲简求贤才以为用者必在此而不在彼伯彰磊磊负气义博涉书史有才具尤工於诗歌其果久於在下者耶伯彰名某王氏居梅冈若干世盖邑着姓云

石冈书院记

吾邑萧自诚先生来京师属余记其石冈书院余与先生之子翰林庶吉士省身交尝闻书院兴坏始末石冈在邑东南半舍许仙槎江之西梁萧子云十七世孙讳逊者始自峡江徙居之逊七世孙讳仪凤宋举漕贡始即其居之近作书院聚宗族乡人子弟而教之仪凤之子子安为王府掌计从文丞相举义事败覆其家书院亦废掌计之从子福可明经擅为古文诗赋复作书院又废於元季之兵国朝混一海宇福可之孙则善复继作之而隐居教授其中盖先生之父云吾尝窃谓吾郡之俗所为可重非他郡所及者其民务义修礼尚气节虽至贫不肯弃诗书不习至贱者能诵孝经论语晓知其大义凡城郭闾巷山溪林谷之中无不有学富贵者遇逢掖士必敬礼之不敢慢易而尤重世族苟其世贱後虽贵盛人固不愿与齿而彼亦不敢以其贵盛加人吾乡之俗如此吾何以知其可重也吾尝下彭蠡泝大江浮洞庭游乎楚郢之间又涉淮道舒而东上下数千余里或行数日不闻弦诵声观其人之所务朴者事渔稼智者趍贾贩以逐什一之利率资大势厚者为雄长不务乎诗书礼义不重乎逢掖之士也不辨乎世族也吾未尝遍历於天下而齐鲁古称诗书礼义之国今闻其俗犹不戾於古昔然则论风俗之善恶必由乎教学之废兴故先王治天下皆拳拳兴学於家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至乎终废吾郡之不废其学类此故其风俗所以可重者有由也呜呼一郡一邑之中不废其学而俗有可重况於为天下之拳拳於学也哉是不可以不记

齐夀堂记

齐夀堂者翰林庶吉士欧阳俊奉其祖三峯先生祖母韦孺人之堂也先生生元皇庆初元今九十有八年孺人生元延佑六年今八十有九矣皆耳目聪明康健和豫孙曾绕膝屡受国家养老之泽光荣甚盛此堂之所以名也後登第授官与修永乐大典书成请於朝乞归省焉且行求余为记其从兄国子助教贤乂为余言三峰先生及孺人之善曰宜为之记欧阳氏居泰和之西蜀江之里其先与宋少保文忠公同出吉州刺史琮其居蜀江十数世积善累仁其族姓之衍赀产之畜诗书礼义之习愈远而愈盛至先生濶达亷重言动率依於礼法而忠厚以为主恒戒其子孙及其族人曰必饬行为儒者以无忝我欧阳氏处乡人必本於忠信盖欧阳氏之族有三峯先生而後益敦於德义文学乡人有三峰先生而後益劝於善邑大夫岁举乡饮谋宾必曰三峰先生孺人归欧阳氏七十有六年以孝敬事舅姑以勤俭佐君子以雍睦处族姻以仁善导子孙此其所由夀康也欤洪范五福夀为之首礼八十九十曰耄百年曰期皆夀之至也夫耄期环百里之地有一人焉以为至异鲜能以两见也或有之不皆出於一乡一里也而况出於一家之间又共牢而合卺者哉盖考其初生皆当天下无事之时其本所锺己清寜纯固既壮而未老又遭我国家太平熙洽之运淳厚灵长之气被於人物固宜光润绵永而先生夫妇又承之以和平贞静寛裕乐善斯以独得其厚弥夀弥康联芳荣於晚岁沐天泽於无穷此虽先生伉俪同德合庆盖亦国家之泽矣先生字以忠三峰其别号云

顔乐堂记

庐陵胡则顔名其所居堂曰顔乐其志固望希於大贤君子之地乎间求记於余嗟乎其可以易言哉夫顔之乐极其学之所至心与道一而於出处动静从容安适无往而不得斯其所为乐也其可以易言乎然顔之乐虽乐其在巳者其心盖未尝一日而忘利民也孟子称禹稷顔子同道道在是即心在是得其心而後可以言其乐也则顔诗书故家其为人敦厚详慎外和而内夷志在利人善医闻人有急虽风雨寒暑昏莫趋赴恐不及比以名医徵诣京师京师士大夫家闻则顔善医奔走迎致无虚日则顔为医不局於一科其所治无不良效其或一见曰此不可治即不治而去虽更他良医治终不治翰林沈修撰一弟甚爱之忽病目求诸专科之医一医曰疾本深矣不可责近效药之半岁其或庶几也一医曰当施大药非百缗直不可言巳皆竟去不顾沈修撰惧遍求医之良得则顔则顔视之曰此风毒所侵耳即治不过五曰愈药之五曰愈胡学士女兄之夫病伤寒时在舟中求他医往治医问所病证曰此殆死也不肯行胡公百方强之且约厚赀谢始行明日还报曰其果死也更求则顔则顔往脉之曰此病欲解矣施两剂而愈继复病数剂愈司经芮洗马病目其剧如沈氏往求则顔则顔曰此可三日愈药之三日愈翰林周编修得痿疾剧初朝廷命蒋御医治未几蒋有使命出外他医弗能继也则顔继之竟愈既而周之家人皆疾他医皆难之迎则顔则顔皆愈之庶吉士刘孟铎暴病亟甚恒所往还亲爱者环视之悚然则顔素厚孟铎脉之摇手曰易易耳无怪也施数剂愈进士曾用常两足肿则顔曰当急扶元气肿不足治也他医曰当急治肿曾信他医则顔争不得数日卒翰林庶吉士陈孟京始得疾则顔视之怆然曰不及矣衆未信之走致数医治卒不治余在京师目见其治效彰彰如此每瘉一疾辄自喜而人德之与否不计也即知其不可治辄忧形於面此其心之所存可知矣夫其心之所存与志之所慕者苟不相倍因是勉勉自修积诚而不已则大贤君子之地未有不可几及焉者孟子曰顔何人哉则顔归而求之可也则顔与余同郡故为记其所能与其所存者如此使勉焉

江隂县先圣庙学重建记

太祖高皇帝正大统之三年诏岳镇海渎封号如古制以山水称忠臣烈士称当时初封出於历代所加者一切罢去孔子明先王之要道为天下师以济後世非有功一方一时者比封爵宜如历代所尊崇着於令典垂之千万年而定鼎之初首建学立庙京师亲临释奠又诏通祀於郡县又诏罢从祀之戾於孔氏者所以揆前圣之大中而垂永代之洪范也夫孔子之道天之道也国家生民不可一曰以无者伏羲神农黄帝尧舜禹汤文武行斯道於上孔子明斯道於下皆圣人也而使後之继伏羲神农黄帝尧舜禹汤文武之位得以行斯道者孔子之功也论其功而隆其礼明圣之心也列圣相承益钦益至繇是自京师至於海隅郡县皆有庙学其人皆知孔子之道尊且大而况邦畿之内且延陵采邑先贤礼让之化未泯其人心向慕兴起为何如哉江隂县学岁久而弊侍郎周君巡抚过之慨然兴叹曰庙不饬何以妥明灵致诚敬学不饬何以兴教化成贤才忱奉朝命来事寜有重於此乎谋撤而新之为县者闻之悚然曰此吾职也敢不祗承民耆老闻之跃然曰此以善吾民也吾其可坐视於是相与合谋赁工市材易故以新作大成殿十有六楹前作东西两庑各若干楹殿之後为明伦堂若干楹左右为两斋各若干楹庖廪门垣咸备以固高敞弘丽加於旧规由是县长贰学官诸生岁春秋行礼庙廷对越有严秉?将事用称朝廷崇祀先师之意而诸生退即於学敬修所业以求无怍於古圣贤将上以光国家之用下以厚邦邑之俗所系岂细故哉训导严颐书来请记庙学之成夫受命在政教之任而能知本源之意有倡有随恊志毕力不费於公不劳於衆以底成功可为无忝而为民父兄於义事奋起趍赴皆如当然又以见人性之善而王化之被皆可书也肇斯举者周君名忱永乐甲申进士累官工部右侍郎其巡抚江南诸郡适岁荒歉劳心赈恤民赖以济而所至勤於学事相斯举者知县朱应祖主簿胡忠而忠始终効勤耆民周孟敬朱善庆等皆助资曹宏黄惇等分董役事经始於宣德六年二月成於明年六月记作於十年十有一月呜呼後之有政教之任於斯为民父兄於斯者可以鉴矣

文丞相祠重修记

孟子曰我知言我善养吾浩然之气知言者尽心知性而有以究极天下之理浩然之气即天地之正气具於吾身至大而不可屈挠者知之至养之充而後足以任天下之大事天下之事莫大於君父文丞相甫冠奉廷对即极口论国家大计未几元兵渡江又上书乞斩嬖近之主迁幸议者以一人心安社稷固巳气盖天下矣自是而断断焉殚力竭谋扶?持危以兴复为己任虽险阻艰难百挫千折有进而无退不幸国亡身执而大义愈明盖公志正而才广识远而器闳浩然之气以为之主而卒之其志弗遂者盖以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申抚公所着目録吟啸集指南録集杜二百首及宋礼部郎官邓光荐所述督府忠义传以作公传视史加详实焉北京之有公祠洪武九年前北平按察副使刘崧始建於教忠坊今顺天府学之右而作塑像焉永乐六年太常博士刘履节奉命正祀典始有春秋之祭於有司岁以顺天府尹行事宣德四年府尹李庸始至谒公祠下顾瞻祠宇弊陋弗称遵用诏旨葺而新之而凡祀神之器靡不备具又求刘传刻石将使人人皆知世之为臣者光明震动焜焜烈烈有公也於乎忠孝人道之大节治化所先而崇礼先贤表励後人尤守令之急务庸其达为政之本欤庸字执中保定唐县人寛厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚德如饬昌平之狄梁公刘谏议祠而严其祀事之类皆其知本之务皆可书也因并书之以示来者

杨氏祠堂复建记

士奇一岁而孤上赖祖考之佑母夫人之保育教训用克成立然素窭既壮而仕积其?入始稍理田庐盖先庐悉毁於元季之兵而故址在邑之学宫之北者诸父兄以窭而售之人矣仁宗皇帝临御进士奇官秩?赐加厚始克以五十余年寝食不忘之心五倍元售之直而复故址乃命稷治居焉居之右故有祠堂亦毁於兵遗弊室数楹则族父之窭者假息其中历三世矣族父之先有故址在邑西为横民所据巳久力不能复至是代厚赀内据者为复之而使其孙归治居焉遂命稷循故复作祠堂古知礼君子营宫室必先祠堂士奇之不能盖复之於人者有先後也吾高祖以前居邑东清溪之上暨曾祖始徙学宫之北居与祠并作焉作四十年而毁於兵又二十年而沦於异姓又五十有余年而余始克复之既失而得既毁而完虽辛勤积累而非祖宗仁厚之泽何以能致哉祠成祀四代岁时行事悉遵朱氏礼杨氏繇吉水徙泰和清德正学代有绍续逮吾曾祖发而益弘有惠及民有传在史祖考以来或仕或处履道执行清白之节靡有间焉覆被及余夙夜懔乎荒坠之惧而今春秋七十矣顾吾之子若孙其可一曰忽忘先德而不图惟敬承之哉承先之道仁与义其要也学以明之诚以行之而持不息之功若是者岂惟无沗祭将受福焉盖明德者格神之道也父子祖孙本同一气幽明相通不相违也惠之则神歆而福降悖之则否而皆隂鉴潜察於平居曰用之际矣匪直奠荐灌献之顷也凡後之有事於斯堂者不俛思而笃行可乎故书所以复建祠堂之故而又书所以感格神明之道以示吾後人堂不易旧规经始於宣德八年正月成於是年八月明年正月壬午谨记

东里文集卷二







文集卷三

<集部,别集类,明洪武至崇祯,东里集>

钦定四库全书

东里文集卷三　　　　　明　杨士奇　撰序

赠医士陈名道序

江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐後即不治不咎巫必自反曰我之弗?不敢怀纎毫怨憝且虑复有求也间有知巫之妄而从事於医又罕遭乎良焉素不明隂阳表里脉治之说而称医之师医之师其治或投数十剂不效而又增剧者故虽什伯中复有一二精其术人弗信之矣江夏宋惟宪其弟病且殆凡与惟宪关忻戚者皆强之祷巫惟宪不应方博求为医之良者有进陈名道既至诊而药之旬浃遂瘳惟宪谒之谢焉夫医圣人之教也圣人忧民伤於寒暑饥饱劳慾有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔於乎先王之治天下有假於鬼神时日卜筮以疑衆者一拘杀於司寇巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其可胜矣乎吾喜名道有成又重叹乎圣人之教也於是乎言洪武廿二年冬十有二月既望庐陵杨士奇序

赠蒋医士序

凡至剧之患欲薙而去之必积渐而功立何者其剧也非一日之致故去之亦非一日之力流水之盈繇尺寸以进乎寻仭决而涸之一举手之力哉必若闲之於始萌防之於始达斯力省而效速吾见今之人婴乎疾疢也触寒暑风雨肆嗜慾食饮劳膂力筋骨虑思其始漠然若无所与乎已及岁积月累既痼且亟方委诸医疗而药一进弗效即诟为庸浅屏去虽十数易医皆然底死无悟者江夏陈希远病三閲岁谒数医皆无近效最後谒蒋添祥氏曰非六十日弗瘳砭以伐其坚焫以决其会药以窒其虚及期而瘳今之医去古远矣始则试中则审终以致其力者盖通术也求之者诚不计久近而一委之成功宜鲜不有效惟夫名是而实非者不可久任而不速易也若添祥者其可以久任而不可以速易哉希远德之求余文为报并着久徵之说云

送梅清隐游武当序

江夏梅清隐温厚明敏而废於盲不得効用当世既壮弃其家去郡城之东长春山之下从学道人简中阳居以习长生久视之诀固门崇垣閟足迹不出人亦罕至其处或时提青囊卖药行西市中人见其肤肉肥腴双颊渥渥有色虽目不及视轻袂飘颻不可追逐皆疑其有所得者而清隐弗是也居无何中阳以为学非游不充闻武当之山与人境辽絶其中多异人链士而拂衣往游矣又无何清隐慕其师之为将由大别泝洞庭道荆门望方城岘首而去吾闻昔列御寇好游壷丘子曰外游者求备於物内观者取足於身又曰取足於身游之至也列子信之而不疑清隐能信其说如列子之不疑乎不然斯行也将不遇壷丘其人者为子倾倒哉遇壷丘其人而为子倾倒则反而舍也吾知有与子争席者矣士有为诗以道行者求余首序云

赠曾士荣序

古者论士先德行而後文艺後世重文艺故士有敦行寡文者或屏弃不录士荣游邑庠其孝友行於家忠信重於乡问学信於师友今年部使者行郡县励新学校考诸生经义不治者罢黜为吏以惩而士荣与在遣中知士荣者莫不枉其去曰此非世所称敦行士耶非以尺枉遂舍其寻直耶抑固其有命耶士荣且行来告别吾与士荣皆陈之出也属卧病山中不得往饯嗟乎子往哉吏何足以辱子三代之时诗书法律同一理也其後始由诗书曰儒由法律曰吏夫吏不根儒或盭於道儒不达吏或滞於用子根儒以治吏理核而务通功立而誉显将不由吏以探重禄跻高爵乎往哉士荣方今圣明更化率古论士以子之行将必有能知必有能言者矣吏果不足以辱子也遂书以壮其行

送锺用之还苍溪序

吾友锺潜用之以乡贡进士授保寜府苍溪县学训导明年谒告归省踰月复行吾一邑之士皆咨嗟叹息曰当国家熙洽时儒术柄用士通一艺名一善者无不登荣跻要遂展其所藴用之以闳通之学迈往之识忠贞仁厚之节奇伟博赡之文而不阶显庸乃弊弊然以一校官走八千里荒落之区而不得施其所抱负用之固当如是耶用之方觅觅然治行李就道无几微穷戚之意见於色余曰君子之於道不择事而行不卜地而处用一乡则道徵於一乡用一国则道徵於一国用天下则道徵於天下曷往不得哉昔夫子欲居九夷犹宜於委吏乘田之职今苍溪虽远王邑也校官虽卑儒官也吾居王邑守儒官谈周公仲尼之道以淑其人正其俗吾之道行矣吾何穷戚哉或曰用之笃孝人也二亲俱七十垂白乃去此即彼不获朝夕在侍其谁不戚戚於中耶余曰夫贤父母之志固有乐其子之行道者用之以是乐其志可以为孝朝夕云乎哉於是衆皆知用之能躬夫孝之大者其不穷於下位也必矣相率为诗送其行而余为序云

赠谢敬常刘彦达彭永新赴京序

万安於泰和密迩同乡也余与谢敬常刘彦达彭永新皆逢掖诵法周孔同道也繇吉至舒一千里两舻并载联行比止时时互过从取醪茗解覊寂相讲论吟咏为娯同好也敬常彦达选进士当赴春官永新以业成上游太学连茹而升而余方疲於奔走将弛担南还於是乎出处之不同也万安虽小邑士生其间多敦厚明秀沐教育之泽歌鹿鸣而起者内而词林颂台之任外而郡守县令之寄於时多有誉名今三子者积学执德志笃而识远才优而务通相继以出又际国家求贤若不及之时将不皆有誉名於时者乎若是者吾虽处犹将与被光荣於蓬藋之下岂以有所不同者为歉哉故书以赠别

送刘仲珩诗序

吾友刘仲珩盛年雅操博学笃志往年授重庆郡学训导岁中丁内艰去今服阕调巴县巴重庆附城之邑视其装萧然而怡怡然买舟载其妻孥书册道万里之险以就斗石之禄而无所不怿之意吾闻蜀中山川瑰伟奇壮甲於天下班孟坚称其土地肥媺有江水沃野山林竹木蔬食果实之饶且其扶舆清淑之气锺於人文章有司马相如扬雄陈子昂苏明允父子操行有严君平辅相事业有范蜀公张魏公虞彬甫明於圣贤道学有南轩先生而四方闻人钜卿游宦於此树政绩扬声誉者加多也士得一命而道乎此能用志於内即山川之胜览昔贤之迹必将油然有得於中矣是行吾为仲珩贺然愿有所寓焉始蜀人未知学文翁诱进之而艰得师乃选小吏十余亲饬厉之遣诣京师受业博士减省少府用度买刀布蜀物齎计吏以遗博士可谓劳矣数岁蜀生成就归用次察举官有至郡守刺史者时以为荣今幸遭圣朝文明之运蜀子弟为学不出其乡师资廪养皆出於朝廷无所劳费学成而官之自郡守至於藩翰於六卿蜀之士往往与齐鲁并其为荣如此国家之厚赐也夫受厚赐而不知勉焉树立图报称非君子之心愿因仲珩以寓告巴之学者士友有为诗赠仲珩者余因叙其首简焉

送杨仲宜诗序

皇上以文教治天下特宠厚儒者简德义文学之士置之翰林任以稽古纂述之事而隆其礼遇凡翰林职务任之五人者礼遇尤隆既荣极於其身暨其家之父子兄弟与被其荣者亦至矣五人者左春坊左庶子兼翰林院侍读永嘉黄淮右春坊右庶子兼翰林院侍读吾郡胡广右春坊右谕德兼翰林院侍讲建安杨荣翰林院侍讲清江金幼孜士奇之不肖亦辱与数焉五人者恒相与感激陛下圣德千万岁一遇岂可苟焉以昧报称盖以为勤於务者必慎於身愼於身者必端於心端於心而後发於思惟言动常在乎善不在乎不善五人者皆能胥视一体交相警发无所拂逆又非独相警发於已而已於其家之兄弟子姓无不皆然其相益之意忠且周如此庶几古人益友之义今年杨君之弟仲宜来省兄京师得胥晤焉其为人恂恂谦愼无几将归请於余曰幸有以见教因举余五人所以相益者告之告之固望其不沗与被宠荣以光辅於吾杨君也於是黄君胡君金君继余作诗赠之与杨君交好而名能诗者又继作焉

寿尹先生七十诗序

余读诗至南山有台未尝不叹昔人之善於祝愿也愿其致福也则勉之以德愿其膺福也则望之以寿斯二者既反覆咏叹言之而又祝愿於其後之人以致无穷之意不独望其一身而已古诗人忠孝之意可谓周矣西昌尹务厚先生今年春以上海教谕九载考绩留京师三月壬子实惟初度之日凡其乡之门人学子与其交游之子弟相谓先生今年越历四百二十甲子矣相率持酒醪列拜为寿又各为诗以致祝愿庶几古诗人之意矣先生饮酒诵诗乐甚取诗命余序余惟先生惇厚直方居家有孝弟慈俭之节居乡有仁义忠信之行学问用於时资於人而平生侪辈今皆漫灭独表然如松柏茂悦於氷霜岁寒之後居官二十余年坦坦如一日有二子皆恂恂能明经属文诸孙亦森森兰茁可以乐志洪范所列皇极之福先生兼有之矣是诗之作可谓纪实岂徒如古诗人祝愿於方来者哉敬书其简首

送王澄渊序

澄渊始举进士上京师留太学余时被徵至闲暇辄相往来澄渊确乎其志也充乎其气也温乎其容也霈乎其文也无几擢梓潼知县梓潼距京师八千里道峻山奔川踰不测之险以入乎幽深闲寂之地民质务简无所劳虑益得用其志於所尚更数岁复来究其所藴盖进而深矣既陞禄劝知州禄劝去京师万里其所道远且险与其地其俗之陋皆倍於梓潼更数岁复来究其所进又深矣士壹志乎内无所累乎外则道曰进德曰修无往不自得也澄渊为禄劝三年民悦而安之天官考其绩最此非今之循吏者乎古之循吏有去而陟清要为辅臣道行於当时誉流於後世而皆自州县始有如澄渊吾知禄劝不足以久淹之也虽然诗不云乎靡不有初盖古之君子皆致谨於其终也请书以为复任之赠

送鲍教授诗序

武昌鲍崇礼夫为瑞州教授瑞人士与守贰以下及过使客之贤者皆称礼夫能教能兴学今迁吉安吉去瑞数百里凡仕两郡者其贤不肖与才之称否辄相闻知不能掩也故礼夫得吉吉人士在京师者皆喜相语曰乡郡之学将来所成益盛哉相率为诗送之进士陈赏尝学经於礼夫属余为序瑞固民秀而俗淳自礼夫为教授夙夜尽心奨率训诱而後瑞之学者知自励宾兴科未尝乏人自礼夫去瑞数年继礼夫者不能究於其职其学者亦玩愒苟且鲜有成效然则学之废兴谓不系於人可乎吉之民俗优於瑞其学者岁大比宾兴往往擅江以西第一然十数年来职教者求能如礼夫尽心奨率训诱盖少也吉人得礼夫云胡不喜哉然学校之教以成德育才为治平之资化俗之本非独以为言语文字之习而已为师者诚能端诸已而见诸行事有以感发人心使之兴起益进乎道处焉可以善於身表於乡仕焉可以辅君而泽民如此其效顾不重且大哉以礼夫之贤必不遗於此乎虽吾於礼夫前未尝相识而相闻有素故於斯行也有望焉

鲁林怀思图诗後序

太常寺丞孔克准宣圣五十五代孙其先自宋衍圣公端友随高宗南渡家於衢於今将十世克准北望尼山水木本源之念未尝忘也间以其鲁林怀思图及所得翰林诸公诗文属余一言叙之呜呼孝哉克准之用心也今天下林林之衆孰非古圣神之裔独孔子之裔累代至今朝廷加宠之着在令典下而公卿大夫以及韦布之士遇孔子之後亦莫不厚敬爱以相接不敢衆人视之何也非以孔子明帝王之道垂范後来开太平於无穷既受其赐则尊之亲之不敢忘因以及其後人者乎则於夫子生之所居没之所藏子孙族姓之所聚处孰不欲造焉以惬其平生慕仰之心况身为之後者乎此克准之所为惓惓者也吾闻元有天下诏求曲阜之後将命为衍圣公主孔林之祀议久未决有言衢孔故世嫡也徵至力辞曰先人葬衢数世矣不可以去请授曲阜之长者元君叹曰寜违荣而不违道真圣人之後也从其志而命为国子祭酒盖君子有不得已而去先人之乡者历世既远势不能复则修其先人之道诵其言考其行服膺而奉行之以图无沗诚若是也即去之千里之远百世之久可以为孝不然徒诵其言而不知其行知其行不知率而由之则虽旦暮不去其先人之侧可以为孝乎故曰孝者善继人之志善述人之事者也推克准之心诚由先圣之道可谓孔氏贤子孙矣衢孔之仕於朝而与余好者三人国子学正某先生父子及克准皆贤者也而今独克准在余安得不因是以重致爱敬之意哉

武昌十景图诗序

武昌郡在禹贡荆州之域春秋为楚夏汭汉为鄂县孙吴徙治之始更名武昌吴以後沿为郡起武昌城西临江有山屹然而高者为黄鹤山郡志称黄鹄山山之阳有黄鹤楼因山以名或云仙人费文禕尝乘黄鹤於此黄鹤楼之东有庾元规南楼楼之西有石镜亭其北二里所有凤凰山皆以形似名之又南去庾楼二里有祠祀孟孝子宗祠前有竹数十挺相传当时哭笋之处皆在郡城中由黄鹤山之西越江为汉阳郡大别山在郡之北与黄鹤山夹江而峙江汉二水合流其下起黄鹤山东去十里所为洪山山半有释迦氏浮图而飞楼叠阁聨络乎其下城南有鹦鹉洲在江之中洲之上有祢正平墓又有吴将黄盖所屯黄金之浦与鹦鹉洲相接又有屈原所称南浦在洲之东皆纪於载籍以为是邦之胜四方闻之者咸愿身造而目览过之者必不以事而废游也然其地连雍汴接广蜀衿喉江淮统会湘汉又密迩夷獠冥顽不驯之境故累代皆宿重兵镇之而士之仕於是者职务之烦寝食不暇凡前所谓是邦之胜常旷岁不能一造岂其志弗尚乎此哉大同萧秉文官武昌左卫幕六年卫之政无大小轻重一由於幕故其劳勩视卫之他官为甚而是邦之胜六年之间或一二至焉或过之不远十数步不能一至焉或徒得於远望焉间求善画者图为十景又求善赋者分咏之又求余序之将於退食之暇时自览适余闻张弛者文武之道也张而不弛文武不能则剸繁理剧之余其有所适於性情也诚宜而士君子於一视一聼必有所监省又非独以自适也秉文从容公退展图兴思如睹大别则思大禹之勤劳乎民睹南浦则思屈原之忠荩乎君睹黄盖故垒则思立功者当博采衆长睹祢氏之丘墓则思用人之才贵乎有容用巳之才贵自重也以至睹灵竹则思惇乎孝诚睹庾楼倾址则思清谈不掩於尘污如睹形似之假托则思冒虚名者非有所益睹仙佛之说则思圣人之教於民生实用为何如也凡游目之顷有动於中无非为己则所存所施事上驭下之道岂不尚有裨益哉岂特性情之适而已

郭氏续谱序

西昌城北郭氏其先河南人出宋佥书枢密院事逵逵之子忠孝忠孝子雍徙峡州雍曾孙原吉又徙临湘原吉季子汇为袁州司户避宋末之乱来西昌遂为西昌人四世至敬守始着谱又二世至公绪着续谱以求余序宋史忠孝受易中庸於程伊川号兼山先生靖康初金兵犯阙力陈追击之策又陈战守利害等十余事後为永兴军路提点刑狱与敌战死城下赠太中大夫雍传其父学放浪峡之长阳山谷间号白云先生张孝祥荐於朝召不起赐号冲晦处士孝宗知其贤命州郡岁时致礼存问更封颐正先生而雍於易发明精到郭氏之先可为盛矣其徙西昌也更三世皆隐处不仕国朝始有仕者敬守庆宜两先生皆治尚书洪武中敬守先生累官登州府学教授毅然师道自重庆宜先生由广东按察使佥事改湖州府经历亷厚之节吏民敬爱之亦一盛也其後彦铉累官顺德府学教授致事彦迁终琼州府推官公绪举进士历陕西浙江广西贵州按察佥事郭氏之盛盖未已也源厚而流远可以观其世德矣余家与郭同里敬守庆宜两先生少皆从游先祖兄弟而於先考为莫逆交余之蚤孤也两先生望其无忝先世奨励诱掖恒若不及如觉其有分毫之进津津喜见顔色呜呼今安得复有忠厚不遗故旧之家如两郭先生也哉彦思彦铉彦常彦迁亦皆於余厚有善相辅有过失相规今惟彦铉与余在而皆白首徒各抱暌违之念於数千里外公绪以才能当显任卓卓有亢宗之志余故因此谱推考其先之盛者告之而俯仰今昔有不能已於嘅焉

桂岩集序

襄府纪善三衢江秉心录其先世科名并所受赐诗及行实遗文而附以当时名胜之文有关於江氏者为一钜册名桂岩集桂岩江氏家世所居也以属余序余受而閲之曰呜呼其盛矣哉昔者江氏世有闻人瑕丘之经学次翁之巨孝应元文通之文章皆焯焯着称而近数百年来江氏文献特见衢睦间民表以正言直道动当世子远以文学德望位宰相死国难皆尽忠所事焜燿简册而族人自宋以来擢正科七十有七人他岐进者不与仕而纡金紫银青七十有八人下此者不与何其盛也盖吾有感於其先矣钱氏奄有吴越江之先曰汉臣实事之吴越习俗侈靡费用无艺不足又益取於民其田赋市租山林川泽之税加数倍宋既平诸国赋税一仍其故籍钱之归朝也以汉臣上图籍汉臣虑故籍之厉民无已也沈诸河而自劾太宗怒欲诛之已而舍之凡随钱氏来归者皆得官独汉臣以废斥死後命右补阙王永均吴越田税钱氏旧税亩五斗永更定为一斗还奏太宗不悦永曰亩税一斗天下之中正使新附之民被朝廷仁恩顾不可耶遂从永所定永曾孙珪官至金紫光禄大夫尚书左仆射封岐国公世以为永隂德之应事见史传永之减税本於汉臣之沈籍其德同斯其後世光荣盛大亦无以异矣呜呼为国重得民心故春秋有税亩之讥国风存硕鼠之刺而冯讙为孟尝折劵书尹铎为晋阳损户数仁者辅人家国一务捐利以得民也以德益乎上以惠益乎下天道福善虽远不爽然则江氏之盛吾安得不推本其先哉秉心上距汉臣十五世距子远五世初以文学擢司经正字与余同事仁宗皇帝於春宫秉心特荷知遇後擢为纪善江氏之福泽其未艾也哉其未艾也哉

送陈叔振序

余居京师二十余年四方贤大夫士之在朝者皆得识之其尤贤者得相往还而乐也临安故宋之都会其山水秀丽锺於人多俊爽明达适当世之用然溺於其俗率务外忽内遂物狥时者或流而不返饰行与文者或矫以自高而求夫和厚端介志乎内不役乎外盖不多见焉陈镛叔振举进士为庶吉士在南京翰林与余处六年殆所谓和厚端介不矜不屈者非临安之特出乎既与余先後来北京余调春坊叔振亦擢礼部主事而闲暇辄复过余盖有志乎其内也今叔振调南京礼部相去益远相与之乐益疏矣夫君子之於学也不以穷达壮老而苟有怠意今南京诸司职务视往年千百之什一而载籍所萃四方莫加焉诚以其余闲探索义理之正以究圣贤之用心卓然而行之将所至岂特出於一乡哉邹孟氏曰尚论古之人古之人以叔振之资与志无不可至勉哉叔振丰城有史志静余尝相与者而违阔久矣今於叔振为同官其亦为致区区之意

送余侍讲序

宣德五年春翰林进两朝实录赐宴赉既勅吏部进纂修以下官士大夫之与於斯者皆忻忻仰戴德意侍讲余学夔不竢吏部覆奏不谋於相知即入疏自陈臣年将六十虽未老而纒於疾病不堪事事幸天地大德赐矜悯俾归依园田以终老则臣未死之年皆陛下赐之也上察其诚命致事既而吏部奏纂修以下官皆进一阶时同事者多自忖念其効劳不加学夔而沗冒宠荣以为愧旁之观者亦嗟叹学夔纂修之劳多宜进於荣乃决然辞去此其志又有加於人者学夔曰吾得归荣莫大矣即诣谢辞遂行士奇交学夔踰三十年同在京二十五六年志同道契方资旦暮相慰藉於视其去能无情乎哉学夔明经博古负直气侃侃遇事径发不肯苟有阿狥贵而能贫利不当其义不取而於赴患难如饥渴於食饮有岁寒之操焉今西昌前辈道德风流远矣後生晩出日陷溺污下不知自拔何幸有学夔归作之仪表一振起颓弊以复往昔又士奇之所望也於其行道以赠别

泰和王氏族谱序

吾泰和故家唐宋来文献有传谱牒有录者不翅数十姓其自金陵来者七姓七姓源本之盛莫有过王氏者盖司徒导功德誉望为晋之重也泰和三百年前以诗书致通显起声光亦莫有过王氏者盖户部侍郎天章阁待制知谏院贽受知宋仁宗也侍郎之後在宋累累有科名元盛时以道为乡钜儒尝出游汴时仁宗在汴李平章孟邂逅奇之固邀入见辞曰奉父母命游汴而已遂归国朝混一海宇乡之儒师故老存者无几人而以道之子子与子启两先生岿乎乡邦之重子与凝厚明粹子启严肃方正学者盖拟诸河南二程子与尝以说书徵至上书论事授福建盐运副使以老辞子启举学官历监察御史广西按察佥事崇庆知州子启无嗣子与之子伯贞先生用徵聘为广东按察佥事工部主事琼州肇庆两府知府肇庆二子行敏行俭行俭举进士为翰林修譔进侍读又进右春坊庶子兼翰林侍读学士又进詹事府少詹事仍兼学士行俭子?为泰和县学训导父子同曰受命京师之人皆荣之古所称硕大之宗者谓学行阀閲世有继续虽久远不能无盛衰隆替之异要其德善为之本者常在也吾於王氏徵之矣王氏故谱更世变不存行俭今访求复作之存其信阙其疑一本於仁人君子之心盖积岁而後成愼之至也今以授?归而属余序杨氏居泰和四百年两家门户相埒代有交游婚姻之好吾少及承教子与先生兄弟及肇庆公今虽老恒识不忘而与行俭皆少贫以学今聨官於朝廿有七年亦皆兢兢不敢一曰怠肆以辱其先人然则余於斯谱其可以无言乎敬为之书?兄弟以及其子若孙世朂之哉

东里文集卷三







文集卷四

钦定四库全书

东里文集卷四　　　　　明　杨士奇　撰序

胡延平诗序

洪惟我太祖高皇帝神圣文武膺受天命有天下当时魁伟豪杰贤智才望之士云附景从各効其用以建混一之功暨天下大定茂兴文治广德敎徵用儒术以复隆古帝王之世天下之怀抱道德藴蓄器能方闻博雅之士欣幸遭遇林林而至者盖比於书之野无遗贤大雅棫朴之咏也于时庐陵胡子祺先生以经学行义徵至京师偕入见者十八人是曰太史奏文明之祥上大悦皆除监察御史先生後陞广西按察佥事又擢知彭州秩满陞延平知府岁余没於官先生之任风纪也秉正直之节务持大体为郡守也敦岂弟之行而修实惠蔼然忠君爱国之诚悯然忧勤恤民之心彭州延平之人至今思慕之而不忘非汉宣所谓与我共此良二千石者欤先生有诗若干卷其子今翰林学士广属余为之序诗虽先生余事而明白正大之言寛裕和平之气忠厚恻怛之心蹈乎仁义而辅乎世敎皆其所存所由者之发也昔朱子论诗必本於性情言行以极乎修齐治平之道诗道其大矣哉盖自汉以下言诗莫深於朱子而胡忠简公尝以是荐之故知朱子之诗又莫深於忠简先生忠简之十世孙为诗固得於家学者欤今学士遭逢圣明膺斯文之任而家学益着诗不云乎凡周之士不显亦世於此又以见国家得贤之衆士大夫涵濡圣泽传世之显有以同乎周之盛时也

送胡永齐诗序

胡穜永齐以其父命将自京师还庐陵侍养其祖母求余赠一言永齐生乎诗书礼义之门为延平太守之孙今翰林学士之子其得於家训有素余何言然与学士同郡同官久要且厚永齐又尝从余游余敢爱一言而不为子倾倒哉子见夫木之为材乎其始依长山大谷深厚之地以托其本又有雨露风日涵濡昫育而无牛羊斧斤之?害而然後挺特坚大可以栋宫室为舟楫成什器钜细随宜皆适於用也不然牛羊斧斤为之?害者曰肆焉而莫御虽托本乎长山大谷深厚之地虽有雨露风日涵濡昫育要其生遂之意斩矣恶睹其成材者乎人之生幸遇太平无事之时且家居薰陶造就之有资而无饥寒勤苦之累恶可以自弃乎盖人之贵乎学也有仁义忠信以养其心刚健弘毅以立其志齐庄中正以恒其德恭让节俭以制其行前言往行以充其智礼乐文物以饰其躬讲焉习焉不废於造次颠沛之顷其久而益熟也无所往而不达无所用而不宜故君子者必务乎此彼有违道适情凡可以迷溺心志者皆吾身之牛羊斧斤君子者必务决去之不使一毫作於其心害於其身市?之子受十金之产於其父谨谨爱护不敢失恶辱亲也吾身吾亲之枝也岂十金之谓哉故爱身必在务学务学必在力行不徒其言之为尚也勉旃永齐子英年秀质智足以明善学足以成德由此而孜孜慎修不已所谓沛然孰之能御也永齐勉旃他日闻仁山文水之间有能以学植身必子也夫若是而使乡人父老爱子者皆称延平有贤孙学士有贤子於吾交游不与有光哉故书此为赠朝之君子与学士交游而爱永齐者相继为诗列于左方

送尹能敬诗序

去西昌东南五十里曰灌溪并溪南北居皆尹氏其世为乡之望其人隽爽杰特多有用之器其老成愿谨吾心所熟者能敬甫表然者也能敬甫平居接人恂恂至遇事气义磊落尝历涉忧患无一毫之戚於中至乎晚节仲子昌隆掇高科扬历清华人皆以为能敬甫荣乃独不然方歉歉持恭逊以善导其子孙曰勤不懈此其见之明志之素定者乎世之人遇小得失其中变迁盈歉无复故态者视能敬甫为何如今年春就养来此日与缙绅贤士周旋乎京师声明文物之下甫两月辄慨然自念吾奈何违吾亲丘垄弃吾子孙之训教而忘返乎即日戒行李就道其子挽留之不得竟去於是朝士叹能敬甫之志尚远也或曰古有所谓逸民能敬甫其近之欤而厚於伦理孶孶焉要为合於中行者故相率为诗送之以余同邑且熟也属为序云

送林教谕致仕诗序

永嘉林士贤先生今年八十有九矣以分教邑学考绩来京师书冣朝廷优异之陞教谕俾致事行且有日大夫士为诗送之右春坊大学士黄公属余引其端古之君子学而成也其心未尝一曰而忘斯世故或施之政事以利天下或推之讲学以淑诸人人持必为之志恒久而不息不以强壮衰弱而或有作辍也盖曰天之所以畀我岂使自足其身而已存心之厚如此然人之所禀其聪明精力既老则衰矣虽其志笃勤弗懈而身不足以胜其事故先王有七十致事八十拜命一坐再至九十使人受之制夫人之生有不能七十八十者多矣况乎九十又足以胜事哉汉伏生年九十孝文欲召之而老不能行使掌故往受经生不能正言至使其女传言今林先生几於伏生之年而怀惓惓之诚以勤敎为尽臣职以育材为报君上耄勤不倦非存心之厚欤然清明康健驰涉川陆二千余里述职京师趍进拜俯威仪翼如光膺宠命归乐其余年非盛福哉观其身论其心诗而送之不亦宜乎

送徐理问诗序

吾友徐崇威自征商陞中书舍人踰年改陕西布政司副理问数月复改广西崇威有疏达之才端厚之行又尝出吴楚道梁宋秦雍纵观山川崇大之势博覧古人兴败之迹充乎其气廓乎其智将见诸行事也譬如驾长舟乘春流浩荡而东而翼以厚风虽一日千里易易矣然崇威自拜理问之命其心常兢兢焉如有所弗任盖司理之职难矣人之生皆有恻隐之心士之从政也皆以生人为务然其有罪焉悯而宥之天子之所得为

<集部,别集类,明洪武至崇祯,东里集,文集卷四>也司理之臣虽欲为之而非所得专也司理知有法而已知求当乎中而已其罪重也重刑之罪轻也轻刑之情出乎过也过罚之出乎故也故罚之刑罚不自轻也轻则由我纵恶亦不自重也重则由我滥诛此在天子犹慎焉况於司理之臣乎司理者轻重不爽於锱铢是非必适於至公而非察之至明鲜有不失一失则为不胜任司理非诚难乎然能至诚以求之虚已以听之权度精明敬慎不懈而哀矜恻怛之意不离乎中则司理之任亦未有不可胜者崇威行大夫士为诗送之余故推其说为叙以广其意

沙羡槀引

沙羡楚壤也春秋之夏汭汉之鄂县孙吴之武昌在焉晋以後因革不一而皆为江汉重镇国朝置布政司临之以总十七府州之治余弱冠而游也盖尝踰大别泝岳阳观洞庭浮湘水望衡山而还而憩此最久其贤人君子多与之交文事之讨论篇什之倡和多与也今足迹不至者十五年旧交零落过半间发故箧得往年所为诗文百余篇虽词旨浅陋无可采而怀故人之不见想山川之在目情之所存不忍弃也因稡为一卷题曰沙羡槀云永乐辛卯夏五月朔士奇书

石台槀引

岁屠维单阏石台萧德蕡延余教塾舘石台在吾邑东南一舍所桃源里中里有溪溪有石台如砥容坐十数人故桃源又名石台里云环吾邑数百里其山水闳博秀丽其壤地肥沃宜耕稼岁无水旱之虞者莫出於石台而崇儒隆师又有耉老成人及多闻之士相与上下谭论之乐者莫出於萧氏余是时方幸来此从容优逸将用其志意以增益所未至岁余廹於召命不遂所欲然至於今其心未尝一曰不在石台也当时所为诗文率出一时应酬或録或弃所録者此卷是已间一展读抚岁月之如流念旧学之不进不能无嘅焉於中也因题之曰石台槀云永乐辛卯冬十月朔谷轩识

长林书屋图诗序

长林书屋者文渊阁大学士兼左春坊大学士胡公之故居也在庐陵吉水之间前有金螺白鹭之胜後有青原石豅之奇夫容天玉墨潭诸峯嶻然相望於左右而文江之横带沧洲之演迤层阿复壠青林白石之回抱於旁近者实江南胜处也公世家於此自其擢高科陟清华其身之不至焉者殆二十年而其心未尝一曰去此也间命善绘者为图以旦夕接于目适于心而与公相知者又赋诗其端以道公之意夫古之仁人君子其处也未尝忘斯民及出而仕矣亦未尝忘乎其平昔丘园栖遁之适盖其所学必在乎兼济而所自得於内者不以穷达而有所变易也苟一朝得乎彼忽忘乎此沉酣溺焉变易其所素此其人可与有为者乎公少居於此乐於此久而不忘於此盖人之情也顾今遭逢圣明居斯文之首任宠待之隆千载一时也公於是时方图尽其所当为者以仰答盛遇之不暇其暇乎望山林处士之适哉然则公之斯图殆所谓寄意者乎呜呼观公之所存将公之所有成可见矣余知公有素三复此诗安得不以为士大夫道哉遂为之序

蔡氏族谱序

蔡氏西昌之望也中更变故其子孙微矣余少独识月窗甫苍顔白发长身玉立翛然尘表时时从人道其先代盛时风流儒雅可敬可慕而今为可悲嘅也月窗没蔡之後独有震亨兄弟在而震亨之考文玉尝出後胡氏蔡之祀几为若敖氏之馁矣震亨凛乎斯惧将复其初也而求其世谱已湮没不传独月窗先墓记自十六宣义得常而下有可稽者盖得常而下为十朋十朋而下为贤卿贤卿四子申甫清甫澄甫济甫八孙志学志弘志道志远志武圣传夀传性传然自月窗没八孙已莫辨为孰之子今独知圣传夀传性传皆济甫之子盖出刘尚书崧题爱山图所云月窗则夀传之孙文玉则某之孙也震亨据此録为谱将示来者其存心厚矣以其先尝於吾家有连也求序之吾闻蔡之世诗书行义累累相望而特显於济甫济甫讳源爱山其号也登宋宝佑丙辰文天祥榜进士历官司农少卿湖广安抚使政治卓卓搢绅间尤为潭州守李芾所知尝荐之於朝其所居地不知几易主至今乡人父老过者徘徊嗟咨曰此安抚宅也呜呼盛极而衰衰极而复天之道也蔡之後将不有复振者乎君子之泽譬诸大木立乎高山旷野疾风炎日氷雪之侵?益久益深其柯叶条干陨折几尽幸其本之存也一旦乘太和之气有不奋发而复荣者乎传曰公侯子孙必复其始蔡氏之後其必务学敦德以待之哉是为序

送蔡孟恺永州教授序

庐陵蔡孟恺清修苦行恒轗轲落落不偶於世然其心未尝不自得也负气义夷险不贰与余外兄陈仲述为同门之交仲述博学守道非其友不友顾与孟恺相好也仲述家故贫为监察御史十年没时惟一布被犹读书郡斋所制一子赏未齓也丧其母依养於叔孟恺过之怆然有动乎中指赏告其叔曰子善抚之吾有女以妻焉所亲难之曰孤寒之孽其终有立乎孟恺曰吾诚不忍此故人之子且安有仁如仲述而其後不立者乎卒以女妻之於乎今之人以贵富势利相交处失其贵富势利则东西散去为楚越者恬不为恠或有一人焉不为此慨然欲修古人之道则相与聚笑而愚视之於是其习愈倍而去古愈远求如孟恺者何其少见也孟恺今奉命往敎永州郡学其兄子吏部主事学渊求诸能赋者作诗送之又求余为序今之所谓敎官者能从事於文艺则善矣有尚论其躬行者乎是以轻彼重此违本逐末靡然而从风久矣夫能修其身必能推以淑人能厚其友必能推以事君孟恺往焉尽为臣之节明敎学之本所谓举此而措之者耳故略述其行以示永人使举此可以知其余他日永之学者有文行可称本末兼举必出吾孟恺之门乎

送萧善本序

自余来京师十有五年於文溪武山之域父兄之乡吾少壮出入嬉游之处未尝不在余怀也而遭逢圣明叨軄近侍恩眷隆厚然材薄识陋不能効纎芥报称日怀愧惕之不暇顾敢言其私哉而比年乡人亲交有至京师而过余者昔之壮者皆已苍顔而华颠矣昔之童丱者皆已翘然楚楚矣而敬问吾父之执焉盖沦谢既尽不能不嘅焉怊怅也前三十年余所往还讲学今存者不三四人幸皆仕京师时得聚处讨论相益以寛乡邑之思善本亦当时所与还往者近岁始来为太学生无几辄以使命出再岁而还还数日又以展省归未尝一得从容尽意也临别能无情乎虽然子归而过县门之南徘徊龙洲叹嘉应之不爽而观於其人复有继今而起者乎又过高沤而试听焉将有铿然噌吰而出者哉又南望三顾之山而物色焉复有继萧清节高风远躅者乎有之而贤者将出其门乎其必有以慰余之思

赠萧照磨序

余总角就学与子敬同师入同讲习出同嬉游相得也子敬资性严厉寻常不妄言笑朋侪一语不合不能容辄面斥斥已虽无宿怒意然人未尝不私怪其过刚也子敬年十四五出游京师後二十年余至京时子敬洊历艰险道万里而归授鸿胪序班余窃意其所谓刚者必已摧折无有而变为和柔巽懦矣与之处察其所发固未尝变也凡所还往莫或敢规之者独於余冣故余时规之虽少止无几复然矣岂其中所养者直故不屈於外耶抑根於所赋者一定而不迁耶夫君子之刚以直乎内盖本於道义之正所谓浩然之气是也而发於外者固雍容不廹无所乖戾而适乎大中所谓性情之正也士不务出此而徒肆意以行之传不云乎心有忿?贱恶则不得其正夫以是感之亦必有以是应之者矣古之人所以为佩韦之戒也子敬今除高州照磨相去数千里临别无以为赠辄举其所切诸已者告之山城务简时求前言往行以致涵养之功焉

万木图序

万木图者右春坊右庶子兼翰林侍讲建安杨荣勉仁昭其大父达卿先生之德示其後之人也先生有孝行於为善施义汲汲焉然不喜以施名以为受人之施者恒有愧耻为辱之心而不自慊也夫施於人而使其心愧耻为辱而不自慊犹不施也必使受吾之施者如其所当得如无与於我而即乎其心之安庶几可也元之季世兵戈饥馑民困穷冻馁无食至相食以苟活虽父子夫妇相视不能相保恤所在皆然时先生藏谷甚富将发廪振之指某山号於衆曰有能相吾力树木者乎树一木予谷若干愿相吾力者先予谷於是争愿出力来请谷既悉饭之乃如所言愿树木多寡予之谷不籍识其姓名卒亦不视其功而所活不可胜计矣先生之乐施何其忠厚委曲而周备欤居数岁木郁然崇茂悉中於材先生指以戒其子若孙曰不自意今之盛如此也其母苟自为利将有为学宫为释老之宫为桥梁及津渡之舟而需材者给之有贫欲为居室没欲为棺而不得材者给之母苟自利也於是所施利益多矣时福建行省左丞阮德柔闻而高之命工作万木图表之搢绅君子多为文若诗纪之咏之既皆失於兵而其子若孙佩服训戒至于今不违然欲其後世皆佩服不违此图所以继作也呜呼始先生知施谷而已知求受施者即乎其心之安而已岂计树之木後当何如哉而受施者必尽力焉不可以苟盖天理之在人心有不能已也先生所存如此惜乎其仅施於衰乱艰虞之际畎亩之间而徒布衣以终其身也不然使遇治平之时得一命为所欲为所施利不其博哉如其後之人能世承其训推广是心而行之不已焉其於施利固又博也是用告诸其来者

南窗吟槀後序

临川吴景南先生南窗吟槀四卷吴故临川儒家先生当元治平无事之时既高蹈不出用其精力於诗以自适夫幽远静贞之趣其授受有自又有吴文正公序之是以其诗之传也久矣而刻板既废於元季之兵洪武初其孙思明得刻本於金溪以归于兄思清思清传之其子今国子司业溥司业君之徒乡贡进士吴克彰为重刻以传余尝过司业君获拜先生之遗像嶷乎其山之立也粹乎其玉之纯也温乎其春之和也翛翛乎其出於尘埃之表也夫其见诸外如此於其中之所存者可量哉盖又闻诸司业君先生履善蹈义其介凛然必择而後交而见诸言与行者蔼然一由於忠厚至於所以植其家裕其後者惟诗书德义焉耳呜呼所以为先生独在於诗乎而至於今司业君四世矣笃实刚介之操持之愈久而愈固盖考其源流之正而君子之泽深且远矣孟子曰诵其诗读其书不知其人可乎故为引诸卷末使读诗者并得之

康氏族谱序

西昌东南五十里曰深溪溪之上有世家曰康氏其文献繇宋至今承续不絶其初本匡氏仕南唐为蕲州刺史曰稠者归宋避讳遂易为康稠之孙拚英宗朝举进士为南昌尉拚之孙训为国子助教以直言为秦桧所恶遂弃官归训曾孙景材仕理宗朝为鄢陵令弟景明度宗朝为桂林府同知景材孙时可元皇庆初为广东儒学提举景明之孙宗武从学吴文正公明三礼为天临路庆洲书院山长其从弟宗正国朝洪武第一科进士官至丹阳知县宗濓举明经由教官改常州鲁桥廵检而族之人修儒术持行义者犹多盛哉康氏之宗乎泝其先唐贞观中有讳胄者为吉州判官过西昌之祁洲乐之遂留家焉胄二子琬珏琬之後徙安成珏之孙曰常五子垻坊坎垍圻始徙深溪则稠之曾祖也祁洲在今淘金驿东五里有匡家坊余前四十年尝过之匡氏合族而居尚百数十人皆珏之後也亦皆谨愿敦朴务农桑而诗书礼乐之风视深溪邈乎悬絶矣岂其渐习之异欤抑如木之有本其生意发达独厚於一支耶凡物莫不有本人之所以贵於物者能敬其本也匡氏出鲁匡宰句须以邑为氏康出卫康叔以諡为氏不可以殽也夫屈於势而去之苟可伸亦可复也今祁洲无氏康者矣深溪世多闻人君子於致敬其本之心吾知其惓惓也而至今未有宣言复之者岂其犹有所屈乎先大父兄弟皆与庆洲君相交莫逆伯父吏部公於丹阳君有同年之契宗濓又尝与余往还仲矩则余姑之夫也故巽初之续为此谱也以世好求序披阅再四余安得不景仰其先而重致望於其後哉

送欧阳允宣序

吾邑故家亡虑数十姓若今合族而居有数千指之聚旦暮堂上下会集有数世尊卑之列有渔稼之乐有园林山水之趣有祭祀宾客伏腊之资诗书礼义之有袭宾兴仕进之有继者数十年来盖曰欧阳氏欧阳氏与宋文忠公同出唐率更令询初由庐陵徙万安又由万安徙泰和之蜀江於今二百余年矣余弱冠交允坚允清继与允贤往还相求丽泽之益今又与允俊好也允坚初领乡荐为学官又尝佐邑有民社之任允清亦举明经为学官允贤领乡荐两为郡敎授今助教国子允俊登第为庶吉士于翰林欧阳氏之兄弟盛矣他姓兄弟有盛者不皆出於合族而居不皆以经术发身也盛哉欧阳氏兄弟乎今年春允宣以运赋来京师间从允俊过余观其色知其厚也听其言知其通也问其所治则养亲慈幼以及公私之百务皆其事也夫欧阳氏之家处者固有所恃而不虑乎外而使仕者有所恃不虑乎内非为有允宣乎允宣虽不仕譬诸材木之用行之为舟舆居之为室屋较其功要皆曰用不可无者岂得以彼而加此哉允宣将归允俊求余赠之言故为书此

送礼部侍郎仪公致事序

礼部侍郎高密仪公以清德正学洪武中自敎官为宝庆知府永乐二年诏选东宫官遂陞通政兼右春坊中允无几又陞湖广布政使三年入为礼部侍郎又奉诏侍皇太孙讲读公之为郡为藩也惓惓宣上德咨民隐寛平忠厚有仁人长者之风其佐春官也详於典故达於政体雍容直谅有大臣之度其为辅导也端庄严重非圣贤之道不陈恳恳老成忠爱之意今年八十奉勑致仕天语褒嘉龙章辉焕希阔之赐也我国家用贤使能而凡任大軄膺重寄者必付诸惇实端重之贤如其材德既足以胜事而称任则礼遇之加逾久而逾盛考公平生本之为德行施之为事君治民之实一皆君子之事则所以迓承天宠者岂无所自哉今归荣於乡曰与故人宾客懽聚谈咏以乐太平之世导其子孙及乡人後学读书明道以成德器皆将为国家之用闲暇临清流?茂树睇春荣於緑野招青山之白云公之乐何其超然物表哉於是尚书夏公暨诸搢绅大夫皆赋诗赠之余谨述国家所以优老敬贤之实与公之厚德盛福不徒以为其乡之荣而可为天下後世道者引诸卷端

陈氏族谱序

西昌陈氏有二族其一五代时讳晖者自金陵徙其一宋季讳云仲者自庐陵之武冈徙自金陵来者子孙为盛盖於今二十世其居已久积而发之也多自武冈来者裁八世其居未久积而发之也迟遡武冈之先出汉文范先生六世孙逵仕晋为长城令因家吴兴吴兴之後有讳洽者仕唐为秘书郎徙闽之剑浦剑浦之後讳贞者称栖衡处士又徙温州之平阳处士十二世至廸功郎崇忠生涣龄宋郴州桂阳主簿入元改吉州路儒学敎授其子浚源家庐陵武冈之阳遂为庐陵人浚源子四人仲子云仲赘西昌罗氏遂为西昌人云仲生文胜文胜五子仲子原夀号碧潭碧潭生民焘观定民焘生一敬洪武中举孝廉为荔波及贺县丞观定生彦和彦和生德逊德遵德遵名循永乐乙未进士第一人及第为翰林修譔西昌科第自宋至国朝彬彬乎盛矣而第一人及第实始於循发迟而弘者理之固然也武冈而上其谱见於文胜之孙观瑞所传一敬始断自云仲以下着西昌之谱至是德逊俾德遵以西昌谱求序余与陈氏宗族同里閈一敬忠厚乐义其卓识远略度越羣辈佐治两县皆得民心德逊温雅惇行德遵履操端洁皆余所敬爱者也第念一敬平生故人少之时相辅以学有莫逆之契其罢官家居也约余买田筑室东臯之上将耦耕以终老既先後皆以徵起不得如志而在京师相聚处半岁公务之暇相与谭咏酣嬉而忘其身之在客外也一夕就余家奕棋饮酒翛然而没於今又十年矣睹物兴怀其能自已乎故因序此谱并致余情云耳

送曾存善序

同邑曾存善笃实和易谨持其身遇为干纪倍道之事辄掩耳避去乡称善人今年五十矣未尝有一日忧患之干其所得称其所存非善之报施者欤有以其材举者徵至京援例得归来告余别呜呼吾常不忘吾乡之俗惇务诗书父兄必导其子弟以德子弟必率其父兄之敎而富有力者皆惇於礼贫贱者皆能不失所守而勤於其业有老死足迹未尝及县门下者其俗如此所从来久矣自吾出而道数千里之地目之所及其为俗不逮吾乡者多也然吾少於乡壮於乡既壮而去之今且老矣吾乡昔之老者亦且尽矣安知夫今之俗其不渝於昔否乎盖一乡有善俗则一乡之福子归因吾所陈而试观其何如焉

东里文集卷四







文集卷五

<集部,别集类,明洪武至崇祯,东里集>

钦定四库全书卷

东里文集卷五　　　　　明　杨士奇　撰序

郑氏族谱序

泰和澄江之南有郑氏其先出荥阳再徙金陵宋端明殿学士瑴之子新通判吉州遂家泰和邑中又四世至叔文徙江南之五塘庄其谱纪自端明之父西京节度副使自强盖节度至今十有五世子孙久而愈盛蔚乎邑之钜族也端明当南渡孔棘之时毅然以国事为己任鞠躬尽瘁无所不致其诚殆天佑忠义而以昌其後世耶虽自徙泰和未尝有显者然抱仁秉义世笃善行所见孚於人人可质之鬼神者盖或显者有未能也吾家距所居半舍吾少及见其乡大疫不间贫富老壮困惫狼狈相连属弥望十数里旦暮不见炊烟独郑氏一姓食饮起处泰焉如平时三四十年来江乡譁讦之风奸民倚法嫁祸其所怨恶富家巨室为所困辱者十八九独郑氏无一毫之干此岂声音笑貌之所能为哉入国朝郑氏之仕者昉宗显再见於庭宾今庭重居太学十余年继而大之未可量也而宗显於余冣善其尝历三县一为幕再为簿所至民戴其寛惠如父母仕三十年无纎芥过举家甚贫持操如铁石比侍臣之贤者屡荐之不报恬然安其命观於今郑氏如此可为远不忝端明者矣宗显今复改连江簿将行出此谱求序於是翰林诸君子序之详矣余特着郑氏之行之可称者以示其後云

玉雪斋诗集序

诗以理性情而约诸正而推之可以考见王政之得失治道之盛衰三百十一篇自公卿大夫下至匹夫匹妇皆有作小而兎罝羔羊之咏大而行苇既醉之赋皆足以见王道之极盛至于葛藟硕鼠之兴则有可为世道慨者矣汉以来代各有诗嗟叹咏歌之间而安乐哀思之音各因其时盖古今无异焉若天下无事生民乂安以其和平易直之心发而为治世之音则未有加於唐贞观开元之际也杜少陵浑涵博厚追踪风雅卓乎不可尚矣一时高材逸韵如李太白之天纵与杜齐驱王孟高岑韦应物诸君子清粹典则天趣自然读其诗者有以见唐之治盛於此而後之言诗道者亦曰莫盛於此也余窃有志斯事而材质凡近徒劳而无成间或一遇能者未尝不歆?向往之居两京二十余年所得公卿大夫之作今大理卿京口虞公伯益盖其杰然者也近得观其玉雪斋集古近体总若干首皆思致清远而典丽婉约一尘不滓如玉井芙蕖天然奇质神采高洁又如行吴越间名山秀水而天光云影使人应接不暇者而皆得夫性情之正虞公盖将上追盛唐诸君子之作而论今公卿大夫之作足以鸣国家之盛者亦鲜有过於虞公者焉公学优才裕生当治平熙洽之运洪武中以儒发身历事四圣出入中外者三纪所治皆要职更事多而精斯其诗之所繇昌欤今公以明刑为上所信任下则四方视以为平盖古皋陶之軄也夫明良喜起之赓歌皋陶所以弼成有虞之治者吾何幸尚於公晚岁见之乎辄书诸简首而归之

贫乐诗序

庐陵胡有初家文江之上泊然布素而谨於义利之辨非其所当得不苟取遇人富贵不本於仁义者率草芥视之其为人慷慨豁达不务荣名所居远城市车马之尘喧嚣之声不相及有薄田躬耕足以自给又有云林泉石之胜日与幽人素士相羊山水之间饮清茹澹翛然自得也自号贫乐其从子中书舍人?求搢绅君子为之赋诗又稡以求余序人恒情所处率易於富贵而难於贫贱处贫而能乐此其志岂苟然哉然古之君子其乐乎贫也非恃贫以乐乐而忘其贫耳盖天理具於吾心吾奉而行之无所违以至于仰不愧俯不怍其中泰然将无往不乐矣富贵贫贱自外至者恶足以动其中也故孔子之饭蔬饮水顔子之箪瓢陋巷岂乐乎是哉乐乎在已者之无违於天也苟在已者梏亡之矣虽有赵孟之贵晋楚之富将其中汨焉胶胶扰扰忧虞之不暇况有於乐哉又况於贫贱而能乐哉有初之贫乐必乐而忘其贫可也乐而忘其贫古之人所以为至也吾以是进有初故书诸卷首卷中自邹侍讲至陈修譔凡诗六篇皆出翰林亦皆出於庐陵云

送张鸣玉序

贑为郡居江右上流所治十邑皆僻远民少而散处山溪间或数十里不见民居里胥持公牒徵召或行数日不底其舍而岩壑深邃瘴烟毒雾不习而冒之辄病而死者常什七八江水险急滩石如虎牙森立或隐或显奔湍之声汹汹闻数里舟楫往来非资其土人跬步不敢越以是会府优视之於赋役百需常半减他郡而当江广之冲将命之臣及海南诸番朝贡之使往来供亿无虚曰加之数年旱涝饥馑民之不遂岂少也哉而为郡於此苟非德任绥抚才堪繁剧不得为良建安张珂鸣玉由行人擢知府于贑朞年矣自会府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守於兹非一人至于今人喜谭而乐道者曰赵清献世谓清献诚心爱人以惠利为主又称其学道清心遇物而应有过人者非本诸其德欤则後之为良守於兹不务诸德其可哉鸣玉发身进士其官京师时与余隣居今自贑述职将归翰林检讨连智其同门也求朝士为诗送之又求余序於是乎言

送李永定经历序

永定吉水李明达先生冢子也余往年客武昌永定从先生在焉先生长余四十年忘年与余交厚时余两人皆假舘授徒永定治奉养之资无日不相见也先生长身修髯飘拂可数面洁白如玉雪气韵磊落有行义读书不泥章句兴有所适竟曰忘返尝爱余作乐府古辞遇有作取酒觞余向余歌相乐也後先生入竟陵永定以才举授宣州卫经历明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舍舟登大别山四顾下憩秋兴亭至郎官湖而还复酌酒大懽各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未尝忘先生而不可见矣见永定犹见先生也永定初在宣州有能名後诖误黜上既正大统凡用人制法一遵高皇帝旧章永定复还宣州求言为赠夫经历之任子为之有素亦在致其明而已公无不明廉无不公修诸在巳可也在已修无所往而不宜况於卫之经历者乎遂书以赠别而今昔存没之感有不知余中之浩然者矣

送林正行序

刑者先王不得已以辅治焉耳非恃此以为治也後世民俗滋弊则所以防范之严者亦长民者之不得已也子产曰火烈民望而畏之故鲜死焉水懦弱民狎而翫之则多死焉严固仁之所发也君子之为政岂轻德而重威哉故惨刻不可以为政而姑息亦不可以为政仁人君子之心在使民务善戒不善而已闽林君正行尝官天台县幕寛厚恺悌之政民戴之如父母去久而思之不忘也既陞司谳於吾郡廉公有威於用法盖得乎善善恶恶之中焉而直道而行无所顾避行县所过其细民及其良民皆欣欣延颈而愿见之其横民往往缩首歛迹不敢肆焉以遂免於刑辟者亦不少矣而犹或以谓其严也夫治之於已着曷若防之乎未着严乎外而仁主乎中严亦奚病哉故十数年吾郡之细民及其良民恃之以安者林君焉耳前之司谳者尝坐事去而今以宥还林君当归俟阙林君不至其乡二十年往焉展敬桑梓与故人亲戚聚岁寒之堂饮酒洽比於契濶之余何其乐也今朝廷方遣大臣四出询民所利害而建革之及牧民者之廉贪材否而去留之则吾郡之民所尝恃之以安者其能已於言耶林君是行亦果能久於乡哉推林君仁民之心必不溺乎其私之乐而忘返也余知林君故道其所素以为还乡之赠

送樊参政序

国家建牧守之官实兼治敎之任而敎居先焉未尝敎之而一任法以治此仁人君子所不忍为也牧守者民之父母父母爱其子必敎之不率而後法治之盖法治之非父母之心也不得已而辅敎焉耳江西古扬州之域班孟坚称艺文儒术斯之为盛然其为人负气不屈自汉以来高风清节忠臣烈士光气炳炳前後相望而道德性命之微文章问学之奥相继而出者非一朝一夕矣虽其间万有一焉顽傲不率以干冒宪度此在三代之时不能无之恶得以此而掩彼以一人而累一乡哉比年为牧守江西而有父母之心明治敎之道为民所归戴者多也而亦有未尝留意於学敎而一任法治甚者遇顽傲不率干冒宪度者辄虓然以忿曰此邦之人槩为是也呜呼岂理也哉夫教而不率圣人所必治槩而不别明者所不为仁人君子盍易其心以观之徵其实以发之且反求诸巳之所施者如何也括苍樊公慎历教郡县学被召入翰林预修永乐大典遂擢工科给事中与余同朝十余年其为人有学有行达乎治体和厚而寛裕今满九载陞江西右参政於是士大夫翕然曰是素明於治敎之道足以佐方牧之大政端列郡之表率而系十三府六十九县之归戴矣於是各赋诗赠其行而属余序因并及余之所欲言斯言也有非出於一人之私也

杨氏家乘序

杨氏宋盛时自吉水徙泰和世以赀雄邑中而业诗书服逢掖者相袭不絶旧谱载贡士三人考陈宗舜吉州科举録在淳熙甲午开禧丁卯绍定戊子谱载兄弟三人皆授登仕郎盖出漕贡又有自上舍生为主簿载於谱而须溪刘氏文集称太学名士者其他为宣教县尉司计等官载於谱者非一至元延佑初先曾祖以科第入仕其後复有继之盖宋以来杨氏文献之传至是盛矣元季之乱杨氏衰落逮於国朝其子孙幸不失世业擢科第举明经累累有焉而其先之文章行事可法於人可传於後其家之所纪者历世变故片简不存洪武中司仓通判两府君罢官家居方谋采録未及而相继即世於是从兄思贻先生与士奇徧访博求虽片楮皆録之不敢遗积十余年颇有所得而高祖以上者寖远无存曾祖以下文之仅存者多悯世悼乱悲叹愤惋率然之作其平时融精极意和平大雅之制所以发明道德者盖不能得什一於千百呜呼惜哉而诸父比岁之文其子孙不知保爱而亡逸者亦多其仅存者皆辑而録之若名贤赠答哀挽之作及其他诗文有及吾先世者亦皆録之冠以谱谍事实总名曰杨氏家乘其首族谱尊本始也次家谱重所亲也次事实行之纪也善行在人既没不忘则形诸咏叹故哀挽继事实焉次遗文志之寓也同志相求则因文以达意故赠答继遗文焉名贤之文非以为杨氏作而有及焉者亦可以旁考行事与其交游故列诸附録终焉凡二十卷不填卷尾者俟续得而録之得有先後故録不能以序也呜呼是编所载文行始於先曾祖盖杨氏自兹以降百有余年内而朝署外而民社钱谷之任皆有之而清白之操皆皦然不滓其隐居而家食者皆清修笃行贵义而贱利义利君子小人之判也君子行义未尝不以望其後人庸衆人之後犹有力学奋义以光其先者而况清德之世乎杨氏之後其必笃念而敬承之哉谨书以为家乘序

许幼道挽诗序

庐陵许君幼道既卒于京师士识与不识而知许君之贤者皆作诗哀悼之其子清稡以告余求序焉余与君交几二十年其没也余尤不能巳於情尚忍叙其哀悼之诗哉独念君已矣世之士求如君者何其少也士之能言者非不多也言问学者非不博也言德行者非不高也而所言非其所行所行非其所言士以此往往不见重於人使为士者皆如许君其谁不重之哉许君非名能言者也而言则必行行则必从其言其孝弟敦於家其信义重於乡其行必出於诚必适於厚必依於礼不以艰难颠沛而丧其所素至於重交际周困急人比於汉之范巨卿云尤负理才尝随从兄学文宰汉川凡学文邑政设施必豫归咨君君悉为画可否既而行之人无不悦服者一时江汉翕然称学文为贤令凡汉川之人亦至今思学文不置不知其出於君也盖君之所存一以爱民为务使之沾一命得一郡一邑而理之民之获被其惠利岂少也哉然世之理郡邑者岂必皆有才德如君可以惠利其民而君将老始得分敎武学敎不久遂卒呜呼是果系於其命也耶孔子曰君子疾没世而名不称彼得於命者其身既死忽然若飘风已过而人不复留意者多矣其不若是者亦皆有人思之至作诗哀之如许君者乎许君之得於人如此读诗者可以考矣

送史志静郎中诗序

丰城史安志静举进士为礼部仪制主事在京师於余还往有斯文之好余闲暇喜讐校古书辨正舛误志静明敏详博得其助益为多且其为人廉洁恭慎京师贤士大夫皆乐交之而於余未尝三日不见见未尝意不在文事以是尤乐史氏世家真定元盛时其先有勲德灼灼在国史洪武初志静大父官丰城始家吾江西至是三世矣吾於志静固同乡也吾来北京四年解翰林兼职专任春坊曰益多暇未尝不思同志静之乐今以满秩来方握手聚语相慰藉天官卿知志静好学勤事而熟典故奏其绩最陞仪制郎中国家一切礼乐法制咸仪制所治非达朝廷之体识古今之务明制作之意者不足以任於是荐绅皆喜仪制得贤长官也当复之南京来告别盖余向所同乐者又不可得因述余情为序而属词林诸君子为诗赠之诗各赋一物以道意自侍读学士曾君以下凡八人亦皆吾江西之士云

五清诗序

永乐辛丑春余自翰林学士改左春坊大学士公务甚简每朝退归坐小轩中杜门却扫时理书册自适於故箧得小画五幅不忍弃之装为一卷其第一幅故人毗陵王孟端作也第二幅闽人陈叔起作第三第四两幅忘其作者亦忘所自得第五幅永嘉孙隆作并叔起作者皆得之黄宗豫余既各赋一诗书之金曾诸公又续为之赋沈民则题曰五清夫一味足以适口一音足以娱耳集是五者足以娱目而适意况益以诸公之佳咏哉明窗永昼午困之际阅而诵之则不必引茗盌聆弦奏而胸次可以洒然也

庆杨伯升七十诗序

吴中杨伯升宋和王存中八世孙偕其弟仲举侨居武昌余往来武昌十数年与其兄弟交莫逆其清而粹也和而醇也介而有容也兄弟一也连璧之相辉双桂之并荣不可以掩盖吾所遇兄弟之并贵者有之并富者有之其善德之并如杨氏者鲜矣自吾去武昌今三十年思忆往时交游之乐与杨氏兄弟之贤未尝忘也比三四年仲举来官翰林得慰久别每晤语必及伯升亦仲举之笃於其兄也今年伯升春秋七十仲举在史舘喜其兄之安而念不得亲奉觞为夀也求舘中诸君子作诗寓归为庆以属余序余读其诗盖所祝愿於伯升者皆同然未必皆知伯升之贤伯升静厚有守所存所由咸当於义盖有契孔子论仁者静夀之道且不见南山之木乎处旷远幽闲之地匠石所不见知其傲氷霜凌霄汉閲历岁年固其理也伯升之夀固无俟於祝愿而必见诸祝愿者仁者爱其兄之心也幸余他日重过武昌寻旧侣招黄鹤酌江汉之清歌白云之曲为伯升夀伯升必将抚清弦以和我

蜀江欧阳氏族谱序

吏部考功主事欧阳哲重修族谱一卷哲世居泰和之蜀江里其先出唐吉州刺史琮因有家于吉琮七世孙曰彪曰彤彪宋文忠公修所自出也彤会昌中举进士官至工部尚书子泽居吉之永和镇泽四世孙曰忠曰恿忠徙万安之常溪恿将作监丞珣所自出也常溪七世至德祖徙蜀江迨哲八世哲所修谱盖因监丞之旧也哲又参较文忠监丞二谱有不同者其大者琮率州人扞黄巢事据史传盖文忠一时传闻之误然余考文忠集其石本所载如此而集本无之岂非集本後出已审其误而去之欤不然公於南丰曾氏谱尤详辨其世次而自作谱乃容不审耶惟欧阳氏自亭侯以来世有闻人而莫盛於文忠後五十年监丞继出二公文学忠烈炳然於天下後世君子论其人盖国家之元气也而同出於一乡一族岂非盛哉尝见二公谱序文忠言其祖考所传於家者以忠事君以孝事亲以廉为吏以学立身盖以是愿其族之人监丞亦云吾祖宗迈种德而望其後之子孙以修人事君子之仁於家同一心同一道也盖君子施仁於国於天下必自其家始未有不能仁於家而能及国与天下者也仁者之言人所共师而况其族之子孙者乎今蜀江之子孙从事诗书科第仕宦彬彬有由哲字广哲永乐辛丑进士尤负清操方向用於时续休前闻吾於欧阳氏有望焉故书以为蜀江谱序

西昌梁氏续谱序

人之先尝有贵富则不复计其功行世率谓之故家此自流俗之见耳夫所谓故家者必其先文行有诸躬功利及於人声誉有闻於时子孙克嗣於後而岂徒富贵之云哉自流俗异见於是闾阎畎亩猝起旦暮间或贵或富而饕詖忮害为豪者沿袭一再世蚩蚩之氓遂相与目为故家而君子不与焉果若其故家而後人有不能心其先之心蹈其先之行徒呺然自矜吾所从出异也君子犹不与也君子所尚者前有道以肇之後有道以绍之而非徒以其贵且富也西昌梁氏其先自长沙徙江陵至南唐徵仕郎胜用又徙西昌世袭儒行至宋赠知吉州逢吉二子君崇累官起居舍人兵部员外郎直史舘知凤翔池州安庆三郡君杰累官黄州同知翰林编修君崇子子华太原府通判又四世至蕃举进士自太常博士历知宣抚二郡皆官不过郡守家不至甚富而文学治行有闻於时者未尝乏也其肇於先如此蕃四世至不移二子用之永乐中累官至翰林侍读兼春坊赞善本之累官至鲁府纪善皆以文学行义致声誉当世其绍於後又如此君子所尚故家如梁氏者非耶蕃尝作梁氏谱用之欲续谱未及而卒本之续之将授其诸子以属余序梁杨世婣家义不可默盖尝自叙家谱以告吾後之人曰义利君子小人之判也为人後者必务明义以不忝乎先请於梁氏续谱亦云

赠大理寺丞张宗琏诗序

上嗣大宝之三月特诏吏部令京官五品以上与御史给事中及外之布政司按察司与郡县之长吏各举才德堪守令者命下少傅杨士奇与翰林侍读学士王直合议举左春坊左中允张宗琏应诏将卜曰以奏时中外皆未有奏者而礼部郎中黄锺冣先奏宗琏会上擢用旧宫臣以宗琏为大理寺右寺丞当之南京出上亲命固非用锺言而锺遂以知贤闻搢绅间上临御以来惓惓焉哀敬庶狱虽笞罚不自用必付诸廷谕每宪臣奏谳议必恳恳谕之钦恤之意矧大理天下之平宜夫亲择而後授也宗琏秉介洁之操莅事周慎而寛厚长者之志素孚於人其不忝斯軄也审矣而与之游久者必取仁者赠言之义赋诗致交修之意盖君子之心也诗以张茂先进德修业辉光日新之句为韵赋者曾棨王英王直周述人两韵总诗八篇而引其端者杨士奇皆其乡人云

送宗老季琛诗序

庐陵江右诸郡之表也杨氏庐陵诸大姓之表也忠襄公杨氏诸先德之表也季琛为公九世孙秉忠信廉洁之操怀明敏疏达之才袭诗书礼义之实岂非崑山之玉哉今岁京尹荐其名尚书试其能天子命之官以为南海知县知县虽古百里宰而南海者汉南粤赵陀之所治在大海之濒数岁以来旱涝饥馑民臻於凋弊方有抚字之责又临之以藩宪之重日奔走受事庭下至劳也又其地总制岭南数十郡邑凡朝命之使有事於岭南与海外诸蕃国及诸蕃国之人朝觐贡献於阙下者皆於此取给行费至繁也季琛承命而去乃无几微不任之意见乎言色岂非其自信可以胜其事而不难哉盖一有不胜则人将议之曰此某郡之产某公之裔也不独羞其一已而已大夫士知季琛者皆为诗送之余其族人故序诸简首

西城宴集诗序

京城之中直长安门之西五六里地幽而旷居民鲜少园池水木离落萧散之趣往往遇之如游乎城之外者比数年士大夫稍有居於其间然其地既僻於一隅非大官贵人气势赫奕者之所处而凡日用所需虽米酒蔬果猝求之有不易得此岂志於荣利者之所乐居哉居之而乐者非其人澹泊简远足乎中而无所累乎外者欤余之居於此也凡翰林素所交游多在焉然各有职务而欲尊俎谭咏以合羣情於一日之乐者盖未暇也永乐壬寅闰十二月诏京官并给前一岁之俸而岁终公务亦简於是相与为醵会而治具於陈光世是月二十有六曰晨雪初霁天气融朗光世折简以迓昼而毕集居城西者余及曾子啓王时彦余学夔桂宗儒章尚文陈光世钱习礼张宗琏周恂如陈德遵彭显仁周功叙胡永齐刘朝宗凡十五人余正安近东徙其志所乐恒在西也萧省身自外至而侨於西皆宾致之皆翰林交游之旧也列序以齿笾豆洁丰觞酌循环酬酢并举懽洽之至清言不穷间以善谑礼度无愆文采相发於是举宾之初筵四章之末四句为韵赋诗韵少则叠其一而以道夫相乐之意可谓盛哉礼有之一张一弛文武之道且先王之属民也岁终休之而饮酒于序以正齿位况吾徒皆仕有职任旦暮在公惟惰慢之是戒则以其闲暇相合为一日之乐者其於义固宜也衆之相合使其道与志有一之不相契而欲为乐亦不可得今之十有七人者十四出江右而三出於浙皆去其乡五六千里而相与披豁倾写表里洞然忘其身之在客外此其相契而乐也夫岂苟乎诗成稡为一卷余序其所由来於简首各録一本藏於家後之人不有观之而兴慕者乎

对雨诗序

永乐癸卯正月乙未天子大祀于南郊前期五日百官斋沐出宿将受誓戒是日微风东兴及午而雨霏霏冥冥迨夕弗止春阳初畅寒沍不作而斋庐同宿者予与余学夔钱习礼陈光世周恂如曾鹤龄陈德遵彭显仁胡永齐周功叙刘朝宗咸心悦神融若堪适者而焚香瀹茗或论文谭道或琴奕以嬉余咏杜少陵喜雨之诗顾谓衆曰曷有赋乎遂析随风潜入夜润物细无声之句为韵各赋五言六韵一首士君子之适夫岂以为已哉忧乐以民仁者之所存也自去岁春夏少雨冬屡大雪皆数尺盖比岁之所未有民喜以为来牟之望也今岁正月之初辄屡雨常岁三月乃雨亦未有若今之豫者而泽冻解泮土膏润发区萌茁露盖时物之滋肇於此生民岁计之所仰者可冀也夫造化一元之气发於春而契乎仁者之心则形诸声诗固有所不能已矣而即其诗以考其志若有渰之咏霡霂之赋由今论昔岂相远乎哉凡十有一人而赋者十人盖退余为序云

东里文集卷五







文集卷六

钦定四库全书

东里文集卷六　　　　　明　杨士奇　撰序

送蔡用严序

皇上统御天下夙夜孜孜图惟理民之道数勅吏部简拔贤俊又勑百司举材德之士授以抚字之任比者诏蠲逋负又切责有司坐视民所苦不言者欲加之罚无非激励诱掖使之究民隐达下情也牧守而有爱民之心理民之才至是可以伸其志见於用也而今远迩穷櫩蔀屋之民有饥寒之忧叹息困苦之声岂少也夫膺軄任有禄位又遇可以伸其志施其材之时而依阿翫愒不肯动心出力一少试焉甚或骋私为厉如此者岂国家所以简拔任用之意盖今之牧守之不为此者亦少矣吾友四明蔡胄用严清修苦节有恻怛之心果毅之气由乡贡士入胄监擢知宜春县吾交用严十五六年知其为人果不负国家爱民选贤之意宜春之民庶几将有瘳乎於是搢绅大夫有赋诗送用严者余为序诸卷首

赠高以能序

余友刘叔毖为沅陵县数年其为政有惠利隐然名动湖湘间而余不见之十年矣今年寄书贶余并导其所与游高以能来见且曰自余来沅陵沅陵濒蛮溪獠洞气候弗时若用数致疾以能挟世业之医济余善药屡矣今辰之守举以能可以任医学之职遣送请于朝万一拜天子之命而来也幸辱一言以华之以能既受軄将归谒余且申其所请夫医以济利为道也而非若为政者之能博济也然为政者其身疾疢必资於人故刘君得以安其身而施利於沅陵之人者宜有资乎以能余可靳一言哉盖尝论为医与为政同道保一身与保一邑一郡保天下之民无不同也何者劳逸欲其时也嗜乐欲其度也寒欲煦之热欲濯之正欲扶而植之邪欲遏而弭之也欲窒虚疏滞亏盈而益不足也察之者欲深求於微而不可以忽治之者欲责成於久而不以数易也夫然後可以保身保民而为良医良吏之效着矣以能终身由於斯道而无违则所以济利於人者将有不博乎子必勉之子归见刘君其道余向往之意亦若是也

赠王敬先序

西昌王敬先为宜章县学训导满九载陞岳池县学敎谕且行欣欣如饥得甘食困得安寝然者世谓敎官冷职士之乐处者十殆一二而已岳池去京师八千里为蜀僻县今有得一官於蜀率其心慑於险远戚戚顾辞其家人酸辛悲楚出语相付嘱如诀别状其有欣欣如得甘食安寝然者殆百之一二耳夫士之有道也无往而不适彼其有所不适者无诸内故也苟无诸内虽其身终岁不出户庭不去其父母兄弟妻子而其心胶胶扰扰不能自适况数千里之外者哉敬先乐善敦义有古道前在宜章宜章俗不务学敬先化导诱掖之不数岁宜章之诸生比比中进士去敬先来京师尝主吾家吾亲见宜章诸生在京者事敬先皆如子之事父非其施诸人积诚不已何以致此敬先少时与余同学海桒陈先生之门今其所自立如此可谓不辱第念当时同学多已物故今存而仕者惟吾两人然三十年来东西暌隔其间不过一再握手叙契阔未尝极意倾写也今兹复别岂能无情於是惠风始畅仓庚和鸣晨装在门举酒属客余歌白驹之首章客酢焉歌伐木首章载歌白驹四章之末余酬客歌雄雉之二章三爵既行序以识情

送李伯高训导诗序

庐陵李伯高清修博文明春秋之学今受命为吉安府学训导且行文渊阁大学士胡公率搢绅大夫诗以送之而属首简於余吉之学建於宋庆历中载欧阳文忠公之记吉之士自欧阳公而下有杨忠襄胡忠简周文忠杨文节诸君子累累而出伸大义於天下宋亡又有文丞相挺孤忠死国盛哉吉之为学也皇明统一海宇惓惓焉兴学育材三岁大比选其贤能用之而吉之士恒多於诸郡至屡占第一之选固出上之敎化亦其积习之善兴起之速者然欤今伯高往焉偕其秀民从事於诗书俎豆揖让之间涵泳岁月之久将见吉之贤材益盛风俗益厚足为伯高之荣且乐而使学士公与吾徒之仕于外者他日得归谒学门从乡人长老以颂天子太平之功如欧阳公所云者不亦与有荣且乐乎故书以先之

刘氏庆源编序

刑部尚书雄县刘公观作刘氏庆源编以谱其族属余序之自宗法废赖谱牒之行以维持人心纪纲俗化为世道之助盖周礼小史之职掌邦国之制奠系世辨昭穆世者诸侯世本盖今世谱也其来尚矣然世臣钜族传历既远更代多故谱或存或逸非有贤子孙不能举而修之也刘氏系出陶唐而盛於汉其後子孙益衆谱牒历世有作如隋刘善经唐刘知几刘子玄及宋河南刘氏所着冣为焯焯而知几考据尤精博固刘氏世多贤子孙乎雄县之刘其先讳温者自河南徙今尚书公所着自高曾以下至其子若孙凡七世盖高祖以上谱逸不可考而七世之後至于曾元至于数十百世有继修者可以本诸此矣如刘氏之族自今至于数十百世因谱谍之存崇孝友之道广惇睦之风者亦本於尚书公之贤乎然考其高曾以来韬华养素乐善施仁深矣际国家景运之兴尚书公以明经擢第今三十年出典名郡入总宪纲历掌邦礼邦禁为国大臣弟泰从上征伐有功累官至世袭指挥同知伯仲伟然効文武之用於时显荣光大非其本诸先者深乎然则斯谱之传他日太史传名臣述世系者将有考焉岂特施之於族也

送徐提点诗序

皇上稽古制治肇建北京首立郊庙社稷之位以祗事天地祖宗百神先事诏太常以羣执事之半诣北京而神乐观提点徐善渊恭承诏命率乐生三百人就道有日士大夫与善渊往还者闻而造焉是日积雨初霁秋气澄朗善渊欣荣命之自天乐搢绅之咸会列筵陈俎觞酌屡行同会者春坊左庶子邹济右中允吴均宗人经历虞进翰林修撰陈循庶吉士曾泉太常典簿周骥及余凡七人酒未既庶子曰善渊斯行盍一言赠之衆皆曰然於是中允取座右戴石屏诗语各探一字为韵赋诗诗成属余序昔周成王既成洛邑率诸侯以祭於庙其诗曰於穆清庙肃雍显相济济多士秉文之德对越在天骏奔走在庙夫至於助祭及执事之人皆有其德尤足以见夫国家之盛今善渊熟於礼而达於事其往而无忝矣士幸遭天下无事圣明制作一新之时恭承一官近日月之清光足为至荣而况効职於坛陛俎豆之间相事於灌荐对越之顷不又荣乎斯以赠言之旨咸略仳?之怀而作其欣往之志新岁伊迩万方会同余亦将与善渊邂逅於泰坛清庙之前遂为之序

听琴诗序

乐之音皆可适也而足以畅幽郁去骄吝颐性情於中和者惟琴焉古之君子於羣居及其独处而适盖未尝不在於琴也民之生蚤作而莫息其间扰扰焉与事物酬酢而又有不当於其意者其能泰然无滑乎中固已鲜矣矧结缨垂组操简持翰夙兴而夜寐有职事之烦者乎则其闲暇相聚资於琴以适焉者人情之所宜而君子之为也永乐二十一年正月十有三日天子大祀于南郊前期四日百官斋沐宿于公与余同宿者十有一人是夕月色在户清香满庭宴坐雍容怀抱和畅功叙援琴而鼓之连续数引宫徵间作疾徐高下雍雍古澹淳雅之音盖使人襟宇澄浄气志皆融豁然如濯埃氛而游於泰和无事之域者何其适哉於是余赋五言古诗一首而衆和之恂如并和其韵皆以道夫适於琴之趣也夫雅与俗不相谐也荒荡靡靡之音世所同好则为此诗者固无与於世而独吾徒之所寄意也则虽一时之适不可以弃故録而序之

送王编修南归序

吾友王格非笃实果毅学博而行庄起家九江学官太宗皇帝初建储召为司经学正字仁宗皇帝初嗣位自交址驿召还进翰林检讨修两朝实録格非预纂述书成赐赉有差盖纂述先缮写缮写先杂执事叙劳也既而有司不复论劳奏均陞一阶於是格非陞编修而杂执事往往位列其右格非戴上之恩安已之分恭就其班位怡然朝之士经格非选拔者今内佐六卿之治外受方岳之寄与凡跻华升要崇秩厚禄出有驺从之盛入有肥甘轻煖之奉者比比而是格非官七品布衣徒步禄入仅给俭约混侪羣衆中流俗固不知有格非也而士之重格非与格非所自重者皆不系此格非吉水带原文献家世有闻人百余年间吾耳目所知者吾素与耕两先生及钦止皆仕有禄而皆不久於位不及下夀格非今年六十有七历仕三十余年虽中更险阻坦坦如履康庄殆若有神相者盖格非所不能得者人耳非士所戚也今以病得请归优游余年遂其素志士又以为格非荣独余不能无情者盖在馆阁家同郡生同年而好者与格非两人格非今决然去余不能有裨於时且多病早衰而犹縻宠禄诗曰之子于归远送于南瞻望弗及实劳我心三复嗟叹酌之酒而与之别送礼部尚书兼大学士金公归省诗序

洪熙初元岁事肇新春阳布和万彚咸鬯天子御明堂敷仁泽覃被天下载念臣工久勤职务未遑于私有诏亲在者归省否亦归展桑梓咸有锡赉视其秩而等差焉於是太子少保礼部尚书兼武英殿大学士临江金公幼孜其太夫人春秋八十首奉命以行词林诸君子相率赋诗歌咏圣天子之大德及太夫人之盛福以为公赠而谓士奇为之序夫人之伦莫大於君亲而行亦莫重於忠与孝忠孝一致也昔者明君之使臣也必体其爱亲之心而命之四牡之诗曰王事靡盬不遑将父又曰不遑将母将母来谂何其念之深而言之数也君子谓臣之事君先公後私君之使臣先恩後义今天子推恩其臣比隆成周盛时明君之大德矣先皇帝初临御简用文学之臣七人任之於宥密幼孜与士奇皆与焉於是召七人者之命妇入觐中宫惟幼孜以母行宴赉隆厚加有冠服之赐盖二十有余年先帝先后升遐在天其七人者亦有存没之异而太夫人安享禄养至于今荣进二品之封益夀而益康何其福之盛哉宜乎歌咏之有作也公归朱衣象笏升堂拜庆使其子若孙歌之以佐夀觞乡闾族姻其必有歆艳而窃叹曰金川玉笥之间前所未有也又必有观感而兴起曰使为父母者率以忠孝导其子後将无继今者乎则是诗之作岂徒以侈当时其有系於後来者不亦重乎

送吴子恭先生致仕诗序

安成吴子恭先生今年八十以黄冈县学敎谕致事归其乡词林学士大夫素善先生者皆赋诗赠之余辱交先生三十年独能已於言乎吴故永新名家自宋以诗书科第为邑之望具载乡衮文信公所述元之初兴宁极先生博学惇德与刘须溪赵青山皆以先朝遗老为乡人後学所尊宁极先生始徙安成子恭先生之曾大父也其先如此子恭先生明经守道以成就後进为务为学官历宁乡福宁黄冈三县焯着功效岁宾兴校文广西者再浙江者一鍳别之明升黜之公学者心服被召纂修永乐大典於中禁一时四方老师宿儒多在而通博明正率推子恭先生其人又如此此余所为敬之而愿交者也然自赴黄冈不相见将十年时有咨求老成及礼文述作之事余未尝不意在子恭先生然其年益高病益侵爱莫致之怀耿耿久矣乃今一晤语未竟遽别此余之情所为不能已者也然古贤人君子之老而致其事归也其道德文学犹有以仪乡邦淑後进不徒歛焉自足也岐阳有瑞物焉群飞竞起而随附之如吴先生归而乡人秀俊有志於学者咸得所附托余之情亦可以自慰也请书诸羣公篇什之首以为先生赠

送罗学古还清化诗序

学古之大父仲渊翁洪武中以闾右徵居京师翁负材具濶略喜论议而爱民矜恻之意常溢出言表郡县礼为耆老而咨政焉余在翰林时与学士胡公数以公事出江东门以乡郡故数过翁翁春秋已八十欣欣躧履迎客相与披豁倾写虽尊俎笑谭而其意常在於民也时学古丱角方执经从国子师而涵濡其大父之训於朝夕之深余两人固已期其成也永乐壬辰余奉命考会试得学古所试文字读之条达明鬯崭然羣辈中於是喜学古之遂升也既擢监察御史为法从於两京能勤其軄有所知未尝不言声誉灼灼以起又喜学古之敏於用也为御史七年陞清化州知州清化在交址西南海上去京师万余里朝廷岂薄近臣之良而辍之荒落辽远之域哉顾其地沦坠夷獠数百年圣天子在位然後去其所为害者而郡县治之将被之文明之化然其渐习之汚且固有非可以一朝夕振举之也则必资夫学通材达久於左右明识上意者而任之此武王不忘远之盛心也然牧守与台宪异职抚字与弹击异施皇上大德如天无远迩内外一惟覆焘生育之而已学古以其所素讲习与得诸家训者推而行之吾知奔壑之泉走阪之丸不足以喻其易也学古初赴清化重朝命不及告行於常所还往今之来觐也留两月而归於是中书舍人龎叙属诸缙绅大夫为诗送之又属余序之

康氏族谱序

女弟之子康荣从余在京师数年及冠有志问学而以父命将归请叙其族谱康氏居西昌邑东南五里所澄江之隂曰蒲田里自泰然甫至于今十世修忠厚服善仁累累有继也盖吾所识者复性质直而好义磊落而濶达当元季寇盗充斥能倡勇保障其乡复圭茹清饮洁以诗书敎授里中躬率其族之人蹈履善行愈老而而愈不倦复性之子仲璧有雅度不屑意生事然独守儒业为乡塾师此荣之大父而皆康氏之有闻者也其上世虽未有以禄位显者而其所与为婚媾交游盖多显矣金玉之为物虽未登诸器用世未尝不至宝畜之而古之君子其所以重当时昭後世者岂皆为其有高爵重禄哉此谱作於复圭而相之者仲璧之子彦英固本其尊祖敬宗之心之所发乎其亦欲使後之人究知其先世以图善继者乎夫善继必自学始究知礼义之博致乎躬践之实使德备於身施於家而为孝友惇睦之行达之於用而为致君泽民之功以益大其宗者康氏之子孙其可不务乎夫畜之久者其发弘荣归以及其族之人勉之哉

送罗照磨致仕序

庐陵罗仪范为肇庆府照磨廉洁而端静恺悌而寛厚藩宪之贤知仪范之难得也皆礼待之畎亩之氓知仪范之难遇也皆心归之独郡守贰以下率迂视之且数形於讥切曰居底僚乃欲树名耶仪范自执益固守贰滋不悦肇庆所治一州八邑其二三邑瘴疠险恶冣甚者有官守於斯而获生还百或一二焉奉使命於斯而获生还什殆一二焉比岁徵歛之事繁而郡恒委仪范往督二三邑之未集者盖排之危地也仪范怀牒即行略不见难色其所至不私取民一芥民知仪范长者皆趍其令如父之令其所集事恒先诸邑而自是事之难集者郡率檄仪范自仪范至官三年计其跋涉山谿冲冒瘴毒之日恒什八九而坐廨宇治軄事之日殆十一二然仪范容色腴泽步履轻健未尝一曰疾疢之加乎身也盖君子直乎内者无往不自得苟直乎内固宜有相之道吉凶利害岂人之所能为哉仪范比以公事至京时上初嗣大位弘施寛恤之政中外仕者皆喜幸可以久安其位也仪范独曰吾岂当踰六望七之年尚不知止哉遂以老疾辞天官卿言於上诏从之士大夫皆高仪范之达也老氏云知足不辱知止不殆於是有愧仪范者多矣吾素厚仪范故於别也书其所以决去之故赠之非徒以儆媢嫉者亦使乡人士知君子仕止之有道也

熊氏族谱序

今天下姓氏皆古天子诸侯之後其先功德之被人者广则其流泽後世久远而蕃硕自然之理也春秋战国之际惟楚地广民衆则其上之所以被於人者宜亦广且衆矣楚鬻熊之後以名为氏当是时诸侯称国者未尝称氏惟楚国之君世称熊氏熊望出南昌江陵数百年来南昌之熊冣盛支分派别跨数邑诗书缨组连续赫奕非他姓可儗岂非其先之被於人者广且衆故其流泽至于今未艾欤新吴之族宋治平四年有讳洽者自番阳来官是邑遂家焉三子原善原稳原吉原稳徙丰城原吉莫知所徙惟出於原善者世居新吴传历既远子孙益衆亦有不得而详者矣原善之後月窗甫断自曾祖至其子凡五世録之为谱而一堂之间祖孙父子孝敬慈爱蔼然也其子本诚举进士历兵部郎中为福建左参政廉洁公平八郡之人悦其政无间言此其所以被於人者又广欤将泽流於後焉有穷乎本诚今调浙江以此谱求序故为泝往推来而书之

送国子学正黄信道致仕诗序

国朝之制太学自祭酒司业丞而下居师导之任者五博士十五助教十学正七学録凡三十有七南北两监合七十有四必历郡县学官有冣绩廼授斯任大约今天下郡县学官不下三千余人於其间拔七十四人以为两监师其选之固精欤比岁南监祭酒司业数阙而南京卿大夫及监之诸生来者比比称学正黄信道先生曰此良太学师也卿大夫归其德诸生服其敎人人言如出一口盖先生纯粹简静言必在道义行必循矩矱其所示教非独言语文字而已然则论今太学师之贤先生其巨擘欤先生朱文公门人黄文肃公六世孙千里之足产乎渥洼之滨超类而絶伦非其所自之异耶圣天子笃意学校近命大臣就两监简诸生之久无成者罢黜之而赐玺书饬励师生又戒祭酒司业礼其为师之贤者所以厚化本兴贤才圣德隆盛千载之遇也顾祭酒司业所当礼者岂有过於黄先生哉而先生先月诣阙请老上以其年七十勑听致事优老礼贤之盛心也然知先生者犹为太学师道惜其去或曰君子之道足於已无往而不可以及人先生之归也幸精神未衰将见化成於乡必有蜚英腾实顒顒而起者则在彼犹在此奚内外之择哉於是六卿及贰皆有赠行之诗户部尚书陈公以求余序余故采大夫士言之同者书诸卷端云

易简方序

医者圣人仁民之术也古之君子有爱民之志而无行道之地则往往用意医药以几有所济利仁者之心也礼部尚书毗陵胡公源洁蚤有志及民举进士官侍近奉命四方其耳目所遇有可以利民者多奏而行之然未足以充其志也闲暇兼用意於医得一药一方之良手自録之盖以试皆验以施济亦博矣所集録既富永乐中尝具表以进特被奨赉其书析若干门凡若干方总名曰易简刻梓以传公幸际亨嘉之运今佐天子和邦国有行道之地方将导迎德泽以覃利天下而犹汲汲於此盖仁人君子爱民一念无所不用其至也然善为医者如良将用师精熟古法而不执一道临敌之际随机制胜故所向成功夫得是编者诚能究隂阳表里虚实与夫经络脉证之故审度而用之将其施也养由之射庖丁之解牛恶足以喻其速哉其功不尤博矣乎此盖胡公利人之意而未发也因求余序故为书诸卷首

送高伯琴归省诗序

吉水高超伯琴出文献故家以明经饬行为新城县学敎谕九年课绩居冣陞莱州府学教授九年课绩又最当陞未奏而伯琴亟言於上臣自忝禄仕不省先父母丘墓久矣旦暮廹於心不能已幸今蒙寛大之典敢布其私恳诏从之翰林侍读钱习礼於伯琴有同门之好合诸学士大夫分韵为诗送之而属余序永乐丙戌三月太宗皇帝临轩策士传胪之明日进会试所选副榜士於廷亲试之上御右顺门昼漏下十刻命翰林侍讲杨士奇金幼孜谕旨令就试者从容尽所藴毋苟且取具命光禄给食中官夕给烛遂亲拔三人入禁林余第为二等付吏部授学官上者教谕次训导圣明惓惓惟恐失士而成就之如此伯琴时得敎谕呜呼今廿有二年宫车远矣伯琴所至其成绩显着可以不辱今归桑梓荐献其先人退而周旋族姻乡党之间可以为荣然吾因伯琴之归有不能槩於心者仁宗皇帝达孝推恩以仕者有一二十年未遑归省特诏中外有官并许给告以伸孝子之情而限约序次具有定着士大夫得遂所欲皆感激祗德意亦有积月连岁溺私忘反上不率君命下不念同僚之望者孔子曰君使臣以礼臣事君以忠曾子曰君子有絜矩之道伯琴行遇之而一言焉亦仁义之及於人也

送孙先生致事归丰城序

国家循三代圣王之制仕者七十听致其事盖体羣臣全始终之仁也而古之人有乐乎内无所累乎外者虽年未及七十苟有可去之道辄引而去之此虽未必当乎大中然不失君子之节焉视夫年已迈气已衰视听动作智虑无一之可施而其心胶固荣利而不知返焉者其贤不肖相去霄壤哉丰城孙宗正先生其有古君子之节者欤先生自郡教授陞助教太学复陞博士祭酒司业之所加礼六舘诸生之所悦服者二十有余年幸际圣天子笃意兴学之时先生年六十有三聪明强裕足以有为乃援子贵受封之令解太学之职得翰林编修径归其乡非其有乐乎内而无累乎外克自果如此哉豫六二介于石不终日贞吉先生有焉然吾素慕孙先生之善敎也先生五子吾识其三皆出身科目曰良初为御史能持身修职所至声誉勃勃曰恭今为编修在史舘谨厚有文曰让为县敎谕不忝师道其二处者虽未识可类推见之此先生所为可乐欤丰城君子之乡也三四百年间文学节行有闻者焜焜相望其流风余韵所渐被至今不衰今仕京师余所识者十率六七有君子之行则夫处者其不戾於君子固多欤孙先生之归何往而非可乐哉六卿及翰林诸学士有为诗送先生归者编修周叙礼部主事张习以求余序余年与先生上下而多病早衰不能自引退其有愧於先生多矣幸旦夕赐罢归道先生之乡访先生之庐凡所乐者当悉以告我

东里文集卷六







文集卷七

<集部,别集类,明洪武至崇祯,东里集>

钦定四库全书

东里文集卷七　　　　　明　杨士奇　撰序

送李永怀归东平序

永乐十九年冬士奇侍储君自南京入朝道出彭城以北属岁饥民男女老弱累累道傍拾草实以食而滕与邹尤甚储君悯焉不忍民之及於此也遽命山东布政使暨郡县长吏计口而赈贷之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和悦如无所不足者而老者数百人须发如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有收乎曰然州其有贤守乎曰然辄举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达於礼也尚书夏公顾谓士奇曰庐陵固多贤此两人者亦识之否乎士奇曰前守名瑒字季琛家吉水於士奇同宗盖宋忠臣建康通判諡忠襄之後为州县二十年率有善政今守名湘字永怀士奇同里人其父子兄弟慈孝友爱而力於生业未尝以非义取皆乡人所重者衆啧啧称叹曰古之官人者必推本其行其有以夫抵暮余独过访永怀唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以廉洁寛厚得其民心故尽东平之境不见有不遂之民者而自是所过郡邑所见其民则未尝不叹东平之仅有也明年永怀以例代去其後朝廷遣使廵抚天下问民所疾苦东平之民羣诉於使者乞还李知州使者以闻命还之盖东平自永怀去至是更三岁历两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永怀之贤亦攸之徒欤其所施诸东平者余及亲见之故其复任也序以为赠亦以励其终云

沙溪刘氏重修族谱序

澄江南望两舍外崇山叠嶂绵延峻拔出沙溪稍衍迤平旷溪源远而厚四时不竭故缘溪皆沃壤无旱涝之虞而耕稼常丰环溪而居非一姓刘氏其望也余总角尝一造焉时百川先生尚无恙癯然苍顔而华颠意气轩豁一见与余论诗喜动眉睫是日微雪初霁酾酒炙鱼偕余循溪上左右指顾诸峯盘迥起伏揖让之势巉岩突兀峭厉之奇语余曰吾刘氏居此十有五世矣吾先人虽未有跻膴仕而行义之卓出与兹山相雄者代有之矣又顾溪上田千余亩曰皆吾故所有也自历变故来吾乡之巧而力者悉取之今吾幸且老死於此无憾矣已而与余酣吟倡和谭噱不辍余曰先生所谓超然物表者非耶笑而不答暮归过视其故居虽断垣坏础黯乎荒榛瓦砾之墟尤可以想见昔时之盛夜宿其舍家具萧然牀前酒一瓮案上断简数编及乡先生陈海桑王竹亭刘槎翁寄书数缄而已明旦其族父明道翁肃余登静安堂觞余翁貌老而容温礼恭而意厚倾写乐客也余留诗堂中而去既去而质百川於海桒先生先生曰汝不及其少壮隽爽时矣间一二事举之未尝不使人动心也盖於今四十余年矣明道从孙郁武於余有连袂之好前十数年尝以族谱求序未暇也今百川从弟伯埙仕为刑部员外郎在京师求序谱益数按谱自九承事唐季繇金陵徙西昌始家沙溪八世至稽道生四子七孙其後始盛又五世至明道六世至百川族益盛谱载总十有八世其间虽有仕者而迨今伯埙在秋官十余年能声焯着所至未可量也此可以徵刘氏先德矣而独百川之後今不祀此其可徵善仁者之应乎抑亦果系其数乎明道尝续谱此谱又郁武伯埙所重续者余素景仰百川故於序不能无慨焉者也

蒋氏族谱序

太医院判仪真蒋君用文作蒋氏族谱既自序之又以求余序按蒋出姬姓周公第三子伯龄封於蒋盖今汝宁之光州子孙以国为氏汉末琬事昭烈至尚书令琬之後曰啓者仕隋为莱州司户因家于莱司户五世孙钦绪仕唐历汴魏二州刺史又家魏州其仲子清为东京留守判官死安禄山之乱赠礼部侍郎赐諡忠八世至惟雅宋仁宗朝举进士累官房州通判又四世至守训而宋南渡遂晦迹不出其孙远仕金为尚书兵部郎中远之孙安中举卓行入官杨云翼荐其材再迁国子助教上书谏用兵不听弃官去後从太学诸生请复其位卒称疾不起其孙应茂元初避兵淮南遂家仪真仪真蒋氏昉於此应茂子用雷为扬州医学敎授教授子宫举进士官崇明州判国朝洪武初部使者吴琳以史材荐授翰林修撰引疾辞不许改兰阳县丞用文之考也而谱断自守训至用文之子凡十有一世吾於是有以观其世德焉自汉至唐又至於金於立朝莅官秉政守义焯焯有闻矣及叔季之世或仕或处未尝不以爱民泽物为心也盖其先皆业儒自助敎以下兼治医而世相袭盖以谓不得施诸此则施诸彼何其用心之厚也仁人君子之心欲推古圣人之教以为及人之功上焉者儒次焉者医得乎命而达也用儒之道於国家天下而功之及人博也命不可必得不得而用之医其及人之功亦孰之能御哉然安得世皆仁人君子之心也彯缨垂组高爵而重禄号养民为职而於民休戚漠然如秦人视越人之肥瘠者彼其心何其厚薄之悬絶也盖譬诸泉焉源厚者流必远蒋氏之先其相承厚矣今用文以儒承家以医历官以仁存心其所施加厚也然则蒋氏之後其自今何可量乎

王氏家乘序

元史传良吏十有八人先待制其一也之十八人者余少尝反覆熟其治行信皆足以匹休前闻贻范来代而王宣慰止善史称其务明理以致用者盖已心识其良吏之明规後读先公同年友黄文献作宣慰墓文亦重明理致用之说而他德善尤详以是益慕宣慰之为人永乐壬辰考会试礼部得宣慰曾孙钰之文次在第二以奏上临轩策试亲擢钰第一甲三人钰字孟坚既授官同在翰林十有余年其学识操行皆儒者愈久而愈可亲盖又敬叹宣慰之有後也间得见其所作王氏家乘首谱牒其次当时名公所作碑记哀祭之文及往复赠寄之诗而其先世所着文章终焉盖历世变故能掇拾一二於千百亦难矣谱断自某至某若干世着其所知而阙其所不可知其所书皆慎而不苟凡出於当时名公所作者皆足昭远信後而其先世之作亦皆有以追配古人可宝也已盖王氏宦达莫盛於宣慰宣慰之先後有为太学师为郡幕为县佐亦有隐处不仕者其文学行义皆可考见譬诸蓝田之产为瑚琏为圭璧珩璜虽用之不同与夫璞之未用者莫非温润缜密之可贵也王氏文献足徵於是乎在呜呼人生富贵如烟云之过目飞鸟之遗音岂可恃以不泯君子所恃者道德功业文章世盖不能以泯之故有一国之书有一家之书皆所以不泯之器也而家之所书与国异者独备夫言行之善盖尊所自出且示法其後俾图不辱仁人孝子之用心也诗曰维桑与梓必恭敬止矧言行之善之所存乎孟坚间求余序家乘故书以告其後之人

北征集序

北征集者今太子少保礼部尚书兼武英殿大学士临江金公之作也公侍太宗皇帝凡四出师征幕北此盖永乐八年第一出师也是岁布尼雅锡哩拒逆朝命拘杀诏使侵犯边境边民苦之故不得已有吊伐之师盖虞之征有苗商宗之伐鬼方文王之伐崇密皆仁义之举也士奇虽不获侍从今奉诏修两朝实録获睹永乐从臣记当时车驾所至圣谟神武如神明之不测如雷霆之下震而宥过绥降如天地之兼容威德之盛盖前代帝王所未有也公以清材博学介胄櫜鞬从属车司命令而间暇形诸咏歌长篇短章渢渢乎铺写鸿猷宣扬伟绩凡山川气候之殊道途涉历之远所以充拓见闻发舒志意者靡不备之士遭遇之盛如公求诸往古无几人焉汉班孟坚负良史才尝从车骑将军出金微击北边典文章犹至今传诸史册岂若公亲侍龙御於数万里之外哉唐太宗征高丽文学之臣多从亦有歌咏之富如圣明之朝乎有无未可知而公所遭遇固其文学克当上心有以致之欤士奇与公皆太宗皇帝临御之初简寘翰林典密命永乐己丑车驾廵幸北京士奇受命辅仁宗皇帝监国始与公分职呜呼鼎湖龙驾远矣诵金公从征之什追惟先朝大德而効报无能其感怆於中有能自己乎遂书以为北征集序

送黄敷仲之官浙江序

三山黄敷仲拜浙江左布政使之命将行其同乡之友宗人府经历张珂属赠以言敷仲学博而才广德立而誉彰余奚言虽然有斯文之好焉能无言乎浙水东西十一郡六十五邑其民生之秀慧物产之精好为十四布政司之最然大抵浙东西其俗异也浙东趍文雅浙西骛浮华文雅有务尚之意浮华流於薄矣其薄之习亦沉溺胶固非一朝之谓也周公亲监殷民於下都至君陈继之其策命犹以未变故习为言盖习俗溺人之深譬诸痼疾疗之者非砭焫药饵攻补并施有积累之功岂遽能愈也我国家道德涵养六十余年皇上承列圣之大统丕显治教而敷仲任方岳於此则正人心厚风俗於理道岂细故哉承流宣化虽守令於民最亲而所以表守令者方岳也召伯尝布文王之化於南国其民愈久而思慕歌咏之不忘甘棠之诗是已敷仲往以古人之心奉宣圣明之德化先近以及远使两浙之民勃勃焉皆兴起礼义操存醇厚优游泰和之世将异时无思慕歌咏不忘吾敷仲者乎敷仲历河南湖广两布政司参政持躬爱民有素矣吾故独举人心风俗以为之官之赠敷仲其不眎为迂阔否乎浙之藩宪两司多吾同朝之旧其亦有槩於斯言否乎因敷仲行并以致讯

送郭庭瓒诗序

君子之仕也皆欲施其爱民之心然职有所拘分有所限势有所格虽都高爵享厚禄或不能越而自专受百里之地为之令与民相亲比如父子民有所弗平得躬造膝前开口自陈令推其情酌於理不必悉在法制从容片语是非予夺自已出民皆赖焉故令虽七品官得施其爱民之心高爵厚禄者或不能及而令得民之深者有生而父母之没而烝尝之久且不忘也余仕京师将三十年职在言语文字之间无所及於人而遇能及人为人所慕者未尝不歆羡而内自惭然亦鲜矣番禺郭瑛庭瓒初识之於进士中观其仪知其有立後相往还聆其论议知其有为及其知金华岁余县之缙绅大夫皆誉之田里细民皆乐之寖有闻于京师要其所存者以爱民为本今满三岁上其绩於郡於藩宪於天官卿皆书其考最浙水东西六十五县令吾闻诸往来求如庭瓒盖无几人贤哉乎庭瓒安得今四方皆若人者之为令也庭瓒将复任金华太子少傅杨公及学士祭酒诸名人相与分题赋诗送之光禄李少卿灏礼部陈郎中景茂求余为序余虽未有及人而喜谭及人之善故为之言尚俟九载之绩焉

送少保黄公归永嘉诗序

少保户部尚书兼武英殿大学士永嘉黄公以病蒙恩赐归于乡同官卿大夫相与赋诗赠之而谓余序始公以病在告上命医往治历五阅月弗瘳於是作其去归之志其交游有叹其际亨会而遽违荣私为公惜者亦有高其当盛满而戒止足以为公喜者士奇曰皆非也夫役志於贵富贱丈夫之事固不足以知公脱屣乎世累独善者所为亦非所以喻公公起自诸生不三十年致位三孤阶一品在崇重清切之地名闻海内方将勉副重寄慰人望乃引恬山林以自高岂大臣君子之事哉公闻之曰子之励余是已而岂余之所得已哉圣天子聪明睿智英文神武过古帝王矣股肱羣臣方济济都俞相得於泰和熙洽之朝淮虽非才何幸参陪千载之遇顾独寡佑而纒绵疾病岁月之久尚可久孤荣禄而不知退哉遂入疏白其情上悯而从之且命疾已复来公明日入谢赐钞万缗勑兵部给驿舟又明日陛辞加赐万缗夫不强其难不舍于旧陛下仁与义兼尽矣於是在庭文武之臣皆喜以为儒者之荣而士奇独不能无感焉者太宗皇帝初临御擢文学之臣七人侍从左右任遇甚厚公及士奇皆与焉仁宗皇帝嗣位七人者五人在无几太子宾客豫章胡公引疾去其四人任遇益厚皇上嗣位一循祖宗之旧以任遇四人公今又引疾去四人士奇犬马齿最先又最病既不能分寸裨益当时徒尘缙绅之间观公之去其能无愧乎公今年始六十上有九十之亲既归无所累其心而日奉天伦之乐神怡气平将复於康和必然之理也然则上之宠命公能终忘之也哉赠行诗九篇词不一旨其同於余者三之一云

赠陕西二宪诗序

皇上以至仁君天下盖欲天下之人咸得所欲或闻一州一邑有水旱疾疫为民厉者汲汲焉图拯恤安利之道而饬励其长吏俾悉心焉去岁以关陕饥特命文武大臣往抚绥之而下令已逋责罢徭役又出内帑驰往赈之天地之德也夫上之所以得悉夫下之情者有邑有郡有方岳为之闻也三者或不能有宪台举以闻也宪台如犹或顾惮迟迥将下之情卒不得闻乎三山林懋弘比长浙宪一志厚民有中以危语者衆骇愕谓且不测既逮至上亲诘之天鍳孔昭片辞未竟遽释还职且谕之曰继今第尽意言民隐勿有疑畏不言且抵罪日月之明也则今之为臣者当务仰体圣意如恐不及岂得复有顾惮迟迥之意哉陕西宪副邝埜宪佥王恪俱考绩来京间以故旧过余道及陕民皆恻恻欲有言既受命复任不及言以去两人皆起家进士为御史有立志有廉称盖士君子所期望而细民所可以为恃者於是翰林侍读李时勉钱习礼合诸能赋者为诗赠其行而属余序余不自揆敬述上德以道之二君其务有以自振哉陕之藩宪闻斯言亦皆有以自振哉

西涧集序

吾友熊敬方先生其为人濶达和厚而志於及物为行孝友忠信而勇於行义为学博通诸经尤长於春秋而诸史百家皆通贯为文章魁伟辨博如行云流水而根於理始居乡校其旁郡邑数百里有志於学者负箧从之其名声已闻京师及入太学太学诸生皆趍其下风时司业吴先生溥主监事严肃方正寡所推许独礼重敬方称先生敬方尝中应天府乡试为春秋之冠会试礼部虽不中从敬方学者试辄高中其子槩已登第为监察御史敬方犹列名太学生仁宗皇帝在春宫闻之嘉叹由是日奨任槩而敬方文名益重於时然卒未沾一命以行其道人皆为敬方惜而槩历事三朝屡拜显官今为都察院右都御史其见诸爱民之实方焯焯未已槩之道即其父之道也朝廷推恩大臣褒其所自赠敬方以其子之官人又以为敬方荣嗟乎昔何蕃居太学太学诸生推颂之不敢与齿上至祭酒司业皆推之然终不及於禄敬方其今之何蕃欤苏明允父子一时皆有文名而明允老成岿然时号老苏其官位竟不显暨子贵乃进身後之命敬方亦今之明允乎蕃因韩退之明允因欧阳永叔皆遂不泯念余言不足致敬方之不泯也然今之知敬方深者莫如余故为序其所着西涧集使世之览者知其人之大略云

梅花图诗序

礼部尚书泗州金公旧得梅花图一卷甚爱之既属大夫士能赋者为之题咏又以属余序将於公暇覧适焉夫梅植物之至清者也恒产於山谿林谷之间而逸人韵士栖迹乎荒寒旷漠之滨者资以适其幽独闲静之趣也今公为国大臣軄务之重且殷夙夜孶孶图惟之不暇而暇适其意於此乎然古之名贤君子居高位任重寄者虽曰单智毕虑於天下国家之务而其心未尝不存夫幽闲澹泊之适盖不以其身之贵富而或移也矧夫物之出於氷霜沍寒万卉摧败之後皎然孤芳一尘之不滓殆比德於贞洁独行之士拔出乎流俗者此其契於君子之心宜乎玩适不能已焉而余意公之所为爱之者又未必止此天地之生物始於春而物承春之气以生者莫先於斯植盖造化发育肇见於斯也故知道君子恒於此以究观夫天地之仁而况公为春官大宗伯上赞圣明以对时育物者乎体仁长人此公之心而大夫士亦以此望於公也遂书以为序

溧阳史氏族谱序

溧阳史仲和甫尝命其子常续史氏族谱又命常以求余序史世传周太史佚之後以官为氏然郑渔仲通志略云周又有史兴晋有史苏史黯史赵楚有史禆卫有史鰌皆以史为氏又有太史氏内史氏左右史氏亦皆主於史盖非独佚也溧阳之後其必有所据乎溧阳出汉史恭其始繇鲁之济北徙京兆杜陵恭三子高曾玄皆以外戚为侯高之子丹累封武阳侯玄之子任任子习习子崇皆袭平台侯崇建武中累迁右将军青冀二州刺史以军功封溧阳侯遂即所封以居此溧阳史氏之始也嗟乎史氏之功德远矣汉之时恭及其母贞君保育宣帝於危微之际卒以安汉至丹秉诚辅国慷慨激烈於伏蒲涕泣之言其扶颠济倾伟然仁义之功而岂寻常外戚之贤之伦哉夫盛德必百世祀其自居溧阳以来千四百年子孙曰盛若贤而贵忠存於国家德被於生民代未尝无人溧阳之人亦至於今庙祀崇祠宇岿然而环祠之傍皆史氏此岂偶然者哉其族故有谱及庆传録今谱因而续之前为谱图以着代序後为谱録以详仕宦葬娶据其所知而阙其所不可知可谓敬慎不苟者也推仲和甫尊祖敬宗之心如此固史氏贤子孙而常举进士为行人九年陞建宁知府方显用於时是又将亢其宗者欤史氏之泽其未艾哉其未艾哉

送萧省身诗序

河南布政使吾友萧省身以事留京师数月将归素所交游者重别离之意相与拟古乐府为謌诗赠之而余尤重省身之别者也夫古之君子其量与其学俱进也故所存静而虚所持端而恭所发公而恕静则有养虚则无我端则由乎道恭则蹈夫礼公无间於人已恕克尽於物情而浑厚闳博之度雍容谦逊之风望之而不可测效之而不能及孰不歆慕而愿亲之哉孔门惟顔子有之其友曾子称之曰有若无实若虚犯而不校曾子动求诸已此岂徒慕悦称道之而已哉後世如黄叔度庶几乎顔者也当时所与游者称其汪汪如千顷陂又曰数日不见黄生鄙吝之心复萌非尝得於薰炙之益而能为此言哉省身识明才裕怀端洁之操恂恂温温浑涵有容人莫得窥其际盖庶几今之叔度也与余交二十余年如一日贵贱夷险不见其有毫发异致吾与之处常因之而自省则其於别也岂能已於情乎士非量无以任重而致远夫受百川之输者江海也故自古名臣皆负伟量弘度然後有以光大功业而峙誉望而非浅中易动者所能与也吾於省身又有以豫卜之矣遂书以为赠行诗序

赠蒋主孝序

太医院判仪真蒋公儒者也博学而有文清修而雅尚於余往还二十年数过其静学斋未尝不置酒乐客客与公东西坐则其四子以序立侍色甚温仪甚恭也客喜求其所以名曰主善主敬主孝主忠盖有以知公所以爱其子者有道也前三年之冬余与公同侍储君自南京入朝公春秋已七十率中夜以起拥裘上马冲北风驰骋氷雪之途时主敬侍行每下马即次主敬必先至展位布席列酒殽红炉之上公必挽其同行者与俱主敬左手持盘右手捧觞而跪进之而下至於傔从无不属厌者盖不使公有几微道路辛苦之意及至北京居一室广不踰寻而靓幽明爽纎尘不侵书册琴瑟图画尊俎公无曰不与宾客乐而所以致其乐者主敬也踰年而主孝至凡所以致养亲之乐一如其兄而见诸动作词气之表尤使人爱而亲之公之子何若是之皆良哉然学者之於道无穷也学之愈力则其行愈进事亲行之所先也由此而推之其事衆其道远为公之子其可以遂己乎博而求诸圣贤之方册以充吾之知达吾之材可也矧蒋氏之先德深矣而公继之亦宜後之复有继也主孝今以父命还南京父之执胡敏德属余赠以言余亦其父执也故推其所本者而远大望之

刘氏倡和诗序

吾友刘仲良甫其子咸为河南按察佥事属授衣之月思父母在故乡不得躬眎寒燠而市緜以寄仲良甫得之喜作七言近体诗一章示咸其写情体物和平微婉盖有得於诗人止乎礼义之意太子少保金公及翰林诸学士倚而和者数人咸稡以示余求序呜呼流俗之为父兄者其子弟幸沾一命方凭藉声势骋其贪得之心无厌足也而岂暇计有礼义仲良甫卓然不滓於流俗非知道而能然哉昔欧阳文忠公从子通理官广西欲买朱砂奉公公以书报云吾不阙此物汝於官下宜守廉何得买官下物苏文忠公见书叹曰人惟考诸其私乃见真伪此欧阳公家书也仲良甫此诗非私示其子者乎世率谓古今人相远岂名言也哉而诸公和者之意亦岂异苏公之叹哉惟咸勉图所以称贤父之志推类而广之可也

赠太医院判蒋用文序

永乐二十年春驸马都尉广平侯袁公得疾日剧礼致太医院判蒋用文治之数月以瘳公德之既厚其报又以为非文无以达意也遂属笔於士奇盖尝观於世之高爵重禄者其有资於人不权事之轻重率自大而指使之而士之怀负艺能者於人之求之也不度事之缓急恒自重而固閟之以是不相下而不相济二者盖均失之矣如求之者忘其势而将之以礼应人之求者乐其诚而志於行道则必相得而克相成也公之为人温温谦恭以礼下士凡於德必报而有始终之义盖未尝一毫挟贵富自大也此有以见盛时公卿之厚德矣用文其业精於理其志急於济物不以贵富贱贫而或异不以艰难仓卒而苟怠惟其施之效而人德之与否不计也又有以见仁人君子之所存矣则其所以相得而克相成者夫岂偶然之故哉然公为国大臣获致安其身上以为国家重下以系衆人所瞻者此其功岂可以寻常槩论哉则公之所报用文之所受皆当夫义余安得不为喜谭而乐道之也

东里文集卷七







文集卷八

钦定四库全书

东里文集卷八　　　　　明　杨士奇　撰序

送郭公绪贵州佥宪序

公绪永乐十年进士明年简授陕西按察佥事岁余前之任佥事者坐累宥还公绪改任淛江又岁余丁内艰去服阕改任广西岁中广西之前佥事亦坐累宥还公绪又改贵州虽其所至席未及暖而闓敏之材雅重之望廉洁之操籍籍有称矣虽往复动以万里囊无百缗之齎羸童瘦马弊弊焉而怡然未尝不自得也今将适贵州虽深山长谷蛮谿獠峒荒远而僻陋无文物之观无宾客之娱要不足以动其中矣而既偏於一隅且为郡县未久也徵调稀少吏民相安绳检之外简牍不烦敲朴不施公庭静虚怀抱澄爽固无滑其所自得也如以其余暇用志於古君子之道力求以跂及焉将所造孰之能御哉吾知公绪之进未可量也余友清江胡士琏历仕四十年泊然不变韦布之素其静贞有守寛厚和平卓然今之老成人吾尝兄礼之今为其僚之长公绪旦暮相与周旋一堂之间吾又知其将有益矣盖朋友之辅薰渐之资凡古君子不废焉遂书以为公绪之官之赠

送贝秉彛知县还东阿诗序

皇上临御以来用科举聚天下之贤才而选任之於今历八科独甲申所选最多盖视洪武乙丑得四百七十人既分任之中外百軄而贤与才之有闻者亦多以高文硕学在侍近以通材雅操赞六卿以寛大廉正任方岳以仁厚岂弟为郡县济济乎有人焉而郡县得人尤多贝君秉彛其表表者也秉彛为令於兖之东阿声誉洋溢齐鲁之间传播於四方虽古卓鲁何过也吾尝道东阿之境而见其君子小人焉其君子道秉彛之德曰此吾之贤大夫也小人道秉彛之政曰此吾之仁父母也是岂声音笑貌之所能为哉秉彛为令守之以廉行之以公且恕於爱民如其子於治公事如治其家而表里始终一诚耳自其在东阿无不获之岁无不给之民民出力以共公赋未尝有後者用九载考最当陞朝廷从民之请增其秩而复其任夫长民而能得民之心上未有不知而不优遇之也盖为天下而欲民之安其要在简守令而令尤亲民於守也守令而不能廉固民之蟊蠧苟廉而不能恕亦未必非民之厉今之守令如秉彛固鲜矣其归也其同年而升者相率赠诗以道离别之情以求余序余虽始识秉彛而知之有素故不复辞

萧自诚先生庆夀诗序

河南右布政使泰和萧省身历官三载吏部考其绩最国朝之制方岳之臣一考最者予诰三考最封赠其亲省身当得诰俯伏言臣父今年八十有一廹於衰暮伏惟陛下矜怜之愿推今之所赐臣者以赐臣之父臣父虽老而获生被光荣於圣明之世过於赐臣万万矣特诏吏部从之封自诚为通奉大夫河南布政司右布政使左右文武之臣观者懽喜踊跃颂上之大德又歆艳省身之以孝遭遇也盖是时十四布政使之得封其父者自省身始而大江之西十五郡之士以子贵而生膺二品之封者亦自自诚先生始盛哉萧氏之荣也萧世有文献宋之亡其先以忠义偾家终元之世子若孙不见显者而服仁秉义未尝絶也先生生长元季兵戈寇夺之时东西奔走无宁曰而持其行颛颛焉惟恐羞其先人而流俗之人徒见其累世之不伸也夫邓林之木穷冬严凝氷雪摧剥之余其生生之本固在一旦乘阳春勃然而兴郁然而复茂矣盖识者尝计萧氏之必复兴也虽先生已老而享禄养二十年又躬被爵命其夫人亦春秋七十有五今皆安健三子省身卓然为时贤臣仲与季及其孙亦皆温温端实不去儒业先生之福可谓厚且备矣省身既属学士大夫形於声诗彰上之赐以夀其父得十首谓余同邑且相知也属为序云

送刘给事中廵抚山东序

永乐十九年四月二十有一日上御奉天门顾羣臣若曰朕祗奉天命君天下天下之人其尚有未安于业而冻馁愁叹者乎任牧守者其尚有苛刻黩货而乱章以厉民者乎朕惟是孶孶夙夜之靡宁遂分命大臣廵抚天下而各副以近臣一人赐之玺书俾所至廉察民所利害而为之兴革及牧守者举其廉能而罢出其贪虐於是户部侍郎李昶兵科给事中刘焕当廵抚山东山东介河济连海岱而古齐鲁之域也虽其壤地多肥沃然其人习气缓慢加以比岁旱涝疾疫之相仍而沦於艰窘虽其故周公之国孔孟之邦然圣贤之德化远矣仕於是者或失其良心诚有如圣谕者焉昔汉唐宋数遣使廵行天下曰廵省曰安抚曰采访皆今廵抚之軄所以广视听达民隐而其使之贤者多也今之奉命乘轺单厥心推明致公而无厌斁焉将使穷山深谷荒僻之人皆得以发舒幽郁蒙被涵育而乐乎圣明之世者於上足以副君命下足以光使軄岂不伟然有誉可以儗昔之贤使者欤惟君以爱民为事天之实惟臣以爱民为事君之实诸君子是行也太平之责系焉其可有一毫之不至也哉焕字士拯闓疏明敏於余有乡邑之义故於其行也歌皇华之二章酌之酒而申之以辞

龙潭十景序

南京出朝阳门东两舍许大江之滨有胜地曰龙潭环龙潭之侧有石屋有旗山有华麓有柳湾有花洞又有七星之山三江之口皆胜地也山可以游可以牧水可以梁可以舟又有驿舍可以憩过使丽谯可以骋眺望有三茅君兄弟及王荆公遗迹可以慨想古人又有道家礼斗之宫可以游神於清浄而最胜者夜籁俱寂月上潮涨之际可以坐观造化盈虚消息之机也太医院判蒋君用文家於此乐於此析为十景既各为诗咏之及官于两京两京之缙绅君子亦皆为咏之诵其诗想其处盖使人乐之慕之而不能忘也诗既有序矣蒋君又属余序其後嗟夫天下佳山水何处不有则亦何处不可乐而常情得於此者必忘於彼矣龙潭金陵之区也吾居金陵二十年爱其民多秀俊惇尚文学而耻以力胜其俗男女不杂处盖吾尝道荆楚以观於故汉东诸侯之域今之北来也又涉淮徐历齐鲁之郊矣而金陵之民俗吾固不能忘也然此其在下者耳我国家龙兴削平僭乱以安天下而然後天下之人皆得休养生息以乐於泰和之世而实始定鼎乎是则於今瞻望桥陵於锺山五云之表而仰惟神功圣德如天地之盛大岂独余与用文者之不忘凡天下之人孰能一日而忘也则余於序此诗安得不推其大而不能忘者言之哉谨书其卷後永乐壬寅十月朔序

送杨太常归省诗序

弘济自举进士入翰林已籍籍有贤名缙绅间太宗皇帝临御之又明年建储择辅擢兼洗马仁宗皇帝在位陞翰林学士再陞兼太常卿初开弘文阁於思善门之左简文学之士五人日直其中职讨论其第一人弘济也弘济时就中论事有裨益上嗣大统览先朝羣臣所上奏嘉弘济之能直也亲擢秘阁预机要士奇得共事焉士奇窃自念初以布衣被召入西掖时天下文学之士召至者二十余人同稽古纂述之事而翰林之臣三人参领之忽忽廿五六年矣三人者今独弘济在二十余人之尚在者士奇二三人耳以是恒相与亲厚弘济为人忠厚恻怛爱人以德凡所与处必辅之於道不肯苟且阿狥盖非独於余有切磨之益朋友资益之者盖多也弘济有孝行处忧患困絷十年念母老不得朝夕侍也辛苦自力节缩日给之费寓归以助养盖闻者皆动心焉幸复履亨洊膺委任未敢遽言其私而其中之惓惓者固未尝巳也既受诰命以其官赠祖考又封其母为太淑人以奏归省既得请将行同官卿士相率祖饯文明门外觞酌之次各赋诗道离别之意而谓余序之余曰士官至三品先九卿曰在上左右得以所学论天下事又得推恩其亲而朱衣象笏承懽婉愉用慰悦亲顔於违濶之久如弘济今日者何其荣也固本於上之大德其亦弘济之贤太淑人之福有以迓承之欤宜以为弘济贺又曰人之所尊君亲一也自弘济官侍近先朝所以宠待之何如上所以亲用之何如弘济素所自任又何如其肯久昵於私而後於公乎请以为弘济祝弘济起谢曰微子言溥犹将自奋矧子之笃我於义敢忘率承遂次第其说书之简端

送陈赏序

元有天下将百年吾邑之士登仕籍者十数姓而以科第显者杨与陈也两姓世以诗书行义相高又为姻好不絶贑州路推官冢嗣潮州敎授实先待制公子壻而余又陈之出也两家中更乱离残坏之余高门大第莽然瓦砾之墟其子孙犹有不坠诗书故习者诚先德之遗矣教授公之孙前监察御史仲述博学清修为名进士为御史十年声誉表然其没也无以为歛一子赏蚤丧母贫苦依养於其叔十数岁能究知其父之为人刻志读书励行以求不辱十五挟册往教南村北疃以谋葬其父自幼至长事其叔父母如父母处其从兄弟恭爱不异同产虽微利不以苟取虽周亲行有不义未尝妄处里之贤者固以赏为难不贤而困辱赏者亦多矣赏皆不顾方孑孑走数百里求师而学焉弱冠遂选乡贡於乎赏可谓难矣邑人之子弟不暇论若吾两家之子弟有如赏者乎今年赏会试礼部不偶而归察其意无有所不怿吾不患赏之归不能安乎贫贱也吾惧赏去此而画焉夫吾两姓之子弟偶无赏之孤贫困苦故不自见如有之安知其不能自立如赏者乎邑人子弟多矣或吾偶未之见安知不有如赏者乎即使皆不如赏赏不宜自足也孟子曰友一乡之善士为未足斯友天下之善士以友天下之善士为未足又尚论古之人故出一言必求不倍於古人行一行必求不倍於古人诚於其内而为之不巳焉未有不至者也扬子云曰百川学海而不至于海丘陵学山而不至于山恶其画也画斯巳矣赏可不致其力哉赏归见吾两家之子弟以及邑人之子弟亦为我语之

禾溪乐氏族谱序

乐氏出子姓宋微子之後曰公子衎字乐父子孙因王父字为氏自望诸君而下代有闻者泰和乐氏五代时讳纠者始来居邑西之禾溪世业儒仕宦科目传续不乏而积善累仁源厚而流远子孙至今不废诗书之习盖乡之故家也夫所号故家者必其仁义之行诗书之业有肇於前有承於後愈远而愈不替苟非是二者而徒恃其贵富贵富不足恃如子孙不能自修以善继又或有忝焉者此得号故家乎乐氏其无忝者哉乐先世谱牒文字悉毁於元季之兵其孙集重尊祖敬宗之心据其所闻所知因旧谱而为图凡世次昭穆远不能详者阙之既自为序又求竹亭王先生序之集字大成好学有文尝从授经安成刘云章先生洪武庚戌试有司不偶即退伏不出而益修其德义大成卒其配胡守节不嫁训励其三子嗣先人之业皆卓立为乡善人乐氏其无忝故家者哉今大成之孙?又以谱求余序?今用荐授湖广按察司经历然余愿有为乡邑告者大成之子仲韫吾邑共推其仁人长者盖数十年来邑前辈好善者多巳物故後生晚出知有利不知有义或身沾一命或家崇百亩辄侈然恣肆豺视其乡人渔?之风作而告讦之俗兴矣然卒之能保其所得及其身家者寡矣惟乐氏之宗独完诚以仲韫为之长也仲韫恂恂未尝苟取一毫而恒损巳以益人间闻其子侄以过举召怨即踵怨家门谢之曰此吾未尝敎训之过也或闻有所侵利即损巳偿之然终不以诘其子侄其子侄闻之亦惭惧自改呜呼仲韫巳矣安得复有若人者乎乡有善人斯一乡赖之家有善人斯一家赖之今安得复有如乐仲韫哉吾故表而出之

送刘子敏序

乡先生广西佥宪王公子啓分教乡校时识子敏於童丱言於邑大夫以为弟子员先生严毅方正诸弟子员鲜有当其意者而爱重子敏其有意乎造就之矣朞月而先生没时子敏在羣居中敦厚和易恂恂惟谨他之为弟子员者不及也余年与子敏相上下当是时与之交於今二十余年回视曩时与子敏同门而不及其敦厚和易者皆巳物故子敏方駸駸乎荣达之域未已也谓人之夀夭贵贱穷达不本诸身之所行可乎子敏擢自太学生两为御史为县令而至山东按察副使今再调湖广可谓荣矣生民之安否百司之贤不肖惟风宪之軄得言之非如其他官守有出位之嫌也今朝廷急治如渇有能陈说生民利病若之何当建当革而便虽布衣疏贱之臣率加奨而超拔之言之诞妄无取犹曲垂奨借庶几以来四方之尽言是得言之时未有如今日者也吾尝道江汉之间其民虽劲悍然或尽室出力赴公未尝叹咨其牧守之吏遇之或不以道未尝自言而其病也久矣盖仁人君子触于目未有不隐于心者夫处当言之职际得言之时而触于目隐于心犹曰姑徐徐云耳仁人君子岂若是其恝哉士不仕则巳仕而登显用任重寄则当谨其表率明於大体公其视听推其至诚恻怛之心善善而恶恶以求利乎民尽乎职不负国家所以简用之盛心庶几不忝其荣也子敏勉之子遇同官黄宗载吾故人也为我谢焉

黎氏倡和诗序

永乐壬辰余校文礼部得临江黎潜辉所试经义论策温厚而详雅三复咏叹以为可以想见其人其後曹御史冀成手一编视余曰此黎充辉之诗潜辉兄也清新雅则有唐人韵致类好古絶俗之士者因共慨叹二惠竞爽於今絶无而仅有他日从中允吴公得其所自焉盖其先君子秉德乐善敦诗书务礼乐所居距石门梁先生甚迩相好也於是充辉从先生涵濡其敎而薰炙其化久矣潜辉从而私淑之深矣孔子曰鲁无君子斯焉取斯而州闾乡党所以重有道德老成者欤今又得其伯仲京华倡和之什读之赡而实婉而切雍雍乎埙箎之相和也韡韡乎华萼之光映也缱绻乎彭城夜雨之锺情也而其归则在於立身行道孝亲忠君之大端何其友爱之笃欤夫诗以言志也即其所言知其所存即其所存知其所立於是可以知黎氏兄弟之立矣清江玉笥之间山川灵秀锺於人挺然英杰兄弟并起驰声当时而流问来世如二刘三孔者去今未远也将无继之而兴者乎黎氏之兄弟未可量也其侄某盛年力学文采焕发不愧诸父黎氏其有不兴者乎而吴中允李郎中钱检讨相继和之金舂而玉应皆可贵也余故引诸其卷端

送胡敬方序

敬方世家吉水其笃实之行通博之学博赡之文十余年来一乡之学者多师之环其乡数百里之学者多慕之自其游乡校登成均搢绅君子遇之多敬礼闻之者多愿见之也非其有诸躬何以得於人如此哉而宾兴之岁羣试于有司数矣数不偶去岁试京闱遂为春秋之冠既会试礼部又不偶而受敬方之敎者累累擢高科跻清要岂其学独利於人哉抑其所存心不急於达乎夫学充於巳而後能成物道畜於身必将以用世理也亦君子之心也或曰千里之骏超逸之才彼求之骊黄牝牡斯戾矣抑固系其命耶或曰物贵者不速售利厚者必迟获故连城之璧至於三进任氏之钓不取近效夫孰计敬方之获不远且大哉敬方之言曰古之君子志在乎内岂计乎其外也天下之道大而君臣父子夫妇之伦细而万事万物之故凡孔孟以来诸君子所务者吾不敢巳焉吾何暇计其外乎於是知敬方之志远且大也今自太学归省于乡士有求余言赠之者是以书此使学於敬方者皆知其志

送族孙朋远训导序

族孙朋远来京师得庐陵县学训导将归求赠言嗟乎吾老矣何言而吾宗人也忍无一言夫简百里之俊秀居之学而设官以敎之将以待国家之用为致理之具也而非学之通德之备才之周何以为施敎之资哉矧士生庐陵其俊秀巳异於常伦又渐习贤父兄长者之化导有素如施教者之学之德之才或有一之不足岂徒无以厌服其心而毁且辱所繇作也朋远其务加进於巳哉尝观世之为教官者有善不善焉善者一志於公而无私旦暮坐讲席与诸生道正道明正学退则考古圣贤言行之懿用充於巳而应於人非公会未尝涉迹守令之庭非义所当得不苟取一芥以是功业益着而禄位益进不善者率务私倍公日徒饱官廪不之东家之西家宴游傲嬉间稍一坐讲席诸生就质所疑有噤不能吐一语者甚者役志嗜慾日趍走守令庭下有所干乞卑卑效儿女软媚语求矜念用苟利於巳於义不义不复计以是声迹坏而偾败及之其为贤不肖何啻霄壤悬絶也朋远其务慎修於巳哉勉企夫善者而戒夫不善者子之善其孰之御哉杨氏世以清白闻不必远举由元至今一二百年间内自朝着外至郡县百司之軄无不有焉而无一人以贪墨失官者朋远必克继之而後为杨氏贤子孙吾虽老尚冀日见杨氏子孙之皆贤也朋远勉之

中溪八景诗序

安成彭氏世居邑东中溪之上据山水之胜山则直其居之东曰东阳峰上有巨石将雨则云气自石出土人常视为雨候其南有石岩如屋高广可数丈中祀唐安成今刘像志云像死为神祀以祈灵云南又有白马峰以刘像尝乘白马驻此峰特高诸山常先得旦日南稍西曰黄牛岭昔有仙人乘黄牛於此得名山趾磅礴而高峻絶出当日暮景暝独受返照屹立类金璧可玩岭之颠旧有台相传尝有三仙人止此民筑台祀之台久废而至今或见有夜光如灯煜煜其上者水则直其居之北有潭在石榴峰之麓昔有没而渔者见隂洞有石床老人卧其上盖龙所居也东北有玉井泉甘冽而源深厚夏旱不竭南有密湖广数百亩产菱藕鱼鰕之利而深不可测有潜蛟其下好事者析为八景今彭氏之彦毓敬举进士在京师思之不能忘求翰林诸君子为之赋咏既又求余序之夫人於山水之胜非其资识清明襟宇洒落无利欲之累者不足以乐之乐之而至於既去不忘又托於贤士大夫为之发挥盖乐之深者也毓敬其所存固有过人者哉天下嘉山胜水岂少也不闻於人则亦与弃物何异中溪之山水其自今焯焯於世哉吾闻安成山水之胜中溪其一也安成之民多俊爽魁杰尚气节其俗之善家诗书户礼义而代有闻人所从来远矣其亦山川灵秀之所锺欤苏文忠公记眉州远景楼而称道其俗则吾於序中溪八景之什安得举彼而遗此哉

送学士李君诗序

正统三年六月翰林学士李君时勉奏令羣臣历官三年愿展桑梓者听臣历三十年属有史事未敢言私今史巳上幸赐告上曰如令初李君未奏谋诸同官皆曰翰林者天子之亲臣辞令所出也论思所职也李君方握院章为之长奈何去且上富於春秋万几稍暇御经筵孜孜圣学李君实兼经筵官奈何去曰诸君之谓我者公义也顾今廹於私情之不可巳孰有切於我乎二三年来长子死妻死季子死比者同产兄又死一门之内寡孤森森愁馁泣寒延颈北望六七千里之外冀一頋视抚存庶几不遂失所而吾能忍而委寘之乎且吾私计之矣圣明在上近进翰林正贰十有余人皆慎简也前此未尝有今日之盛而经筵官尚十数人其轻重岂系一人哉我往决矣盖衆非不明李君之情特以李君之有裨於公也其文学老成操行修洁正直可以表俗刚毅可以任事量足以容物而志不为物所夺时虽欲尼之而不可也及奏而命下陛辞既衆相与饯之崇文门外有举爵而祝之曰父子之相厚仁也君臣之相厚义也仁义修而君子之德立李君秋而往春而来公私其两尽也李君曰爱我以义亦仁也敢不敬承於时学士十人皆赋诗送之谓余为序余亦赋四言一篇致申告之意其词曰

湛湛川流东合而下君子有行逖矣南土兴言送之于川之浒　或山而峻或渊而深言念君子如玉如金宿昔言笑良获我心　呦呦麋鹿羣处中野雝雝鸿鴈亦集洲渚云胡仳离当我与女　归哉优优我私既遂我职在公敢怀豫怠先哲有言夙夜匪懈　惠风布和仓庚时鸣北望都畿我心怦怦来觐于庭我心载平

东里文集卷八







文集卷九

<集部,别集类,明洪武至崇祯,东里集>

钦定四库全书

东里文集卷九　　　　　明　杨士奇　撰题跋

跋赵子昂书东坡定惠院海棠诗後

定惠院在黄州海棠在院东小山之上公初谪黄每岁花盛时必擕客载酒往游公未去黄而园巳易主然至于今读此诗者如亲游其处物因人而传信哉评者谓此诗海棠千载所无此纸又赵文敏公所书岂非二妙而宋学士梁石门表然人望皆有题焉可宝也巳

书掲学士杨氏忠节祠记後

按杨氏自唐天佑中刑部员外郎承休使江南杨行密乱不得归遂家焉此杨庄湴塘之祖也自唐祭酒膳从僖宗入蜀者安成之祖也虽皆居庐陵而所从来者实异掲文安公爲此记称庐陵之杨自蜀徙盖公止见安成之谱以为杨庄湴塘皆同出此故误耳安成之族正议大夫知肇庆府事仲谨乏嗣以其先与杨庄湴塘同出汉太尉乃之湴塘求叔先之子珪孙爲嗣更名孖仕爲贑州路总管吏部侍郎孖之子知崑山州事学文不忘其父所生以私钱复文节故居又割田百亩建忠节祠故孖学文皆得列祠祀中而求记者实学文之子元正也孖之所生虽出於江南而所爲後者则出於蜀元正之所藏文安之所见者盖蜀之谱此记之所以误也今东平知州瑒字季琛杨庄之出也往年来京师过余语其故甚悉近其子监察御史黻爲余致此记谨备识於後以示来者

跋与友兰生往复诗後

右诗三十六首昔余客武昌时与友人陆伯阳往复之作也伯阳卒今二十年其子琇稡而録之求识一言夫敬父执者敬父之推也余奚辞第念余初至武昌与伯阳一见相好如平生或数日不见辄奔走相覔各出所爲文章相?切常延余坐友兰轩置酒?茗相谭论为乐忘尔汝有过失相规无所顾避盖相聚七年而别别踰年复见之京师相握手累日绸缪不巳然犹相责善不减武昌时也既别数月寓书贶余余得书三日则闻卒是日余始授官贺客满座而余悲发於中陨涕不已呜呼惜哉余平生交友多矣或亡没或散处独伯阳至今常往来於怀也伯阳名闓扬州兴化人洪武中仕爲楚府伴读爲人端直?洁敦行义然严於是非邪正之辨不少假借以是寡合尽武昌士乐交之者不数人而与之交者必相辅以道其文章长於诗古体宗魏晋宋近体主盛唐兼工书法极力锺元常王逸少父子尝曰去此非第一义画山水木石亦爲当时所重盖高尚絶俗之士也世何可多得哉其卒时琇始数岁未有知也今颀然能卓立知所重矣故述其父文行之槩使图无忝焉

书宋高宗手诏後

右宋思陵赐吕忠穆公颐浩手诏一道公九世孙今福建按察佥事升之所藏也升前官江西时尝仓卒失焉後二十有三年廼复求得之间以示余诏绍兴五年所赐盖绍兴三年公罢左仆射爲观文殿大学士提举洞霄宫居台州五年起知潭州兼帅即此诏所命也是年夏岳武穆平湖寇杨太此命当在初平寇之後公至潭适大旱究心荒政尽力拯济所全活甚衆而明年冬遂改浙西安抚制置大使判临安府在潭朞岁而已夫以公平生爱君忧国之切而此诏词旨深厚诚要义激庶几可爲上下交而其志同者也然公之大忠在於力排和议以图恢复之绩以雪君父之耻而当时文武大臣断断同公此志者如李张韩岳诸公可爲衆矣然卒不能以胜一逆桧之邪致宋终以不振呜呼天下国家以衆君子兴之而不足以一小人败之而有余此圣人於坤之初六所以深致夫履霜之戒也欤三复感叹志其後以归之

题欧阳文忠公诰命後

此宋庆历三年欧阳公修知谏院所受诰也诰辞孙拚行时公自滑州召还是年三月与余公靖王公素蔡公襄俱爲谏官号四谏四月夏竦吕夷简皆罢而杜韩范富诸公相继入两府想见其一时公道昭明善类鬯达天下日跻於治盛矣哉於今三百八十年此诰今藏於公之十四世孙齐又以见名贤之後能永保之也余与齐邂逅北京获拜观焉敬志其左

题宋欧阳?譔告身後

宋陈东欧阳澈皆以忠言见杀高宗朝後高宗悔之此诰其褒恤之命也盖初爲小人所蔽追悔之词虽切无及然覆辙尚可以戒後而无几胡铨韩紃言和议何兑言马伸存赵之功梁勋言金兵必至宜有备皆远窜虽不死死等耳恶睹其克戒也哉呜呼爲国之患莫大於杀忠言为臣之祸莫惨於以忠言见杀此诰至今三百九十年矣虽传之千载不能使人读之不兴恸也

题欧阳文忠公墨迹後

右欧阳文忠公手书三道皆丧母时所作前後二书无所与者姓字当是徐无党其第二书盖与十四弟名焕者公之母夫人皇佑四年三月卒明年八月自颍归葬吉水葬毕复至颍前後二书皆未发颖所作其云七月行者盖前期之云也第三书则皇佑六年在颍所作公丧母踰年而始克葬观所以尽衆人之意致其详愼而後卒以礼自断之前辈君子於大事不敢忽易如此哉

题夏少保家藏麦舟图

先儒论观人当於其气象文正公所存蔼然物我之无间岂非仁者气象哉忠宣盖有父风者也麦舟之事此其端耳嗟夫使范氏父子之志得尽施诸当时斯民之被福何如哉

书吕少卿所藏戒石铭後

右宋黄文节公庭坚书戒石铭有吕忠穆公颐浩题识戒石铭本蜀王孟昶所作宋太宗摘其中四句令天下郡县皆刻石寘公署之前覆以小亭长吏坐则正对之此盖高宗绍兴二年六月复颁庭坚所书摹本於郡县命长吏刻石置坐右是时军旅之务方殷庙堂曰不暇给而能用意於此可见君相急於所重而民心所以不去宋也忠穆前年九月自开府仪同三司拜少保尚书左仆射同中书门下平章事兼知枢密院事是年四月奉诏都督江淮荆浙诸军事如镇江开府七月召还此当是还朝後所题於今二百九十有五年矣当时郡县所刻石者今多不存余犹及见士大夫家所藏建康及绍兴石刻拓本此本莫究所出而忠穆九世孙大理少卿升间以见示爲书其後以归之

题晦庵先生墨迹後

右晦庵先生书小宛诗夙兴夜寐四大字今兵部尚书钱唐方公之所藏也先生上承周孔道统之传故凡一言皆将爲天下後世之法而亦皆本於圣人之经此四言与易之自强不息书之无逸同理盖人无贵贱大小未有不由斯理而能有成至於爲子爲臣其宜务於此加切故曰夙兴夜寐无忝尔所生又曰夙夜匪懈以事一人公今为国大臣承宠眷之隆二亲具庆跻耄期之夀爲天下所歆羡仰望而惓惓於宝此书者其将佩古人之格言?忠孝之大节将以示法天下之爲臣子者乎此公之所宜勉也因拜观此卷谨识其後而归之

题刘士皆所藏时贤翰墨後

士皆好书集今翰苑诸公之善书者爲一卷介余评一言余不善书何言然颇识其理盖其爲法与爲人同道体贵端而不肆韵贵清而不俗贵沉着而不扬贵萧散而不滞贵内刚而外和贵神完而理备随吾心之所欲而不越乎古之人矩度斯善矣士皆以是求之则其高下深浅可得而言焉

题赠刘士皆诗卷後

朝之公卿大夫赋诗以赠其友之行者始见於周之崧高烝民皆尹吉甫所作也旧序以爲美宣王之诗说者谓人君委任得人而寮友赋诗以相娱乐则人君之美亦可见矣士皆起科第任风宪此卷赋诗赠之者十有四人首序一人皆翰苑名流也其人名位大小古今不可槩论而诗之旨或举其职或勉其德以及夫徒御之光华远行之怀思皆兼而有之其庶几孔硕清风之作欤士皆虽去此有离羣之念而时一展翫亦可以自慰矣

题陈仲易先生墨迹後

右豫章陈仲易先生示教学者数事本末有序精粗毕举穷理爲先涵养为要皆原古人之意非独以资科举之学也盖前辈大儒君子施教皆如此今其法虽在而从事者鲜士习之不古非由教道之不明哉士奇考家集先祖金洲府君兄弟皆出吴文正公之门而其初皆自陈先生今景陵教谕熊子维出示此卷盖先生手笔再拜端诵起敬起叹谨録一本藏於家而识其後以归之

题诚斋杨公易传藁後

吾乡杨文节公着易传二十卷宋理宗尝诏给札其家録进宣付秘阁当时已板行而其藁前百余年尚藏杨氏元季之乱所存无几矣此小畜同人大有三卦公族孙黻所藏皆公手笔其中有一二处窜定而重録者至今二百余年楮墨如新诚可宝也公与晦庵先生交游有讲论之益先生平居论人物於公极推重而未尝及此书者盖书成於先生既没之後也此书本程子其於说理粹然而多引史传爲证程子以易爲人事之书晦庵先生尝论之矣而公自序此书惟中能中天下之不中惟正能正天下之不正中正立而万变通至矣哉其不易之言也因黻出示此卷拜观之余谨志所闻於後

题顾知州墓铭後

吉太和州知州顾侯墓志铭亡友翰林侍读兼右春坊赞善梁潜用之所作其藁尚藏吾家用之没後六年侯孙壻刑部主事陈亢宗得録本而题云翰林侍读林环作非也林莆田人与余同官十余年其於侯及侯之子若孙盖未尝相闻也非传録之误耶余与用之皆太和人侯爲州时余两人生数岁耳侯後迁广东往来过太和恋恋不忍去其民亦如太和之人之不忍去侯也故侯之本末非太和之人莫能悉而此文高古亦非用之莫之能爲也国家初平海内吾州之守最贤且劳者吴侯去疾及顾侯耳吴侯之後无闻矣顾侯有後在吴中及番禺又有用之爲述其平生可以无憾然太和之人道顾侯善政不止於用之所述州治之东濒大江有杰阁二侯闲暇所登临而适也其题咏皆刻石存焉至今父老过之徘徊而不忍去又有至於流涕如襄阳之人之於羊叔子故者用之此文太和之人固传之岂独侯之子孙亲戚哉因亢宗求题故为明白而归之

书沈学士所藏胡学士草书杜诗後

三十年来士大夫以书名家者光大之行草民则之八分皆独步当世两人时同在禁林亦交相推慕尝出所有以易所无此诗光大爲民则书跌宕雄伟得意之迹也作书必尽临池之工而非天趣自得不臻於妙二公皆有萧闲简远之趣故高出衆作光大谢世己一纪民则间出此书见示昔人有言怀旧惟顾念之凄怆盖仆於光大亦然

书伊蒿子传後

永乐中朝廷初建北京作宫殿百工所用一赋於民而分命京官督办於郡邑是时将命者能务公戒私不贪黩厉民者殆十之一二而能视爲当然不自矜衒名誉者盖百之一二焉此非审於义而笃行有素者不能於时吾得刑部主事严本志道其百之一二者欤志道奉命在太平府时奉命督办於太平者非一人公舘不能容则分寓僧寺寓寺亦非一人而僧独礼重志道曰君子人也一日民有怀白金数十两诣寺赂他督办者而误诣志道既而民惊愕失措欲引去不能志道询之具以实对志道即日徙寓学舍寺僧初莫知其由自疑有所失礼而见远也恳留之且谢过志道笑曰吾欲就儒者谈耳既绝口不自言人莫或知者志道竣事去怀白金者乃显言其事一府之人叹曰君子哉严君君子哉严君时督办後期者例罚工作志道不忍急责民或曰独不虑罚工乎曰吾巳办之盖先寓书其子鬻田爲工作费後监察御史尹崇高太平还语余其事继数遇太平士人语其事加悉余以告刑部侍郎张公公曰志道言行皆儒者且其明法律得古人精意於今鲜比余时侍仁庙监国南京尝闲暇顾问京官之贤者余以志道对暨仁庙嗣统褒勑羣臣於志道有操履之洁之语盖上知之有素也初余求识志道未得来北京因段时举始识之其後一再往还方图托晚岁之契而志道引疾南归矣间得张宗海胡敏德周恂如所爲伊蒿子传读之叹服不巳敬附此于後以补传之阙云

恭题仁庙御制诗後

永乐丁酉太宗皇帝复廵狩北京仁宗皇帝监国当时留侍监国之臣悉简敦厚而恭愼者而文臣之预密务者三人吏部尚书兼詹事蹇义翰林学士兼谕德杨士奇翰林侍读兼赞善梁潜仁庙好文重士乐善有诚时节宴羣臣间赐诗奬谕而三人者所得为多右诗二前赐臣士奇臣潜凡书二纸悉识以东宫图书而分赐之盖同侍晏也後诗亦识图书而专赐潜其诗一书侍读一书赞善者从略而互见也观於此诗则知上之所以重潜潜之所以事上交得其道矣明年潜卒时无强壮子弟在侧所得奬谕诗文好事者知其爲宝率持去其子楘能记忆二诗比求善书者録爲卷以臣士奇先朝旧人且其父同寮也求识之臣侍仁庙监国最久仰窥圣志盖未尝一曰不在君父不在生民不在求道而咨贤也仁明之德从古鲜俪焉潜卒後七年宫车上宾想见明良神灵感会今侍龙御於三光之表而臣衰病余息徒抱乌号而永恸获覩此卷拜稽三复老泪横流谨识岁月如左

题朱文公墨迹後

古人於墓铭碑志虽细微事必谨然纪名臣钜公之事无小失者亦难矣韩忠献志欧阳文忠之墓其序文忠与尹师鲁余安道坐论范文正公被黜与文忠所自志先後不合盖功绩繁重当时止据其家子弟所述书之不及详考也韩欧同朝最久最相知犹不免此失况文公爲张公後辈於追述能免无小失哉而公常以为愧此大贤君子之心也以文公之学之识着一书历十余年义例始定而犹汲汲求正於人此皆後学所当师者因拜观此书於京口何彦澄所敬识其後又録以藏于家云

题萧氏瑞芝诗文後

桃源萧惪聚以运赋来京师将归持乡先生所爲其家瑞芝诗文十首属余题其末盖旧简岁久不存其九首出於廼父安正所记忆瑞芝记一首先伯祖主簿公所作则余録诸家集以授之者也当元季兵乱四方涂炭之际安正之父斯和富而好礼积而能施屹然以保障其乡自任卒之其乡无寇盗攻剽之为父子夫妇相保聚如平时此芝所以发祥而先生君子所以作爲文章称述咏叹累累其盛如此也其光远而信後岂有穷哉夫事以文显文以人传不知其人读其文而欲信之不疑难矣当是时江右文物盛於吾州诸先生君子或仕而既退或隐而未出旦暮聚处相与磨切颉颃所自树皆不肯苟且在古人下姑即是集所存者而疏其略焉康先生字宗武从游吴文正公爲高弟学行醇实爲庆洲书院山长齐鲁关陕之士多从之游传其学者往往去掇高科爲显官学者称匡山先生主簿公字公望先待制冢嗣学者称望之先生当时文学之高古操行之峻洁表然乡邦不可以第二在朝如虞文靖公欧阳楚文公参政相台许公皆甚推重自刘先生以下逮际皇明混一海宇始出仕刘先生字子高後更名崧起家职方郎中再陞至礼部侍郎权吏部尚书致仕又起爲国子司业其尽诚敬以事上谨於职任务当大体其卒也高庙爲文祭之两王先生实伯仲沂字子与尝以说书徵授同知福建盐运司未赴以老罢归矩度严肃辞气温裕学者敬而亲之称竹亭先生佑字子启初爲监察御史陞广西按察佥事知崇庆州所至锄奸植善风槩凛然欧阳先生字日新爲临淄令其政寛简而重礼教有古循吏风杨先生字自立罗先生字子理邓先生字崇志三先生布衣时为金石交时称杨罗邓砥砺踔絶氷蘖不过其将仕也相与约曰吾徒幸获事明天子行或纎芥有怍古人复何顔相见哉其後杨先生自吏部主事四迁通判杭州府罗先生爲惪安府同知邓先生爲四川盐运司经历三先生居官虽造次隐微之际必在於所学其卒也皆不畜一钱以遗其家张先生字子召差後出为丞於蜀其治民以平易而持己介然呜呼之数先生者其所树卓卓如此夫惟不言言必有徵萧氏斯文之着夫岂偶然之故哉余少时亲睹刘先生以下数君子与安正往还契好甚厚每游桃源山中必过凌云轩留止数日极懽然後去要之不独文字之交而已然则览斯文者萧氏先德之徵西昌名贤之衆安正交游之盛槩可见矣萧氏之子孙其世世宝此勿坏哉

跋黄检法告身後

右宋御史台检法官永嘉黄衮历官告身三通公七世孙性什袭唯谨性之子今右春坊大学士淮以示余求题余考其时其人不能无嘅焉者第一通绍兴八年公爲饶州司法参军时所授是年三月秦桧自枢密使拜右仆射同中书门下平章事仍兼抠密使五月王伦使金还桧力劝思陵屈巳主和议左仆射赵鼎持不可参政刘大中附鼎议於是桧使台臣劾大中十月罢知处州鼎亦继罢为两浙东路安抚制置大使兼知绍兴府十一月枢密院编修官胡铨以上疏极论和议不便乞斩桧等遂远窜侍郎曾开亦以论和议被黜而刑部尚书胡交修先以母老求去皆在八年鼎以下诸贤当时国家所恃以爲元气者一旦尽逐之盖自是和议遂定而天下之事变矣後两通皆不完有月日而无纪年第二通改左宣教郎充光州学教授考之当是绍兴十六年盖前年十月以枢密都承旨兼侍读李若谷佥书枢密院事兼权参知政事十七年正月罢佥枢而真为参政第三通权通判均州转左承议郎时所授当是绍兴廿三年盖廿二年十月始以御史中丞宋朴佥书枢密院事次年十月遂罢至是而天下之事愈变矣若谷与朴柔佞桧拔之散地取其易制二人拱默於位无足论林一飞兄弟党桧靡所不为周三畏亲佐桧杀岳飞小人之尤无忌惮者而皆柄用之贤者如吴表臣正直敢言志同赵鼎陈槖薛徽言皆以非和议见嫉於桧用未久而辄斥於戏亲小人远贤臣宋之不复振岂待他日而後见哉此余所以爲深嘅者也然当桧势焰赫奕时奸邪阿附之徒一言苟合自散冗超跻华要如郑仲熊辈者多矣黄公以绍兴壬子张九成榜进士与仲熊同年历官廿余年犹卑卑以权州判转承议郎终其身不过检法官检法在御史台与主簿皆从七品非公自重难进而若此乎繇绍兴廿二年至今二百六十有一年性恂恂笃行以承家启後爲务用淮贵封奉议大夫右春坊大学士淮起科目登清华駸駸光荣未可量也贤者必有後抚卷三叹遂为题此

恭题国史院编?官廖赐所受勑命後

国初循元之旧翰林有国史院院有编?官阶九品而无定员多或至五六十人若翰林学士待制等官兼史事则带兼?国史御其後更定官制罢国史院不复设编修官而以?撰编修检讨专爲史官?翰林翰林自侍读侍讲以下爲属官官名虽异然实不分职史官皆预讲读讲读官亦预史事所兼预职事不以书御近年官翰林者多循国初之制书兼修国史甚者编修巳陞爲七品正员而仍书国史院编修官亦有书经筵检讨官者盖仍袭旧制故也廖赐吾邑乡先生字伯先举明经擢此官此其所受勑命也国朝以来西昌之士入翰林自先生始然仅岁余改五河县主簿卒於官後五十年其从曾孙谟爲翰林庶吉士出此勑求余题谨拜手恭题於後

题胡学士遗墨

此亡友赠礼部尚书文穆胡公爲翰林学士时送进士刘咸士皆爲四川佥宪近体诗一首忠爱之意溢乎辞气之表君子之於人其道固如此也古称仁者赠人以言言苟不出於忠爱可以为仁乎公爲人简肃不苟交处与余同郡又同在翰林十七年交好最厚余齿少长然余有过举公未尝不言余或有言於公亦未尝不欣然见纳也两人者恒以此相亲盖公於交际必欲彼此相益故爲文章亦务进人於善道尝曰吾不能效俗辈爲损友矣与公永别今四年三复此诗追念平昔不觉涕泪之交颐也士皆宝藏此诗其爱重公之意固与余同夫重其人而不违其言庶几幽明之良友哉

题绦帖後

右法帖十卷第一卷帝王书二卷至四卷秦汉晋唐间人书五卷至七卷羲之书八卷至十卷献之书盖刻石在绦州世所称绦帖者也宋太宗购求古法书刻板藏禁中大臣登二府者得赐墨本吾郡刘沆尝位宰相以赐本摹刻传於世自是士大夫又有摹刻以传者南渡之前有六本而绦本在焉其後摹刻以传者益多前三十年存者独潭绦泉汝四帖泉汝不及潭绦今潭帖己毁而泉帖归秘府此帖虽在太原亦不易得矣行人史常家藏此本诚可宝也然有志书学者尚以米南宫黄伯思所论考之

东里文集卷九







文集卷十

钦定四库全书

东里文集卷十　　　　　明　杨士奇　撰题跋

跋泷冈阡表

泷冈阡表余得之子啓学士碑不载何人书意是欧公自书结体甚佳当时此文初出宋景文即取求其生而不得则死者与我皆无恨数语书之以自省然则世之治狱者其可以忽哉

跋李靖西岳书

右唐李卫公布衣时上西岳书真蹟盖厌隋乱己极负济世之志奋欲有为而咨之神明之辞也士重乎立志养气卫公此书志已先定而气盖宇内矣是以卒能辅明主而建功业焉其书亦佳石刻在广西余得之刘长吾佥事云

跋胡忠简公封事藁

右吾郡宋胡忠简公封事藁有周文忠公杨文节公题跋在後忠简孙搢刻于融州真仙岩刘长吾得之以惠余者忠简笔法出顔鲁公盖忠义之性有相契矣揭文安公谓此书本左司郎中丰城范濬舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近於内府检志书见丰水志载范濬事云为户部检详时欲与胡铨相继论奏和议胡首抗章范实从臾之胡之逐又赆其行未尝云此书范所为也丰水志作於宋南渡後当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之後

跋右军十七帖

黄长睿云右军草书十七帖最为可师此书中龙也张彦远法书要録云唐太宗购二王书右军草书有三千纸取其迹以类相从率一丈二尺为卷此帖文二尺凡百七行九百二十三字今世不复见古帖独泉州有石刻然己归内府民间亦不复可得也此本吾近得之杨耀宗长史

跋七姬厝志

七姫厝志张来仪文宋克温书余得之姑苏王汝玉七姫皆潘氏妾不负其主俱死於一日之间可谓烈矣而其文其书亦皆奇也

跋王荆公诗

王荆公与其弟?甫此君堂咏竹诗二首相传皆公所书石刻在今应天府学公书气韵飘逸势若率然而未尝无从容整暇之意亦自成一家昔人论公书类忙时所作此说非也但学书者不可为法耳

题杨文川诗

杨文川名中字伯允吉水人宋忠襄公之裔蚤从范文白公德机有诗名揭文安公所谓得范之骨者也其诗兵後不传间从其孙黻求之仅见此数篇然景星威凤一出人知为瑞物岂必其多见哉

跋文山集杜句

右信国文公集杜句二百首皆在燕狱所作每首有公自序其後邓中斋譔督府忠义传刘中斋撰公传皆有资於此初公得死後吉水士人张弘毅【即序中所称千载心者】自燕以公爪髪及遗文归而此诗亦在其中乡郡旧尝刻公遗文兵後板废今士大夫家间存其本永乐丙申余於京师遇此诗及督府忠义传遂録藏之

题刘山阴集

山隂集者清江刘永之仲?着仲修治春秋学诗文清丽古雅为当时所重工书法篆楷行草皆有师承尝闻之长者始仲修既冠未知学因过妇翁同郡练伯升翁长子婿也蚤有文誉翁家特异视之而庸衆人视仲修既归发愤就学日夜不懈亲良师友讲论切磋数年学业大进时誉更出伯升右是以士贵乎立志也又闻仲修家富於赀賖贷施数郡仲修独泊然布素曰静处一室书籍翰墨自娱客至不为盛馔酒数行论文赋诗焚香鸣琴而已家事未尝一留意非逢掖士亦未尝一接言笑可为幽贞絶俗者矣

题石徂徕集

宋石守道徂徕集二册守道与欧阳文忠公同年其平生见欧公所譔墓志公又有读徂徕集二诗极其爱重忿叹之意皆载此集之後余得於翰林庶吉士吾绅古之君子正直自持是是非非无所顾忌类如此读斯文者懦夫可以有立志矣

题欧阳文忠公事蹟

按于役志九月壬辰安道贬筠州甲午师鲁贬郢州丁酉余贬夷陵与高若讷书云昨日安道贬官师鲁待罪则余尹被贬在公之先明甚公诸子述事蹟及韩魏公作墓志皆以为公之贬在余尹之先魏公偶出一时之悮或但据其子所述书之而为子职者不密於考据如此虽非大关涉可以率略乎

题通监续编後

右通监续编二十四卷六册四明陈桱子经着刻板今在苏州府学?盘古至高辛为第一卷契丹事在唐及五代者为第二卷後二十二卷则宋三百二十年事也孔子曰吾犹及史之阙文学者於前事据其所可知其所不可知阙之可也羲农以前遐哉邈矣非有文字之纪也其事间见於百氏所记者要多以意言之耳而必掇拾以补前史之阙亦异乎孔子之意哉昔刘恕作通监外纪避经而专采百氏之说金履祥谓其野而难质故作通监前编不复避经桱尝为之举要固主履祥之说矣而复着此卷何耶宋史於今少见全书学者於此编可以考见一代之得失尝闻吾郡刘倩玉亦着此书未板行往年会其孙公潜云留在永丰今不知其何如也

题通监前编举要新书

通监前编举要新书婺金履祥编四明陈桱举要?唐尧以下接乎纲目其体则编年其事则易书诗春秋其文则兼孔子春秋朱子纲目之法也刻在苏州郡学余家一册録於中书舍人朱季寜盖读之窃有惑焉孔子伤周东迁之後尧舜禹汤文武之道不行上失其所以为君下失其所以为臣彜伦斁而天下乱故作春秋以正君臣父子尊卑内外之分以明尧舜禹汤文武之道向使二百四十二年之间尧舜禹汤文武之道行焉春秋之书无作矣春秋之後降为战国为秦汉以至於隋唐五代其为斁且乱益甚朱子傚春秋作纲目亦孔子之意也向使战国至于五代尧舜禹汤文武之道行焉纲目之书无作矣故春秋纲目之作皆以伤尧舜禹汤文武之道不行於世也新书用春秋纲目之法乃比尧舜禹汤文武之事而书之果可乎哉纲目者继春秋而作以新书接纲目之前是无春秋矣其又可乎或曰此书简要便於学者夫简便者常情之所趍趍彼者必舍此使人皆求之新书之简且便将舍易书春秋不讲卒不知圣人之所以为训可乎不可也此皆余之所惑而不能通者愿有质焉

题三礼考注後

右録三礼考注六册此书本吴文正公澄用朱子之意考定为仪礼十七篇仪礼逸经八篇仪礼传十篇周官六篇考工记别为一卷见公文集中三礼叙録及虞文靖公行状如此尝闻长老言吾邑康震宗武受学於公元季兵乱其书藏康氏乱後郡中晏璧彦文从康之孙求得之遂掩为巳作余近岁於邹侍讲仲熙家见璧所録初本注内有称澄曰者皆改作先君曰称澄案者改作愚谓用粉涂其旧而书之其迹隐隐可见至後曲礼八篇皆无所涂改与向所闻颇同遂与邹各録一本凡其涂改者皆从旧书之而参之叙録其篇数增损不同叙録补逸经八篇投壷奔丧公冠诸侯迁庙诸侯衅庙之外中溜禘于太庙王居明堂三篇云其经亡矣篇题仅见於郑注片言只字之未泯者必收拾而不敢遗今此书逸礼止六篇而中溜禘於太庙其篇题皆不着叙録礼义传十篇此书增入服义丧大记丧义祭法祭义五篇叙録正经逸经及传之外云余悉归诸戴记此书传後复增曲礼八篇凡增十二篇其中固有载入礼记纂言者矣不当复出也篇目不同如此其中又不及深考也余又闻老长言文正晚年於此书欲复加考订不及临没授其意於孙当当罢官闲居尝为之而未就也岂诚然耶然文正分礼为经义为传今此书增入者礼义率混淆无别又其卷首亦载叙録而与卷中自有不合者决非当所为无疑岂璧所增耶璧素与余往来独未尝见示此书其编乾坤清气集以巳意改古人之作者数处余尝与之辨皆以余言为然故知其为人任意率略而於此书不能无疑於其所自增也然余既録此书不及再见不得质问姑志之以俟知者

题坛山石後

右吉曰癸已四篆字得之永丰进士刘智安石刻今在赞皇题云周穆王时所刻世远不可知然字画妙絶决非後人所及也

题正祀典名号诏书

右洪武三年正祀典名号诏书此制非自臣下建白一出我太祖皇帝圣智有以灼见唐虞三代圣人之意其封号或因或革皆允当乎天理人心之大公而尽革後来凟乱礼经之弊以为万世有天下国家者之法所谓大哉王言者也诏下之十五年臣詹希原书石刻之太学又三十有五年臣士奇得此本谨识而宝藏之

题詹孟举千文

右中书舍人詹希原大字千文刻板在蜀中余得之礼部胡侍郎国朝大字希原为第一盖兼欧虞顔柳之法而有冠冕佩玉之风者也

跋滕王阁序

右赵孟頫书滕王阁记刻板不知何在此本永乐十三年七月廿五日臣士奇侍文华殿所被赐者也笔意精妙絶伦後得孟頫书此记墨迹参较之乃不及此远甚其亦得善刻者之助乎签题当时睿翰所书谨识而珍袭之

跋干?字书

右顔鲁公干?字书辨别字之正俗及通用亦间有析其义者云干?者盖唐以书取士也而公真书小字之传于後者亦独见此耳

跋戴九龄和陶诗

九灵姓戴名良字叔能号九灵山人金华人少与宋景廉胡仲申同学文亦齐名九灵洪武初屡徵不出变姓名隐四明山中二十余年後坐累卒于京此集余得之丁鹤年九灵别有文集四册余尝於赵彦如家见之醇粹博雅有六一风致亦一时巨擘也

题王临川文後

欧苏曾王四家全集今书坊皆无刻板独北京有荆公临川集板在国子监旧崇文阁而所阙什一用之永乐八年扈从在北京印二本以一本寄余凡十册既巳録补遂取吴草庐先生所为序冠诸卷首又取二程朱陆四先生及司马文正诸贤所论公?生者附於序後盖凡天下後世之狺狺於公者皆吠声而已岂其真有所见哉夫的然有所见者余之所録是己

题诸儒奥论後

诸儒奥论二册得於中书舍人建昌黄卓前辈读史必因其人而考其时因其事而揆诸理故各极其所见近年乡先生王子啓教学者读史每终一传必作一论犹存古人读史之法因附着之以示来学

书唐才子传後

唐才子传西域辛文房着十卷总三百九十七人皆有诗名当时其见於唐书者共百人盖行事不关大体不足为劝戒者不録作史之体也而读其诗欲知其人於辛所録宜有取然唐以诗取士三百年间以诗名者当不止於辛之所録如郭元振张九龄李邕之徒显於时矣而犹遗之况在下者乎而辛所録者又间襍以臆说观者当择之

书十史详节後

十史详节总二百七十三卷史记三国志晋书南北史隋书五代史题曰东莱校正两汉及唐书题曰诸儒校正吾家十五册此书务简略至事之切要者亦或不载甚至节省助语词读之无味者然考东莱年谱不见校正此书世谓此东莱早年所成後悔之刘元城云古人着述多在暮年正为此耳

书元首科程文後

元延佑乙卯廷试録一册盖先待制登第之岁於今百有二岁余始得之前山东按察使郭俨彦庄元科举取士昉於此而累科得士亦莫盛於此左右榜总五十六人是録所刋对策凡四卷五十有三人先待制之文在焉而五十六人家状及其初授官悉具也

书养蒙大训後

右养蒙大训豫章熊大年集陈氏经学啓蒙初学经训小学礼诗王氏伊洛精义饶氏性理字训训蒙理诗程氏毓蒙明训胡氏序古千文朱子训蒙絶句孝经刋误十书而为之者也自三言四言至於七言而终孝经於教童子甚宜端本澄源之书也然字训本程达原因程正思之旧而增广之者此云饶氏所辑不考之过也

书说文字原後

右说文字原一册元周伯琦着伯琦字伯温闻之前辈言元至正间初改奎章阁为宣文朝臣咸谓必命库库书榜是时伯温虽在馆阁精篆书而未为上知库库曰令篆书宣文阁榜十数纸周不识其意一曰有旨命库库书阁榜库库言臣所能真书非古古莫如篆朝廷宣文阁用篆书为得体周伯温篆书今世无过之者上如其言召伯琦书下笔称旨由是益见进用前辈临事明於大体而不自取其功与引拔人材委曲成就之如此皆不可及因得伯琦所着书辄附志旧闻于卷之末

书六书正譌後

右六书正譌一册元鄱阳周伯琦着伯琦翰林待制南翁之子官至江浙行省左丞元之士大夫以篆书名者皆推伯琦所着又有说文字原其自序云字原以叙制作之全正譌以刋传写之谬非独攻篆之家所不可无於使学者得明古人作字之本意而不眩於俗者不为无助

书新唐书後

新唐书二百廿五卷欧阳文忠公譔纪表志宋景文公譔列传当时以景文所譔过文且一书出两手命文忠看详改归一体文忠曰人所见不同且宋公前辈遂己故事修书唯官高者一人书职名时景文守郑州在文忠下文忠曰宋公用力久且深何可掩哉遂於所譔各书之古之君子存心至公无欲上人如此吾家唐书五十四册刻板在福州府学得之今翰林学士扬公勉仁云

书五代史後

五代史七十四卷总十册吾郡欧阳文忠公着板在太学前史文章卓然高出为世师法者司马迁史记班固前汉书及公此书而已而义例之精史汉不及

题丁鹤年诗

鹤年其先西域人西域人多名丁既入中国因以为姓故鹤年亦丁姓其祖父皆仕元二兄皆举进士为显官鹤年独泊然布素寒士元亡归四明与戴叔能相善尚节操有孝行叔能尝为作传後隐武昌山中余在武昌遇之甚相得时巳老矣别後数岁卒此集盖其卒後得之武昌邓存诚

跋安雅堂文

安雅堂文集闽陈旅衆仲着刻板在福州府学余家二册得於翰林庶吉士洪遵道元之时闽人以古文名者衆仲其巨擘也余尝爱闽之善文者二人唐欧阳詹及衆仲同出於莆田常衮在闽最始识詹詹至京师名闻特甚而韩吏部尤厚之官至国子四门助教马伯庸至闽最始识衆仲衆仲至京师诸公皆内交而虞学士尤厚之官至国子监丞其事亦相类然詹之文切深衆仲之文优柔敦厚此其所异也

题黄少保省愆集後

读吾友少保黄公永乐中所作省愆诗集至于一再盖几於痛定思痛不能不太息流涕於往事焉初太宗皇帝将巡北京召吏部尚书兼詹事蹇义兵部尚书兼詹事金忠右春坊大学士兼翰林侍读黄淮左春坊左谕德兼翰林侍讲杨士奇谕之曰居守事重今文臣中简留汝四人辅导监国昔唐太宗简辅监国必付房元龄汝等宜识朕此意敬共无怠四臣皆拜稽受命其後凡下玺书谕几务必四臣与闻时仁宗皇帝在东宫所以礼遇四臣甚厚而支庶有留京邸潜志夺嫡者日夜窥伺间隙从而张虚驾妄以为监国之过又结嬖近助於内赖上圣明终不为惑然为宫臣者胥懔懔卼臲数见颂系虽四臣不免或浃旬或累月唯淮一滞十年盖邹孟氏所谓莫之致而致者也夫莫之致而致君子何容心哉亦反求诸巳耳此省愆之所以着志也嗟乎四臣者今蹇黄二公及士奇幸尚存去险即夷皆二圣之赐而古人安不忘危之戒君子反躬修省之诚在吾徒不可一日而忽之也故谨书於集後以归黄公亦以自儆云耳

题刘仲修书虞揭诗後

右元揭文安公忆昔诗四首虞文靖公寄文安絶句一首清江刘仲修先生所书今翰林侍讲金君幼孜之所藏也幼孜以示余世传文安有憾於三朝新妇之评尝中夜过文靖一言不合挥袂遽去文靖寄此诗亦以寓憾又摘世所传刻本此诗寄语傍人休大笑之语谓本於文安所为范先生诗序而发援引左验真若有?然余意当时文安不留遽去或牵於人事不得己未可知若所云三朝新妇亦评之云耳岂必贬之云乎贬不贬不暇论夫贤人君子之相与其言语文字之间或相推让相辨论相评品皆出乎至公岂如今之无识訑訑自高者之所为乎尝观二公之文其相与辨论数数矣皆未闻有一憾焉者何独怏怏乎是也此非与论杜少陵莫倚善题鹦鹉者类耶今观刘先生所书而益知世俗所传不可信先生尝亲炙二公使果如世俗所云何故书此诗都无一语及之如以为不欲着扬前辈之过则二公他诗文可传甚多又何必书此哉先生书文靖此诗第三句说与傍人堪大笑与刻本不同二字味此尤足以见二公相得之情溢乎辞气之表而刻本之误政有以唘俗人欺世之论不可不辨故书于後且以质诸金君云

书延佑二年进士题名後

右元延佑二年进士题名记盖先待制登第之岁也此碑赵文敏公所书刻石在北京国子监此本故大学士胡文穆公所惠者虞文靖公云此科得士最盛盖昔人尝有记其先友者所以着一时交游之盛亦使後人之重世好也余既得此碑又得当时诸公应试家状并初授官及所选刻廷对之文附録于後而此科监试读卷等官及进士有传在国史者又附録焉庶以考见其平生行义政治而续有得其墓志墓碑行状则皆録附于隂其或已见於史而墓志等文亦不嫌於重録者盖以史之所书常略也永乐己亥正月壬子曾孙士奇谨识

书张文昌诗

唐张籍字文昌史称和州乌江人宋汤季庸定为吴郡人考韩文张中丞传与汤说同文昌贞元十五年进士仕至国子司业其诗与元白诸人号元和体文昌尤长於乐府文献通考云其集三卷又云张洎所编者十二卷又有季庸所编八卷余家所有五七言律絶及乐府凡五卷不知何人编

録楚辞跋

右楚辞一册德安贰守罗先生手笔先生学於元季兵乱之际不得书虽崎岖奔窜常昼夜钞録以读今之学者幸遇太平无事之日得书甚易而往往不务力学此何怪乎後之人不及前辈也

刘职方诗跋

右槎翁先生诗得之鹏举之子鎡尝闻长老言先生八岁能诗既长遭兵乱虽奔窜岩谷崎岖无聊之际日必赋一诗不废至遇朋徒相聚或兴有所发辄累累赋之不倦也盖其好学之笃如此然先生於明经於古文尤所笃好诗特其余事耳先生德义在人治行在史余因此集特记其好学一事以示後人云

刘文房诗跋

唐随州刺史刘长卿字文房与高适同时扬伯谦选唐音列诸中唐其诗清婉有思致然数遭废黜故多忧穷沉欎之意余所録者传於江夏蒋立恭家尝见阁本诗後有序记碑铭等文此特録诗而五言古体尤少伯谦选唐五言古体自陈子昂薛嗣通王孟储李韦柳之外一无所取此録岂与伯谦同意哉而篇目次第亦与阁本异

书三苏文选後

三苏文选一册十二卷东莱所选建安蔡文子为之注皆取其论治体而便於科举之用虽不能皆纯而读之可以啓益胸次动荡笔端未必无助也

题曾氏冠辞後

士大夫家四礼冠为首古礼既废後世欲复之冠为易而犹寡见焉前百余年南北混一儒先君子布列中朝时吾郡曾公巽申应奉翰林独用古礼冠其子遂为诸公称赏如此可以观世矣今二三十年来朝之学士大夫家率用冠礼冠不用礼则胥视为苟简世道其渐复古欤此卷首载应奉训辞而冠辞出吴文正公虞文靖公揭文安公州判许公皆亲笔自元季之乱也流落他姓应奉曾孙少詹事棨求之数十年不得近有携至北京者詹事已没世詹事子积适至即出厚赀购得之可为珠还合浦积可能为孝然积之先公及吴虞揭许诸公之言皆至理所寓积能明诸心修诸躬尤孝之大者积尚勉之

书元史後

此书於元百余年之事备矣而亡国之际忠邪之迹或略或於故老所传者相戾盖当时急於成书不暇徧访而详核也

跋文丞相督府忠义传

右文丞相督府忠义传宋礼部侍郎兼学士院权直吾郡邓光荐撰光荐字中甫学者称中斋先生与丞相同朝此传多本於丞相所自述故特详实而後来作宋史又多本於此云

书孔子家语後

孔子家语一册在江夏时得之南昌龙参参博学工诗有清思喜?模盛唐吾友夏仲达特爱重之参敦契谊然不能择交湘中有道士善诗参南游与之厚後道士以符呪败官并捕其家其父走匿参舟参弟谏不可纳参叹曰岂有朋友之父有急而不容乎弟走告仲达仲达窃谓参曰不忍朋友之父亦念吾有父乎参虽悟终不肯明言遣之道士父心知其意去匿他处数日官跟捕得之他处匿之者同罪家属皆徙边参虽幸免罪亦因是尽丧其资易曰比之匪人参之谓矣若仲达非纳约自牖者乎余目撃其事故因此书思其人而以志戒

跋张旭草书

旭书雄劲飞动神妙叵测而?矩固在凡今之慕旭者不免效杜季良之弊矣

跋怀素帖

张旭书纵意豪宕变化捷出如健鹏掠野怒骥脱覊怀素得张之法乃清劲精丽应?合矩盖鲁男子学柳下惠者故足重也

东里文集卷十







文集卷十一

<集部,别集类,明洪武至崇祯,东里集>

钦定四库全书

东里文集卷十一　　　　明　杨士奇　撰题跋

跋赤壁图

苏文忠公以诚意直道事君而为李定舒亶之徒所毁责黄州贤人君子之心正大明白何往不自得矧公文章譬诸景星庆云随所着见辉焕万物向使公不罹摈斥区区齐安山川风物有此光气流於宇宙间耶

题黄母刘传後

昔屠岸贾之杀赵朔也将并杀其遗孤朔客公孙杵臼程婴谋曰立孤与死孰难婴曰死易立孤难耳杵臼逊其难者於婴而自杀夫立孤古烈丈夫之所难也观苏平仲传永嘉黄母刘氏保孤事岂不尤难乎哉盖赵见祸於国之乱臣而黄见祸於家贼夫仓猝莫夜变?房帷之内虽勇智士或不足御况弱女妇乎刘之志所谓可与日月争光非耶刘没今六十年曾孙淮荣膺?命追赠刘一品之贵殆天所以报刘与司马子长着赵客事炳炳无穷於天地间平仲今代子长也将刘之事暴白後世岂有穷哉岂有穷哉

恭题仁庙玺书録本

洪熙改元四月之望仁宗皇帝御奉天门召少师吏部尚书臣蹇义少傅兵部尚书兼华盖殿大学士臣杨士奇至榻前追论监国时事奨与再四出图书二以赐臣义得忠贞臣士奇得贞一加赐玺书极其眷待之厚夫臣之事君克効其分寸者皆职分所当然而明圣之心如造化於物一生意之不息何其盛德也义和厚质实历事列圣练逹而寛裕岿然国家老成人宜无忝於斯顾臣何人亦预滥被是以承命之日感激之私迫切心腑而惭悚之至莫措其躬曾不踰月仁庙上宾每捧纶章血涕交陨今臣义祗事皇上倚注眷待之隆比於先朝駸駸有加上尝阅其忠贞图书推广先志特命范白金重刻以赐中外传布歌咏盛美盖孔子尝论孟庄子之孝曰其他可能其不改父之臣与父之政为难能彼特列国大夫耳今明天子实躬行之又何其盛德也非臣义千载之遭遇乎君子承其遇必思信其道先儒谓尽已为忠正固为贞夫为臣之忠莫大於陈善而非依随之谓矣贞莫大於格君而非苟且之谓矣君子於道必有终身之志焉臣义别録玺书为副间属臣识之臣尝陪义同为宫臣所以长益臣者多矣故不敢不以君子之道为复臣虽孱弱尚愿自励以从其後焉

题安福戴氏所藏先世告身後

孟子论王政曰老吾老以及人之老谓推其爱亲之心以爱人之亲也四牡之诗曰不遑将父曰不遑将母曰将母来谂先王推已及臣如此所以得人心之深者欤三代而下至宋岁致礼祖考必覃恩羣臣而并及其祖考庶几犹有先王忠厚之泽也安成戴氏藏其先世所受宋封赠父母告身三通其一宣和二年六月所授其一建炎三年九月所授其一绍兴二年十一月所授至今览之足以歆动人心然建绍之主有不能自致爱亲之心者由柄用小人之过大易所以戒小人勿用也戴氏先世在宋受告勅尚多数更兵燹独存此三通後二通亦不完然其子孙数百年什?如拱璧戴氏子孙於爱重其亲无忝矣

书复立宗忠简公墓碑卷後

为政在使民知为善而已而非有以劝之民或不知为之也故尊德礼贤表孝友褒忠节皆劝民之务也宋宗忠简公其孤忠大节所谓皦然可与日月争光者而竟以谮忧愤死盖天下後世所共仰慕而悼惜之者也然葬於润无三百年已莾然荒烟衰草之墟樵牧往来行道不吊此岂润之人其心独有异哉公尝仕於此居於此至感慕德义吾意润之人必有深於天下後世之人者何为独漠然若是也非由为政者不逹劝民之道虽有公之贤不知敬礼而致民之然欤今六七年前金华刘侯伯静以监察御史出守是邦一新政教修举百废乃复葺公之祠及治其坟茔又经纪其祠田命佛氏之徒董祀事而躬率博士弟子展礼墓下又刻石墓道使过者皆知为宋忠臣宗公之墓於是润之人始知有忠简公又知为善者之久而不冺而在已不可不勉於善也刘侯为政可谓知所务矣去年与侯同在史馆为余道其事今侯去润而佐江右大藩自昔江右孤忠大节如忠简公尤多而江右之人固不为润之人之漠然也将侯所以加劝之者尚能拳拳如治润之时乎

书宋谢少连赠官诰後

建宁府照磨临江谢良翰出示所藏先世宋嘉佑二年赠官告勑一通盖良翰十三世祖堪时以尚书员外郎通判衡州用郊祀恩赠其父少连殿中丞者也堪天圣八年进士与欧阳文忠石守道皆同年友终殿中侍御史其历官颇多而所受诰勑盖屡历世变独存此耳其书员外郎知制诰绦者谢希深也学士中书舍人伟者杨子奇大年弟也崇文院检讨公着者吕正献也独吴奎书姓当时臣僚於衔下但书名名有同者则书姓以别之盖自丁度盛度始此诰至今三百七十有四年完好如新亦可以见谢氏後世之贤敬识而归之

书石鼓文後

右石鼓文十元国子司业潘迪考订音训刋附于後在今北京国子监士大夫北京来者多得之以见赠此本得於胡学士光大纸墨独佳此刻郑夹漈定为秦篆欧阳公集古録疑此文自宣王共和至宋嘉佑千九百年且文细刻浅理不应得存又疑其自汉以来博古好奇之士皆略而不道余谓石鼓文决非秦汉以下之人所能所谓文细刻浅者安知当时不深刻历世久远则磨灭如此而今文字之存者计裁三之一耳其中不可辨识者又三之一则亦久远之验也荒郊野草之中古物委弃何限如其金玉之类虽残毁不完苟遇之即庸人小子皆知而取之矣为石虽有文字苟不遇好古博雅之士则不为世所知而不见称道固其理也且三代锺鼎卣彜之属前未尝见称於世而後来田夫牧子往往出之荒野埋没之中者代有之矣何独致疑於石鼓哉

书鲁相置孔子庙卒史碑

右汉鲁相置孔子庙掌礼器卒史碑顺帝时所立在曲阜余得之陈思孝掌礼器卒史必选四十以上经通一艺杂试能奉弘先圣之礼为宗所归者见古人慎重如此也

书华山庙碑後

右华山庙碑得之子啓学士汉碑之佳者盖郭香书汉魏以前碑多不载书刻人氏名此独详焉遂因之有闻於今自古贤德君子冺没无闻於後者何限而有闻无闻亦何足计哉若李德裕位至宰相犹区区附名其颠欲托不朽欧阳公所以讥其近愚也

书夏承碑後

右汉淳于长夏承碑无书人氏名中书舍人陈登思孝定为蔡伯喈书字画特奇古盖用篆笔也欧阳公集古録无之赵明诚金石録云元佑中洺州因治河得此碑於土壤中刻画完好如新是宜欧公之未得也而近岁广平府民又因治河得此碑广平古洺地盖不知元佑之後又何时而埋没也今视汉他碑尚完好物以晦而全固理之常也此帖余得於邹侍讲

书孔子庙学记後

右孔子庙学记古隶书碑盛行于今者尊号受禅及孔子庙学记三碑皆魏人书而尊号受禅世谓出锺繇梁鹄竟未有适说唯庙学宋人以为鹄书亦非碑所载盖汉魏以前士人多能书不为异也故鲜有着其氏名者後世能书者鲜故必着氏名以自表然凡一代之书必相彷佛论古书之体者考其时代可矣何必拘拘出某人哉

吴段石冈纪功德碣

右吴孙皓天玺元年段石冈纪功德碣八分书相传出皇象极高古而其文缺坏不可见者已三之一盖宋元佑中此碣已断为三在天禧寺门外时转运副使胡宗师徙置漕台今在应天府学又不知何时所徙也考吴志天册元年吴郡言掘地得银上有年月字遂改明年爲天玺元年是年鄱阳言历阳山石文理成二十字云楚九州渚吴九州都扬州士作天子四世治太平始又吴兴阳羡山有石室之瑞又改明年元为天纪以恊石文此碑不见於志考其文有天发神懴等语则亦当时瑞应之事然天纪四年王濬遂入吴矣

告泰华府君文

右唐补阙韩赏告泰华府君文韩择木书赏所以盟於神者严矣士夫君子立志操节?於内而已岂必盟神然後固哉必俟盟於神者盖由其内知不足也

书千文後

右智永千文刻石在西安府学吾平生所得颇多皆为亲友持去独此本纸墨尤胜遂为家宝得之江夏宋鉴惟宪盖宋大观三年所刻永尝书八百本欧阳文忠公集古金石刻文所得永千文疑其笔法不类者二百六十余字意是後人所补遂去之此刻出于公没後数十年使其见之当不置疑也千文所始盖梁武帝令殷铁石於羲之书中搨一千字不重者命周兴嗣次为韵语以教诸王前志所载如此欧阳公因见法帖有汉章帝书海咸河淡百余字遂以前世所有不始于羲之刘後村之说亦然余谓此百余字亦出梁以来好事者所集不然自汉至梁其间能书多矣何以都不闻有一人见之於书而独章帝哉

又

近见东观余论载米芾黄伯思所论然後益自信余说之非谬

书化度寺碑後

世谓善书者各得古人之一体虞永兴得之东方画赞欧阳率更得之乐毅论余谓此其初基之异耳至造极其妙随意变态曷尝局於一体如逸少黄庭乐毅画赞未尝同也故欧阳醴泉皇甫化度其结体各异或庄或逸独化度最为得中然亦惜其石刻於今最为缺坏也石刻西安府学

又

欧阳率更化度帖最宜学书者师法惜今漫灭不可识者几半矣邹汝舟庶子见惠此本盖後来杭州明庆寺所翻刻者纸墨颇佳余去其所不可识而采其可识者表之以为学书者之便

书皇甫君碑後

隋光?大夫皇甫君碑唐子志宁文欧阳询书骨气劲峭法度严整论者谓虞得晋之飘逸欧得晋之?矩观此其振发动荡独非逸哉非所谓不踰矩者乎初学者师此以立本而後入虞入永入锺王有所持循而成功不难也吾家此本亦得之胡源洁给事云

又

右皇甫君碑余得之陕西宪佥门泰泰蜀人故礼部尚书门克新从子与相侄同为太学生交厚故数往还余家此帖比常所得者亦优

书孔子庙堂碑後

论者率爱世南书飘逸醖藉然其从容?矩凖?之中学者须心得也此帖余得之宋鉴惟宪

书昭仁寺碑後

唐昭仁寺碑余得之行人常熟刘绍碑朱子奢撰文而无书人氏名观其结构?模近虞世南而笔法不逮远甚岂当时学虞而未至者乎张重威以为虞少时所书然欧阳公集古録甚爱此碑亦不定其为何人书也

题黄主簿告身後

右宋石城县主簿黄公士隆初登第授官告身一通其六世孙乳源县学教谕理用之所藏也先高祖妣弘农郡君主簿公之子故理用出此告属士奇识之按公登淳佑七年张渊微榜进士时穆陵数下诏取士崇惇实戒浮靡前年五月又诏监学及诸路郡学以秋闱在迩宜精考较以得实才七年三月命吴潜知贡举御笔付潜俾崇雅黜浮六月赐渊微等五百廿七人及第出身时自春夏以来不雨渊微等上言乞免琼林宴诏从之时论称焉是年四月郑清之再入政府为太傅右丞相兼枢密使进越国公赵葵为枢密使兼参知政事督视江淮京西湖北军马王伯大为端明殿学士佥书枢密院事兼权参知政事七月以别之杰为参知政事赵汝腾自起居郎侍讲迁吏部侍郎盖在五月以後谢方叔先繇权刑部侍郎兼权给事中赵与□繇兼吏部尚书遂为真兼户部尚书是年十二月又迁端明殿学士提领户部财用与□尝为京尹逐太学游士以媚时宰又急於财利躬为聚歛之臣小人不足言别之杰亦无所可取谢方叔始有声台谏至执政不能有为晚更困於权臣至丧其所守若伯大直谅之节汝腾方正不挠葵忠君爱国之诚愈老愈壮谓非光明俊伟君子人欤清之端平中为相慨然以天下为已任引用正人真德秀魏了翁十数辈时号小元佑庶几君子矣然至是再相衰老不任政归私门为世所少焉此皆告内所列政事之臣其除拜及为人大槩有可考者因并志之後百五十有九年为皇明永乐二年四月八日志

题戴氏所藏先贤遗墨後

诚斋先生父子宋名贤而余族祖也圭斋先生元名贤余曾祖同年友也今拜观此卷於安福戴诚问所不胜先代之敬及诵东山先生难进甚伟荐牍弗用之语以观诚问今日决去之意盖故家流风尚未冺也又为戴氏起敬焉诚问将远别故识而归之

跋宋吏部侍郎龚公墓志铭後

右宋礼部郎官吾郡中斋先生邓公所譔吏部侍郎南昌竹乡先生龚公墓志铭一通进士曾先之以下九人作为挽诗廿七首附録在後皆当时手笔竹乡七世孙今兵科给事中鐩之所藏也间以求题夫人有誉于当世非难有誉身後为难盖是非邪正没世而後定也竹乡累官大理卿至吏部侍郎兼侍讲宋亡以疾终於家此铭序述历官行事忠概义节与先之诸君子挽诗所称如出一口此岂声音笑貌之所能为哉自汉唐以来唯宋待士为厚其亡也亦唯宋之士能尽节以无负国家为多文丞相李潭州表然者也竹乡当此时获知於二公或相推荐或相结纳国亡即不屈以无愧二公世言惟豪杰知豪杰岂不然乎中斋时以朝散郎权礼部郎官兼学士院权直宋末艰难百出亦全忠以没夫竹乡一世交游何限而身後之笔其子孙不以十余年之久必有待於中斋岂非谓舍是则不足昭远信後哉此卷至今百一十有余年数历兵燹完好如新又非竹乡後世之贤不能鐩起家科第官侍近端重温雅谨谨自持若恐坠其世德者传曰子孙保之吾又於竹乡後世见之矣

书欧阳临淄传後

欧阳日新先生西昌前辈巨擘也士奇生晚不及识独记丱角时闻於族姻老长道先生事为教其至今不忘者曰先生十余岁从学陈海桑於清节书院凝然羣居中读书作字心不外驰诸生以弄事百方挑之未尝一顾暮归挟书册独行道间?履徐徐貌如有所思者道傍观者啧啧指以语其子弟曰若曷为不然哉稍长曰以所业就吾家质望之平洲诸老先生天分絶出诸老皆乐为之倾写每至未尝以事废讲论率抵暮或夜尽二烛始送出康山长宗武汲汲以成後学为事延先生家塾命诸子从之学而亲与先生相讲论?切於是先生所造诣沛然矣一时侪辈有志於学者率就先生质所业至正丙申江西行省以乡举选士吾州举刘子高及先生杨氏诸老及康山长饯之快阁之上时刘先生声名已勃勃出江右望之曰二贤皆得荐而日新当前列既别山长窃叹曰惜哉日新所禀甚清然不若子高异时远到也後所云皆中天兵初下江西吴去疾为吾州称先生为第一流人首荐诸朝吾州之士仕天朝自先生始士奇十二三习为举子程文先伯吏部公爱而教之数曰使汝得欧阳日新为师一第俯首取无难者自是曰访求先生之文而读之盖数历兵乱不可得仅得其所试中诗经义及序记书辞数篇其论议根据精彩发越反覆诵咏使人有手舞足蹈之意此士奇所为恨生晚不得从问道执业之末然是时抱生晚之恨者岂独士奇也此传载历官行事颇详辄附余所闻一二事于後庶几小补之云

恭题赐都御史虞谦兰亭墨本後

右唐禇遂良所临王羲之兰亭禊帖永乐八年上在春宫得墨本命工刻之石时大臣及近臣侍监国者各赐摹本得者裁六七人非恭慎端厚有文学者不预盖贵重之也此本都察院右副都御史虞谦所被赐者间出属臣士奇识於後臣侍上最久盖尝窃闻赐帖之旨非独矜重法书要在奨励其人焉谦初为大理少卿上嘉其儒雅且明正寛厚志存泽物有大臣体特奏太宗皇帝以为右副都御史无几又命署刑部尚书而谕之曰余知卿无忝也既嗣大统廷臣虽有进官者然悉兼旧职独以大理平天下刑狱非谦不可遂改大理卿谦感知遇之厚孜孜尽心若宋欧阳观所为求生道於死狱者谦盖有焉凡人之丽於辟者往往心诚服之而无憾今九重惓惓夙夜图维好生之德洽於民也谦亦图惟厥终用永彰皇上知人之明而不忝明良千载之遇则家藏此帖固子孙万世之宝呜呼尚敬之哉

恭题崇恩堂卷後

右鲁王殿下为衍圣公孔彦缙大书崇恩堂三字又备书仁宗皇帝临御时所以竉待彦缙者於後彦缙今以示臣士奇於是鼎湖之龙御远矣拜跽庄诵不胜血涕之横流也臣士奇祗事仁宗皇帝於春宫二十年既嗣大位又擢置於左右往年侍监国南京彦缙岁一来朝所以宴劳锡予之必厚将归必命廷臣往饯之盖所从来如此非始於临御之时也而凡孔氏之後以名上者率亲擢清华之职且厚遇之亦非独於彦缙然也间尝谕臣士奇曰国家於庶士有能佩服孔子之道者犹重其?位厚其礼遇矧於孔子之後乎又曰在汉唐宋孔子之後往往有闻於史册今而後必将有继昔而起者乎呜呼圣明惓惓崇儒术重先师之意如此可为千岁一遇者矣於是以臣之所亲得於见闻者谨附志卷末庶彦缙暨一凡孔氏之後尚图不忘而益励哉

题汉桂阳太守周府君功勲碑

右汉桂阳太守周府君功勲碑汉熹平二年建唐太和三年重刻字虽剥蚀其可辨识处浑然汉意固在也此碑今在韶州府治先师海桑陈先生志其本末甚详余在南京求此碑久未得永乐己亥子唘学士扈从在北京见寄此本乃知物常出於所聚初不系其地之远近也

跋清节书院记

元季书院毁於兵此碑幸存士郁之子朴虑不能免瘗之所居之後且秘不言历五十余岁朴已死遂无知者永乐癸巳朴之子家人皆病疫觋者云居後有宝物不当久閟指示其地令出之则此碑也已而病者悉瘥亦灵异哉碑缺一角则当时发地者所损时余在京今翰林修譔陈德遵读书邑庠亟以书求之得二本以一分黄学士宗豫一表而藏之於家此吾西昌先代盛德事而欧阳楚公斯文实因先叔祖平洲先生得之王至刚所题碑隂又先师海桑先生所书宜在所宝也永乐戊戍六月三日

题范危墨迹後

虞范揭杨皆於先曾祖有交好余犹及见先世所藏诸公往还书牍危公与先祖兄弟同游吴文正公之门往年在南京周恂如扈从北来得危公所作挽先曾祖七言唐律一章见贻虽片纸而出亲笔已潢饰置家椉中恂如言此出公全集其集已散落张叔豫得之最多时叔豫已卒书籍悉归永新不及得见也余来北京喜求故元时遗墨断简往往有得最初得危公诗文五十七首於太医院判蒋用文所盖与所得先公挽诗同出一集後得范公杂文十七首於民问皆出二公亲笔遂装为一卷范前辈故列於首尝闻范所着有燕然稿东方稿海康稿江夏稿候官稿百丈稿此必出燕然或东方稿危所着有云林集说学斋集余及见云林集此或出说学斋未可知也前辈作文章率自贵重既成皆亲録遗後余见揭公诗文数集及危公云林集皆亲书刋刻不独余之所得已余所宝此非独重其文章字画盖尤重先世之交若二公行事具见吴文正公宋学士所作墓志非後生小子所得置喙也

跋松雪书邓文原文

文肃当时自有能书名文敏此书尤为得意有翩翩鵾鹏云海之势但学书者当沂其上求之可也

跋唐诰

右唐弘文生邓自勉授行德州平原县尉告身一通开元廿四年所给唐选法试而铨铨而注注而唱集衆告之然後类为甲上於仆射乃上门下省给事中读之侍郎省之侍中审之不当者駮下既审乃上闻主者受旨奉行各给以符谓之告身此不云仆射者开元中改仆射为丞相也弘文馆隶门下省生凡三十人时试人以礼记春秋左传为大经诗周礼仪礼为中经易书春秋公糓二传为小经其试弘文生一大经一小经或二中经或史记前後汉书三国志各一或时务策五而经史皆试策也此名嵩者萧瑀从曾孙暠者淮安王神通元孙豫者席豫寛者裴漼从弟景融陆象先弟及韦恒裴耀卿苖晋卿唐书皆有传有可称唯陈希烈在奸臣传其拟官廿二人无所考世所传盛唐诗人有常建亦未知是否此告书者及署名笔意皆佳今七百年完整如新余得之前泰和令吴埜遂考而识之

书胡氏先世二记後

翰林编修萧鎡以其妻之弟胡重宣过余且出胡之先世所得杨文节公作福荣堂记滕学士作後荣堂记余受而閲之为之叹曰故家世族文献足徵若此者鲜矣吾於此有可颂者焉有可敬者焉宋光宗因庆其亲而覃恩於天下之为亲者邹孟氏所谓老吾老以及人之老此可颂也胡氏自金陵徙吉而析为三伯居庐陵之值夏忠简公铨其後也仲居泰和之南冈庆历进士朝奉大夫衍其後也季居泰和之黄漕南城县丞笺其後也凡族之蕃者必分分之盛衰愚良必不能齐胡氏三族其诗书相映衣冠不乏此可敬也文节之记为南城作於今二百四十有六年滕公之记为南城之後南叔作於今百十有六年南城之後有徙社溪者矣而子孙至今宝斯文不失又可敬也然有可慨者焉徙社溪四世至文可号可山南叔之父也文丞相礼为上宾从勤王至海上及元尽得宋天下可山季弟号静山者誓不负宋竟以不屈被杀余童子时乡人长老率能道其事历历然在先时讳言之故家谱不书郡志不纪史亦无録卒不白於世嗟夫岂非尤可敬而重可慨乎谨附见其事於二记之後韩退之云无亦使其无传焉

东里文集卷十一







文集卷十二

钦定四库全书

东里文集卷十二　　　　明　杨士奇　撰神道碑

故推诚辅运宣忠効力武臣柱国後军都督府左都督西宁侯宋公神道碑铭

永乐五年七月某日推诚辅运宣忠効力武臣柱国後军都督府左都督西宁侯宋公终于肃州讣闻天子悼叹遣官赐祭勑有司给传还其丧明年夏至京师葬聚宝门外其考之茔之次公讳晟洪武中所赐名其字景阳宋世家凤阳之定远元季我太祖皇帝龙兴岁壬辰公随父朝用兄国兴来归明年从克濠州又从战败贾鲁父兄并以功授万户甲午从张天佑克五河泗州旴?又并进总管乙未从上克和州渡江下采石太平总管邵荣等潜有异谋国兴察知以闻荣等伏诛从克溧阳进攻南台国兴战没命公袭兄职丙申从攻陈额森水寨克之遂从克南台公父陞广德元帅丁酉随广德公克宣州还改广德公天宁翼元帅以老留建康公从邓愈克徽州受功赏戊戍召入侍卫己亥袭天宁翼元帅庚子调征饶州及江西诸郡以次平赐袭衣文绮命充统兵官平诸山寨洪武元年克建宁遂留守御新定官制实授武德将军建宁卫正千户四年陞怀远将军建宁都指挥使司都指挥同知冬召还陞江西都指挥使九年调大同授龙虎将军十一年调陕西所至治兵抚民不严而肃十二年掌凉州卫十三年逐北敌至白城获其人马甚衆十五年父病诏公还侍又三年父没既襄事复镇凉州寇时数爲边患公率兵讨之追至额齐讷之地斩其凶渠伊苏尔沁等及其衆无算余悉生絷送京师又招降敌僞国公吴巴图等万八千人而送其酋长衮布达喇等百五十人诣京师简其壮者傅卒伍余悉处之善地俾耕牧自便驿召公还京奬谕再四赐赉甚厚复鎭凉州十九年召还陞骠骑将军右军都督府都督佥事赐钞文绮以其官赠其三代仍鎭凉州廿三年夏遣中使就赐白金及钞至秋复三遣赐钞文绮授制谕充总兵官征哈密勒破之哈密者去肃州千余里敌所城也诛其伪王子伯勒齐尔等三十余人获敌衆千三百人及金印一银印二悉送京师所获马牛羊咸给将士二十五年复充总兵官征罕都西番叛寇诛禽七千五百余人获马二千五百牛羊十万遂还京师二十七年调中军都督府是岁敌寇辽东命充副总兵率兵讨之遇战於嫩江获敌衆千余马倍之明年广西帡幪诸寨连结爲乱命充右副总兵往征之诛禽七千余人贼平还京又明年总羽林八卫兵往平五开龙里十三洞之寇三十一年率师城万全诸卫归二年出镇甘肃太宗皇帝初临御公朝京师陞後军都督府左都督永乐元年授平羌将军充总兵官仍镇甘肃三年寇曰益聚近边公遣人谕以朝廷德意其酋长巴图特穆尔娄图尔罕率部衆五千马驼万六千来归边境底宁事闻赐勑奬谕命都督徐膺绪尚书赵羾持节即军中封西宁侯赐推诚辅运宣忠効力武臣柱国仍後军都督府左都督食禄千一百石加赐田若干顷又二年以疾终享年若干公曾祖某赠某官妣某氏赠某官夫人祖一公及考皆再赠某官祖妣朱氏妣陈氏皆再赠某官夫人公之配丁氏许氏皆封西宁侯夫人子男几某某瑄府军右卫指挥使先公卒琥驸马都尉尚安成公主瑛驸马都尉尚咸宁公主永乐中琥袭西宁侯仁宗皇帝嗣位琥坐事改命瑛袭西宁侯孙男几某某杰金吾左卫指挥使伟羽林左卫指挥同知俊天策卫指挥佥事俨旗手卫正千户佐龙骧卫正千户呜呼公勲着国家贵聨戚里庆泽被于後嗣名声施于无穷固本於际遇圣明千载之幸会亦必其忠义之行闳远之材克勤始终有以迓承之矣故既述其事於碑又系之铭曰天建皇明龙兴淮土魁智杰能如云从附定远密此犹汉沛丰父兄偕来有伟宋公义旗所向仗劒先驱神武不杀迎降懽呼长江飞渡金陵定鼎分命股肱出绥四境于宣于歙于番于闽公从总戎声威曰振瓯寜既靖公留奠之进奠藩垣大江之西云中在左分陕在右公来填抚煌煌旌棨敌窥西陲公往遏之斩絷其渠招怀其余系寇辽阳薙孽岭表如燎灭枯如铁摧朽马迹所历几周四遐桓桓之志无康于家文皇临御亲任旧老自西来朝苍顔白首天子曰嘻卿宜在廷纾予西顾孰乎愈卿公曰臣职及臣未衰西人忻忻迓公复来鞠躬尽瘁遑敢怠宁边人恃公屹然长城宣上德恩洽于遐外耄倪毕归如川赴海天子曰嘻维时茂勲崇爵丰禄予慰乃勤维公遭际寔多父兄伟绩贤称晚而益闳存没荣哀归从先兆来世莫京繇公所肇墓道有石其崇九尺太史述铭永耀无极

故怀远将军成都右卫指挥同知赠平江伯陈公神道碑铭

公讳闻字伯益姓陈氏其先颍川人公之祖讳三省徙庐州合淝遂爲合淝人考讳重一考以上三世皆不仕当元之季四方寇乱蠭起公素有志操强膂力善骑射遂倡义募勇保障其乡太祖皇帝龙兴岁乙未渡江公知天命有在率衆来归从王师下东郡县授帐前右元帅府总管进取宣歙衢婺隶大将军麾下征陈友谅大战鄱阳友谅死从定汉沔荆襄诸郡从征张士诚及方国珍浙东西次第平公临阵对敌神闲意定矢石交下而敢勇益奋间被伤裹创复战故所向有功实授管军百户进副千户守荆州主帅以公勇毅有谋与兵五百人令守归州时蜀未附而归与夔重庆接壤曰见侵敓公至归视其城隳阤且非可以用武乃择地距城二十里楚台故址建千户所治高城深隍缮兵甲练士卒实仓廪悉足用蜀人以舟师来攻公预清野待之而以老弱婴城固守授之方略躬率精锐伏缘江要害处敌薄城下守备坚不可攻又野掠无所得歛而还舟伏兵突起斩馘不可胜计敌大败引去自是无一足犯境进武德将军正千户在归州八年民用晏然洪武九年调德安千户所治兵保民一如归州十一年进武节将军遂陞明威将军成都前卫指挥佥事讨龙马橧梁诸寨之未附者悉下之王师征云南公率兵以从所向克捷继讨西番及乌撒散毛诸峒之寇斩俘招徕威怀并施陞怀远将军成都右卫指挥同知赐诰命功赏二十四年以老疾致事子瑄袭职公享禄养二十有余年永乐甲午九月疾作时瑄奉朝命在外公疾革顾其孙俨等曰吾少遭兵乱幸际龙兴之运致有禄位以延被嗣人今老且死无所憾但念未有以报国恩爲我语汝父勉敬事朝廷务忠爲孝即吾死瞑目矣言既而卒是月己丑日也享年八十有三以瑄贵制赠公之祖若考及公皆为平江伯祖妣孙妣朱及公之配皆爲夫人公配初太原王氏继同安王氏望安县尹思齐之女淑慎有仪克配君子前公二十年卒子男二长瑄自指挥同知累官都督佥事太宗皇帝靖内难有翼戴功封奉天翊运宣力武臣特进荣禄大夫柱国平江伯竭谋致虑一心国事嶷然於今老成人其有以成公之志矣次瑢女一归甘州後卫指挥同知李未孙男八佐俨仪伦侃信俊杰女三长归李方次归江隂卫指挥同知张英次未行曾孙男若干瑄以公卒之岁十一月庚申奉葬合淝神龙乡蜀山之原先茔之次铭曰

有元失驭海内鼎沸天命真人龙飞淮涘龙兴云从矧时邦邻公趍来归弗谋弗询西征东讨以吊以伐公挺材武从罔弗获从守南郡遂守秭归密迩勍敌懔乎阽危殚厥智虑靡朝靡夕相土徙宅崇垣固壁练弱爲强实虚以盈敌至就毙犹汤沃冰坐塡八年境肃民富进秩褒功改命?土奕奕梁藩简陟卫佥剪梗怀服夷类乃懕南诏西羌暨于峒獠斩俘招徕筹功多有龙章斯下宠赉洊颁止足之志未老归闲恬澹怡愉既跻耆夀易箦有言允淑厥後显显後人伟绩与名公训所成公没其宁丽牲有石矗焉墓道述行琢铭来裔是告

故文渊阁大学士兼左春坊大学士赠荣禄大夫少师礼部尚书諡文穆胡公神道碑铭

太宗皇帝御天下二十有三年文武之臣各展其才能达诸事功若竭诚効力始终不渝者其身虽没所以宠眷之率有进而不衰其文臣遭遇之盛者文渊阁大学士兼左春坊大学士胡公尤着者也公初以进士第一爲翰林修撰阶承直郎又明年太宗皇帝入正大统陞侍讲踰月改侍读进承德郎永乐二年陞右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命太医集衆医之良者往视曰遣中使问疾既卒上悼叹不已命工部具棺礼部赐祭者再赠资善大夫礼部尚书諡文穆国朝文臣有諡自太子少师姚公广孝与公始也又命官给舟还其丧命有司治祠坟时仁宗皇帝监国南京公之丧过焉遣官临祭赐赙甚厚葬毕其子入谢官其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家公遭逢二圣恩备始终何其愈久而愈盛也公居官敬愼在上前承顾问应对必尽诚必据理而忠厚爲本未尝及人过失事於奉旨制勑视草即有所见必具可否以闻多见采纳所譔进文字上知出公笔辄称善所奏对语及所治几务退未尝出口虽亲厚不敢私涉有问盖自守之严有素事太宗皇帝十有七年凡廵幸北京亲征北边翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事上皆不听时独公之言与上意合既退作却封禅颂奏之丁母忧召还上问百姓安否对曰安但郡县穷治奸恶外亲爲民厉遽诏罢之其兼春坊也小心尽诚多所裨益故尤爲储君所厚而沉静谦约以满为戒未尝干人以私人亦无敢以私干之两考京畿乡试四爲廷试读卷鉴别公明奉勑修高皇帝实録及五经四书性理大全书皆为总裁志於扶植名教奨掖善类果於义事於利不苟取与未尝一比匪人所与交必辅之於善不善去之不复顾小人有不满公者屡造言毁之赖上深知之不听遽黜毁者而公自执愈坚意度萧散虽身处荣禄未尝一日忘山林幽澹闲远之趣公退闭户读书赋诗而已初名广廷试传胪更名靖永乐初复旧名其字光大其斋居名晃庵因以爲号公十数岁丧父已有志问学内浸渍其母训外则曰受从祖子贞先生之教故德器不凡居家笃伦谊处郷曲恂恂执恭让既冠薄游闽中闽之前辈君子率忘年与交归而从黄伯器先生讲论得所归宿之地而曰进焉其学博究经史百氏下逮医卜老释之说亦皆旁通而用志性命道德之旨晚益有造诣爲文援笔立就顷刻千百言沛然行云流水之势赋诗取适其性情近体得盛唐之趣工书法行草之妙独步当世四方重其文翰求者日接踵户外虽无厌倦意然非其人不苟予其卒以永乐戊戍五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府母吴元进士永丰县丞师尹之子永乐中赠公父翰林学士封母太宜人公娶夏初封宜人洪熙初进封夫人子男三长即穜次穆次穗女三长嫁陈年次嫁解祯亮次嫁宋怀孙男六女七所着文章有晃庵集扈从集若干卷公与士奇同郡同官知契最深未卒前二年有後死则铭之约既卒其孤又奉临终之命索文刻墓石呜呼士奇先公生五年岂谓竟铭公墓哉盖今九年乃克成之铭曰经国所资文武并施维武以靖维文以治巍巍太宗统御九有任武暨文如左右手公职词垣十有九禩秉?执勤司帝之制玉册金简天章龙文光华曰星敷宣帝仁万几燕闲清问前席公所入告惟帝时怿公所蓄志寛惠被下沕穆泯焉密赞鸿化春宫辅德平直之行二圣惟明烛鉴公诚好文之朝儒林之首人耸其瞻公眎无有泊虚之存简肃之度彼其何心有好有恶仲尼有言善者好之善有好公没思不衰宠章骈蕃贲终犹始始终之全旷代其几金螺在左文川在右埋璧有光上贯牛斗墓道之碣爲?有多?行琢辞来者是仪

少保户部尚书赠特进光禄大夫太师諡忠靖夏公神道碑铭

公姓夏氏讳原吉字维喆其先家于饶州曾祖复祖希政元末爲湖广行省都事兵乱死之考时敏爲湘隂县儒学教谕遂家湘隂公自幼端厚好学年十三教谕公没益知自励母夫人廖守节教子公终父丧即出教里塾取束修以资养而率其二弟恭侍婉愉得母夫人懽心出入乡闾其老长皆忘年宾礼之时已负钜人度喜怒不形里少年尝被酒侮慢公里人共撃之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人吾不可以近公一无所动心洪武庚午岁以诗经选乡贡入太学遂擢户部前四川部主事授承直郎进承德郎曹务丛脞凡仓庾府帑之出入简牍之着悉有条理同官後至於事有未通者咸以质公曰环左右公虽纷冗必爲之尽心盖人人德公如师陞户部右侍郎授嘉议大夫巡抚福建所过郡邑考察吏治咨访民隐公明寛大人咸悦服太宗皇帝入正大统转左侍郎逾月陞户部尚书授资善大夫永乐初苏松诸郡大水命公往治发浙西兵民十数万疏决壅滞自松江黄浦东北以逹於海水患乃息而抚恤曲当人不言劳又抚绥其饥民奏发廪三十余万石赈之散给有方民赖以济进资政大夫初建北京采宫殿材於东南命公自南京抵北京督视运送给以锦衣卫官校且命有不率命便宜行事公于号令中备矜恤之意人人効用太宗巡狩北京公预扈从命兼行在礼部都察院事岁余车驾亲征漠北今上以皇嫡长孙留守北京命公辅导庶事修举京师肃然太宗还良喜赐公钞千缗彩币四表里羊酒鞍马自是屡奉命侍今上有司奏公与吏部尚书蹇公历官九载皆赐勑嘉奬有淳良笃实如古名臣之谕太宗亲宴之别殿无几赐诰命追封祖考皆爲资政大夫户部尚书祖妣爲夫人封母爲太夫人重修太祖皇帝实録命公监修书成赐钞织金文绮衣文绮表里北京宫殿成奉勑召仁宗皇帝及今上於南京二圣喜公至赐宴劳及钞白金鞍马北敌复犯边太宗皇帝将亲征公言今边储不足请遣将无烦六师忤旨罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等恊心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆爲荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆纠缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实録命公监修仁宗皇帝崩时今上监国南京至则丧礼及即位之仪皆具皆公一二人所预定上既嗣大位公以旧辅尤重倚注公亦孜孜惟谨宠赉曰盛修仁宗皇帝实録仍爲监修庶人高煦反上亲率六师擒之公预扈从还赐白金文绮等物甚厚赐银图书一其文曰含弘贞静盖褒公之德云明年扈从廵边既还上念少师蹇公及公等四人者皆春秋高欲优逸之赐勑嘉劳命辍职务而仍其禄朝夕侍上备顾问谋议而恩遇益厚两朝实録成赐白金织金罗衣文绮表里鞍马赐宴明旦入谢暮归第得疾遂薨宣德五年正月廿七日也夀六十有五岁上闻讣震悼遣礼部尚书胡濙赐祭赠特进光禄大夫太师赐諡忠靖赙钞万缗勑有司营丧葬官其子瑄爲尚宝司丞仍复其家朝臣自公侯贵戚下至郎曹将校咸往吊祭卫卒巷氓亦有叹息至流涕者公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶陞教国子月恒分之禄九韶将老朝廷从公请命致事公与人交久而敬平生故人在患难率赈给之遇士之贫者振之有颠踬失所者援之德虽微必报而未尝存怨恶心接人温然处事善善长而恶恶短襟宇瀞深闳廓不见涯涘尝有从隶汚公金织赐衣惧欲迯者公曰汚可浣何惧爲有吏坏公所宝砚石匿不敢见公召吏谕之曰物皆有坏吾未尝惜此慰遣之於时卿大夫雅量推公第一知者盖比公於王子明韩稚圭之度其在上前所言必归仁厚临政必酌大体其预宥密虽泯然无迹盖有隂受其德者矣故不间贵贱疏戚识不识皆知其爲善人长者喜爲诗四方士重公名得其一篇一咏藏以爲荣公配郑氏有贤德再封皆夫人子男三珫瑄瑾女一嫁虞?珫与虞氏女皆先卒公卒之三月归葬湘隂其家以墓碑属余余与公同朝三十年晚益亲厚相知又尝爲余道其平生余岂意遂志公之墓耶铭曰泝夏厥初以国爲氏衍于会稽緜緜厥系太末之邑後来徙居暨唐中和复徙于番懿夏之世逢掖其服诗书有承德善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈参决大议洊任重负不亟不徐雍容雅度如彼乔岳嶻焉弗移其气默运泽润良多祗事列圣既四十载夷险一道其舄几几国有老成堂有柱石胡不憗遗当宁兴恻既荣且哀隆隆宠光於乎忠靖没世不忘

奉天靖难推诚宣力武臣特进光禄大夫柱国太保阳武侯追封鄞国公諡忠武薛公神道碑铭

宣德五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勑谕劳至京犹力疾入见上慰谕再三既归第日赐御药遣中官临问无几竟不起七月廿三日也讣闻上震悼亲爲文祭之追封鄞国公赐諡忠武诏有司治丧葬凡丧葬之仪皆优等盖特恩云公讳禄姓薛氏世家山东胶州之新兴社曾祖考讳安妣刘祖考讳大妣金考讳遇林妣张公兄弟六人而公第六自少杰特有大志未冠籍戎伍上官皆奇之从北征金山及喀尔喀之地又从征伊都山鼐尔布哈等处自是屡出西北二边涉万里而还太宗皇帝举兵北平公首从义旗攻九门克蓟州遵化援密云攻雄县追敌漠州咸奋勇先驱以一当百战真定公生擒敌左副将军驸马都尉李坚超陞燕山右护卫指挥佥事赐白金文绮从援永平攻下大宁富峪会州寛河时南兵已围北平城公还先遇其哨骑薄战败之车驾继至从战郑村埧敌大败陞指挥同知从克广昌蔚州攻大同率兵前哨获敌人马遂从南征大战白沟河追奔至济南陞指挥使从克沧州大战东昌公以五十骑前哨遇敌兵数百与战败之获马三十余疋敌悉衆来追公复奋战大败之获马二百余疋敌于威县及深州伏兵以要旋师皆击走之从战夹河大捷战滹沱河右军力屈公率衆驰赴之出入敌阵数十合战敌败走公追至夹河斩馘无算获马五百余疋明日战单家桥公马蹶爲敌兵所得拔刀斩敌兵复上马督战遂败敌将平安军以次攻下顺德大名彰德及攻西水寨公生擒敌都指挥一人斩获尤多从攻东阿东平汶上皆下之继战淝河大店小河汴堤灵璧率勇先诸军遂渡淮渡河从车驾入京师太宗皇帝为臣民推戴既正大位论功行赏陞骠骑将军後军都督府都督佥事以其官秩赠三代永乐六年陞都督同知八年从车驾北征至玄溟河以功进荣禄大夫右军都督府右都督兼左军都督府事以其官秩加赠三代时四方选至幼军数万悉命隶公操习十二年从车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵二十一年从车驾北征还奉命讨捕湖州叛寇二十二年复从车驾北征是年八月仁宗皇帝嗣大位加公太子太保子孙世袭侯爵奉命廵北边适敌寇云州公率兵追至大松岭斩获甚衆事闻赐勑嘉奬遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师廵北边宣德元年庶人高煦反车驾亲征命公爲前锋先二日围其城罪人既得留公抚绥城中军民还赐银币甚厚明年秋从车驾廵边出会州解后敌寇塞下与战败之生擒其酋斩获其余衆遂镇蓟州永平冬还赐银币加厚四年率师护兵饷开平者再五年春佩镇朔大将军印廵边至奇黄岭遇寇拒敌悉斩之尽收其家口孳畜陞太保赐钞币居三月董筑城之役盖从公之言以便戍守公平居无事未尝忘危每计边务言之亹亹或诮其琐屑者终不爲变盖其志奉国惟恐不尽爲将勇智兼备常先事筹画用心之至以夜继日故所向成功未尝败北间一二临阵中矢石裹创赴闘有进无退其率师所过纪律严明秋毫无犯而抚恤士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣涉历多用志笃鞠躬尽瘁以効臣职故能建功国家流光简册致身贵富垂庆後昆其非古名将之流而今之不可多见者欤公夀七十有三年其配李累封至侯夫人子男三长勲先卒次某次某孙男三长诚先卒次某次某以是年十月三日葬公于某乡某原铭曰明圣之兴有命自天必有辅翼名世之贤气机翕会云龙风虎有勲有烈左文右武桓桓薛公始奋从义大呼迅驰金戈铁骑智明几先勇盖万夫畴其膺之折朽摧枯宗社载安功书册府在帝左右股肱心膂公於事上一诚不贰知竭臣职死且无怠公於驭衆有纪有纲抚如春和令如秋霜历事三圣麟衣蝉冠廷有老成国有屏翰丹书铁劵传袭来裔公如长城?不百岁英灵升游九原在此太史作铭式昭无已

东里文集卷十二







文集卷十三

<集部,别集类,明洪武至崇祯,东里集>

钦定四库全书

东里文集卷十三　　　　明　杨士奇　撰神道碑

奉天靖难推诚宣力武臣特进荣禄大夫柱国前军都督府左都督永康侯追封蔡国公諡忠烈徐公神道碑

公讳忠字仲达姓徐氏世家庐州之合淝父讳用元季守宣城我太祖皇帝兵至宣率衆归附命仍其职遂从征讨以功实授管军百户从守南昌进武略将军河南卫副千户洪武壬戍自陈老疾命公代之丁卯从征北边至喀尔喀之地还城大宁无几调大宁备御戊辰从征金山之寇之爲边患者屡战败之获其马牛辎重赐白金钞币庚午运兵饷数十万斛赴温口遂从征鼐尔布哈大败敌衆俘获其人口万余总兵遣公护送入关公悉心抚恤俘者如归陞济阳卫世袭指挥佥事乙亥城怀安万全丙子率兵从征北边至驴驹河而还丁丑往填开平己卯太宗皇帝举北平之师公首从义旗克密云克雄县真定取永平克大宁还战郑村埧取广昌蓟州战白沟河皆奇功进攻济南克沧州大战东昌及夹河攻彰德破西水寨克东阿东平汶上大战灵璧遂从渡淮及江至亰师公临战奋勇百夫莫当出入敌阵率在衆先白沟之战敌挥刃斮公两指未殊公自断指掷地裂衣帛裹创仍奋进战其驭士卒抚恤诚至人人归心而号令严明所过无扰上行师恒饬诸将毋妄杀曰吾奉天吊民厉民违天何望有济公承命颛颛惟执兵迎拒者不容而诱谕招徕绥抚降附多効力焉其以功进官自指挥同知历都指挥佥事授奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曾祖六二祖七九及考皆永康侯曾祖妣陶祖妣王妣张皆永康侯夫人永乐己丑暨癸巳车驾廵狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧葬追封蔡国公諡忠烈并加封其三代考皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至小有训责必跪受虽贵不变所得上赐必谨视之约已守法未尝有过接人恭谦和气满容语简而诚洞见底里春秋五十有二而卒卒之岁十一月二十七日葬江宁县安德乡长冈之原子男二安山夀安袭侯爵女二长适指挥使孙竑次适沐俨安奉国子祭酒具公泰所述事状求文刻神道之碑士奇与公同朝十有余年後同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举挺诚来从股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威怀并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公德肃肃小心温?靖嘉岿焉老成为国之华维孝维忠在公允蹈宜贵宜富昌不耆耄都门之南聿崇起坟过者下车眎兹刻文

赠资善大夫都察院右都御史兼詹事府詹事向公神道碑铭

洪武二十四年十月十一日南昌之进贤处士向公允恭卒其葬也前江西儒学副提举熊钊先生铭之後三十有四年为洪熙元年天子推恩大臣时处士之子宝爲资善大夫都察院右都御史兼詹事府詹事遂赠其祖若考散官官皆如宝祖妣妣皆夫人宝奉命书荐告已退具其考之事状以告士奇曰惟上之大赐与先考所以身致今之光荣者皆不敢以泯幸爲之文将刻石墓道以永示我後人按状向宋左仆射同平章事諡文简讳敏中之後文简曾孙子蔚以钦圣宪肃皇后家从高宗南渡其子性事孝宗官至大中大夫封魏国公赠少师少师生朝奉大夫士煜朝奉生临川县丞公道娶进贤许氏因葬其父进贤遂家焉临川四世至居敬娶胡氏生熙载熙载娶罗氏生云翔云翔娶章氏公之父母也自公以上三世皆有厚德不志荣利而家秉礼度肃然他之名世族者不及也公讳祖绍允恭其字幼聡慧七岁读书涉通大义且强敏善记其事父母孝爱其弟厚赀业恣所取弟死无子选族子爲之嗣其於人賙穷乏矜悯无告恒汲汲尝岁歉乡莩死甚衆时田麦且熟有盗刈之者公得盗及麦不忍发或教公执盗送官当并得其田庐公曰凶年民果得已为盗耶且困人於厄而夺其所有吾所不能人以是服其长者国初安仁土豪杨汉既以饶信建昌内附而其下所过犹纵剽敓厉民公隣人陈氏无子唯一女始笄爲所剽父母痛愤然莫敢谁何公毅然以其人诉行省卒还之所爲义举多类此里宴会有暴发少年倚赀钜不让直入据上座公怒戟手数其过切责之少年惭惧趍降请谢公亦改容懽遇之盖公襟宇洞达遇义所不可刚正直奋不畏强御而彼能改过即霁顔开纳无所凝滞焉人有忿争不相下率走公求直平生好德乐义邪僻之念不作於心非法之言不出诸口闲居仪貌俨肃子弟侍侧者皆谨自饬如侍严师不敢稍纵宝始就学励之曰立身必以儒及仕又曰守官必以道宝尝坐累逮系公不色忧有以爲问者曰吾儿所存心行已当远大此不足爲累至今乡人号明知子者必推公盖春秋七十而卒会葬千有余人斯亦可以观其行矣夫人熊氏邑儒家子有孝敬俭勤之德所以爲妇为母者族姻盖视以为法先十八年卒子男一即宝女二长适王次适熊皆先卒孙男五刘孙早卒可观可规可觏可寛女四曾孙男一宝洪武乙丑进士兵部主事员外郎应天府尹以至于今官历事列圣四十有余年恭愼之行氷蘖之守寛厚之施夷险一致鲁无君子斯焉取斯要其本诸家者深矣铭曰显显宋臣曰向文简扈跸来南向以戚畹逮临川丞启家进贤绳绳振振式?子孙有闶高门有严礼度居处执恭出入秉序世德之承诵法邹鲁进贤七叶曰允恭甫维允恭甫外方内仁志之所存惠逮于民其潜在下随所分力民之怀之孰匪厥德其嗣奋杨熙帝之载推考之志而施逾大帝曰俞哉覃泽所自龙章褒敭日星辉丽豸冠犀鞶灵飇翼骖岁时荐祀来莅来歆行有报施兹维德召墓道琢辞来世是告

奉天翊卫推诚宣力武臣特进荣禄大夫柱国追封平江侯諡恭襄陈公神道碑铭

太宗皇帝初自北藩举兵内向至江上都督陈公瑄具舟迎济事平上正大统録功赐公奉天翊卫推诚宣力武臣特进荣禄大夫柱国封平江伯赐诰劵陈氏家合淝其先世具余所着其先公墓碑公字彦纯自少颖敏不凡好善恶恶内笃孝行洪武中侍父官成都习兵略精骑射以武臣子选侍大将尝从出郊遥望孤鴈襍鵞羣命衆从者射不中冣後命公彂一矢毙之有?翔于上命公射应弦而坠自是屡试皆奇中衆大服而公不自爲能朝廷命縂兵者作蜀府宫城遣将伐材於山所行失律且材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂从征南番岩州中亭及散毛镇南咸建劳绩代父职爲成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕詖狙诈狭制上下爲衆患公次第悉去之善类以安从征越嶲讨建昌酋长伊埒特穆尔踰梁山平天星寨破宁番诸蛮驻西河口谕降夷人数千从总帅复征塩井平三山寨及小伯夷进攻卜木瓦寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率衆且射且斫贼疲稍却公亦伤足裹创进战自己至酉贼败走公全所统而还复从征余寇贾哈喇时寇衆数万据嶮以拒官军分三道公军後进由番西涉打中河得间道乃出奇兵作浮梁渡河既渡撤梁以固士志遂压寇境寇凭嶮迎敌一日十三战夺其嶮明日复力战凡七合寇大败遂入其垒简锐卒出哨令望见前军旌旗即举炮俾知己败寇仍遣五百军断寇走路寇穷出降械送贾哈喇京师抚辑其余衆公及麾下皆被陞赉从蜀献王廵边招抚边夷兼理茶马之政边人悦戴灌口都江堰坏民苦水患公修其堤防躬督工作爲坚久计矜恤无告出赀置义田二百亩於成都积所入租凡贫不能衣食不能婚嫁及死不能歛葬者皆给之会云南兵征百夷以功陞四川行都司都指挥同知遂进右军都督府都督佥事太宗皇帝知公才可任时北京军储不充命公岁董运百万石道海给之公措置井井剏建百万仓於直沽尹儿湾城天津卫籍兵万人戍守公善任使均劳逸秋豪无取於下凡漕徙奸弊扫除一清漕舟所经海岛夷人畏惮官军悉闭匿公下令俾出为市而遣官监临平其直军无敢譁人两便之舟还值倭寇刼沙门岛公率衆追至朝鲜境上焚寇舟殆尽寇以杀溺死者甚衆奉命率舟师於闽海备倭寇者三海溢坍没堤?起扬之海门历通泰北至?城凡八百里奉命以四十万卒修之航海至者茫洋莫知所停泊往往胶浅公於太仓相可泊处以二十万卒筑高丘二十丈延亘十里爲表识衆便之称宝山事闻上亲制文树碑焉既建北京罢海漕浚济宁临清河通南北往来仍属公董饷运公建议造浅艖二千艘初岁运二百万石爲之有方後增至五百万石国用以足若疏清江浦引水由管家湖入鸭陈口逹淮以免淮河风涛之患就管家湖筑堤亘十里以便引舟浚仪真瓜洲二埧潮港之堙凿吕梁徐州二洪巨石以平水势筑沛县刁阳湖济宁南望湖长堤开泰州白塔河通大江筑高邮湖堤堤内凿渠亘四十里以通舟南北造梁以便陆行自淮至临清相水势高下建牐四十有七以时啓闭皆舟楫通行永远之利於淮滨作常盈仓五十区以贮江南输税於徐州临清通州皆建仓以便转输虑漕舟昧河深浅自淮底通州滨河置舍五百六十八所舍置卒俾导舟可行处缘河堤凿井树木以便夏月行者凡於事虑之周而爲之果仁宗皇帝初临御下诏求言公首言七事大槩谓南京国之根本宜爲久远巩固之计选将益兵以严守备长民长兵皆宜择贤能然後政举而下不失所贤能在推举推举在核实乞选朝臣之公正者分廵天下考察百司政事得失进廉能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其迯逸乞勑都府兵部都司严切禁约就行清理老疾者令户丁代迯逸者责限追捕户絶者验实除豁伍籍又边防之要在兵食足近岁如开平等处城不足兵兵不足食所守何由完固乞选武臣之有方略者授以精兵足其衣食给之坚利器械俾曰教习如有沃壤令兼务耕守今漕运惟江西湖广浙江及苏松诸郡去北京甚远漕河又有洪牐浅冻之阻往复踰年襍费数倍正粮上逋公租下妨农务乞自今令运於近便淮安徐州等处收贮别令官军运至北京则民力可苏农务不妨各处官军每岁漕运毕财力殚乏到家又修理坏船运来岁粮劳勤可悯其所管头目又加别役以重困之乞行禁约今後漕运军士不得再有别役马船快船惟二三百料者可行於漕河所载不过五六十石每船已有额设水夫今又於缘河拘集军民听候其至接逓听候日久衣食艰难有至行丐者乞自今罢之上览奏嘉叹命有司咸即施行赐勑奬谕有老成忠爱之诚之褒加之重赉赐诰追封其曾祖省三祖重一考闻皆平江伯曾祖母孙祖母朱嫡母王生母王故妻汤皆夫人命子孙世袭宣宗皇帝临御命公镇守淮安兼督漕运公至察宿弊之爲民厉者悉革之豪猾奸宄皆歛避境内以宁时已婴疾而躬勤旦莫靡有滞事疾间入朝深被嘉劳赐宴赉还至淮安无几疾复作上闻特勑劳问时子仪在侍卫令挟医驰驿往侍竟薨宣德癸丑十月十一日也春秋六十有九讣闻上悼叹辍视朝一日追封平江侯諡恭襄赐祭命工部营葬公爲人闓爽英毅弘度伟略稠人广会谭论亹亹伦辈推服公余披阅载籍考知往古成败治乱之故喜近逢掖士时相讲议善交际能推利爲义所至以济人爲心多所建置人用德之不忘家有乐善堂恒举邹孟氏仁义忠信乐善不倦之语以勉子孙配某氏封夫人子男五佐袭平江伯後公数岁卒次俨次仪今爲勲卫好文事精武略次伦次侃女三李芳江隂卫指挥同知张英其壻也一未行孙男三裕今袭平江伯佑祼女七公葬以薨之明年三月墓在江宁县大山之原余与公同朝三十余年相知且好於是仪以状求着神道之碑故按状叙而铭之铭曰繄公挺出何桓桓武兼勇智追前闻材艺夙试卓寡伦峩冠三品承考勲蛮谿獠峒猃猲羣负嶮弗扰狞且?公奋扫刮迅拔尘湔涤腥秽宁边民有嶻誉望齐峨岷歘徵来东卫宸垣遭承兴运效骏奔録劳疏封昭鸿恩貂蝉鞶玉衣绣麟报赐志企古荩臣单心毕虑靡夕昕沧溟茫洋渺涯垠岁漕万艘奄然臻有梗于海威赫震斩鲸戮鳄焚甲鳞崇表海?亘长云云章龙彩天垂文南赋北贡艰以辛踰淮历济底天津疏堙凿坚劬且勤坦行如砥戚者忻猗嗟公?孝与仁厥施诸时绩弗泯爱国亦有嘉谟陈功载册府被後昆大江之阳岿有坟太史铭之昭不刋

故骠骑将军左军都督府都督佥事王公神道碑铭

正统四年八月十七日左军都督府都督佥事王公瑜以疾终于通州之驿舘讣闻上悼惜遣礼部尚书赐祭加赙勑有司治丧葬京师亲王遣祭公侯六卿皆诣吊祭既葬其子縗絰奉其弟瑄所述事状踵门泣拜求书墓道之石余爲之叹曰忠义为臣之大节如王公之挺特独奋忘其身以爲宗社计岂非卓然大丈夫哉公字廷器始代父长五十夫选隶赵简王护卫永乐癸卯五月太宗皇帝微不怿数日未出见羣臣仁宗皇帝在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其护卫指挥孟贤等十数辈潜结历官王射成等及内侍养子共构邪谋欲俟宫车晏驾矫诏从中出立简王而已得志焉实秘不令简王知盖虑不从即事败齑粉而尸其谋者公姻家高以正布置已定高密以语公公骇曰此天壤间极恶大罪鬼神所不贷者柰何甘为覆家?祀计高不听又涕泣戒之高怒而虑其泄也谋害之遂诣阙入疏上览之初疑其诈谖曰岂应有是反覆诘难衆爲公危公辞色不少挫既捕贤等至上亲问状得其邪谋本末及所造伪诏立诛以正射成及内侍养子陞公辽海卫千户後贤等皆伏诛召还又陞怀远将军锦衣卫指挥同知有旨戒其同官事必关白瑜勿谩公正直坦明每事求当大体所隶官校心归之无间言见知於上宣德中陞都指挥佥事命署左军都督府都督佥事充左副总兵佩漕运印总督江南民赋之输北京者兼守淮安正统初寔授骠骑将军左军都督府都督佥事在淮安承平江伯之後谨守其遗法不变展诚布公虚已从善处同官能让淮安兵民杂处横兵素怙势厉民公至首下令禁戢爲政重伦理有富民亲在而与弟竞产诉於公者公曰尔富而委亲之养於弟而又讼弟孝友二行皆缺矣杖而斥之人服其明临政务寛有二卒盗败舟一板臬司坐盗官物抵死以质公公曰两卒之命抵一败舟板耶改坐不应平恕多类此好以义感人有妇翁以白金畀赘壻爲市取息者壻不善市不能偿索之急欲自经翁执以告又有自显官归资槖丰厚其弟有宿逋贫不能偿索逋者急弟乞偿於兄纎芥不得公闻之皆为代偿荒岁彂廪多所赈活尝览农桑撮要叹古人用心民事遂益其所未备者十数事刻梓以传滇南有浮图人鼓其师之说所至惑民淮安典兵者与之昵为建刹居之而广敓地为民厉公笞浮图人逐之悉复民地淮人死不葬焚屍而委於水公相城外多空地畀民以葬遂革焚屍之俗筑室所居之侧延师以训武臣子弟闲暇躬往督励如己子弟然亦时莅郡县学敦勉博士弟子喜近儒生时与讲论前言往行至忠义事慨然有向慕意若涉悖乱即义形于色家居敦孝悌之行仁其族姻周且厚所至以爱人为心虽贵严於自守於利不一毫非分取服用清约门无私谒致勤於公虽病不废至是以计事诣北京力疾入见又明日出视漕舟竟不起享年五十有七公山阳人其先见余所着其考墓文曾祖文贵祖彦逹父铭母成氏继茹氏朝廷推恩以其官品赠二代并封其元配许继吴皆夫人子男五埙均垍塾堪女一未行其墓在宛平县狼山村之原铭曰

人道所重纲与常忠义寔关世范防伟公志劲百链钢上卫宗社尊天王挑摘奸宄发潜萌狐虺斩馘妖魅?嘉忠褒贞腾宠章简亷任能升周行摅勤效智挺厥诚惠流绩建誉孔扬大星俄陨吁可伤荣哀始终炳煌煌峩峩崇丘斯永藏龙泉下閟含精光升贯牛斗逝不亡

东里文集卷十三







文集卷十四

钦定四库全书

东里文集卷十四　　　　明　杨士奇　撰墓碑铭

嘉议大夫都察院左副都御史邵公墓碑铭

公讳玘字以先姓邵氏其先居睦至仁仲始徙金华兰溪之椒峯孙吉甫宋国子助教公高祖也曾祖伯玉祖巨川父子祥曾祖以下皆不仕母盛氏公幼已负志挺特不与凡儿狎就学外傅勤励不懈以诗经中永乐乙酉浙江乡试明年中礼部会试廷试赐同进士出身赐勑归进学又明年召至授湖广道监察御史慨然以功业自期号贞白生以见志明宪纪究律意而用法平恕至遇渠奸巨猾爲民厉者亦不少寛假声誉遂起尝廵按江西广东福建克振风裁时仁宗皇帝监国尤所简知间刑部都察院大理寺阙堂上官率命公署有重狱数以付公公感上知遇夙夜尽心每事亲理有所顾问应对详明一时老成多推让之陞江西按察使先是南昌新建二县苦上官和买长里役者供一曰费家爲之空公视事之日立罢之懽声溢路而私不便者皆侧目焉然眎公自用简俭终亦莫敢一语积岁讼牒填委悉取省阅择其尤甚者自听断余悉归郡县滞狱一清在江西五年政用肃然丁内艰去服阕改福建按察使治职如江西而有司之务倍繁稍济以寛宣德三年召爲南京都察院左副都御史时南京诸司缓弛御史尤纵公奉勑简择奏黜其不肖及庸懦者殆半继奉勑偕六部长贰简黜诸司之不肖庸懦者纲纪复振爲人外肃内寛仕二十余年所历中外皆风宪於条制故寔与夫施措之宜默识明习所至纠劾官邪举大体而略琐细家居有孝行既仕得禄时惟母在迎奉就养极其爱敬母丧哀毁所居产瑞芝者再乡里以爲孝感处朋友寮属必约之於义有所荐举必清介士其亷洁之操盖终始一辙宣德五年正月十二日夙兴衣冠坐得风眩疾遽卒讣闻上爲悼叹遣行人赐祭其文有持身清亷用法敬慎及振举纲纪屏黜憸邪之褒又命有司营葬事两京大臣君子皆致吊祭公享年五十有六配方氏继张氏子男二镤铨皆早卒今以侄镪为嗣女四童应方瑑郭昱其壻也一未行孙男四珵珂珪玉公之葬也国子司业陈敬宗铭之镪以太常卿孙时所为事状介监察御史包德怀来请文书墓碑公于余往还最故故不辞而为之书铭曰

肃肃兰台邦之司直耳目所寄纲纪攸植彰善瘅恶激浊扬清惟平惟公惟亷与明君子在位表范正轨任或匪人波颓草靡卓卓邵公秉洁怀贞不矫不随特立独行明习博识外方内恕爰举大要简略细故历试三司成绩有闻于江于闽提宪大藩善类鬯舒不善歛避氷蘖之存去犹始至进秩南都百度复贞用贤任能惟天子明曷不期颐长辅圣理发潜有词庶其不死

甄氏先茔之碑

甄虞舜之後因陶甄以为氏在东汉曰宇讲授春秋有行义在江左曰彬曰恬在唐曰济皆以行义称在宋甄氏数举进士有闻曰秀始居忻州定襄其後科名宦谱代不乏至曰海官於蜀宋亡归隐过凤翔岐山乐其山川风俗遂家焉五子其讳世安者又徙麟游所居在唐九成宫之西世安娶刘氏二子樲允中允中元季为礼部主事既内附爲辽阳都卫经历改户部军储仓监纳樲娶王氏一子仲得娶马氏四子仪简评词仪洪武中举乡贡爲户部主事陞长沙府同知永乐初调嘉兴府复调顺天府秩满顺天之民奏乞留从之陞顺天尹洪熙改元追赠其祖考考皆正议大夫资治尹顺天府尹祖妣妣皆淑人遂进仪兵部左侍郎仪惟累世緼德务善用克膺兹光宠不敢泯没将树碑墓道昭示後子孙於无穷而属文于余余於仪聨官不得辞则求其先之德善仪言世远者弗能详所知者高曾以来家世相承男务诗书外治农圃及其时壮与少毕出力女勤蚕绩各有儆饬不待督劝岁所入择善者献于公乃自用尊卑外内无相踰养老慈幼祭祀宾客皆尽其分之当然平居未尝忘忧勤艰难之意无侈习无外慕盖至于今不敢渝余闻仪言敬叹曰呜呼此其犹有豳岐古昔之遗风也欤家之德善孰有加此乎今人率重仪温厚谨实所至得民非其有所本欤则着其本以范其後於余宜也甄氏自仪高祖以上葬岐山义丰里曾祖以下皆合葬麟游西山之原其中之墓曾祖考妣祔于左祖考妣祔于右者考妣也仪有子四人鼎鼐鼒錡铭曰繄甄之先圣啓其源後有续承行义与文其在定襄代有仕者暨宋鼎迁来徙岐下有田有庐义丰之里五桂骈芳麟游再徙积厚累仁韬辉含章沿于孙曾??厥扬践历中外有操有施陟佐祁父厥施逾大帝嘉所自霈之德恩华褒崇秩敷贲九原峩峩之丘序左与右矗矗之石式表緜久春秋霜露来者云仍永念尔祖视兹刻文

詹事府少詹事兼翰林侍读学士赠嘉议大夫礼部左侍郎曾公墓碑铭

天之生才甚难也然高明强毅宏博奇伟智能勇略之士世未尝乏用惟文章者不易得夫探造化之閟徵帝王之法通古今之赜渟滀融会而後出之上焉者发挥性道修正人纪此圣贤之事不可几及次焉者推明义理纪述功德作爲风雅以鸣国家之盛司马迁相如扬雄班固韩柳欧苏作者之事然亦代不数人焉信乎其难也国家自洪武以来有文之士其可以嗣迁固者盖有之矣太宗皇帝御天下慨然欲作新人才兴起斯文而龙飞第一科进士中简明秀通敏者二十八人就文渊阁尽出中秘书俾进所业朝暮大官供膳月给内帑钞爲膏火费盖期之于古人曾君子启其首也君名棨时以第一甲第一人授翰林修撰授承务郎遂昼夜淬砺文与学俱进上时召试子啓迅笔千百言立就不费思索而理致文采皆到其苦心思索者有不能及上屡举羣书隐僻事以验所学靡不悉对以是深见奬重遂名闻天下明年修永乐大典为副总裁五年陞侍讲授承直郎七年扈从廵北京数侍燕闲应制赋诗并荷褒嘉後有荐文士於上者必问得如曾棨否卒之考其能未有庶几跂及者陞承德郎预修太祖皇帝寔録十一年复扈从廵北京十二年考北京乡试十三年廷试充读卷官寔録成赐钞袭衣文绮十六年考礼部会试陞侍读学士授奉训大夫修天下郡志为副总裁二十二年考礼部会试仁宗皇帝嗣位陞左春坊大学士仍兼翰林侍读学士日以经史进讲文华殿从皇上之南京还预修太宗皇帝仁宗皇帝寔録宣德二年考礼部会试五年充廷试读卷官两朝寔録成赐金织袭衣银币陞詹事府少詹事仍兼侍读学士赐宝带子启为文章如源泉混混沛然奔放一泻千里又如园林得春羣芳奋发组绣烂然可翫可悦赋咏之体必律唐人兴之所至笔不停挥状写之工极其天趣他人不足已尝有余四方求者无间贵贱日集庭下靡不酬应一时文人所作碑碣记序表赞传铭诗赋流布远迩盖未有如子启之富者工书法草书雄放有晋人风致自解大绅胡光大後独步当世仪貌魁伟襟度坦夷而神情洒落善谭论简而有味良辰清景择胜而游未尝以事废其天性孝友慈厚喜奬拔士类交际有始终之义急人之急无论识与不识平生以及物爲心使之临民必有所济惜其仕三十年恒以文学在侍近所及者未广也素有痰疾一日侍朝疾作遽引退上遥见之勑免常朝宣德六年冬疾大作命太医视疗明年正月廿一日卒讣闻上为悼惜赠嘉议大夫礼部左侍郎遣侍郎章敞赐祭命有司营葬给舟还其丧朝臣自公侯尚书以下皆临奠春秋六十有一呜呼人才之难成也一代之文人如子启何可多得而今已矣盖悼惜之无间言云曾氏世家吉之永丰其高祖曦顔宋兵部侍郎江西湖南安抚使元赠武城伯妣萧氏曾祖巽申元应奉翰林文字同知制诰兼国史院编修官与其兄翰林直学士德裕皆有盛名于时妣胡氏祖如瑶集贤院司直妣周氏考叔本洪熙初以子启贵赠奉议大夫左春坊大学士兼翰林侍读学士而赠其妣张氏宜人其配锺氏封宜人子男三秬务学力文有志继述甫冠而卒荐绅惜之次积次种女五锺公铉刘敦会周秀夫胡颛勉高钦夫其壻也公之易箦也以身後事属建安杨公及余杨公既为着葬铭余为书其墓石而系以诗曰

鄫出有夏少康裔曲列启封国爲氏去邑为曾适鲁仕郕国圣学述传义亲承素王道统系後十余叶新莽际爰以阖宗徙南避宅旴与吉心洙泗章逢蝉聨如栉比欧阳之乡吉之委宋元连緜起禄位天启文运赫昭?公奋而兴属隆世天经煌煌表人瑞彯缨垂组侍廷陛操觚含毫应帝制岷江茫洋万里势春空澄明云锦丽重瞳囬瞩天容霁纪功述德封金匮操执权衡品文艺宏章大什耀海内朝阳和鸣凤翽翽儒林翘翘拔其萃矜恻焚溺怀惠济惟仁攸存未弘施没奚憾兮此賫志

故亚中大夫宁国府知府陈公之碑

公讳灌字同故庐陵城北吟溪里儒家祖以章父大经皆以学行重乡里公生数岁而孤事母孝时已卓卓有钜人志读书一目数行而頴悟絶人族长老器之爲延师教之师不能应所求往往引去然益自砥砺向进既冠睹元纲日坏私忧世且乱去习兵法环所居皆良田筑爲场圃而树木焉人初莫测其意数年木鬰然行列而四方寇盗蜂起遂慕义勇以保障一乡日屯聚士马而号令指麾於其间隐然一良将其敎练有方抚绥有道人人爲用时江西诸郡多陷于寇环其乡数十里独赖以安者七年然志在保境而非有所图利也陈友谅既据江西其将熊天瑞者强礼致公与俱至九江公睹陈氏不足有爲也去之甲辰春太祖高皇帝克武昌公因弘文馆学士罗复仁诣军门上谒高皇帝与语奇之留帐下数日公力陈救乱安民之说悉见听纳遂擢湖广行中书省左右司员外郎是冬入朝改中书省左司都事遂陞郎中明年陞大都督府经历大将军徐逹北征以公赞军事既克泰州留公督筑城之役不旬日竣事朝廷遣使劳之命总制真州军事丙午春除宁国府知府阶亚中大夫下车首询民隐爲兴利除害增修先圣庙建学礼致师儒以教俊秀士习一新建祀典祀坛及驿馆有废皆举为条格革兼并之俗核欺隐之籍朝廷取其户帖一事行之天下宣城民田濒江化城等十六圩故堤峻薄遇冲决则水伤木稼坏道路岁以爲患公亲爲规画筑堤广厚加旧数倍又伐巨石作水门以时蓄泄民至于今赖之宣歙二水暴溢平地猝数丈民危惧计无出走致巫觋祷神水势益甚公曰巫觋焉知事神躬祷于敬亭山神水患遂息所辖宣城诸邑踵元季之弊岁民租无入官廪率书虚籍公至有彂其事者於是典司者皆忷忷惧得罪公私念此特循故弊弗革耳非始造奸也扬言於衆曰吾以某月某日行视邑廪盖俾得为计及期邑廪皆寔而弊亦革有强盗四十八人以刼舟麦当死狱已具公听其辞曰此愚民因舟漂抵岸而挻引取之非素有合谋安得四十八人悉同法府佐幕初皆难之後卒如公议坐先取者一人余从减论公风采凝峻讼者至庭片语之下情伪莫遁故人咸畏服而其爲治务寛厚崇礼教鲜失所之民三年政化行焉既得代当去百姓耆老壮少皆有恋恋不忍之意代者山东鞠腾霄素负才不让观公所设施叹曰吾徒当守而勿失也是年夏奉命督军饷诣北平民胥悦趍事又明年还京师省台逹官相知者争欲荐於朝公皆力辞遂谒告归省先墓割田三顷建祠堂作义塾以训宗戚子弟居无何被召至京师未命卒於旅次洪武四年某月日也享年四十有七公秉清介之行重义轻利族姻乡?匮乏有急并赴济助间遇朋旧忧患狼狈倒囊周之虽屡不厌非才行兼有者欤子男三廓卓坦孙男三诚谨谦皆称公之後坦尤忠信务义公没将六十年坦介越府长史周君忱求书公平生于石余於公同郡知慕公久遂考长史所为公传及以闻诸乡之君子者叙次之而系以诗曰

猗嗟陈侯瑰玮踔絶才迈羣伦识亦闳达越在童冠钜志嶷嶷有书有剑万衆奚敌罹时孔棘衆怀兢兢奋庇其乡屹如坚城孱弱盗名掉臂去之天之所兴稽颡来归军门之言敷臣之忠惟圣聪明日照海容简其才猷以赞政府匪直禆文亦既辅武宣城名邦实帝之畿嘉其恺悌以寄嫠植之黍稷薅其稂莠民曰陈侯汝予父母仁以为育义以为敎民曰陈侯汝时杜召遗惠在民永思无斁遗泽在嗣世率于德猗嗟陈侯惟吉之英吉世有人视此刻铭

故嘉议大夫大理寺卿虞公墓碑铭

公讳谦字伯益姓虞氏虞之先家河南陈留代有仕籍宋讳南者从高宗南渡遂家金坛世业诗书南六世至文生仲仁公祖也祖母徐父德华母周以公贵祖父皆赠嘉议大夫大理寺卿祖母母皆赠淑人公自幼秀朗端重异常儿聪敏好学洪武乙亥由太学生擢刑部山东司郎中授奉议大夫陞杭州知府授中顺大夫太宗皇帝入正大统召为大理寺左少卿授中宪大夫永乐己丑车驾廵北京时仁宗皇帝监国奏陞都察院左副都御史授嘉议大夫甲辰转大理寺卿公自少壮有志世用既仕恪勤夙夜务尽职分持大体恒曰爲臣之道爱君爱民二者爱君崇其德爱民厚其生初爲郎中已駸駸起时誉在杭州尝建议僧道民之蠧今江南寺院田多者或数百顷而官府徭役未尝及之贫民无田往往爲徭役所困请爲定制僧道每人田无过五亩余田以均贫民初是之已而谓非旧制遂寝爲大理少卿都察院论诓骗罪凖洪武榜例枭首示警公奏言比奉诏书自今准律断罪诓骗在律当杖而流枭首非诏书意上曰虞谦言是竟从律天津卫仓灾焚粮数十万事闻遣御史亷视还言主典者盗用多故纵火以自盖追逮几八百人不胜考掠皆诬服应死者百余人余坐徒流公察其寃卒白于上得减论於两法司具狱及四方所上狱议必亲閲之必当必平于大辟罪尤加意曰彼无憾斯我无憾矣为都御史尝奉命巡视扬州淮安徐州旱灾至则疏民所苦请发廪赈贷又请官赎还所卖男女爲奴婢者皆从之又奉命督两浙苏松诸郡运赋输南北京及徐州淮安先是富民贿有司率得近地而贫民多运北京公建议爲四等丁多而粮冣少运北京丁多粮少次者运徐州丁粮俱中运南京淮安丁少而粮多存留本郡县仓又言两京往来官员军民商旅舟聚徐州吕梁二洪动一二月不能进者请每洪增夫二百人协力挽送如例给月粮仍官拨牛每洪一百分畜近洪民家闲暇听民以耕大舟行则用挽之亦皆从之又督运木道颍州阳武陆行下卫河以逹北京所督军万余公节其力而厚抚之人不言劳会夏暑疫役者多病公曰此聚之过密宜疏畅之遽命散处之病者悉起奉命廵抚浙江察亷纠贪因建议便民十数事多见施行仁宗皇帝嗣位於刑狱尤隆钦恤而严大理之选曰是天下之平也於是大理寺卿阙遂改公爲卿时有诏求言公上言七事其一用人曰用得其人则治道兴非其人则治道隳人主之职惟在择人而已二兴学校曰教育之道本于师范今内而祭酒司业外而郡县学官不在于备而在得人庶有成效三曰都察院耳目纲纪之职用以激浊扬清雪理寃抑今专俾治狱非朝廷设风宪本意四曰广储蓄今国用空乏宜预为备五曰北京八府之民困于养马极矣宜分给无马郡县牧养以苏畿内六曰钞法不通其弊原於出多而入少今但多方收之而不轻出民艰得钞则自流通七曰京师盗贼之繁由军民襍处官司不便管束隣里不相通知今固不能遽厘正之宜勑五城兵马司於各坊街巷不分军民工匠每十家编爲一甲使互相觉察出入一家有犯十家连坐有能捕首免其连坐之罪庶辇毂之下可以肃清皆切中时务盖公于爲臣必思尽其所当然者一日朝退得风疾上命医往视赐药历半岁竟不起宣德二年三月廿四日也讣闻赐祭给舟还其丧命有司治坟其生以丙午岁正月二日享年六十有二其居家善事父母父母殁丧祭咸尽礼於其弟友爱与人处温恭怡怡其仪观伟然风采凝洁潇洒絶俗也其文章以诗名於时所着有玉雪斋稿若干卷喜写山水木石幽澹简远有倪云林韵致嗜蓄法书名画邂逅心之所好辍赠不靳其配江氏封淑人其子男三祯祥禋女五皆适士族孙男二士奇于公素相知尝为序其诗以传其未易箦也语其寮王邦彦杨遂初及其长子我死必杨君铭我不憾矣然及我未死而言也二君驰以告余愕然惊曰何遽及此乎而不敢辞敬诺焉又明日公卒匍匐往哭之於是祯奉遂初所状事行来乃叙而为铭使刻於墓石铭曰虞氏所始启封自姚亦有自姫启於东吴泝厥本源匪王斯帝沿汉及唐屡显于代朝歌之武永兴之文奕奕振振嗣休续闻金坛之宗繇陈留徙緼义积勤垂三百祀奋挺以骞始伯益甫升艺登材肇迹郎署往抚临安古二千石帝谓尔良可付以辟棘寺兰台历年孔多惟中弗倚惟平弗颇使车载驰顾视在道有隐于心敢稽入告惟天聪明曰汝予谐汝克予逊予奚汝违祗于列圣笃终犹始有怀惓惓未究厥施莫致而至夫岂在人呜呼伯益君子之存

故翰林检讨陈君墓碑铭

仁宗皇帝初临御奬用儒术茂兴文治首命在廷举贤荐能于是少保臣士奇言苏州陈继其文学宜在侍近即日诏驿召之既至授国子博士明旦入谢改翰林五经博士时初建弘文阁于思善门之右以储经籍备访问而命翰林学士杨溥董之擢侍讲王进及继等三人副之今上嗣大统诏修两朝实録简用纂修官而继预焉无几赐勑命实録成赐白金及织金文绮衣遂进检讨宣德七年五月自陈老疾奉命致事归又明年疾加遂不起五月某日也於是其子完走北京求文书墓碑呜呼斯文老成凋谢殆尽士奇忍以衰病而忘情老友哉按其学者大理评事张益状陈氏其先家蜀与宋文忠公尧叟同祖尧叟从父讳邺始徙南康之都昌七世至讳篆登宣和六年进士乙科累官左朝散大夫明州通判再徙星子又五世至讳洽咸淳贡士贡士生元翰林待制讳仝待制生讳徵受学临川吴文正公为通儒至正间廷臣交章起之将授之官以介特不偶自引去又徙苏州之吴县娶宋相江文忠公万里之孙生讳汝言博学有才具洪武初仕为济南府经历所设施秩然条理一郡倚重大将军出师道其境深见奬重娶吴氏初生三女经历公方以嗣子爲念在济南一夕梦白衣大夫已而生男即检讨也初名释童更名继字嗣初晚号怡庵嗣初生十月经历公没母抱之归苏家具萧然惟存书二万卷及蔬地二十亩其母知学问谨礼法守节不嫁以教育遗孤嗣初稍长克自奋励其天资明果内奉母训外从良师日益见端绪又进而从明经师遂深于易诗又求邃於古文者而师之其爲学自经史百氏皆博考深究久而淹贯沛然爲文章根义理辨体制严矩矱力去陈言不肯苟率由是声誉蔚然见重於三吴求文者接踵户外而从学曰辐辏讲下其施教有本末主敬为要明理为务後在馆阁於商确古今讲论述作之旨娓娓皆有所自衆推服之居家?孝行虽贫而讲授之暇躬治蔬圃以资养甘旨恒充有司上其母贞节诏旌表之自是远近交聘嗣初学官一以亲老辞亲没葬祭尽礼与人交以诚善者奬掖之不善者面警饬之不肯媕婀苟容穷乏者赈给之没无归者歛葬之虽官於朝其志泊如盖未尝一日忘幽闲之适既得请归吴中之学者皆忻忻喜得所依而从游者益衆既疾革门人请所欲言举西铭存顺没宁语荅之遂卒春秋六十有五其卒也族婣门生故旧皆临哭郡自守贰以下咸走吊祭远近大夫士闻之皆嗟叹悼惜其所着诗文有怡庵集四十卷藏于家其配故苏守金絅之子俭勤克孝先十二年卒子男五宗寛宏宣完皆志于学女二长适谢璜次在室孙男七传仪仁伟佃佶俌女四其葬在县之太平乡荐福山之原铭曰

有硕其先自陈宗室派衍於蜀英杰森出沿江而东来徙南康再徙阖闾代有奋扬卓乎怡庵克奋于孤幼志桓桓壮夫莫踰有书充栋有畦遶宅书鉏夕诵孝养是力浩乎其学邃乎其文求道请业从游诜诜辟书骈来亲养弗舍晚而幡然玉堂金马抽思发才效勤纪述长简钜册金匮石室冲澹之存食息靡忘引疾谢荣遄复于乡邦有耆俊如璞如石山林草木光辉润泽奄其永逝士林兴悲纷彼媚学伥伥奚归刻词墓前式示来者尚有怀德车过斯下

君山庙碑

君山庙者祀常州府同知张侯之庙也为政而能爱民生则父母之没则蒸尝之皆由其诚有以致之也张侯之同知常州也奉部符专督农事既至视民如子喜为之兴利常行视水教之蓄泄躬履垄亩察种植而爲之劝或时坐塍间相尔汝语如家人未尝笞詈辱人遇老病鳏孤率有恩意所过饬励学教正士习民甚戴之上官知其得民也有所赋辄檄之督民恐以缓累侯则争起趍事然侯终不以虑谴而急民是时天下军伍滋弊军之奸黠者率用赂?匿而诡傅平民於籍民被枉比比朝廷以玺书分命御史清理其要在核奸直枉御史当诣苏常者言于兵部常州必得张同知共事乃有济部遂以檄侯御史时锐意得军爲功不复矜念民枉侯固执民寔非军敢违玺书不从御史不可奈何数出无礼语诟詈之侯忿鬰不能平数日疽发背卒然常之人赖侯以免于枉者犹十七八时苏之佐郡者极力助御史得军而枉民动以千计愁苦嗟怨於道路累年不解常之人以是益思慕侯不已侯素淡泊亷介不苟取一毫自入仕未尝以家累随公退坐一室萧然读书焚香而已易箦之先夕侍药者入其舍索灯烛悉无趍出取膏油一盂以入侯遥见竟谢郤之其操类此侯先自翰林庶吉士爲刑部主事春坊中允大理寺丞皆有政绩尝奉命督事广东福建皆有惠及民此特载其在常者耳侯卒之日民老壮奔走哭於庭皆哀具仪奠祭累日匶行白衣冠送者数千人非积诚而能致此乎後数年江隂士民朱善继善庆周孟德孟敬因衆民之志恊谋作庙于邑之北君山以祀侯来请书于石并作迎享送神之诗使歌以将事侯名宗琏字重器江右吉水人永乐第一科进士朱氏周氏皆尚德崇义之家诗曰肃穆兮侯堂酌山泉兮荐林芳泠泠风兮髣髴侯戾止兮佩玉瑲怀仁侯兮抚我动与息兮有教稼芃芃兮连畴侯顾我兮乐以笑侯乘兮兰棹倏东臯兮忽南亩溪有鳄兮陆有虺侯赫视兮敢余民侮侯来迟兮逝何疾侯之逝兮我民以戚山之明兮水之丽侯舍兹兮安适侯怀故乡兮旦往夕来祚我佑我兮无遐遗调二气兮平四序下无泛滥兮高无暵灾沼有鱼兮苙有畜公无负逋兮私庾足我民兮子孙孙子承侯福兮千百世祀

东里文集卷十四







文集卷十五

<集部,别集类,明洪武至崇祯,东里集>

钦定四库全书

东里文集卷十五　　　　明　杨士奇　撰墓表

香山县丞彭公墓表

鸣呼古人所与共治天下者必择士而任之凡内外大小百执事之职非士不与是以职修而治兴後世杂刀笔吏与士并用至有谓士迂阔无益於世者夫爲士而不知道知道而不适用诚无益於世然取士亦察於其内何如焉耳可以什一遂废千百哉若今香山县丞彭公出乎士也其所以修於身施于人者皆有以发明斯道士果无益於世哉公讳豫字与志一字叔介吉之泰和人其先徙自长沙宋宁宗时曰惟孝诣阙献赋周丞相必大杨学士万里谢谏议谔交荐其才得官不受而去公之七世祖也祖某父某公自幼已岐嶷异常儿稍长读书知以明道爲务初吴文正公以性命之学授虞文靖公文靖公以授乡贡进士安成刘云章先生公往从学云章先生久而益有所得云章先生殁益严奉先生之教动息语默必由於矩度澄心玩微手不释卷茹素饮洁懙懙自足非其人不接也一时流俗亦皆目公倔强乖刺公既孤特寡偶而持之愈坚南雄守尝辟公教官金州守奏公才行可用徵诣京师皆以疾辞後数年始就聘万安训导以上书言事擢香山丞香山在岭南海岛之间地远而俗嚚前之爲县者率尚猛治公至一务寛施训以善道久而民益化服缘海诸卫屯兵暴横爲民害往往择民膏腴田诬以荒废据占自利郡县不能制公独毅然曰此细民所资以共公赋给私家者且夺民欺上着在国典有不还所侵田必执不贷兵知公不可犯闻所言悉还之县有大猾恒持长吏短长揺撼以骋前此县长吏皆缩手不敢诘公悉捕寘诸法奸宄歛迹海寇常刼掠民妇女赀货出没儵忽不可踪迹民苦之公爲方略教民掩捕讫公去寇无入境者濒海岁旱衆祷不应公自外来曰岂有爲文具而能格天者乎即自斋沐致祷越二日大雨沾足明年复旱公复祷雨亦如之县民舍火且延及官廨公叩头向之反风火灭民习不乐学虽已久立学官生徒廪食十数年有不能通知语孟章句者公稍暇即诣学督视诸生为之启谕诱掖不数年有与宾兴而登仕者民始知学之贵在官六年年已七十以老疾乞致仕既得请未行某月某日卒于京师永乐六年也明年某月某日葬某里某原娶某氏继室某氏皆先卒子男一某孙男若干某某公居家事亲孝执丧三年不御酒肉人未尝见其启齿待族人有恩尝嫁孤女振贫乏皆曰此在我当然性简淡无他嗜好惟宝爱其宗谱与先世手泽文字踰於拱璧尝语其子若孙曰知爱此则能爱身矣闻有存其先世及刘云章先生片文只字虽百里外不以寒暑奔走求録遇乡人子弟必教之礼义忠信尝以岁更长繇赋里中教里民复其所生之姓者数家民贫不能输赋竭已力代之输不责偿焉盖公之所爲厚於民者初不待香山而後见已如使公之见用不止於香山又使士之用世治民皆如公之香山士之效岂不暴着於天下彼不爲公者不足言而公仅止於香山而已呜呼惜哉余故论次公平生大槩表诸墓道以告其後之人而亦岂独其後之人之当知哉

工部屯田主事郭君墓表

君姓郭氏讳原琳字贡仲郭氏万安下驿里名家其先居泰和城西後徙龙泉之金田至继之徙下驿又至如村晴川昭明贡仲之曾大父大父父也昭明敦厚有行洪武中礼部侍郎张衡荐其材於朝徵至援例得归娶泰和陈氏生二子贡仲其仲也体貌魁伟而淳厚坦亮外和内庄喜愠不见辞色未尝举口及人过失盖望而知爲厚重君子也孝友行于家忠信徵於乡从永丰唐斐先生受诗经爲太学生居无几告归养亲後十余年终亲丧复还太学遂擢工部屯田清吏司主事居官不严而肃莅事以勤待下以恕凡所董治事必先集冬官卿及其贰咸礼重之下之人皆乐爲之用不肯欺之三载考最奉命徵薪炭山东时山东岁屡歉贡仲一意绥抚未尝督责之民更感激趍事是时奉命徵物山东不下百余人而以清谨寛厚称裁三四人贡仲其一也永乐壬寅六月廿三日以疾卒於长山县官爲歛殡之而发视其装无所有唯所齎公牍及遗训其子之书而已享年五十有六娶张氏子男三楫矩渊女一嫁罗仲钧孙男女各四楫渊以其卒之明年走长山启殡归葬於乡而楫来北京以翰林修譔曾鹤龄所述事状求余文表墓呜呼贡仲吾姑夫陈白石先生女兄之子总角读书依舅氏往还与余好也既长暌隔不相见殆三十年始再会於南京贡仲爲人简澹未尝一涉迹达官之门虽同乡郡识之者无几人而闲暇辄过余或留止宿谭论以乐不厌也来北京仅一见而有山东之别夫孰计其遂永诀耶贡仲之贤且材无所施不宜又孰计其竟止於此耶抑造物者之意与民之所欲恶异耶不然何夺吾贡仲之遽也吾因之又有感焉万安之贤而材如张衡之清峻彭与明之亷慎郭士道之刚介其达也皆有以及人虽衡仕至少宗伯与明至大理丞士道至京尹皆达矣而皆不久而遂卒吾与贡仲语盖未尝不共嗟咨悼惜之而致疑於造物者夫孰计贡仲又奄然遽已耶则余於贡仲之没不能忘情此三人者亦贡仲之意也

欧阳允贤墓表

允贤讳贤欧阳氏也仕至南京国子助教永乐壬寅十一月初三日卒於官其世家吉安泰和邑西蜀江里其先与文忠公同出吉州刺史琮其曾大父孚先大父以定父观澜允贤洪武庚午以书经中江西乡试明年会试中教官选授严州府学教授居无几丁内囏服阕改兴化府学教授永乐元年陞国子助教其爲敎授严条约以励诸生一时学校之爲师弟子者率弃本无实而记録旧文以资进取徼幸得之而既懵於学术往往不见重於世允贤恒旦暮衣冠坐讲堂中取四书经传为诸生解析反覆使逹於本原然後以其所得发爲文辞而爲定其可否在太学亦然允贤兼通诗春秋论说之际诸生非其讲下者皆乐就而聼焉有疑未通者皆往质问允贤亦乐爲之倾写盖自祭酒司业以下咸礼重之而祭酒胡公遣子从之学太学生之始至者素已闻欧阳先生亦多愿从之助教九年考最考最复职者皆援例自陈得陞衆谓允贤盍自陈曰吾尝戒学者宜安命乃今自蹈耶卒不自陈於家有孝弟之行爲人坦夷直谅遇事是是非非亦喜为人解纷排难文章取逹意而止尝曰刻深藻绘非吾所长亦非吾所愿也邂逅朋侪知已相适竟日忘返而讲论道德之余其志未尝不在生民忧深思远之意每溢出言表盖闻者鲜不迂阔视之呜呼岂其然哉允贤德足以惠民量足以客物明足以烛几公足以爲政盖无施而不可惜乎其一教官而止也虽承允贤之教者於爲邑为郡为藩不少矣考夫足以发其道而惬其志者固少也呜呼允贤可以易得哉允贤卒时其父春秋九十有二康健无恙也而允贤仅五十有五而止其命也夫其配贑州府学训导刘一清先生之女子男六哲莆涧洧淳莆先卒女二长嫁萧九德次嫁康頮哲頮皆永乐十九年进士孙男三允贤之葬也翰林侍读王君直铭之矣其弟监察御史和在京师求余表其墓余交允贤尤久知之尤深其没也尤悲之故最其行与志之大者使归刻焉

故国子博士王君墓表

北京国子监博士王复原字子复洪熙元年九月某日卒於官既归葬其乡吉泰和灉江里其子韶勤复走北京诣余拜且泣曰先子之藏也侍读学士王先生爲铭掩诸幽矣不肖孤窃念世盖有生不沾一命行不加庸衆人率得名望贵人表扬於不朽者先生不肯寻常苟有论述而先子亦尝以经术用於时列於朝矣表墓之文非先生其奚属敢布其哀恳余曰嗟乎子复吾友也其没也吾哭之恸宜其子之於我乎属也王氏家泰和之西鄙世业书诗爲儒师自其祖父以上皆不仕父志德积善蚤丧子复虽少不以孤窘而怠於学晨夕寒暑自策励稍长闻同郡谢子方先生深於易裹粮从之谢讲下生率常百数十辈而驰骛文辞进取之习得其支叶者爲多若用志沈潜必探求本根者仅十数辈子复其一也子复是时已日有负挟出圭角谢先生亦奇视之洪武丙子选江西乡试第七後四年会试礼部选教官第一授广东化州学正时岭以南郡县学比比乏师子复尽心其职化州之学者始有所兴起而浸渍及其旁近县学亦多九载用绩最超陞北京国子监博士更铲削锋锐爲和易又九载以最陞七品禄仍博士职预修五经性理大全诸书书成受厚赐及修太宗文皇帝实録诏简有才识通史学者舘阁儗子复未奏而子复得风疾遽不起子复爲人俭约真率无崖?嗜爲文章在监学十余年求文者日接踵户外未尝有厌倦意所着文集若干卷藏于家享年若干二子即韶勤皆有志于学呜呼王氏於余还往之厚者子复及其弟敬先敬先爲人率直闓爽惇义薄利前三年敬先没于蜀余每与子复追忆之而悲岂谓於今又悲子复也则余之爲此文也友道之感何独子复哉何独子复哉

赠徵仕郎户科给事中夏君墓表

钱唐有处士曰夏仲寔没十年矣宣德三年以子时贵赠徵仕郎户科给事中时奉前詹事府少詹事邹济所爲仲寔葬铭因中书舍人许鸣鹤求表其墓仲寔讳忠本王氏子所生父士祖母夏氏生三男子其仲仲实也外祖某舅某皆无後父母命仲实爲舅後承外家之祀遂氏夏云有孝友之行少时所生父母病闻人言刲股食之可愈每刲股煮液进之父母没皆哀毁治丧祭尽诚斥去一切浮靡无益之费处兄弟恭爱待族人有恩或导之复王氏者嘅然叹曰岂非笃我乎礼哉顾先考妣治命敢背弃乎王氏宗子在而先妣之父母与兄莫爲主祀者矣我夏出也彼其有灵庶几尚於我乎感通而忍委去之乎乃已仲寔淳厚简静乐俭素治家能肃恒勤事以率下交朋友信处乡?谦逊怡然犯而不校力施济以守善自名晚喜老聃氏书终日玩诵不厌盖年五十有五而卒其卒以永乐十七年十一月三十日娶陈氏封太孺人子男四长即时举进士爲户科给事中温厚端慎爲缙绅所重次敏次逊次观女三孙男三女四呜呼世之骋智巧角声利奔走驰骛惟日不足欲爲无穷不朽之图卒之一旦与草木同泯灭不能有毫髪可以饬躬而裕後者多矣若仲实非有踔絶之志能迈伦之材勇谨谨焉蹈善务义以终其身生有令称没有余庆其相去辽远不待明者可知然所趋率在彼而不在此何耶如所趋率仲实亦奚必明法律张吏治而後可以兴理耶故爲表之以劝

樵雪居士墓表

江隂县学教谕陈孟旦来北京以其姻家子王熊所状乃祖樵雪居士世出事行求表其墓余览之而叹曰呜呼此吾故人也其平生风流文采隽爽阔逹楚楚出辈行今可复得哉王氏家泰和邑东一舍外梅冈之麓其先长沙人南唐时有爲法曹於吉州者留居庐陵甲村数世徙梅冈至讳某号约斋者兄弟皆有科名於宋约斋与文丞相□家有万丈楼盖庋丞相之书云又四世至道济博学工诗赋不慕闻逹日与贤士大夫游翛然出尘之韵也娶曾氏生四男子其季樵雪也讳环字伯彰幼勤问学既壮有志用世已而叹曰柰何违吾亲之养而骛乎外哉其事亲孝处兄弟敬爱从兄子朋清尚絶俗至老恭爱尤?一味之甘必共於宗族育孤葬贫靡不尽心於乡?周急济乏虽数不厌尝岁旱里人羣祷久弗应慨然曰文具能感通耶更三日不雨禾尽死民则何望即自斋洁致诚露祷翊日大雨沾足晚益恬於隐而嫉流俗之污也自号樵雪居士缙绅儒生有过邑东鄙而不之樵雪者率自意欿然而樵雪所交游皆时闻人樵雪卒於永乐癸卯二月廿四日享年六十有九娶罗氏清湖名族有贤行子男二长三纲先卒次三纪孙男七熊其长也曾孙男女各二樵雪之葬以卒之岁某月日樵雪虽老书册不释手尤喜为诗歌自娱尝一至南京莫夜过余时梁用之陈孟洁闻之皆来会四人者相见不复作寒温间阔语辄论诗相倾写酒酣放爲嘲谑夜漏尽二十刻未已终不片语及世事天未明樵雪不辞启户径去呜呼孰谓遂此为永别耶樵雪不可复得而孟洁用之皆已去世顾独余在虽未死亦何有裨当世耶孟洁用之墓皆余铭之樵雪之墓余能已於言耶

陈廷杰墓表

莆田陈廷杰儒君子也唐会稽王揆其所自出也宋吏部尚书仁璧其五世祖也龙门居士讳某莲塘居士讳某其曾祖祖也元以书经举乡贡号梅岩讳某其考也林氏有淑行其妣也贤其讳廷杰其字安顺翁其晚年别字也色庄而气和内仁而外方居心不欺致乡有古道之号者其爲人也年十三闻其父艰危徒步裹粮走数百里从之备历险阻卒奉父以归父母殁时家甚贫能排衆人苟且之议而极力致丧葬之具於坚久至老死孝思不少衰者其诚于子职也爲学官率五鼓兴衣冠坐师席讲授竟日不倦夕乃息庙学圮坏必倡率缮完两考乡试必致其公召修永乐大典考閲讐校必究心暨老且病必致恭朝谒不废者其诚於臣职也恸兄观持亷谨爲陕西参政卒而官责其家偿帑钱数万缗遂罄其室奁具代偿以免兄之妻子於穷厄恤宗姻孤者为之育训贫者为之嫁娶爲之丧葬者其德之施於内也守令有所咨政必辅诸厚乡有顾掾者客于京师雅相慕而未始相识顾一旦疾急属左右必请见至则顾己不能言惟数目床间囊意若有属者为探囊得白金五十两语顾曰爲悉致若子顾即暝目後召其子归之子拜奉三之一爲谢不受南康邂逅岭外人自京师还以病爲同舟者所弃舁归舍予饮食医药戒家人谨视之且移文其家不报竟死又爲治歛葬者其德之施於外也早从乡先生治春秋明圣人笔削之旨历究圣贤之书而力拒老佛者其学也於论着尚古赋咏尚选而家有困学箴抱拙稾聨芳集者其文也谕学者必务孝弟忠信真知实践而讲析必畅理者其所施教也结庐西山岩瀑之间以耕以学而时乘黄犊读书消揺冈原之上者其初所栖隐也由莆田邑学训导爲清河湖口南康三邑敎谕者其後所历官也洪熙乙巳季春之朔北京文明门之旅次其卒之岁月日及处也七十有三其享年也方氏其配淮其子也淮所营某乡某原其藏也士行修诸身施诸人无怍於先民可质於鬼神者其藏宜有表也循淮之请而述行以求表者其门生前章贡守张珂也

东阿县儒学训导黄先生墓表

东阿县儒学训导黄先生讳珏字某别字憺翁其先自江夏徙南康之都昌宋隆兴进士讳灏从朱文公受道学国史有传者其七世祖也元盛时与虞文靖范文白游讳石者其曾祖也祖讳慥钱唐县学教谕父讳某南安道源书院山长母叶氏白鹿书院山长青叟之孙先生生於元季兵乱之际稍长而端重喜学时举家窜匿岩谷中山长公爱之取瓦石书孝经论语授之手捧瓦石诵不辍口十余岁益有志而家贫然松明以继昼盛寒衣薄则拥衾危坐率过夜分乃寐金华朱悦道通濓洛性命之学而德行淳笃爲星子知县先生从之游甚见许与倾底里以授之朱官满而迁裹粮往从卒业洪武乙丑县令承聘爲学训导躬勤以率诸生而优柔化导诸生翕然起而从之後多成名以去益广学舍加于旧?丁内囏服阕改上海县学训导寻丁外囏服阕陞南陵县学教谕无几调安东县学徵修永乐大典被旨试文章先生第一盖将用之而以老疾辞大典成受赐赉复还安东其纂修居京师六年而安东之学者科举不及数考满循例降训导吏部侍郎师公审察一时教官学行无踰先生者遂奏授东阿东阿师公乡邑也明年陕西布政司聘考乡试又二年卒於东阿永乐壬寅八月二十五日也春秋六十有六娶高氏子男二森磊女一淛江布政司参政熊本诚其壻也孙男二女一先生天资淳笃既传其家学又得良师躬勤而弗懈於经史百氏皆究极旨归尤用志理学而务实践其事亲孝亲丧三年不饮酒食肉服除而哀不衰友爱诸弟与人交久而敬犯而不校其仪貌俨雅而温厚坦然端静有容望而知爲有德者也恒语其学者曰昔文公先生谓我先人此心要日与义理相亲吾未尝斯须敢忘也泊於嗜欲布衣蔬食终身不渝惟好学之志自幼壮至老死如一日所着有锺陵槀庐南集江海遗编在公志素行日纪其归葬也祭酒胡公爲之铭曰不愧郭有道者吾友余正安尤知先生间以所述事状及其子森来拜请表于墓而刑部侍郎张公亦告士奇曰吾东阿黄训导文行於今诚不多见宜必得子之文士奇与先生往还十余年其始识之翰林是时天下老师硕儒皆以纂修召至而先生表然衆人之中前年从南京入朝行道所经数千里所得府州县学其师道之可称者先生一人焉耳恒窃自叹师道立则善人多安得天下之爲师者人人皆黄先生也则於表之诚宜而不复以辞赠奉直大夫礼部祠祭员外郎易君墓表

易之先宜春人至宋礼部尚书祓徙潭州尚书孙逊卿爲筠州録事又徙上高録事孙兴国司户仁则又徙万载君之高祖也曾祖理祖俊父谷珍母彭氏三子长泰亨次震亨君其季也讳复亨字子谦自幼明爽頴悟未齓已知趍学日记诵过人长而益勤博涉羣书喜爲诗駸駸有造诣矣遭元季兵乱阖门窜匿深僻兄弟时出负米归养仓猝道遇寇寇共目子谦仪貌而聆其论议知非常人衆强拥之去拜之曰吾侪迫於世难不得已图自全而爲此也愿屈公爲主谋策吾将惟公言是听公毋爲辱焉子谦力谢不能不听既不可脱则晓之曰丈夫举事当力用仁义救民水火庶几可以得人心如不务此而一志厉民祸败随之矣非自善之道也衆皆唯唯遂爲所胁由茶陵至安福子谦睹其所爲无非剽敓虽有言百不一听一夕脱身独走从间道去国朝平定宇内其父已殁乃与二兄奉母归乡里而家业尽废毁兄弟辛勤拮据治田庐渐复于旧伯兄举茂才仲兄辟江西行省掾後皆坐累谪死子谦独留奉母而教育兄之遗孤男女七人皆成立爲毕婚嫁家日益裕筑别业邑东坞溪之上有园林之胜名其奉亲之堂曰夀蘐而躬勤孝养作书舍其侧市书数千卷其中爲教子之资而自号坞溪樵者盖将终身焉洪武中有司举子谦孝亷以亲老固辞母春秋九十余尚康健无恙忽得疾子谦昼夜侍汤药不去侧夜屡焚香吁天祈母安母卒哀毁而居丧秉礼子谦爲人恭愼重厚能辍有余赈不给凡於济民利物事亦皆尽心邑岁举乡饮必宾礼之殁於永乐乙酉五月十三日享年六十有四葬徐山之原娶小圃龙氏益清之子性行慈淑族姻仪之後十有二年四月初十日卒享年如其夫祔葬夫墓之右子男三监镡节女二长嫁辛轼次嫁阴阳训术龙和孙男四女六节永乐乙未进士授行人陞礼部祠祭员外郎宣德七年蒙恩赠其父奉直大夫礼部祠祭清吏司员外郎其母宜人於是节奉事状求文表墓节自登第於余往还其爲人温温淳实交久而敬不衰盖观节可知其父况其父之存诸心见诸言行彰着若此者乎是宜表也

萧坦行甫墓表

靖江府右长史萧用道坦行甫既得痹疾奏乞归乡里便医药忤旨降宣府鹞儿岭巡检至宣府疾日益明年七月十四日卒於官永乐壬辰岁也先在靖江时自度疾不可起预爲墓志迨易箦之前二日取酒觞同官诀别又预作祭文自道其平生而寓夫全归无遗憾之意其可爲逹也矣既归葬于乡後廿有三年其子晅来求表墓萧杨世婚姻家士奇与坦行甫兄弟在乡里相交好在京师同馆舍今之知坦行甫者独士奇深比五六年士奇两扈从巡边至宣府经鹞儿岭下马入巡检司顾眎其山川景物黯然萧条莾苍而追思坦行甫平昔志意未尝不低徊感恻而继之以涕泪也则表墓士奇何辞萧氏出南齐西昌侯叔诔之裔世家西昌邑西柳溪之上其七世祖森宋衡山县丞高祖古山曾祖静安祖方平皆通儒隐居终身父尚仁学者称正固先生尊爲经师尝徵至京太祖高皇帝与语重之特授潭府长史固辞除平凉府学训导徙居邑北之栗园里元配杨氏士奇从姑也继罗氏生坦行甫初讳遵字用道後以字行遂别字坦行云自少英特不凡负奇气读书日数千言治尚书而诸经子史皆博通下笔爲文滔滔咸有根据一时同辈莫或过之正固先生没其学者皆就坦行甫卒业後多举进士去建文初诏郡县举怀才抱德者吉安知府朱仲智举坦行送诣京师试文章翰林擢靖江府直史授承直郎时靖江悼僖王好学得坦行雅敬重之所言多见听用召入翰林修类要太宗文皇帝靖内难之师已渡淮在廷公卿仓惶失措坦行甫与衡府纪善周是修上书论大计指斥用事者误国书下廷臣及两人议用事者怒盛气以诟两人两人屹不爲动左副都御史练安言国事至此尚不容言者乎顾所论吾过有即改无则加勉诟者愧而止文皇帝既嗣天位命翰林及王府儒臣考阅洪武实録坦行甫与焉事竟赐钞时诏百司复旧制罢直史司爲谘议所改坦行谘议无几陞谘议所爲长史司遂陞右长史授奉议大夫永乐元年从王之国桂林初至凡国中祭祀所需下有司备其後凡祭祀之需府寮属皆劝王下有司备坦行曰初至仓猝不能自备可一行之不可以再且祀神在致吾诚使人代备物非诚况未请於朝而擅使民非制乃止後坦行进表诣京师王府竟下有司备祭物事闻长史以下皆得罪王始悔不用坦行言坦行数言於王宜务善纳言以厚德奉法爱人以保福又启陈八事曰愼起居寡嗜慾勤学问养德性简鞭朴之刑无侵下人之利常接府僚以通羣情简择谨厚之人以备差遣又作端礼体仁遵义广智四门箴以进王问四门之名遗信何也对曰五常之信犹五行之土实有仁义礼智之德即信在其中王又问古今人多好名何也其意以讥坦行之屡有言对曰君子必不好名名与寔譬诸影与形有形斯有影有实斯名随之矣河间东平皆有实德故其令名在世与日月同一悠久惟殿下勉夫在已之实耳凡於进讲之际必反覆敷畅其旨坦行负直气侃侃能面折人过失未尝稍屈已求合一语不合掉臂去不顾而嫉脂韦软媚人耻与同列事亲孝以禄不逮养在公遇盛宴馔未尝醉饱於族姻有恩於朋友有信义性澹素一绣衣入朝则服公退布袍蔬食不改处士时爲政逹於大体所着诗文数十卷藏於家春秋五十有五娶康氏继彭氏子男六望朏旰晅晦昊晅宣德二年进士吏部文选主事女四其壻严颀龙粲杨鵷罗溶粲礼部祠祭主事孙男若干世之仕者巽愞不振久矣盖士以气爲主而以理充之则无往不直考坦行甫躬之所蹈位之所施其正直刚毅之气可爲仁且勇哉可爲仁且勇哉

东里文集卷十五







文集卷十六

钦定四库全书

东里文集卷十六　　　　明　杨士奇　撰墓表

彭士扬墓表

士扬讳诩彭氏其先见余所作其父墓志父原复母刘氏士扬蚤孤刘贤教育之士扬亦自童丱克卓立不肯在人後其父之同产兄横侵寡孤业而仆隶使士扬母子无可柰何乃走依外氏夙夜刻苦自奋数年学日见端绪乃归其从女兄之夫萧用道授以尚书经乡人之欲成其子弟者争延士扬爲塾师士扬事母孝事伯父母如父母而於伯父母之子尽友爱吉安郡学举士扬训导赴吏部送翰林考经义时胡文穆公为学士曰吉学之师非深於经者不称加严命题士扬熟於经传而条析明畅翰林诸公皆称叹其难能尚书蹇公览其文喜曰 今之教官能是者千百之十一时英国公奏求儒师太宗皇帝命吏部择行端而有文学者畀之遂以士扬对从之英国好贤礼士得士扬甚喜朝退之暇相与讨论载籍辨析至理厚见礼遇从英国赴交址凡在军中奏疏檄谕悉出其手皆事理详明文辞得体英国於事关切要者必与定议而士大夫谪居交址者赖其存济甚多宣德初英国言其贤於上遂授国子监典籍监故有文籍板岁久缺坏狼籍士扬悉彚次而整齐之见故元诸儒所辑解小学书阙逸三之一嘅然曰此朱子切切爲学者端本澄源而作何可?乎徧求善本出已资録补刋完虽职不预教事而诸生执经请业者无虚日司成有大着作必经士扬閲一时翰苑诸学士皆於士扬往还有斯文之契士扬爲文理明辞逹爲人笃於义雅澹疏畅缓急可恃负直气能辅人於道从叔爲御史过家行有不当力谏之曰千寻之繘絶於寸朽岂得不慎不听卒坐是偾或以不直加之容而不校余家於彭氏世姻士扬在两京於余尤厚於见爱也独不以姑息余深德之一日於吾家饮酒谈笑懽甚就座得风疾明旦舁归治数月少瘥白其情於朝命致事还乡踰年卒京师士大夫闻讣皆悼惜之英国爲位祭之其卒以宣德五年九月某日春秋五十有六配刘子二男二女於戱世之庸衆人其生无一之可称及殁往往得名公贵人爲之称道夸誉以垂緜远盖有子克致之也如士扬非世所谓贤人君子欤苟其素相知而有公世道之心者可使无闻於後哉故爲述平生大槩表诸墓道使其家刻焉

沈学士墓表

呜呼此吾友翰林学士沈公之墓沈世家松江华亭大考讳德辉尝爲郡史平反寃狱百数十人乡称长者妣宋氏考讳易仕爲谘议参军无几弃官养亲而授徒里中惇行伦谊集五伦诗以教学者而甘贫乐义人号苦节先生妣顾氏有善德二子长即公讳度字民则次粲字民望公天资温雅敦寔自幼嗜学博涉经史洪武中郡邑交举文学弗就坐累谪云南跋涉万里处患难其中裕然时同谪者多名人率於公交逹官重帅争欲迎致公舘下岷王具礼币聘之既至屡进直言居无几辞去都督瞿能知贤下士延於家塾爲弟子师旦暮躬请益焉其入京师也以公偕行时太宗皇帝初临御命翰林举贤才今礼部尚书江陵杨公爲编修以公名上擢翰林典籍方时制勑填委既视草学士以下率分书之上独覧公书称善一时翰林善书如解大绅之真行草胡光大之行草滕用亨之篆八分王汝玉梁用行之真杨文遇之行皆知名当世而胡解及公之书独爲上所爱凡玉册金简用之宗庙朝廷藏秘府施四裔刻之贞石传于後世一切大制作必命公书公之书婉丽飘逸雍容矩度兼篆八分八分尤高古浑然汉意而日侍清密无间尝赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣於朝古今以书遭承宠遇莫或加公书盖公一艺耳爲文章尚兴致平澹雅则不爲浮靡事上必尽诚被顾问必以正对由典籍陞检讨复陞修撰遂陞侍讲学士奉直大夫仁宗皇帝赐诰命进协正庶尹赠其考奉直大夫协正庶尹翰林侍讲学士其妣宜人予告归焚黄赐钞给驿传宣宗皇帝临御进翰林学士奉政大夫年踰七十再上章乞致仕归不听公事亲孝与弟粲友爱相笃终身与人交久益敬爲人贞静不苟附初入翰林乡人有爲大宗伯者得君有气势赫赫朝士希进者日奔走其门公以故旧独自守未尝轻造间或邀公辄以礼辞士论高之闲暇闭户焚香鸣琴赋诗以自乐人号自乐先生襟宇澄澹风韵萧散所好惟载籍法书名画古器自题其斋居曰乐琴书处襍列花卉奇石高人韵士至必具觞酌或吟或奕意度翛然所作诗文有滇南槀随笔録西清余暇自乐槀藏于家年七十有八一日微病犹作和王行俭詹事小洞天词明日捐舘宣德甲寅十月廿二日也讣闻上遣礼部郎中陈谟赐祭给驿舟归丧命有司营葬元配顾赠宜人继陈子二芹先十五年卒藻中书舍人陞大理右寺副孙男二潮秀敏好学先十年卒次源女三长归俞珙余在室曾孙男一士奇与公同入翰林相交三十有三年最相得其没也盖哭之恸於是粲及藻求余表墓余忍以衰朽而忘情老友哉敬为之表

刘仲良墓表

呜呼习俗之下爲士不能以义自重以得於内自适如其身或子沾一命在当路率凭藉声势輘轹乡间挟制郡邑惟所欲是恣若後来或事败势失爲世戮笑盖不暇虑虽有败者相继踵在目前亦不少自歛戢若此比比也观於今吾邑之士有子在当路而躬布衣居乡能以义自重以得於内自适者有刘仲良焉仲良之子咸佐宪外藩十六七年任重禄厚郡县吏日趋走庭下然屡迎仲良就养皆不赴仲良所居故在泰和邑市中乃之邑南澄江之阴十数里买田筑室率少子往就耕所耕足岁计外有余闲酿酒独酌赋诗爲乐泊然无他营或时与田夫野老分席相嬉娱盖乡之人如不知其家有仕宦也此岂流俗人所可同日语哉刘之先五代时柳州判官曰况者始家泰和其後至莹中生庆源庆源生存善存善娶罗生三男子仲良其仲也讳彛自童丱已隽爽頴敏书一过目能记诵时从海桑先生学初习爲诗已藻思溢彂同辈皆不及爲先生所重然不自矜衒虽父兄不深知之仲良有才具既壮未试诖误谪戍辽东戍长之贤者以奇士礼之有所疑就质焉仲良处患难十余年不改其度如一日及老代归则昔之朋侪物故且尽独处自怡所居有小楼名醉吟坐其中书册恒不释手仲良平居孝友自作先祠率弟侄置祀田岁时奉祖祢辽东归其故田庐什器爲宗人奄有者悉不问处物能恕咸在官数寓书或诗饬励之缙绅大夫览之咸见奬叹亦有和其诗者其平生故人在要路者未尝一通书问而闻其所爲善事辄喜津津见眉宇如已出非幽贞乐善者欤仲良诗晚益苍然有壮游集醉吟槀及所着刘氏谱藏于家仲良卒於宣德四年四月十四日享年六十有八葬以卒之岁某月日配廖氏子男九长震次坤次咸永乐十年进士历四川河南按察佥事陞河南按察副使未行改广东次逋次遽次迥次遐次邈次逾一女嫁罗务习孙男十女八曾孙男一仲良与余同里少同学陈先生之门相知有素其卒也咸在京师闻讣遂求余文表墓嗟乎乡人老长读余文其必於流俗乎有感

陈处士墓表

处士姓陈讳果字孔硕父海桑先生国初以硕德正学望重大江之西三子皆文学杰出士林处士其季也材高识精负有用之具无施不可而未尝一见於用年四十有五而卒呜呼惜哉其先五季时自金陵徙泰和世为诗书家宋元阶科第入仕者六十人而处士之曾祖祖父皆不仕处士自幼隽爽亷重六七岁读书一过目辄了大义赋诗作字超躐诸兄先生长者皆矜其不凡长而笃孝友父母没哀慕终身丧祭一用朱子礼不爲浮屠老子之教所亲有强之者曰吾敢苟徇世俗隳家法以?於不孝乎兄子凯不肖矫父命夺其赀直数十万缗悉寘不较曰吾岂以是伤同气哉爲人豁逹务大体而持行谨谨若处女虽贱视污浊士若将凂已然未尝见词色自少负四方之志尝踰五岭睇南海反而登衡山絶江以逹中原历齐鲁燕赵踰大行纵览咸阳涉淮至浙吊古人之遗迹而交其名人君子充益所未至尝爱华山之胜自号太华生前史官苏伯衡为着传以洪武庚午十月二十三日卒娶罗氏有贤德子男二孟洁永乐丙戌进士翰林庶吉士孟旦泰和县儒学训导女二长适监利县典史萧蕡次适曾永龄孙男六年考练紑纯紘女三曾孙男女各二呜呼士诚德足以容衆材足以济务必用於世以着及人之功然士自重者必不枉已求用固系乎用之者之求之也如处士之贤虽有知之而皆不在当路则固莫之求也处士没今三十有余年当时知之者亦且尽矣士奇处士甥也少孤贫处士实提奬之务学使不坠盖至今不忘谨最其平生大槩表诸墓以示来者

黄氏画埠阡表

工部尚书兼詹事府詹事黄公告士奇曰福之先家泗州元延佑中始徙青州昌邑择胜得画埠居之画埠者谓其地水木清丽若图画云暨吾祖又徙居邑西之新郭里而自始徙之祖至吾之曾祖皆葬画埠自余幼时先府君岁春秋展先墓必侍行至则从先府君後循次拜跪奠献毕先府君未尝不戚焉凄怆也间携余周行墓下而训之曰此皆吾之祖皆吾所自出也然吾蚤孤不及究知孰爲某祖孰距今爲几世仅知者吾祖吾祖讳佑志祖妣倪氏继唐氏二子长者伯父琬次者吾父二女李士贤张士金则吾姑之夫也小子识之福谨识不敢忘福又窃闻之乡闾老长自黄氏来昌邑世以善德称而未之有顕者今福幸叨荣二品列官六卿顾不能有所树立用顕扬万一日且老矣又惧先府君所遗训者後之人或忽焉而忘之也子尝为我志祖考之墓石惟高曾以上墓石盍为我并志之将表之以贻我後人亦俾乡之人不昩其黄氏之初也士奇曰嗟乎蓄深者发必闳公以惇德硕材遭逢列圣礼遇之隆付托之重秉恭持正夷险一心伟然时之名臣此岂一再世为善施义之所能有哉所本之深而远固当自其高曾之上虽高曾以上体魄所藏莫能究知而皆吾之所自出也一气所关精神所聚有感通之理礼始祖必祭况始祖之下又其近者乎此公之所为欲告其後之人欤仁哉孝子慈孙之心也遂为志之又表之于衆曰

黄氏之先其藏斯在尊卑厥序左右厥位历世云远载德既丰何以观之于今司空勿践其域勿剪其植云仍绳绳後有代兴

萧德聚墓表

朝廷理租赋区各置长正一人副二人使董其事而简产之殷者充焉历二十余年长皆岁更宣德初户部言长岁更顽民慢之故多负租请复不更之制简产之尤殷者充从之然近岁长赋者怙不更率肆意厉民而细民病之矣吾泰和十有二区长正副三十有六人而不为民厉者裁什之一萧德赞及弟德聚其特然者也萧氏兄弟先充岁更长细民已爱之至是而爱之深嗟乎使长赋皆若是其安有负上而厉下者哉惜乎德聚今不起也德聚讳应德聚其字其别字聚学萧氏故邑东南桃源里钜家其大父斯和父安正洪武初相继长区赋安正风流文雅杰出时辈见余所爲墓文其男子七人第五德聚也笃孝友性刚介持义断断不爲势屈不爲利变恒竭力趋公事又能捐已以盖细民以是所趋事恒先集平居厚抚孤侄尝佐兄德赞作宗谱以贻後有暇短衣长笠将书册畚锸消摇畎亩间薅除荒芜稍倦坐塍傍讽诵讴吟暮而归取耕读名所居乐从儒君子游恒赋诗自娱亦以自负其爲人槩如此卒於宣德二年十二月二十二日春秋四十有九初配及继皆刘氏子男五稳秫穳穥女二其冢兄德修清澹淳厚尤爲安正甫所重无子安正甫择於诸孙命秫为之嗣德聚兄弟皆与余交而德聚尤厚余仕两京德聚以督赋屡至竣事必过留一再宿出所作诗介余评评己未尝不共抵掌絶倒噫今已矣何可复多得其葬也前蜀府纪善梁君本之铭之余书其大者爲之表盖非独以示其後人亦欲使世之长区赋者观焉

赠文林郎监察御史罗君墓表

监察御史罗铨陞湖广按察使濒行求余表其父之墓其父字景泰初余识之前翰林学士胡文穆公所公亟称其爲人且知其出吾族兄仲素先生之门以是尝往来永乐十九年余奉命考礼部会试得铨喜景泰有子及铨爲御史亷正恭慎声誉日起亦知其本之於父故於表墓不辞按罗氏其先抚之宜黄人元初讳某为吉水州学録遂家吉水之南坊学録孙载可载可生佑轩佑轩生继道景泰之考也景泰讳世亨洪武初尚少出游江淮时仲素先生谪居山阳清重有古道景泰从之学甚见爱重时未有室先生之深友四明范启元爲人如先生有女择所归以先生之重景泰也遂归之自是山阳士大夫率重景泰景泰於书通其大义爲人温静坦夷而志恬退尚贤好礼賙贫恤匮疾病死丧赖之者衆有祝愿之者曰吾不能报公天必报公又曰显不在公必在公嗣景泰闻而谢之曰凡吾所爲皆出心之所不能自己岂望报乎其与人交有诚闲居笃於教子恒举古人所爲可传者励之曰彼亦人也其可不自奋二子咸克卓立如父之志景泰卒於某年某月某日春秋若干宣德某年以铨贵赠文林郎福建道监察御史其配范谨於内德赠孺人其子长釭次即铨孙男若干翰林编修杨夀夫尝为余言岁庚子偕赞善陈仲完考应天府乡试烛下阅卷过夜分一卷去取未决困就寐髣髴睹人衣冠立烛影下遽寤因忆欧阳公朱衣事取卷再閲之叹曰几失之矣拆名盖铨也言诸同列仲完曰果非偶然必其家有厚德哉盖爲善者必有应古今奇应若此者非一吾故表之爲世劝

故奉训大夫右春坊右谕德兼翰林侍读林君墓表

君姓林氏林殷三仁之後晋黄门侍郎頴之子散骑常侍禄山为晋安太守卒于官子孙留居侯官遂世为侯官人而官谱不絶至宋理宗朝讳古松者为御医院使再世至讳清通儒术生讳颛明象数之学生讳兴以孝行称于乡而自清至兴皆不仕兴娶游氏宋名贤之後涉知书生君讳志四五岁其母口授书一过辄能记诵不忘十岁日记千数百言十四五下笔爲文章不倍义理从学王孟扬孟扬奇之为尽底里时数数出论辨见锋鋩以折其老长孟扬曰此非所以求益也为字之曰尚默即痛自克治羣居一语一笑不敢妄终其身不变而沈潜於学涵浸渟蓄久而益富永乐辛卯福建乡试壬辰礼部会试皆第一廷试第一甲第二人赐进士及第授翰林编修承事郎癸巳车驾幸北京甲午召赴行在预编性理及四书五经大全书书成受赐赉陞文林郎丙申扈从南还预编历代名臣奏议辛丑召赴北京陞修撰授承务郎甲辰陞侍读授承直郎考顺天府乡试未几简东宫官擢右春坊右谕德授奉训大夫仍兼侍读洪熙元年赐诰赠其父奉训大夫右春坊右谕德兼翰林侍读其母宜人封其妻宜人宣德元年主应天府乡试预修两朝实録未成尚默得热疾更数医弗效数月卒尚默善事父母父母病汤药非亲尝不进既卒丧葬皆谨礼於宗族笃恩意其学博究经史百氏及星历医卜之说咸得其要领爲古文务去陈言而刻厉深切得樊绍述欧阳行周之趣其学出孟扬与孟扬前後官翰林文名伯仲间然孟扬不若尚默之谨静守约也从尚默学者亦有出跻顕仕爲闻人如湖广参政黄泽浙江按察使林硕其表表者尚默尝自号见一居士又号所居曰蔀斋其卒以宣德丁未五月二十四日享年五十其子男二云瀚云瀣女三黄叔敏程稔其壻也一尚幼呜呼以尚默文学行义所遭际禄位可爲无憾虽不逮下夀然君子於考论贤否不以此也独念士习日下学者率骛侥幸一得其有能自力求实得於已如尚默者寡矣尚默非今士流之卓然者哉余其会试时考官又同官翰林十余年盖悼惜之不已於是王修譔孟坚陈御史叔刚以云瀚及孟坚所述事状来请墓文遂为之表

礼部仪制郎中史君墓表

宣德二年春交址之复叛也守帅奏请益兵朝廷命安远侯柳升等将七万人往益之命兵部尚书李庆参赞军事且勑庆凡六卿之属才且贤者举以自助庆所举十数人其最才且贤礼部仪制郎中史安祠祭主事陈镛师行庆与同卧起九月入交址贼於官军所经之处悉列栅以守升既连破之直抵镇夷关升有矜色升虽勇然不好谋安镛言於庆曰总戎之意骄矣公宜力言之且夷贼谲诈不可以其屡败忽之安知其不示弱以诱我况玺书数数戒饬谓贼专以设伏取胜不宜轻率待之公宜速入言之时庆已病强起与升力言升唯唯而已中实无戒慎意明日前进以数百骑独先其副及庆等皆在後升前度桥既度桥遽坏後军阻不得前贼伏兵四起升被创死明日庆病不起又明日副将崔聚整兵以进聚固宿将然仓猝贼驱象赴鬬衆乱聚被执寇大呼官军降即不杀安镛皆曰吾辈见危授命耳皆死之十月十八日也先是贼?昌江等城城中如都指挥李任指挥顾福知府刘子辅知州何忠等皆守节死交址守帅知任等死事以闻皆得褒赠从升等死者守帅隔远不明知不及闻时与安镛同行亲见其事後得脱归者虽言之详而有司以无官府上状不可质故安等之节不得暴白於朝此世之所共深惜而痛悼者也一时同死者如吏部主事李宗昉等盖多而安与镛之事有闻者在庆左右也两人皆进士发身最相得安字志静元宰相镇阳王天泽之後今家江西丰城爲人谨重亷正虽职务填委好学不倦而疏逹勤敏六卿争欲爲其属尤见知於仁庙屡垂嘉奬死时年四十二镛字叔振钱塘人重厚清介所履端确未尝一比匪人而勤於学问三十年来余所识钱塘士人仕京师其所言所行表里一由於正者其惟叔振然知之者寡矣死年三十四志静之子取其父衣冠葬之请余爲表余数闻其死时事爲表之曰礼部郎中史君以忠死葬於此其曾祖宪中元河南行省都事其祖文质洪武初富州吏目其父伯允赠礼部郎中其母甘氏封太宜人配熊氏封宜人其子男四人而附见主事陈君者史君之同寮友生同志而死同节者也

赠奉议大夫太医院使諡恭靖蒋公墓表

永乐二十二年七月十一日太医院判蒋用文卒於北京初疾且革手自为启附进上时在文华殿得启骇愕亲御宝翰遣中官问复有欲言用文强起拜命言臣所愧恨者不能报盛德耳又爲书与其素所厚左春坊大学士杨士奇诀明日卒命兵部给驿舟还其丧遣中官督治祠坟後六日太宗皇帝宾天踰月上嗣大位明年改元洪熙之三月诏赠用文奉议大夫太医院使特諡恭靖遣官赐祭而官其长子主善爲太医院判主善以治命求墓文士奇与用文同事上於春宫相知实深用文官太医其所以受知于上者能随事献规益有问必正对以是甚见亲厚而非专以医也用文明当世之务其哀矜恻怛之意恒存於中间与之言未尝不忠爱惓惓也上尝论保和之要对曰在养正气耳正气完邪气无自入焉又问卿於医效率缓何也对曰善治者必固本急之恐伤其本圣人所以戒欲速也言关於理道槩类此用文初入太医院爲御医永乐八年陞院判自是专侍文华殿其於医主李明之朱彦修不执古方而究病所本自爲方故所治恒十全王公贵人下逮贱隶细氓有疾衆所难愈者谒用文多良愈如用文谓不可愈即无能愈者凡所愈报不报不计爲人恂恂醇厚恭谨有行义其自幼以孝闻乡里十余岁能自树立袭祖父业而用儒医起家在京师所居近市辟一斋深邃明爽题曰静学又治一斋公署左偏题曰缉熙图籍充牣稍暇即斋中研玩讐校未尝释卷喜爲诗文遇名贤所制率自抄録盖虽老学问不倦文人韵士过从者无虚日宾至必置酒或五行或七行吟咏为乐与人交表里始终一致没之日无贵贱戚疏咸嗟咨悼惜曰善人已矣享年七十有四蒋氏之先家魏州金国子助教曰安中以直谏顕泰和间其孙应茂徙扬州之仪真生梦雷元扬州路医学教授生伯雝举进士崇明州判洪武初用荐召爲史官以疾辞遂出爲兰阳县丞居官有惠政其配魏氏用文考妣也用文讳武生以字行娶王氏先卒子男四主善主敬主孝主忠皆醇谨克肖女一顾玑其壻也孙男女各二用文所着有静学斋稿若干卷治效方论若干卷呜呼三代盛时王朝自公卿下暨百执事皆贤且材而各以其技能朝夕献忠于王之左右惟王乐闻之而莫之违也故见诸其治爲盛後世非徒其臣之不能皆贤且材亦乐闻善于下者鲜矣其何怪夫治之不古若哉故用文志希古人亦必圣明在上有大舜乐善之诚有以来之矣至其身既没德意不衰而愈隆益以见圣诚之至呜呼虽不独为蒋氏荣如蒋氏之後有能知其先所以致此而图敬承之不隳者亦贤也矣故表诸墓而告之

彭先生墓表

泰和西郭月池里有两彭先生曰叔介曰与和皆笃行君子也叔介先生尝出而仕矣与和先生其从弟虽未仕而修诸躬施诸其家其乡者皆足以表物励俗无愧乎古人叔介先生没士奇既表其墓与和先生没今十有六年未有表之者君子之善其可终泯乎月池彭氏故邑之望元濓溪书院教谕讳某生月溪处士讳某月溪生讳某先生之曾祖祖父也先生讳羣与和其字自幼在祖父侧熟其先世事即有志於学以图不坠稍长而孤遭元季连岁兵祸孑孑一身走四方以避乱定始归而亲戚死徙先庐焚荡几无以自容?悲茹苦谋所以植身承家者从乡先生王子与学专志毕力不少懈退则就叔介相切?遂贯通诸经及子史百家安成刘云章一览所业甚见奬重笃伦谊世父没久未葬举其匶葬泸源山中时山中多虎为民患廹暮假息道傍神祠祠故无扃鎻虎夜环祠声虓然先生不爲动虎竟去人以为至诚之应闻同产姊兵掠在衡州即日徒步走衡赎归又走安成求得其孤侄以归侄中道病死躬负屍行哭买地葬已乃行族弟死妻子贫不给恒分所有以济居无余赀而凡振穷周急虽数无厌倦意处朋友务相益与子弟及乡人之子弟言必在於孝友忠信接乡里恂恂温温常掩过扬善故无少长贱贵皆爱敬之爲文章清婉典则有司尝奉诏举贤又举怀材抱德皆以疾辞袁州龙泉学皆聘训导将行复嘅然自念吾柰何违先人丘墓而忘吾子弟之教乎亦不果行盖先生之学本诸圣人之经达夫性道之原而一言一行惟恐或盭古人至其教学者亦以此盖所自任者在此也呜呼一郷有君子斯一郷有善俗文溪武山之域安得复有惇用古道如彭先生者以振起之哉先生卒于永乐丁亥五月某日享年六十有五初娶杨氏士奇从父彦中先生之女无子继胡氏永阳名族生男子二人长百链永乐十三年进士为监察御史次百钧业进士未试而卒孙男若干女若干今之知先生如士奇亦无几人故表于墓又系之以诗云

粤昔四民士以道贵德全於躬化被于世士习既迁世日以下沿流益远鲜之反顾有其顾之倡而寡和士畴念兹曰予时过嗟若先生克笃念之褒衣博带动由矩规钻仰先哲以有于我亦时出之以遗来者呜呼先生於古是逑弗奋以骞弗闳以流我行於郷波荡草靡不见先生永叹何已

东里文集卷十六







文集卷十七

钦定四库全书

东里文集卷十七　　　　明　杨士奇　撰墓碣铭

山东盐运司副使萧公墓碣铭

永乐庚寅某月某日山东盐运司副使西昌萧公鹏举卒於官既归葬其乡其孤金以溧阳文学梁本之所爲行状来求铭公吾邑遗老凡发诸内形诸外者必不可少愧古人铭之盖不愧郭有道者故不敢以辞公讳翀鹏举其字萧氏五代时有讳觉者由长沙徙西昌之禾溪後又徙今南溪曾祖某祖某父某母某氏公蚤孤季父自成长育之公时虽幼已不凡事自成如父自成礼致乡先生刘尚书崧爲之师夙夜自励不厌言行益谨饬刘先生曰此令器也後有诏广京师城下郡县赋民陶甎送京师役大且久奸民滋爲弊遣御史亷治之奸者更蔓引素异已者是时县简自成长千夫公往代役既为奸者所引被收自成走诣御史言县寔命我长千夫非侄也我当坐公曰躬任役者我也叔不与我当坐御史验籍名竟坐自成谪屯滁州公号泣送自成即趣归尽倾其赀财往助之自成後得还四明乌斯道作骈义传着其事自成没公与弟鹏起从弟鹏南鹏翔鹏汉同居相亲爱怡怡诸弟亦皆敬事公惟公言是听肃然不敢出一语涉不义刘先生着五荆传以表之洪武辛酉以贤良徵至谒见应制赋指佞草称旨授苏州府同知到官蚤暮尽力治公务而自守甚严无敢干以私者居七阅月坐秦府买民物不举谪河南驿夫居河南十八年贫甚不自给从者发近舍地得黄金匿不告而求去益力有以其故白公请诘之者公曰彼所自得吾何预听去卒不诘复起爲山东盐运副使或言公仁厚岂弟宜长民财赋非所以辱公公闻之曰孔子不爲乘田委吏乎惟克尽职爲不辱也到官勤励自守如苏州俭素不变至没御寒一緼袍犹河南时所制诚於恤下下亦心诚戴之岁课皆先期而集曰不可以累我公稍暇闭户读书赋诗而已自三司而下皆敬礼之詹事府丞陆中善尝使山东还与余言萧运副洁清正直爲山东第一惜既老矣盖未几遂卒公坦夷直谅言动循於仁义治家尊卑内外秩然祀祖考尽孝敬时节躬率子弟谒先墓买田墓下岁命子孙一人司其入以供谒祭着爲式世守之与人交悃欵未尝启口及人过失事为文章长於诗有集若干卷藏于家卒年七十有二娶郭氏刘氏先卒继郭氏有贤德子男二金鎡皆端厚好学克世其家女三人皆适士族孙男四人铭曰

公世以赀公德孔嘉于何观之于躬于家逹诸官政厥彰孔多奄其亡矣君子之嗟閟于斯丘既固既安高车後来过者轼焉

郭彦常墓碣铭

永乐元年十月诏吏部下百司举才德之士在末位及隐处于下者时翰林修譔梁潜与士奇谋曰郭彦常闓疏果毅练习当世之务且公方负气节有大体此人可以称塞明诏议协将卜日以闻会有言彦常病久乃止又三年彦常竟以是病不起余两人哭之既而相与嗟叹悼惜谓世之从政者其皆如彦常矣乎彦常没岂独爲吾徒私惜之哉既葬龙门山今年其子公绪以状来请铭呜呼虽不忍铭不可不铭者昔家居时与彦常同里未尝一日不见见未尝不相倾倒倾倒未尝不在於道也而今已矣不铭可乎郭之先岳州临湘人六世祖汇宋季举进士爲袁州司户始徙泰和祖巨川考庆宗母萧氏二子彦常其仲也自幼頴异七岁丧父哀毁动人季父登州教授敬守丧其子献以彦常爲子洪武初教授公爲都税司副时朝廷初建国子学简京官子弟之秀者充学生彦常与焉受经於学録萧执先生先生亟贺教授公曰是儿异时有用之器也未几以养亲丐去初元季兵乱彦常同产兄被俘不还至是教授公曰柰何以我故而令吾兄不祀命彦常归主其父祀曰尔生子当令後献其後教授公历官瓜州武冈汉阳登州彦常悉侍行调护供养曲尽孝敬教授公在登州得疾闻之即日治行往省比至已没奉柩还丧葬如礼平居以教子爲切要尝戒之曰舍学不知人之道舍经不知学之本皆遣从明师游与乡人处和而信於时贤士君子皆与之交彦常仪观魁伟雍容修整而其论议识鉴卓然非辈行所及不以疏戚废其是非之公闾巷有忿争不平徐出片言折衷之皆帖帖以止闾居未尝忘人之忧呜呼使其得一郡一邑而爲之足以安利其民不辱任使然卒未及少试以没此岂独彦常之不幸哉没於永乐四年十二月十四日享年五十子男三公绪永乐十年进士公承万安县学训导即从教授公命以後其子献者公纶女一嫁萧枢孙男四琪璟珦瑗铭曰木坚良兮为舟为车玉缜栗兮为珩为琚嗟君子兮世所需命之弗逮兮其何伤於余乎

故凌云居士萧安正墓碣铭

永乐十七年十二月初五日泰和仙槎乡桃源里萧安正甫卒是月二十日葬其里东山之原明年其孤襄应雍奉书及塾宾梁?所述事状授应子稳来京师请铭其墓萧出梁国子祭酒子云世居临江之玉笥山子云十六世至伯原权知太和县遂家焉伯原四世至汉卿五世至一龙七世至士鸣谱载皆有科名於宋士鸣生文翁文翁生斯和安正甫之曾祖祖父也母罗氏安正甫仪貌魁伟襟宇闓豁洒落家世拥厚赀元季兵乱加岁饥斯和散财募义保障其乡又日发廪以赈安正甫时弱冠协心单力佐其父已有称於时而喜从儒师君子游乡先生如康山长宗武陈心吾王竹亭及刘尚书子高皆德望老儒安正甫既尝从学康先生诸先生亦皆忘年与之游同辈行如杨员外子渊罗同知子理邓经历彦高凛然氷雪之操非其人不可近而皆与安正甫契好深密往还上下相乐酣嬉淋漓无厌也安正甫博涉载籍於道近代故实及胜国诸老文章之隽永娓娓不穷衆宾广会言论讙譁不相下从傍数语析之无不帖服间出一二语为嘲谑衆絶倒而凝然自若也於持身处物不肯越理分之外祗宪度数以户税长徭赋必率先趋事而恒倍出泉布以纾贫弱虽富且耄无长少贵贱接之不见有惰容荐绅大夫涉其乡必过安正甫倾倒累日而後去尝坐累谪戍辽东既老代归归则宗族侪辈多已物故而乡之故家老成风流儒雅如安正甫亦无几矣而安正甫秉德执义以表其子孙族人者益笃不懈盖春秋八十而卒安正甫讳亷所与交游者尝谓其有凌云气韵因以题其所居遂号凌云居士初娶刘氏生一男齐一女适邹继王氏生五男京襄亢应雍一女适曾庶生一男亶齐京亢皆先卒孙男若干女若干余少辱安正甫爱重其归自辽东也尝教授其家塾相与甚懽而今不复见矣故不辞而爲之铭且以寓予之怀思云铭曰

道行迈兮阻修不矫爲亢兮不屈为柔心休休兮乐于于履坦坦兮幽人之逑冈盘兮川回乔木兮崇丘怀兰芳兮徂春倏草露兮零秋倚东山兮凝竚耿予怀兮夷犹

梁用之墓碣铭

永乐十五年车驾廵狩北京仁宗皇帝在春宫监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏逹而已上既有疾两京距隔数千里支庶萌异志者内结嬖幸饰诈爲间一二谗人助於外於是禁近之臣侍监国者惴惴苟活朝暮间赖上明圣终保全无事小人之计不能行然其意不已也会南京有陈千户者擅取民财事觉令旨谪交址数日念其军功贷之召还有言於上曰上所谪罪人皇太子曲宥之矣遂杀陈千户事连赞善梁潜司谏周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合葬於泰和县某郷某原梁氏其先家长沙唐有进士曰震徙荆南又七世曰胜用仕南唐爲徵事郎徙今泰和又十世赠知吉州曰逢吉二子皆仕宋伯君崇累官起居舍人兵部员外郎直史舘知凤翔府仲君杰累官同知黄州府入爲翰林院编修官君崇五世孙蕃景定三年进士太常博士知宣州改抚州生才可才可生彦卿彦卿生不移娶陈氏元潮州儒学教授以道之孙生男子二人长即潜次混潜字用之自幼好学警敏嶷然有钜人志尝受经於乡先生王子启及舅氏陈仲述入则浸渍不移先生之教父子兄弟讨论切?无虚曰故所得率出其同辈用之甫弱冠其文章论议已驰骋颉颃诸先辈洪武丙子选乡试明年授四川苍溪县学训导苍溪僻远过使客终岁无几人而山水可适其学者前此未尝遇明师用之乐得其地旦暮坐讲席开谕辨析必尽其说诸生皆忻忻有向进意稍暇独行清流茂树间吟咏自得又明年用荐除广东四会知县授承事郎推诚爱民剗宿弊崇寛政临之以平易导之以礼让致勤抚字稍暇辄就学舍亲授业诸生岁余民咸悦服而争讼息学校兴流徙来归以累千计县有泷桥河世传吏有亷平之政即河水清自用之至讫其去河水澄洁可监又明年改阳江又改阳春治之一如所以治四会者而阳春猺獠环处稍不得所欲即兽怒跳蹶不可制用之待之如子而不拘於法亦皆尽诚事县令如父敬恭命令唯恐不及所历之处将去人皆遮道留之不得至有流涕者永乐元年召修太祖皇帝实録书成陞翰林修撰授承务郎赐白金五十两织金衣一袭文币四表里五年命以本官兼右春坊右赞善进儒林郎时修永乐大典召至四方儒学老成充纂修及缮写之士几三千人人衆事殷特命太子少师姚广孝礼部尚书郑赐総之已而赐卒命礼部翰林院就本院推举才学服衆者代赐遂举用之用之方公明决莅事有程而惰慢放肆者有不乐之相与诬其过於上召问具对云云上曰梁潜言是遂抵造诬者罪於时以文事裨益皇太子尤为所重上幸北京驿召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士奇特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试盖明年及於祸矣呜呼用之闓爽弘毅耿介自执其智足以烛几其德足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六已用意周程朱张之书壮而益探其微爲文章驰骋司马子长韩退之苏子瞻亦间出庄骚爲奇务去陈言出新意古诗高处逼晋宋所着有史论若干篇碑传记序铭颂赞述若干篇五七言古近体诗若干篇皆可传後与人交蔼然有相辅之义人有过面诮之不爲依阿取容及其能改懽好如初焉用之死时年五十有三娶杨氏子男四果楘楫榆皆知务学果楘皆举乡贡未升二女长嫁袁俊次嫁进士刘凖孙男几某某皆秀朗可望造物者殆以是报之欤梁杨世婚姻家余长用之一岁少学同业壮而仕於朝同官知用之孰有深於余哉故其葬也宜余铭而余铭之亦岂出乎其私哉铭曰

楩楠之苍苍可车可梁灵芝之煌煌瑞世之章曷其举之又中毁之夫毁于琢曷全于璞理有瞢瞢为善罔佑顔短跖长从古则有从古则有善者徒伤尚有传者其永不亡

曾胜甫合葬碣铭

吾友曾源自青州府知事再擢工部都水司主事坐累谪卢龙十有七年今年用荐起为湖广新化县丞间过余已皓然白颠相握手劳苦外即拜且泣曰先父母皆没世且合葬矣而未有铭知先父母今莫踰子者幸畀之铭余闻其言叹息自念源父胜甫自吾总角已心知敬之盖是时县大夫推择为史先生君子皆曰此古所称悃愊无华者既而非其志也百余日竟弃去後之为郡县史率深文巧诋爲贤求什一於千百如胜甫何可得哉余少与源同学数嬉戏其家其母刘孺人爱余孤贫而有志学也每见辄垂奬励後偕源仕京师孺人尝就禄养又爱余辅源以义也时孺人年几七十两家所居甚迩余家迎孺人辄来来辄懽然留数日孺人慈惠善教盖余一家人敬事之如母也今其可辞铭遂受其所述事状序而铭之曾出唐光州团练副使延庆其後徙泰和者世居邑治之东义井里宋季有号南窗者生建可建可生均道胜甫之曾祖祖父也胜甫讳胜淳厚恭逊其居家处闾里有寔行无声利之好平居寡言言必傅於理乡?称爲善人春秋五十有九而卒刘孺人乡先生吏部尚书子高之从子丰城县学教谕子彦之子讳辰年若干归曾氏贞静婉淑妇德母仪宗姻所重春秋八十有三而卒胜甫卒於洪武庚午某月日孺人卒於永乐壬寅某月日墓在县北五里视冈之原子男三?源仁孙男九曾孙男八铭曰

澄江之阳有峙且平负幽向明锺龢萃灵德人斯藏其後有兴

常州府同知张重器墓碣铭

国家军政久而弊军之奸黠者往往匿其籍或诬援良民实伍所司利奸人之贿辄从之於是奸人得计良民受诬弊远迩一辙皇上嗣大宝之明年诏饬军政遣廷臣四出清理且赐玺书谕之毋枉民纵奸时大理寺丞张宗琏当往福建岁余竣事盖福建之民皆誉张寺丞之公且亷也既还改常州府同知专督农事朝廷又遣监察御史出理军政之未尽者御史当往苏常诸郡者言於兵部曰常州必得张同知共事乃有济部遂檄宗琏时御史锐意得军不复存念民枉宗琏曰玺书在是敢违哉宗琏虽不得尽行已志然常之民赖免诬枉者犹十七八而御史滋怒宗琏异已诟詈无礼虽宗琏终不爲变而积忿恨不平发背疽以卒卒之日常四邑之民老者壮者奔走诣庭下哭皆哀具仪奠祭累日不絶暨归丧素衣冠送者数千人盖是时苏之佐郡希合御史意民受诬枉一不听自白白而死峻刑者不可胜计於是苏人皆叹羡常州得贤郡佐而不直其郡之佐谇语嚾然宗琏名益有闻宗琏字重器吉水人初两举乡贡皆中遂登永乐二年进士第爲翰林庶吉士预修永乐大典书奏授刑部主事旦暮考究古人作律之意而体欧阳崇公於死狱求生道之心不肯一毫怠忽尝奉命録囚广东广东人皆称其长厚其在刑部久自尚书下至隶皂称誉之无间言仁宗皇帝临御简朝臣贤者爲东宫官擢左春坊左中允上嗣大位陞大理丞又明年有常州之命在常州之明年卒宣德丁未某月某日也享年五十有四其考彦忱赠承直郎左中允母萧赠安人世系见余所作其考墓志其妻刘封安人子男若干女若干其为人简重清俭明经笃行事君爱民一以诚非其义一介不取非其人不交闲暇闭门读书焚香澹如也名其斋居曰思诚盖素所存心以此余与之交久深知之而卒又得其详深哀之故其葬於乡也最其平生大槩寓其孤使刻诸墓而系以铭曰

呜呼重器存心孔仁虽施未弘有惠在民民心则何有思无已彼独何人而存则异呜呼重器於士有光呜呼重器没也不亡

赠承德郎吏部文选清吏司主事刘君墓碣铭

宣德三年五月制赠吏部主事刘濬之考原亨爲承德郎吏部文选清吏司主事妣黄爲安人又赐濬钞千缗归举焚黄之礼濬濒行诣余拜而请曰上之德所以宠覆刘氏者天地之广厚也虽濬无能图报万分之一然中心其敢斯须忽忘今将树碣于墓幸徼惠执事以爲後来不朽之托余与濬游既诺之遂咨得其考妣事行乃序而爲铭其考讳元字原亨刘氏故抚州崇仁儒家元广西北流县儒学教谕讳敬生湖广溆浦县典史讳诚诚生处士讳纹德原亨之曾祖祖考也妣管氏原亨生而淳厚既长知务学谨其言行羣居执礼度不怠肆爲先生君子所器重时元季寇乱充斥奉其亲奔窜山谷间甘旨之养日不阙稍暇辄从乡先生马雅志讲学励进修之功马先生尤期望之国家混一四海洪武中或勉之仕者笑曰爲太平幸民足矣顾今天下文武智能乘云龙风虎之会顒顒济济布列中外宁独少元耶或曰士怀负才器不一试自见於世乃徒乾没泯泯耶去而不荅郡守县令知其贤数荐起之卒皆辞而间施一二於乡以裨县大夫之治皆悦服有余蓄恒济匮乏原亨仪观伟然雍容整肃不矜不衒其德刑于家措于乡?者盖人无间言其豫计事成败率奇中卒於洪武乙丑十一月廿九日夀四十有一岁葬邑长安乡何家塘之原翰林学士王公景表其墓配安人里望族黄德和之子讳妙贞涉知书父母无他男子其女子独安人慎择所归遂归原亨而纳赘壻焉安人孝於舅姑恒迎就养外家而祗事之同於父母舅姑没凡所以送终者一尽诚意年三十有一原亨没即誓守节而植家训子毅然爲已任尝励诸子曰若等不务学立身即吾死何顔视汝父哉其乡人国子司业吴君溥名其堂曰慈训其卒也园田居室咸赢於夫之存也卒以永乐丁亥四月十有七日夀五十有四岁葬长安乡之冕府里四川按察佥事时季照铭其墓子男四辟丘濬悬辟习儒业好古道濬永乐第一科进士临汾知县浙江按察佥事吏部文选清吏司主事操行有称於时女一孙男三呜呼国家褒恩虽本濬而施然究论其考妣存心行已亦天道所以报之欤虽未尝同穴而藏然皆濬之所自且同被命书故黄安人之事宜附见焉铭曰猗欤上之厚其臣也宠光其躬爰及其亲清秩峻褒煌煌龙文林林冠缨有得其几非天之道惟善是畀臣濬考妣爲善有诚隆隆之荣不忝于承刘子与孙其来千亿永念尔祖永载帝德

前朝列大夫交址布政司右参议解公墓碣铭

呜呼此解公大绅之墓葬二十有二年矣其友杨士奇始克序而铭之序曰解氏姬姓其先居鴈门唐同州刺史琬之孙隐爲蕲州司户参军始家庐陵之同水鄊参军六世孙盛迁吉水邑中世有科第至讳梦斗宋太学上舍生讳应辰元高安县学教谕生讳子元举进士授安福州判官兵乱守节死生开先号筠涧娶高氏进士若凤之子公之父母也公讳缙字大绅自幼頴悟絶人五岁父教之书应口成诵七岁赋诗有老成语十岁口诵数千言终身不忘十三尽读四书诸经贯穿其义理老长不能难也而文思溢发十八举江西乡试中第一洪武廿一年会试礼部中第七廷试读卷者以所对策论过高抑寘第三甲时兄纶及女弟之夫黄金华同登第太祖高皇帝喜其一家三人出仕授纶礼部祠祭主事公与金华皆中书庶吉士日侍左右甚见爱重闲暇数召两人论议考其所学一日谕公曰尔试举今施政所宜直述以闻退即具奏大槩言陛下得国之正非唐宋所及取天下於羣盗救生民於涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不爲游畋皆远过汉唐宋之君而无愧三代圣王矣惟愿喜怒一听於天理而推诚任使不以察爲明又言陛下拳拳於畏天畏鬼神治民治强暴然畏民者畏天之本治心者治民之本又言令不必数改数改则民疑刑不宜太繁太繁则民翫法司近有朋奸罔上倚法为奸二条下人殆难措手足矣又言御览之书宜集唐虞夏商周孔及濓洛关闽之言随事类别以备劝戒又言六经残缺莫甚礼乐宜正礼经及访求审乐之儒作乐书又言祀天宜复扫地之?尊祖宜备七庙之制太常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜珈之教禁符式之科絶鬼巫破淫祀以底善治又言进人当择贤否授职当量重轻今大诰有不爲君用之罪则仕者不复择矣又言古者乡邻善恶必记今虽设申明旌善二亭而无党庠乡学之敎互知之法虽严训告之方未备宜取古人治家睦隣之法若古蓝田吕氏乡约及今义门郑氏家范布之天下世臣大族率先以劝旌之复之爲民表率而致治不难矣又言易曰王公设险以守其国重门击柝以待暴客而近世狃於宴安堕城池销锋镝讳言兵事以爲天下已治一旦或有不测之虞何以爲备宜勑有司以时整葺寛之岁月守以里胥额设弓手课之射教民以农隙兼习兵且乞设武举以收英才又言宜广乡校前代多有书院有学田有贡士庄宜修复以教养贤士又言极刑之禁虑有遗才给配妇人恐伤节义既奏上嘉其识正公素与兵部尚书沈溍不合溍奏公入部堂索皂隶语嬉慢非礼上虑公优闲怠逸即除江西道监察御史盖以繁剧玉成之也时都御史袁泰怙势家人横恣诸道御史欲纠之无敢执笔为章者公挥笔立就历举其过章上虽曲宥泰而一时多其直上又虑公少涵养将爲衆所倾召其父至谕曰才之生甚难而大器者晚成其以而子归益进其学又谕公曰朕於尔义则君臣恩同父子其归益尽心於古人後十年来朝朕大用尔遂侍父归公天分高又感上大恩归益自励而造诣深矣数岁高皇帝上宾公趍赴临权臣忌公者谓赴临非诏旨遂谪河州岁余权臣黜召还以爲翰林待诏太宗皇帝入嗣大位首索公既见寘诸左右深信任之时朝廷诏勅与凡大制作咸出公手每预密议宠赉加厚陞侍读数月陞侍读学士奉训大夫上初与武臣丘福等二三人议建储文臣惟金忠预皆北平时股肱也武臣咸请立皇第二子高煦谓其有扈从功上不听福等叩首请不已终不听遂召公预议事定然未发明年册仁宗皇帝为皇太子封高煦爲汉王进公翰林学士兼右春坊大学士奉议大夫又明年福等所初议颇泄於外高煦素不乐公言於上曰藩府之旧无泄者其缙泄之遂出公爲广西布政司右参议授朝列大夫又以李至刚言公怨望改交址八年入奏事时车驾已出征北边至京师见仁宗而归车驾还高煦言解缙瞰上远出觐储君径归无人臣礼遂徵下狱後三年以病死狱中素所交游出资歛之外兄高建春归其柩葬之高氏公死後家徙边仁宗皇帝临御特赦还而官其从子祯期爲中书舍人公仕前後不十年为庶吉士再岁御史未满岁为学士四岁两赞外藩皆席未煖初修高皇帝实録及永乐大典皆爲总裁考会试者一读廷试卷者二声名在天下籍甚敦孝友重义轻利遇人忧患疾苦辄隐于心苟可用力尽意爲之笃于故旧及名贤世家之後喜引拔士类或诮其泛爱者终不爲变襟宇阔略不屑意细故而表里洞逹絶崖?虽野夫穉子皆乐亲之求文与书者曰辐凑率与之无厌倦意或言有不当与者笑曰雨露岂择地而施哉且人孰不可与进者不畏强御承运库官张兴恃宠而横尝笞击人於左顺门下公过之叱兴曰御座在此敢尔违犯礼法乎兴虽忿公然不敢应一语俛首歛退同官治职事或有失悞公在上前率引为已过明知人太宗尝与论羣臣御笔书蹇义等十人名命各疏于下十人者皆上所信任政事之臣亦多於公善而具以实对於义曰其资厚重而中无定见於夏原吉曰有德有量而不远小人於刘隽曰虽有才干不知顾义於郑赐曰可爲君子颇短於才於李至刚曰诞而附势虽才不端於黄福曰秉心易直确有执守於陈瑛曰刻於用法好恶颇端於宋礼曰戅直而苛人怨不恤於陈洽曰疏通警敏亦不失正於方宾曰簿书之才驵侩之心既奏上以授仁宗曰李至刚朕洞烛之矣余徐验之仁宗因问公建文所用诸人对曰此皆洪武中人才往事不足论已遂问尹昌隆王汝玉对曰昌隆君子而量不宏汝玉文翰不易得所惜者市心耳後十余年仁宗出其所奏十人者示士奇且谕之曰人率谓缙狂士缙非狂士向所论皆定见也公之文雄劲奇古新意叠出叙事高处逼司马子长韩退之诗豪宕丰赡似李杜其敎学者恒曰宁为有瑕玉勿作无瑕石书小楷精絶行草皆佳其卒以永乐十三年正月十三日春秋四十有七配徐有贤德子男二祯应卒于徙所次祯亮孙男女各二太宗皇帝初召翰林七人入内阁其三出庐陵公与胡公光大及士奇也三人相与厚而相知深今独士奇在胡公墓上之石士奇书之公墓石未有书其可不书铭曰

千里之足越国过都或一蹷之不虞楩楠百寻其寸之螙宁见捐於匠输郁乎纷纷五采承日竞瞻望以忻快何泯没之遄疾干将地下其神不死尚有光华天汉之涘

东里文集卷十七







文集卷十八

钦定四库全书

东里文集卷十八　　　　明　杨士奇　撰墓志铭

王竹亭先生墓志铭

国朝混一之初天下耆儒硕师往往多在徵诏数下或进而阶显融佐化理或退而信亷节成後进皆卓然有益於世也是时泰和王竹亭及其弟子启两先生正学笃行高风直节表表乎大江之西洪武二年子启先生首举明经爲监察御史明年竹亭先生以说书徵既至上书论事更授福建盐运副使以老得辞子启先生後陞广西按察佥事又擢知崇庆州政治赫赫已而罢归时竹亭先生春秋六十余子启先生亦几六十伯仲恭爱隆然居必一堂出必鴈行长身玉立俨乎端恪巍冠褒衣襜襜甚伟盖望之如神人无不肃然起敬畏者至其接人色庄气温雍容怡如语简理尽无不乐就之焉竹亭先生讳沂字子与竹亭其别号幼读孟子即知辨於义利稍长刻厉学问尝从元进士杨升云彭复初治周易造其突奥自六经至于周程朱张之书靡不深究及子史百氏咸旁通博考盖於天人之微圣贤之藴往古治乱成败之故蓄之富察之审言之的而履之确也尝一试有司不合即不复出教授於其乡而所交游往还皆当世名人元季江西参政沁布阿咱尔守贑州礼遇先生辟爲行省照磨又承制授吉安路治中俱不受逮皇明龙兴洪武三年广东行省聘考贡士试是年侍御史吴去疾言泰和王沂经学操行宜在侍近遂徵爲说书至未几而归益以成就後进爲务从学者愈衆倾竭底里随其材而笃之而皆有成先生资识高明内贞外和器度弘伟?范自然安成进士刘云章尝赞之曰渊乎玄酒之在尊凛乎太阿之未出匣皭乎其清而挹之弗竭薰乎其和而即之弗可狎又曰使及门孔氏则风雩之咏归端章甫之礼乐固将进退绰然而特视其所合盖确论也先生孝友笃志岁时葬祭循古礼燕处必严未尝启口及人过失有文集若干卷承旨宋公濓爲之序诗若干卷襄城杨伯谦序之洪武十六年某月某日卒年六十有七王氏世有德义其先出晋司徒导之後由金陵来徙至宋户部侍郎贽显于仁宗朝事载郡志又若干世至圭爲荣王府宾客与周文忠杨文节皆善学者称虹溪先生虹溪若干世至性夫性夫子以道元季韩公复尝荐之以亲老辞二子先生兄弟也先生娶陈氏继李氏皆有贤德子男一伯贞举明经累官琼州知府女一嫁严玄龄孙男二信直直举进士为翰林修撰曾孙男八女三先生初葬千秋乡大径之原至是琼州公丁李夫人忧改葬先生新山之原使直属士奇铭墓士奇盖生晚不足究知万一然念乡人老长识先生者尽矣当时门人亲受教者亦多不在将使後之学者有志乎先进其何所考法也且士奇於王氏重世好又少尝侍敎先生兄弟及琼州公矣故不敢辞不敏不铭谨述其所知大槩而爲铭曰

奕奕王山澄江洋洋猗欤先生邦人之望江山出云雨于下土君子之道有蓄不施道之传矣孰不为材佐理于隆济济偕来世其远矣後来何师猗欤先生曷究予思

欧阳三峰墓志铭

永乐癸巳七月甲申西昌欧阳三峰卒欧阳氏之宗及其戚婣皆哭失所庇赖乡之士君子皆嗟悼出涕曰善人已矣邑大夫亦叹息言继自今处士之庐奚所致礼乎三峰讳某字以忠三峰其号也欧阳氏出唐吉州刺史琮与宋少师文忠公同祖琮之後居庐陵十四世徙万安之常溪又七世徙泰和又六世至元国子学録德高生觉先三峰之考也妣韦氏三峰自幼淳厚器宇凝重知力於学家族故饶裕少壮者竞侈靡爲豪三峰独执俭约澹然布素自得也既壮踰淮涉汴以游乎齐鲁赵魏之间纵览山川交其豪俊而见闻广矣归而益从乡先生讲说以求归宿之地会元季盗起所在充斥三峯彂帑廪聚义勇保障其乡族乡族有穷乏者皆赈给之国朝既平僭乱定天下三峰老不堪事则聚其子孙暨族之人告之曰吾不幸丁世变崎岖兵乱数十年幸脱一生於万死得复见太平然吾老矣汝曹于今得逸居优游嬉适不知有强凌衆暴之患者非上所赐耶不尽学问以冀効用一官报大德且增辉于前人乃龊龊与草木同朽腐哉遂礼致明经师教授塾中旦暮则三峯程督于内数年欧阳氏之文学日益盛歌鹿鸣而升者前後相望佐政典教者皆有闻于时焉三峯持身治家悉以礼丧祭不用浮屠老子法遗戒子孙世世勿变修宗谱以示族人曰毋忘本也尝有盗刼里中举族仓卒出避三峯独入取家乘及先世告身怀之然後去曰他可复致也虽耄期春秋必亲率子弟谒先墓其孝敬盖出天性外氏有先墓里豪以计夺之外氏子孱弱不敢言三峯毅然白其事于官卒还之又为刻石表诸墓道所爲义举多类此与人交表里一致遇族人及乡人之子弟必勉以孝弟忠信岁邑大夫举乡饮礼宾必於三峯朝廷行养老之典使者屡即其家赐酒肉帛享年百有二岁可谓福酬于德者矣娶韦氏有淑德先一年卒子男二子瞻子宗皆先卒女一嫁刘敬先孙男三允宣先卒允成俊永乐二年进士由翰林庶吉士擢礼部仪制清吏司主事女五张叔伦刘俊秀宋平原萧可嗣萧础绅其壻也曾孙男七澄□沛渊瀚渤潘女若干俊闻讣请于朝将归以翰林庶吉士余学夔所述世系行实来求铭呜呼三峯士奇祖父行也表先进以仪後人其可以辞谨按状叙而铭之铭曰

温其如玉兮德孔良来祉福兮夀而康後有敬承兮百世其昌

元龙兴路儒学正杨公墓志铭

宋忠臣建康通判赠徽猷阁待制諡忠襄吉水杨公之七世孙曰伯恭倜傥魁伟有才略敦大义元季爲龙兴路儒学正时陈友谅兵掠江西诸郡皆无守备伯恭首上书藩宪大臣陈用兵理财数事其言闓切又言宜宿重兵江州扼汉沔之咽喉固江右之藩屏衆迂视之既而朝命刘鹗守江州中道闻警止龙兴未进伯恭爲画计募蕲黄丁民之奔来者给兵仗使随行既行又数贻书促鹗曰及今尚可爲不可缓也又数数以策干藩宪独宪使韩凖与伯恭意合而典兵者不见聼用友谅既连陷诸郡伯恭以义劝率诸大姓之奔窜在外者出壮勇捐金帛为尅复计事集辄爲典兵者所沮遂罢归不出未几而龙兴亦陷矣友谅既败死江西内附诏举故官有材干者用之伯恭以疾辞伯恭讳谦风采凝重孝友出於天性少受经于乡先生刘粹衷其学务实践後补国子生用前代忠贤之後特赐出身得学正首上言建忠节祠於乡郡以励风俗朝廷从之在官创学规及课试法以勉学子先圣殿学舍书籍礼器有敝者皆完葺如新广学田以饍士居家不问有无倾赀复忠襄赐田於异姓曰弃此则弃先德矣以诗振起族人平生与人言忠义事尤恳切云祖某考某妣某氏娶某氏子男二旭昶昶尝举贤良以亲老辞女三皆适宦族孙男若干其卒以洪武某年某月某日享年若干其葬某原既葬廿有几年孙尚节以余同宗谱奉事状属为铭夫忠节人道之大端也士食国家之禄不幸而丁艰难危急之际怀负器能有所格不得展其分寸鬰鬰焉抱忠蓄愤而不能自已者非其命也夫若伯?可谓无忝其家者矣铭曰渥洼之出卓荦超逸不疾而速千里一息胡羁弗乘而骖驽骀卒蹶以仆呜呼昌追奕奕杨氏忠节兴家厥後??袭芳趾华伟欤先生一命在下君臣之义允执惟固材与志偕孰抳其行吾殚吾心卒遏其成亦既全归从我先祖先德世承式观来者

萧伯玉墓志铭

夫孝百行之先也孝可以通天地格鬼神而所愿必遂者诚之至也有天下国家必重乎此有卓然躬履斯行于下必纪诸史氏传诸後来者世教之所系也然考历代所纪率皆不过十数人岂以其道虽易实难而由之者鲜欤抑有之或处乎幽夐寂寞之滨世莫得闻之故隐而弗见欤若今抚之乐安萧巗伯玉其行有诚其既处乎幽夐寂寞之滨矣宜世之知者寡也方伯玉丧父时生四閲月其母育之稍长能服母之教以有立十余岁即躬任繇役诣京师不以公事忧其母甫冠坐累谪戍万里东海外且行辞其母跽曰男子出门行四方无不可如意非有所患苦惟大人善自怡勿以儿故戚戚自损顾其妻董负二岁子仪在傍戒之曰离别常事耳惟尽力恭事老母长育幼儿使不失儒业足矣妻应曰诺伯玉虽外爲好言壮色以寛母意实中心悲念远去母不自堪也即日素食仰天而誓冀复生还见母有如不生还见母终身不复饮酒食肉幸复生还见母即死不恨既及戍所久益颠沛艰难而持行愈厉恒曰吾不孝不获侍吾母又可倍其敎而贻其忧乎戍之长官察其贤皆礼重之遣子弟从之学问有过爱之具醴馔强进之者曰非饮食莫养身体爱身即爱母矣不聼而泣下澘然酸楚不已左右皆爲感动盖其心旦暮动息无斯须不在母侧後二十有七年竟以公命得过家省母时其母已七十余尚康宁无恙母子相见懽如更生焉书有之民之所欲天必从之夫惟欲之出乎不善者不可以望得於天苟善矣无弗得者伯玉是已无几伯玉以疾卒于家永乐乙未十一月也享年四十有九伯玉自幼嗜学博涉书史喜爲謌诗而性耿介不肯枉已徇人急人之急虽处穷厄屡斥所有济人匮乏未尝有顾惜意祖自新考体仁母张氏其配董氏先卒继王氏子一人即仪永乐乙未进士孙男若干仪卜其卒之明年某月葬于乐安之某乡某原先事奉状请余铭余既得其行又考知其世所由来爲之铭曰

有儒其宗世泽孔厚迁自吉阳自其鄂守????于萧坊益衍益蕃春秋经师山弯复迁历其曾玄迨伯玉甫繇孤奋兴卒郁於下嗟伯玉甫允笃孝思孰其遂之匪天矜之故乡之园孝子有坟孝有锡类来来无替

御医赵彦如墓志铭

太医院御医赵友同字彦如大臣尝言其文学於上时方修永乐大典即用爲副总裁後修五经四书及性理大全书又用为纂修书成皆被宠赐於是知彦如者皆为之喜且意其将有词林翰苑之迁也而彦如亦冀得一职於此为其亲荣未几以母丧去又未几以病不起呜呼惜哉彦如沉实温雅有行义自其少笃志学问手一卷祁寒盛暑不释尝授经前翰林承旨金华宋先生为文章贯穿经史优柔缜栗或丰或约必归宿于理今祭酒胡公教谕华亭时首举为训导既而淛江布政司聘考乡试华亭满九载天官考最当陞太子少师姚公言其邃医诏陞太医院御医会浙西水有言彦如知水事者又奉诏从今户部尚书夏公往治之士恒患有所负挟无所遇而不见试也若彦如所长数数见用于世彰明如此其可谓荣遇而无憾也矣彦如系出宋南阳侯仲鑛仲鑛生士翮爲武节大夫处州兵马軡辖因家处州士翮生武义郎不玷官浦江子孙又徙家焉曾祖崇傒祖必俊父良仁又徙苏之长洲故彦如今爲长洲人母郑氏彦如卒於永乐十六年四月一日春秋五十有五所着有存斋集若干卷藏于家娶邵氏子男三季珣季谅季成女二华信张瑜其壻也孙男一人同文其子卜以卒之岁十二月某日葬某乡某原先事以治命賫监察御史张循理所具事状来求铭盖余知彦如者铭曰

士之所贵实有诸内有蕴而奇贵弗时遗崑冈之产用则为宝为瓒为圭彼此奚较呜呼彦如既试有闻肆余作铭慰其九原

王处士墓志铭

礼部仪制郎中安成王芳荪既迎其父处士君就养京师永乐十三年三月芳荪扈从北京其弟泸汀奉处士归故乡四月六日泝小孤山中流暴风覆舟舟中人皆溺死独泸汀附片木漂泛数十里得济而求其父屍及舟数日不复有踪迹矣七月芳荪始克闻讣奔归道出南京过余哭且拜曰不肖孤不孝不幸罪逆深重不自殒祸延先父至於大故重不幸不得奉遗体复土世之为人子其重不幸岂有如不肖孤者号天叩地无所逮及惟昔之人有取冠衣而葬之者孤不自揆辄循斯义庶以繋吾後之人无穷之思惟葬必有铭幸哀而畀之余惟圣人制葬以藏体魄者也既泯没无所事乎藏矣而必有事於藏者孝子之心也礼有以义起者冠衣吾亲之所遗也其气泽存焉其没也神将依之故祭礼有设裳衣之制则墓而藏之从而识之曰此吾亲之藏也其於义可也於是得监察御史胡启先所状处士世次行谊为序而铭之叙曰王氏世居庐陵郡北栋头里後迁安成连岭数世至宋敷文阁学士泸溪先生庭珪又数世迁蒙冈而族益盛後至希旦及其子所安家富於於赀而皆有善行处士之大父父也处士讳缉字思学自幼敦厚頴敏有志学问稍长益通经史百氏之说喜赋诗兴之所至援笔立就往往为人传诵善谭论每据事推理娓娓听者倾服恬于利惟以畜书教子爲务或劝广生产以贻後者曰非遗安之术也享年六十娶刘氏子男六泸源起家乡贡进士杭州府儒学教授礼部仪制司郎中即芳荪也泸湍泸沄泸潨泸汀泸济女四刘守经姚明哲戴跃渊姚某其壻也孙男若干女若干铭曰化机之运始必有终终底乎尽衆万斯同孰後孰先孰毁孰全孰知森焉不为平原斯以逹观任之自然郁郁高坟必有封之惟义之推孝子之思

周仲举墓志铭

永乐十五年十月十八日巢县丞周仲举卒又明年翰林编修周孟简以其兄侍读崇述所为仲举事状致其孤之意请为墓铭属余久未暇崇述扈从北京又以书来趣铭崇述孟简皆仲举从弟仲举吾郡之彦也其出也人皆谓其必将有立及其卒也人皆以为世道惜之盖仲举学足以为政才足以济务行足以仁民而厚俗且素于余往还此其余之所宜铭也仲举讳纲以字行少孤其家故饶赀产旦出理繇赋暮归读书为学有志世用永乐初偕崇述孟简中江西乡试部使者表其所居坊曰三桂明年仲举病未上四年中会试廷试赐进士出身赐勑奬励加道里费俾归益进其学六年召至命观政都察院都御史言其能擢广西道监察御史持大体推明致公办理被诬者百数十人岁余坐失觉察降昌平县丞到官悉心访民所欲恶建罢十数事令与簿皆敬服自是事可否皆惟丞之听仲举临事恕而处已严吏民悦服稍暇进诸生与论学业诸生人人喜得师益务自进邑人长老亦皆私窃称丞之贤曰前此未尝有也已而丁内艰去会诏有司举贤才昌平郓城两县令交章举仲举服阕至犹以御史时事止改巢县丞凡所持身治民一如昌平郡檄督运诸邑竹木诣北京且行而病作或曰曷俟少间乎仲举曰臣子之事君父可顾已利害耶遂行至邳州而卒其友李兼善官邳学具棺歛殡之明年其孤至邳启殡以归易棺容色如生仲举为人温厚简重出处一致不以穷达有所加损与人交必诚不爲表襮而其所有诸中宜诸用者自不可掩惜乎遽止於是也盖年四十有五其先自吴太尉瑜之子都乡侯胤废徙庐陵始家焉後又徙吉水今居吉水桑园里高祖希贤宋咸淳进士曾祖方大祖仁远元太子说书考子敬妣刘氏永丰名族娶傅氏子男七頴顒颀颢頔顼颐顼蚤卒女三李鼎新黄修爵其壻也季未行孙男若干其葬在某乡某原铭曰

茅萧之莛以为桴乎纂组之华以饰襦乎纷其集荂独於枯乎嗟若君子恒于于乎

翰林庶吉士陈孟洁墓志铭

余幼失怙寡兄弟依学外家孟洁少余一岁余两人自五六岁狎居相得如同产至于今四十年出入相辅讲学相资忧患相恤如一日余岂谓遽铭孟洁之葬耶始余入翰林之四年孟洁与其从弟孟京同登第为翰林庶吉士余三人者同官相聚处甚乐也又四年余与孟洁哭孟京而余铭其葬夫孰计踰年又哭孟洁而铭之哉孟洁陈氏讳亷以字行其先避五代之乱繇金陵徙泰和诗书科第连续之盛甲他族曾祖主一祖心吾为江以西大儒学者称海桒先生父孔硕皆有厚德母罗氏邑处士晋用之子处士节义凛然孟洁幼时亲承海桒先生与处士之教又頴敏过人读书日千余言通其大义十二治诗经下笔爲文章粲然有声誉於先生长者其事亲能适其心未尝得一钱以入私室孔硕公从子孟省有怨家欲报孟省孟省已卒则构诬词嫁祸孔硕公孟洁愤曰无父焉用我为伏诉阙下孔硕公得白不陷于诬孔硕公没抚育弟妹甚厚长悉力爲毕嫁娶皆备於礼宗戚故旧有急趋赴之恒恐不及平生爲人排难解纷不可数计而不爲荣磊落豁逹喜交际四方贤士大夫过泰和者必造其庐倾倒而後去永乐乙酉以国子生中应天府乡试明年中会试礼部遂擢林环榜第二甲进士授翰林庶吉士与修永乐大典爲校正官性嗜酒虽纷冗不废尝曰王猷爱竹岂比我哉竟坐是致疾疾革壶觞犹在床榻间卒於永乐八年十一月十三日享年四十有五娶萧氏子一人年将归其丧葬故乡时罗孺人方就养来京师孟洁遽不起恒昼夜哭已而呼余曰甥宜铭亷其毋使遂泯无闻呜呼余虽不忍铭而义宜铭矧孺人命之爲之铭曰

其为人也急义其发身以进士庶光绍乎先世其弗阶於显融也殆将以遗于来裔乎

故翰林侍讲承直郎王君墓志铭

宣德元年三月二日翰林侍讲王进汝嘉卒舘阁自大学士而下咸走会哭已而共嗟咨叹曰当国家用儒之际奈何其丧贤者且两朝史事方严柰何丧文学老成人相与悼惜不已汝嘉爲人惇实内贞外和行修识明学该博尤熟书春秋爲文章和平寛厚一傅於理勤职务虽老不倦虽风雨寒暑不自逸而折衷羣议辞气雍容简而适当故所爲悼惜之者非徒以寮寀之故交游之私也既卒之两月其子箎奉榇归葬其乡以翰林修撰张洪所述事状求葬铭余於汝嘉有斯文之契廿又六年义宜铭故序而铭之序曰王氏其先京兆人唐大理卿藻从僖宗幸蜀家蜀之遂宁九世至拯事宋理宗爲吏部侍郎遂家苏之长洲生矩之元温州路总管总管生光祖常熟县尉县尉生平孙黄岩盐场司令司令生立中松江府知府知府三子琏洪武中吏部主事汝玉右春坊右赞善兼翰林编修季汝嘉也自幼喜学问颖敏异羣儿十岁从师受经下笔敷绎义理已津津动其长者侍松江君宦游浙东西所亲炙日广造诣曰深矣平居孝亲敬兄一本于至性尝坐累谪戍五开後举明经为武昌府学训导历九年陞大庾县学敎谕所至尽心启廸学者率见成效初被召修永乐大典爲副总裁又召修四书五经性理大全书成皆受重赐遂陞翰林五经博士授廸功郎秩满陞侍讲授承直郎永乐中考乡试应天府广西广东各一考会试礼部三无敢干以私者洪熙初建弘文阁时翰林学士杨君溥偕汝嘉四人者受命曰直其中礼遇甚厚汝嘉与人交久而敬澹而可亲於义当然未尝有所不尽一时王氏之盛汝玉汝嘉先後入翰林汝玉文名闻天下而士君子论行已有道盖於汝嘉无间言云汝嘉蒙恩赠其父爲翰林侍讲承直郎母任生母黄皆爲安人封其妻葛安人二男子节箎皆好学有立箎选永乐二十一年乡贡二女子皆有归一孙钦汝嘉没时春秋七十有二庶几可无遗憾者欤铭曰介如石温如玉嗟君子兮不可复兮

沈生墓志铭

生名潮翰林侍讲学士华亭沈公之冢孙永乐十九年十一月二十九日卒年十八内之爲祖及母以下皆哭之恸外之爲沈氏戚姻朋友而知生者皆走吊为之悼惜流涕呜呼生果不可多得哉生天禀端粹悟解颖敏初入小学丧其父时学士公扈从在北京其叔教之授读数过辄能成诵学书辄有可观而教之事遵而行之未尝违居家孝友如成人虽家人不见其率易一言既出就外傅日务自进盛暑雨雪不废数年学士公奉诏归方恸不复见冢子而见生如此更大慰喜遂以至北京益自策励从明经师昼夜自力母忧其过勤数止之则退而潜爲之病犹不辍盖病数月而卒既卒家人探其箧得所爲五七言古体近体诗千余首四书尚书义累帙手録近代名人诗文及临写古法书尤多而其读书为文作字率有日程初皆未有知之者呜呼生於勤学慎行固天性欤一时士大夫子弟亦有如生者乎且生学士公所望承家而亢宗又生之父母其子男惟生一人今死矣岂独爲生之不幸哉生父孟芹母高氏吉安府学教授士谦之孙学士公将归葬生於其乡求余铭余与学士公邻居十年实知生爲之铭曰

玉毁于璞兰折于萌不及其成于嗟乎沈生

故左春坊左赞善徐公墓志铭

永乐甲申春诏简东宫官属时詹事春坊司经其长贰以廷臣兼之次简六科中书及太学郡县学官陞而用之自太学陞者两人博士天台徐善述好古陞左司直郎助教郓城晁铸景范陞右司直郎其学问之正操履之笃温厚而简静皆为缙绅君子所重以爲辅臣之良也後十年景范年八十奉命致事归好古陞左赞善永乐己亥九月景范卒於家十月己亥好古亦卒於官盖缙绅君子又皆嗟咨悼伤老成之丧也好古一志儒者之学尤邃书经其讲说及作爲经义皆精确非衆所及少爲郡学生已有声誉洪武中初行岁贡法首充贡入太学六舘之士皆推之祭酒宋纳严不可近独礼接好古岁余诏选太学生为州县敎官好古爲首授桂阳州学正赐勑符後丁父忧服阕改和州学正用荐陞国子博士经其教者率有成尝预纂修翰林者累年考乡试者一考会试者二士服其公其在春坊一用所学进对之际简明质直必据正理故尤见礼遇而卒之日皇太子亲爲文祭之极褒惜之意好古平居寡言其中所执确然未尝枉已徇人性澹泊寡交处家贫于于自足手一卷虽老不释可谓贞而絶俗者矣年六十有七而卒徐世家天台宋之亡其幼主趍庆元南奔元兵追之徐氏有为进义副尉者率乡兵扼关岭之险元兵不能度宋主得浮海去元兵既入天台徐氏无少长皆被害独乳媪负所乳儿脱走得全好古高祖也自高祖至其父皆业儒好古娶朱氏邑名家有妇德先卒子男二行衍女四长适翰林庶吉士永嘉王道次适同邑朱夔二未行孙男三光孝光奇光茂女一既卒之明年行衍奉柩归卜某月某日启其妣之竁而合葬焉先事以庶吉士叶頴所述行状请铭士奇初被徵与好古同事翰林及其擢春坊又同寮相与二十年知之深矣为之铭曰忠信以为车兮廉洁以为旟兮道乎平直之衢兮确乎不可以渝兮展乎君子之儒兮

龙仁安墓志铭

龙氏故吾邑名族其先在宋有讳纳者自永新烟冈徙居邑西甘溪之上世畜钜赀而服诗书至登举淳佑四年进士爲亷州推官及弟际爲临江教授而声望益着教授仁安之几世祖也而自仁安之曾大父以下皆退伏不仕曾大父某大父某父某母彭氏仁安讳居自少务学问年十八出授徒里社爲养亲计县大夫起前国子学録萧执先生授诸生经又选仁安补诸生其学日益进矣卒白归养其亲於事亲友诸弟皆尽其心於宗姻乡?缓急必赴辍有余济匮乏靡间於疏戚闲暇放意山水之间临清?茂竟日忘返或稍出为远游务自歛闭喜爲诗有永言集未尝辄示人永乐癸卯十二月十三日以疾卒春秋五十有九娶汤氏子男五粲玑暄珌旦孙男九某某粲举乡贡今为国子生闻讣縗絰奉翰林修撰陈循所述事状诣余哭拜请葬铭将归而纳诸墓仁安於余所居东西相距仅半舍然生平乡里裁一再相见前二十六七年邂逅武昌挽余入舟酾酒脍鱼仁安性不饮而举大爵饮余不已夜半忘醉相与抵掌剧谭余戏之曰以子之材少自见绾银黄垂三组顾不易耶乃俛俛默默如此乎仁安亦冁然咲谓余曰子自恃其终於此乎居不足以睎子将子欲曦居亦易得耶忽忽如昨日语而仁安已矣嗟乎仁安岂有睎於余哉而余之欲睎仁安者仁安亦恶足以知之乎铭曰孰不于馗而游于艽孰不于昭而恬于幽莫之匹休亦孰与仇终之优优归妥乎斯丘

东里文集卷十八







文集卷十九

<集部,别集类,明洪武至崇祯,东里集>

钦定四库全书

东里文集卷十九　　　　明　杨士奇　撰墓志铭

故资善大夫兵部尚书张公墓志铭

公讳本字致中姓张氏山东东阿人曾祖钦祖诚考从善其先世见余所作其考墓志公洪武中自国子生擢扬州府江都知县陞扬州知府遂陞江西布政司左参政召为工部左侍郎坐累谪交址还为刑部右侍郎陞南京兵部尚书兼都察院事召爲行在兵部尚书兼太子宾客兼户部事公少勤学治毛氏诗爲人直谅通敏有器识初在江都治其县有法豪猾歛肃虽上官素名悍暴者不得下扰江都之民安之太宗皇帝义兵及境卫府皆已归附公犹率民治守具母夫人曰此天命也可违天以祸人乎遂率民耆老诣军门朝内难平陞知府进参政赐白金文绮是时江西唐琮在都司刘辰在布政司周观政爲按察使三人皆负劲气不相下琮观政尤纵私无忌惮事连军民者即各持说务已胜不复揆理有积滞数月不决者公至断断持正且温辞和气以导之久而三人者皆惟公言之听吏弊素甚公每事躬理吏无容奸声誉顿起远郡邑民事当贰佐躬临视者衆或惮行辄自请行所过民多德之爲工部軄务丛脞旦暮在公悉心殚虑寖有条理在刑部奉命督北京河运至济宁而病朝廷闻之遣中官挟医驰视并赐药及貂裘竣事还益持敬慎议狱必究情疑者处之率厚数发奸擿伏奇中而纪纲秩秩仁宗皇帝初嗣大位重南京根本之地曰张本特立不阿首进公南京兵部尚书兼都察院事明年被召入见言国家大计遂留行在兵部毅然以革弊举废爲务皇上嗣位知公忠直可任所言多见聼纳高煦反车驾亲征罪人既得命公抚辑其衆而録其余党兵政久弊奸人以货脱伍籍而援平民实伍者远迩一辙公言於上择廷臣四出清理悉用厘正於厘正他弊尤多赐勑奬谕命兼太子宾客赐白金文绮鞍马遂命兼户部事户部政纪尤弛公夙夜不懈讲求其故蠲其积弊举其坠典凡上利国家下利民生者靡不尽心事日益就绪宣德六年正月六日得疾又明年讣闻上深悼惜遣礼部尚书胡濙赐祭遣中官赐赙钞三万缗勑工部营丧葬户部复其家比葬复遣官赐祭乡大夫士之贤者皆走哭吊致奠祭又相与叹曰一世都高位享厚禄而能任国事如家事如张公者几人天胡夺张公之速哉公亷介有守其心未尝斯须不在国事刚果嫉恶於治奸宄鲜所寛假而礼贤敬儒尤厚春秋六十有五而卒卒之日家无余赀亦可以观其平素矣以公贵祖若考皆赠资善大夫兵部尚书祖妣李妣丘皆赠夫人配王封夫人子男二璘环女二长嫁卢春次嫁祁庆孙男三承祖继宗如意保公葬以卒之岁某月某日墓在东阿先茔之次璘等以右通政徐琦所状事行来请铭余与公两京交好殆三十年又悉其江西之政盖琦知公不若余知之深也铭曰

崇秩重禄伟公与卿巍冠褒衣蝉联在廷孰知张公经国如家夙夜弗遑劳思孔多何以益上何以益下曰予时职其敢遑暇焯焯成绩在公多有倚注方隆公止下夀亷贞之操公正之施贤人之丧善人之思

陈思孝墓志铭

永乐甲申诏吏部简士之能书者储翰林给廪禄使进其能将用之清密之地长乐陈登思孝以篆籀冣先至时吴中滕用亨待诏翰林工篆籀自视天下无愈已者且恃春秋高轻後进往往折屈之稠人广坐中思孝初至谨默谦下用亨连三日折之文渊阁六卿大臣皆在旁眎不可耐思孝怡然从容进曰登幸辱在此亲教益愚陋愿有所质就用亨语之戾许叔重者十数事相辨难思孝道许氏说娓娓皆用亨素所忽者用亨乃始默默歛锋锷不复自矜大思孝声誉遂起时四明王尹实篆书擅名海内至考据精博亦推让思孝云思孝於六书本原精考详究志笃而力勤周秦以来二千年间其石刻有在而委弃山颠水厓荒芜瓦砾之墟者皆深求而必得之虽残缺剥落岁月氏名无可考然审度其出某代某人十率中七八其收畜之富盖欧阳文忠赵明诚之後所仅见也思孝初举才学为湖广罗田县丞数月改浙江兰溪丞月余又改江西浮梁丞所至视民如子务寛恤之而明决以革奸弊在浮梁时房安为江西按察使以严惮属吏独礼遇思孝岁余丁内艰去服阕遂选入翰林仍给县丞禄历十年擢中书舍人朝廷大题扁率出其手而四方求者无虚日未尝有厌倦意又十年给告归归而疾作又四年还京还两月疾复作遂卒宣德戊申七月十五日也享年六十有七其为人博学谨礼耿介负直气是是非非率依义不肯隂阿假借虽屡以是召怨不悔虽贫薄而勇於爲义曰人道当然也其先居光之固始唐季从王审知入闽家福唐之玉融数世徙长乐宋福清令世荣思孝高祖也曾祖宗振祖嗣朋父仲进洪武中历宜阳韩城两县丞陞江山知县皆有惠政江山民尤德之母某氏其配高氏先卒其子男二中旉同甫女一嫁丘汝中孙男一维祯女四思孝所用心六书今得其传者吏部郎中旴江程南云於是中旉奉史官陈叔刚所具状介南云求余为铭将归而纳诸墓余雅厚思孝义不可辞铭曰

六书之教周典传史籀所作时同文逮於秦斯古尚存邈趋简便降隶分东都沿晋骛草真传葩逐叶失本根唐氷复古稽前闻後有作者承余熏思孝之作泝探源奇迹密义穷寒温涵积而放波澜翻落手挥霍风雨奔交金屈铁雕璵璠雄浑杰特时絶伦大书深刻盘绣云呜呼思孝今九原有伟其着垂不刋

故少师吏部尚书赠特进光禄大夫太师諡忠定蹇公墓志铭

宣德十年正月十有五日少师吏部尚书蹇公薨於位先四日以疾闻上遣太监范弘以医来视赐钞万缗明日范太监以衆医偕来又明日疾革范复来问所欲言对曰陛下初嗣大宝义独寡佑不能効分寸裨益然区区犬马之诚所望於圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗勑工部治丧葬赠公特进光禄大夫太师諡忠定遣某官某赐祭而官其长子英英等奉榇归葬有日求余爲铭余与公同朝三十有五年而事仁宗皇帝自登储至大位始终皆陪公公国家老成人所以启益士奇盖多不敢辞蹇氏世家重庆之巴县宋以来多显仕自公高曾而下始隐居不出曾祖继祖妣至氏祖均夀妣雍氏考源斌妣胡氏继罗氏以公贵赠曾祖祖考皆荣禄大夫少师吏部尚书曾祖妣祖妣妣皆夫人公讳义字宜之生而岐嶷长端重不好弄而嗜学弗懈始从里社师中书左丞殷哲时为郡守一见异之引充郡学弟子员语其师曰是儿将来远到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授徵仕郎见重太祖高皇帝每前奏事率称旨而数见奬赉初名瑢一日奏事毕问汝蹇叔之後乎亲洒宸翰书义字赐之以易旧名时丁罗夫人忧赐道里费且命驰驿归盖特恩云服阕仍旧职满三载吏部奏当调特命终九载朝夕左右凡机密文字必以付公而小心敬慎久而愈笃建文中陞吏部右侍郎授嘉议大夫太宗文皇帝入正大统转左侍郎数月陞吏部尚书授资善大夫时政令制度有非洪武之旧者诏悉复之公从容爲上言损益贵适时宜间举数事陈说本末文皇帝以公忠实悉从其言小人有譛公不忘建文者赖上圣明不听有除官不得善地诉公不公者上皆斥之永乐二年册仁宗皇帝为皇太子命公爲詹事时师傅皆以勲臣兼之而辅导贵任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载陞资政大夫七年车驾巡守北京命皇太子监国中外庶务惟诸王及远夷有奏请诣行在余悉启闻处分公熟于典故逹於政体孜孜无倦不动声色而事赖以济赐诰以其官秩封赠二代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年从皇太子朝北京遂命公巡抚直隶应天等府州问兵民休戚及文武吏之贤否而升黜之公谓国家多事之际悉以法绳吏人将不胜特出其太甚者数人余多见寛假而兵民利弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻於公数人诰词上特增曰勿谓崇高而难入勿以有所从违而或怠所以望公等者甚切也又念公侍从监国旧劳特制蹇忠贞印赐之而赐勑有以善翊君劳心焦思二十余年夷险一节之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从征庶人高煦还宠赉尤厚复从巡边既还以公年老不欲烦以有司之务赐勑曰卿事祖宗积効勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家其专精神审思虑益致嘉猷用称眷倚老成之意继赐银章一其文曰忠厚寛弘盖以褒德云赐新第於文明门内宠锡洊加吏部言公历少师九载降勑褒谕仍赐宴礼部是岁生旦赐钞万缗廐马一疋今上嗣大位之日赐白金文绮是夕斋宿于公得疾越五日竟不起享年七十有三公爲人沈深质实和厚简静内有孝友之行事君有诚处人有量无所拂逆未尝轻涉一语伤物至於议法亦不苟爲包含必归中正历事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未尝退以语人盖天下有隂被其利者矣士奇尝窃论之鲁简肃之忠实不欺李文正之不爲伤人害物张忠定之不饰玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚宝司丞荃先卒女二长适马骏次适李成孙男四霖震沾露女一公之葬以薨之岁某月日墓在巴县某郷某原先茔之次铭曰

节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉恭与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初隂利逮人人则罔觉惟帝昭明褒诏有数呜呼忠定维国老成曷不慭遗翼我圣明生荣死哀死且不朽昭德刋辞永告尔後

故资政大夫户部尚书郭公墓志铭

宣德六年四月十一日资政大夫行在户部尚书棠邑郭公卒讣闻上悼叹赐祭命有司给舟归丧且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政寛妣侯氏继马氏郭世有善德公自幼凝重端谨稍长游乡校日勤讲习已卓卓出伦辈洪武癸酉以诗经中山东乡试会试下第後擢户部广西清吏司主事岁余有贤声陞衢州知府下车咨民隐蠲弊兴利修学政务教化崇儒术礼贤行以表劝其民赈恤无告郡俗贫死不能葬者焚屍沉之公相城东得废地百余亩榜曰义阡令民贫死者悉葬是又为约教民有急相资助民利赖之尝岁旱公斋沐致祷雨立降沾足蝗入境爲灾公自爲文檄城隍神是夕大雨雷电蝗尽死凡所祷辄应城西有淫祠岁四月军民男女聚谒祭祠下讙譁若狂公禁止之已而得风眩疾吏民争劝罢禁弗听疾亦瘳同寮有私取民财者公虽不面斥而义形於色其人顿首谢改过待之如初属邑吏争濯磨自效公退所谋诸心发诸言未尝不在民事所秉正直襟宇坦明言出而民信令出而民从不俟程督庶务毕举舍内蚕箔尝有丛丝类织成鞶带修广适度郡人谓公仁政之应在衢七年政化大行坐累徵诣京师耆老数百人伏阙奏乞留理官执不可耆老皆流涕而退後廷臣有言公亷正不阿者召爲监察御史陞河南布政司左参政无几调陕西以公务留京师今礼部尚书胡公言其行於太宗皇帝曰郭敦有大臣体宜在左右即日召见以病弗克入遂遣御医视疾疾愈入谢奬劳再三赐钞袭衣明日陞礼部右侍郎兼太仆寺卿仁宗皇帝临御进户部左侍郎兼詹事府少詹事赐诰以其官赠祖若考而赠其祖妣妣皆?人赠故室李封继室林亦?人宣德二年陞户部尚书命顼陕西岁余召还在户部无敢一毫干以私者未几得疾上闻之命太医往视数日竟不起春秋六十有二爲人纯寔温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私居无惰容居官刚正人莫能夺所至整饬纲纪尽诚抚恤不徐不亟吏畏民怀氷蘖之操无逊古人虽官列六卿泊然布素身没之日家无余赀岂非笃行君子者乎子男五祺祯禧禋佑女一适肥乡知县杨翺孙男女皆六於是诸孤奉卫府长史金实所状事行介礼部尚书胡公求葬铭噫爲行如公铭其何愧铭曰

君子之德惟正故直惟公故硕惟澹故适于道之迪于民之恻嗟乎郭公允备衆好嗟乎斯铭无愧有道

东阿知县贝君墓志铭

宣德元年十一月廿一日东阿知县上虞贝秉彛卒自寮属下暨史胥邑之耆老皆会哭至恸自邑至於远乡民男女老壮素服奔走哭拜县门之外者日数百人於是其家无一缗之蓄其僚以下相与出赀治棺歛毕东阿之民皆欲挽留葬之而其子不可曰幸奉治命必还祔葬于乡先茔其敢违哉於是东阿之民相率致词於兵部尚书张公曰自贝大夫治吾邑吾邑之人旦作暮息各趍其所务无沦於游惰壮者以时给徭赋老而弱者佚於家争夺之风息长少之分明无悍吏猾胥之迹及门岁未尝有水旱疫疠之忧皆贝大夫惠化所被也安得复有若人者而爲吾邑哉今将归葬矣公出吾东阿而贵显于时必能致顕人为贝大夫不朽之图亦庶几释吾侪之惓惓也公以告士奇士奇虽与秉彛平生一再邂逅然尝过东阿目睹其民所以爱戴之者矣夫生而爱戴之没而惓惓欲图其不朽即古循吏何过焉遂诺之明日公以秉彛之子益来请文刻幽堂之石按翰林侍读李时勉状贝氏其先河南祥符人宋秘书少监守亮从高宗南渡始家上虞四世至建康军佥判钦世生广德军教授袭庆又四世至元医学教谕文忠秉彛曾祖也祖元凯父肃秉彛讳恒以字行自幼有志卓立好学不倦稍长丧其父能谨於礼而奉养祖及母及抚诸小弱弟咸尽其心以诗经举永乐甲申赐第二甲进士出身初授湖广邵阳知县县僻而俗险前之名能治者率以严秉彛寛驭之而导以礼义其民感化相戒毋贻羞贤令於利一分不苟取岁余以祖丧去官寮佐以下致赙赠悉却之而吏民不忍其去有流涕者祖丧未终继丧母谨葬祭之礼一如丧父服阕改东阿知县东阿当南北要冲素苦过使往还供给之费秉彜规措有方物具而不扰簿有挟私怨缘饰人死罪者秉彛曰盍以直报之簿愧而止隣邑盗刼人匿其賍古冢中冢傍耕民得之而邂逅被刼者识其故物执民诉官民不胜考掠竟引伏秉彛闻而疑之然非其所当理不得有爲会有商人过东阿被盗来诉秉彛并隣邑盗事以檄城隍神而严督讥察兵大索数日获三十余盗隣邑刼盗皆在耕民得免寃死民有兄弟争竞相告者晓以大义使退而思之兄弟皆悔谢乞归改过狱有杀人贼未决而两目俱盲秉彛就审之视其容色若甚戚焉者问岂有寃乎贼曰罪诚当死无所寃但忧身死即宗祀无继遂命其妻入侍疾後贼死而妻有子尝岁旱躬祷之雨立至间蝗引咎自责蝗遽散岁屡丰建议於朝请平籴爲预备计从之仍下其议旁近州县通行之祀典坛庙及学舍久毁于兵前之爲县者率苟且行事秉彛率丞簿出俸以倡邑人咸作新之有暇诣学进诸生与之讲说是正所业而月日程之令乡社皆立学时循行田间观民艺获以验勤惰邑西南有泺春夏潦水无所泄泛溢漫衍近泺之民恒废耕秉彛相地将开渠纳诸大清河而召民役之与其佐议簿持不可曰法不得擅役民秉彛曰以利之也有罪请独加我不相及渠成得沃壤数千亩耕之卒亦无事旁邑流徙来归者甚衆绥抚如子车驾征北边命河南山东西民丁随军供馈饷郡邑各遣官率之惮行者往往爲规避计秉彛毅然曰天子亲征臣下可避劳耶即治装就道民闻令行皆忻跃以从动息饮食与民同甘苦讫师旋东阿无一人失所者在官虽小物必思以及民营缮有余弃废铁败皮朽索故纸之类悉存之工匠闲暇令煮皮为胶铸铁为杵捣纸索为穰贮之库会车驾廵幸北京勑使督建所次席殿所贮悉济急用而民不费有荐其亷公明大体堪任风宪者徵命已下县耆老百余人诣阙乞留从之九载考绩上京师时仁庙监国知其在东阿得民心特陞秩正六品俾复任民闻秉彛复来踊跃迎拜数十里尝坐累罚役京师时有令官役满即复任民竞趍代其役凡三罚役民三代之不厌而愈力其得人如此秉彛和厚乐易於物无忤而执守甚坚善饮酒既仕遂疏之勤於公务日中而食夜二鼓而寐盛寒暑不自逸率为常所着有文集若干卷其卒年五十有七娶张氏继陆氏子男四益锡举循女三皆幼孙男四呜呼古之贤长民其民思慕之不已者多见於祠祀祠祀盖有不及百年而废者矣如东阿之民於秉彛必欲托诸不朽此其用意岂朝夕之谓哉为之铭曰

桐郷之祀亷爱以施蜀郡之祠兴学以治贝君为阿二者兼有民用不忘视古有厚史氏之铭从民志也後之长民庶其有跂也

故翰林检讨周君墓志铭

君子之仕也食其禄则思任其事虽位庳不敢忽宋韩魏公登高科而滞筦库未尝苟且职事徙开封推官理事不倦暑月汗流浃背当时已知其公辅器盖贤者事君无不皆然今士之不乐检束者往往目勤职爲流俗甚至词垣翰苑以文事爲軄亦有放旷散逸以自高者士奇入翰林三十年同官之能勤其职余素所知者周维翰其一焉维翰初爲典籍天下古今载籍皆储文渊阁岁久卷帙殽乱简编坏折维翰积其劳勤寒暑不懈理殽修坏盖再岁完整秩然同官时惟陈夀克助维翰他典籍不及也近岁翰林奉诏修两朝实録维翰以检讨为纂修简牍浩繁考閲纂述维翰所分治特丛脞其事加倍同列而单心穷力无几微厌怠意书垂成维翰病病且困犹日在念虑既剧犹问史成何如言不及他事而卒维翰之卒也家贫同官相率出赙归其丧於是其孤以礼部祠祭郎中郑复言所具事状乞葬铭周鄞世儒家曾祖讳允升元青田县学谕祖讳道宁奉化州学正考讳原宗赠翰林检讨妣朱赠孺人维翰讳翰自少聪敏嗜学长益该博能文章永乐三年中浙江乡试明年会试礼部中副榜当授教官不就会车驾临太学献赋称旨寻诏礼部所选副榜士就廷覆试擢翰居首遂奉命进学翰林预修永乐大典七年除翰林典籍授迪功佐郎历三考陞检讨授从仕郎维翰性和易惇孝友服用俭质能推所有以济穷乏善交际不吝改过通数学论人吉凶夀夭数奇中其平生所作诗文累帙其卒以宣德四年八月十一日享年六十有四其葬以卒之岁某月某日其配史氏宋忠定王六世孙封孺人子男二益奫女二长已卒次嫁王冬孙男三勤慎某铭曰为臣之义敬事为大凡古之人夙夜匪懈嗟嗟维翰克勤克励我铭其藏亦励有位

故太医士何彦澄墓志铭

医者圣人以济民于夭死所谓仁术也近世业医而能察於隂阳表里虚寔脉证之故者鲜矣或千百有什一其庶几焉则又眎报之多寡重轻而厚薄其施於是民不幸而死於昩医者什七八死于贪医者什二三其有遇夫精斯术又能心圣人济民之心以施之者盖亦幸矣余中岁多疾始患背疽因故太医院使蒋用文得何彦澄药之而愈後数有他疾皆彦澄药之愈不特余也家之长幼内外有疾亦皆彦澄药之愈又不特余之家也凡余之亲友有疾走彦澄无弗愈者即彦澄曰不治虽屡更他医卒不治彦澄于医不专名一科自伤寒诸证至于小儿带下诸疡皆有造诣而其心一以惠济为务名其治药之室曰皆春有求者皆趍赴之不以寒暑风雨蚤莫稍缓皆未尝责报遇窭者辄曰此世所共矜恤者我其可後儒者辄曰此世所重道德人也我当敬事焉虽或其致报未尝取一毫故卒之日家无余赀而公卿大夫争致赙奠德之之□者皆往哭吊而闾阎行道悲恸相属盖平素受其施者皆以遇之为幸及其卒也虽爲彦澄戚其亦爲已而戚之也彦澄讳渊以字行鎭江丹徒人先世见余所爲其父墓志彦澄襟宇和易洒落慎行如处女永乐中以名医徵隶太医院院使以下咸重之尤见重於仁庙屡欲官之辄以事不果彦澄恬不为意其长官欲举爲藩府良医者力辞独宝重所得仁庙赐书数十纸如拱璧一日顾其家人言日者谓我今岁所直五行不利无几得微疾数日卒於北京宣德七年三月六日也享年六十有一娶吕子男三?仪伦孙男若干?伦自乡奔父丧归葬於是学士大夫或为文或为哀挽之诗余於彦澄尤厚为着葬铭铭曰世有何彦澄固知遇之之难世无何彦澄宜惝惘而悲叹邃乎其业之精慤乎其存之厚嗟若之人兮曷不臻于遐夀

东里文集卷十九







文集卷二十

钦定四库全书

东里文集卷二十　　　　明　杨士奇　撰墓志铭

孝子曾先生改葬志铭

泰和有孝子曰曾元友先生没而葬五十有八年矣其子愚将改葬寓书北京曰先人初葬不肖孤方髫齓不能请铭於先辈君子甫冠而坐累谪西川数十年幸老罢归又幸得吉壤将改葬先人如又不请铭不孝莫大矣然先辈君子沦谢已尽今婣戚中知先人者惟子遂视所述事状曰必无辞呜呼士奇外祖母曾孺人先生女兄也士奇幼孤先生以外祖母怜爱之故时过抚问又时遣人抱至其家亲着膝上啖以糗饵教诵古人诗成诵辄喜动顔色士奇恒着於心不敢忘铭其敢辞按曾氏自团练使某由金陵徙泰和始居邑西之文溪以儒传家代有仕者至梅伯宋举进士绍兴府同知析居岳家巷子怀可元袁州路儒学教授学者称鸥江先生子思立笃学不仕学者称竹间先生子三男一女男龙友益友季即元友先生女归陈静得先生先夫人父母也元友先生讳鼎元友其字晩更字有实孝友之行出於天性自幼服劳奉养恒先诸兄元季红巾寇猝掠泰和先生独负老母出走寇追及欲刼之去跪陈母老无共养者寇怒挥刀将杀其母先生以身翼蔽母寇益怒连数刀斫先生顶肩及足血流于地而抱母不舍寇帅踵後至悯之命从者以其母子入营给米肉且敷善药数日创愈予资遣人护送出时兵祸日甚奉母窜伏山谷甘旨恒充未几江西行省参政全普庵萨尔辟为濓溪书院学正遂迎母就养全死奉母归先庐既废於兵县尉杨某为构室数楹居之榜曰曾孝子庐母没哀毁而尽力丧葬江西内附吴去疾知州事辟典税课州人誉其亷平洪武三年改州为县侍御史刘昭先知县事以明经举引疾辞八年知县郝思让建社学於城内外教民俊秀朔望躬视督劝礼致明师十人以先生为首馆下生後多成名以升先生眉宇秀朗面洁白如玉仪度伟然博学强记而专礼经工诗擅八分书范金为小印章浑然古意占筮精康节数尝奇中盖春秋五十有八生元延佑辛酉八月廿二日没於洪武戊午五月廿九日元配邓氏继胡氏子男二愚顽皆胡出顽蚤卒孙男三沆濬深深蚤卒曾孙男四鎡监锡鋭元孙一斆改葬以某年某月某日墓在某乡某山之原铭曰

凡人百行孝其权舆为孝有诚天将弗违矧曰人乎猗欤曾孝子厥有锡类锡类无替曾百世祀

故翰林修撰马君墓志铭

永乐十年进士第一人长乐马铎授翰林修撰明年车驾幸北京十五年再幸皆留侍监国其於公事所当为者虽劳且艰不避虽数独任不辞皇太子屡顾翰林学士杨士奇曰马铎可谓质实无伪者矣自是翰林学士国子祭酒司业有公务出皆命摄其事盖署翰林者再署国子者一衆咸谓皇太子明於用人而铎无沗厥命者也铎字彦声其先家饶州乐平宋宰相廷鸾之弟廷龙始居长乐廷龙之後有兄弟三人曰隆曰杰曰钧皆举进士至源夫伯载谷进其曾祖祖父也母卓氏彦声自幼已嶷然异常儿稍长即有志问学初授礼於乡先生郑孟宣遂旁通易诗书於子史百家多所博涉为文援笔辄就自太学生中应天府永乐九年乡试明年中会试廷对赐及第为修譔授承务郎一考陞儒林郎三考皆最仍命复职先是上自北京遣使以御制书赐南京国子学学师生将诣谢会长官以他事去职踰月彦声来署学事即具装偕行衆谓彦声後至可不行彦声不可则相率助道里费彦声曰铎乃用是烦劳诸君耶一谢却之处事公恕监官有挟前辈数与为异同者彦声面折之以大义卒帖服春秋释奠先师制用翰林国子官四员分献翰林献位故在左後有易之及彦声行事卒辨而复之於内有孝友之行一弟笃爱之弟死哀恸既葬其乡县山之原顾其子昕曰他日葬我必於此吾兄弟生死不违也为人耿介伉直无崖岸表里一致临义执言侃侃无所顾避不为外饰自奉俭薄虽贵不变与人交必诚必尽遇危急必济之在京师直所居道侧洿池中尝冬夜有冻溺者闻而遽出之几毙矣易其衣予饮食及药久乃苏所为类此皆未尝自言闲暇读书鼓琴以自适所居据山林之胜尝名其书室曰梅岩後遂以为号永乐二十一年六月初六日以疾卒於官享年五十有八娶郑氏子男二昕旺女二长嫁林浩次嫁陈禂孙男三绳绎纯其卒之明年昕始克闻讣自长乐走北京奉丧归葬县山合于弟之竁遂奉翰林修撰李骐所具事状并介李君求余铭呜呼彦声余考会试所取士也又同处翰林十年相好厚而相知深宜其以求於余也铭曰

马氏之乡有湖洋洋湖有浮石马氏之祥昔也其兆兄弟联登今也其兆彦声之徵嗟嗟彦声允直而刚曷其奋兴弗施之闳嗟嗟彦声奄归以藏其垂弗泯史氏有铭

思贻先生杨君墓志铭

先生讳肇字仲基一字伯开思贻者所居堂名乡里因以号先生焉杨氏之先出关西唐末由长安徙杭宋又徙吉又自吉水之杨庄徙西昌自徙西昌至先生十有五世曾祖讳景行元延佑乙卯进士官至翰林待制洪熙中赠少傅兼华盖殿大学士元史有传妣弘农郡君严继高皆赠夫人祖讳介清江县主簿妣项考讳章妣萧先生其仲子也其幼时主簿公特异视之曰此儿寿福过吾辈远矣稍长为从父彦中後而孤贫能頟頟卓立负直气非其道不肯苟屈下弱冠从学季父益民於贑时诏守令举贤才贑守邹奕并举先生叔侄送诣江西行省先生以学未至辞参政端公曰仕优可学也固辞乃听既归属兵乱初定亲戚之仅存者皆散徙远邑先庐悉毁园田为豪奴奸仆所侵敓无遗先生孑孑勤力仅复什一二而累世坟墓久未有展省榛芜莾苍中或迷不可辨识先生徧咨遗老除荒薙荟悉求得焉而率子弟及时谒拜惟谨买田墓下以供祀事即故址作室复先人之旧日以教子读书为切务曰此吾祖宗所用植身遗後者岂当至我遂废也盖先生所存心靡事不以承先为重监察御史过西昌举先生训导又固辞永乐中其弟及子皆官翰林先生喜尝三至京师皆留数月父子兄弟极懽而後归归必留规益曰勉自効以称国恩且光我先人我老死丘园瞑目焉先生幼罹兵乱备极艰苦既冠而乱定拮据劳瘁用造室家自是脱危履安遂其生意而至於老死未尝一日忘国家太平之泽性刚果遇事是是非非不肯脂韦媕婀以避怨尤以是乡後进率严惮之邑大夫岁举乡饮必宾礼先生先生生元至正己丑正月十六日卒於宣德癸丑三月十三日春秋八十有五娶康子男五长相永乐甲申进士翰林庶吉士刑部浙江清吏司主事先卒次旅为从弟仲殷後次弼为族弟仲冈後新授吴江县学训导次鵷为兄伯威後次艮女一嫁萧诵孙男十四奕奂某某女若干曾孙男若干士奇先生再从弟也自幼至老相笃恭爱盖六七十年如一日世之同产者或莫逮也先生老且病无他念独念不得复一见士奇与人言辄流涕士奇盖同此心也顾受国厚恩未敢急其私今竟负吾兄矣呜呼恸哉闻讣之後五日忍恸述其平生大槩为铭将使其子鑱石而纳诸墓铭曰

杨氏之宗故望于邦世否而隳一綫之微艰而振之自我思贻呜呼思贻崇孝之道躬践以适介寿於耄吉壤在原有子有孙述行有文世续勿谖

梁纪善墓志铭

宣德甲寅七月丙子朔鲁府纪善梁本之卒於官本之初病王日遣医赐药既卒赐棺及赙为文遣官祭之於是其子?将奉衬归葬泰和某乡某原具状求余为铭梁杨世婚婣家本之之考畦乐先生妣陈安人及兄用之皆余铭其葬矣今於本之又义不可固辞梁氏先世已见其父兄铭文本之讳混以字行晩号坦庵自幼嗜学始从其父兄稍长出就乡先生质疑请益弱冠即穷日夜研鑚传注力求诸古人不畅不止遂贯通四书及诗书二经乡之号前辈者或不及也瑞州府学聘训导瑞学久阙师士习庳陋本之力作新之饬其学者曰人皆可为尧舜夫学则圣贤可至不学则陷没为庸下人若之何甘自弃也旦暮躬率励之为之讲说敷析鬯达学者始有悟入日进其功不能自已旁邑之学者来从加多自是大比瑞之士彬彬出矣九年陞溧阳县学教谕溧阳学亦久弛本之笃於教不减在瑞数年其学者勃兴如瑞未满九年父丧服阕改纳溪县学纳溪士习尤陋亦尽力作新学者稍知向方旁邑学者亦有来从蜀献王闻其贤奏举为纪善献王崇儒重士作宝贤堂日引官属之贤而有文者讨论古义或命题试文章以适而尽出府中书籍资之由是其官属学识皆进而本之尤杰出本之临事论议侃侃尽公道甚见奬重虽小人有不便不为动蜀僖王嗣立重其尽诚辅导尝致白金文绮为其母安人寿母丧服阕改鲁府纪善僖王复因使存问赐白金等物在鲁府五年卒春秋六十有五本之事父母孝父母安之敬事其兄抚其兄子厚惇睦族婣伯舅之子赏少孤贫陈安人甚怜之命二子教之本之赴瑞州遂以赏及其从孤弟泂偕行旦莫督励其学後赏泂皆举进士去赏卒其孤甚贫以子妻之凡此皆孝之推也为人刚方公直是是非非不肯苟徇平居未尝一枉已干谒有司凡赈鳏寡恤死丧无厌倦意为文章典则古雅虽老不废学问教学者必尽心後多成名所至举坠兴废在溧阳出已资倡义一新庙学增其旧规尝考湖广乡试鉴别公明士论惬服襟宇坦亮阔略学宫讲授之暇与达人韵士觞咏酣畅翛然物外之趣有诗文若干卷藏于家配刘氏孝行如夫先三年卒子男二长?泰和县学训导孝行如父母次枢女四长嫁王次杨持次陈昇季杨稷嫁王氏者蚤寡居孙男四恩宪懋忠女二铭曰

於乎本之允笃孝德於乎本之允淑训迪洊属宗藩亦允弼直铭以扬之来者其式

张从善合葬墓志铭

洪武二十八年八月十八日东阿张公从善卒张之先出琅琊今居东阿五世矣祖钦父诚母李氏公讳仁幼丧母鞠于嫂氏自少负气节年十九遭元季之乱为义兵千户数与渠寇号关先生破头潘者力战有名无几元亡遂解甲还乡里力耕养亲以自适其仪状伟然而刚正自持论议明决乡党有争讼求直者多不之有司而之公有少年酗酒虐人莫敢谁何者或绐云公且至少年即缩首敛避家居教子为务子学成将仕励之曰仕必务持身事君爱民舍是虽有他善无取焉与人交轻利而重义春秋六十有四而卒其配丘夫人世家宿州元义兵万户某之女年二十有三归张氏从其夫兵间备历囏险而事姑孝自始至终丧不少衰後改葬姑启圹而土窒其元七窍惧布拭致伤悉舐而净尤严母道仲子本初为江都知县迎夫人就养时禄入不继朝夕极淡薄终不以一毫苟取於下而处之裕如上官闻知县有贤母咸助甘旨至有以母敬事之者上举兵靖内难既渡淮遣使谕诸郡至扬州城下夫人谕本曰此天命也违天不祥汝宜为城中百万人求生道本遂躬率江都父老诣军门迎见江都人皆免於兵难戴知县德而亦皆知其出於夫人之教也上既正大统擢本扬州知府陞江西右参政遣迎夫人城中老稚及妇女送者数千人又有不忍其去而流涕者凡本在官暮归必问所治事当则喜如不当可改即命改之或已不可改即色忧不言其重者辄不食以示儆本间於政有疑必咨禀而後行後以刑部侍郎奉命督务山东遇疾便道过家夫人见本毕语之曰其出止公舘国家非重务不命大臣虽病可以卧治即万一不起不失为以王事没今事未就绪其可便安私舍哉其达於大体类此年已踰耄耳目聪明神宇湛然卒於永乐二十年十月二十四日春秋九十有五子男三长立次本自太学生累官拜工部侍郎改刑部侍郎有守有为卓然名卿次宜女一适潘孙男十有一人瑛?琫璘珷瓘环瓒瑄瑾瓛女八人长适卢次适秦次适郝次适李次适祁余在室曾孙男十人女二人立本宜卜日启父之墓而奉母柩合葬张公之葬故未有铭至是本具述行事属士奇铭士奇与侍郎同朝久且相知前年过东阿又尝陞堂拜其母夫人谊不敢辞故叙而铭之铭曰

伟矣张公闳毅而通弗显于庸不系其逢有贤厥配允笃于孝亦明以肃笃子之教繇郡历藩秉宪在廷直方洁清无沗所生郁郁崇丘廼奉合藏双璧下潜永扬辉光

故工部营缮司主事刘君墓志铭

永乐二十二年工部营缮清吏司主事刘季箎卒於官其孤绅寅奉事状介吏部郎中陈叔刚请为幽堂之铭将归葬焉君为刑部侍郎时尝监修永乐大典于文渊阁与余常相聚有知契故不得辞按状刘氏其先汴人宋建炎初某官某扈从南渡遂官余姚其子孙业儒亦代有仕者至讳某为丹阳书院山长尝考浙江乡试其祖也讳某为慈谿县儒学教谕门人私諡中肃先生其父也母张氏君讳韶字季箎以字行自幼端静喜学问为父母所爱既承其家训长而进学乡先生宋玄僖王孟阳之门刻苦自励二先生咸器重之登洪武甲戌进士第授行人司行人时重行人之选非进士不授凡方岳大臣率出此君为之一以所学不肯苟尝持节使云南四川朝鲜所至宣上德达民隐馈赆一毫无所受事闻赐钞袭衣丁丑陞陕西布政司左参政先是陕有逋赋民积岁不能输有司峻刑督之君至慨然曰民困故不能输为之父母又忍峻刑督之耶与其寮谋分行郡县解其絷缓其期劳来绥辑而从容劝诱焉民皆感激思奋曰是赤子矜念我我可不戮力以累仁人奔走假贷以输无几毕完陕不产砂而岁有课额民窘不能偿至或偾其家者君为奏罢之洪渠水溢为民患躬行视之为设法治堰民赖以安盖凡可以利民者率尽心焉华有郭子仪祠已坏过之叹曰此崇德教民之务何可忽督令丞修葺之凡所过祠宇有关风化而坏者必风郡县葺理之其达政体槩类此在陕四年可书之绩尚多被召为刑部左侍郎尤恳恳重民命平反具狱数事陕平民王某为强盗所引逮至而所引者已伏法不能自白君察其寃召所引者之妻子使识之而听其词竟得实王免於诬有典守钱谷而亏兑者既被逮则援引千余人同罪君亷知其诬卒辩所诬引者释之河阳逆旅夜有朱赵二人异室而宿朱怨家後追至杀之而误中赵朱实不知天未明行十数里逆旅主人疑朱杀之追执送官鞫讯考掠朱不胜遂诬服不敢求辩君独曰是偶邂逅相聚非素有负且计其装非有图也特缓其狱遣人密察之无几有司竟得杀赵者而朱以缓狱不死扬州民胡氏夜有贼入其室杀人而遗刀屍傍旦视之柄有隣家苏氏私识官捕鞫苏苏曰家失此刀久矣不服既备极诸刑竟诬服君潜使人怀刀往察其隣一童子识之曰我家物也遂得贼而释苏盖其理刑一以求生为务永乐乙酉朝廷广召文儒纂修大典命太丁少师姚广孝礼部尚书郑赐监修而择六卿之贰有文学者一人为之副遂以命君讨论裁处人多服之书成受厚赐庚寅坐失出罪人左迁两淮盐运副使未行复留丁酉改工部营缮主事躬勤治职未尝以崇庳为意壬寅得痹疾明年正月某日卒享年六十有一君为人清素虽历显要而泊然自持居家敦孝友之行接人有谦让之节雍容雅度有犯不校闲暇手不释卷治经长於春秋喜吟咏冲澹优柔有陶靖节韦刺史之趣所着文集若干卷藏于家娶潘氏子男四绅寅辰复辰中永乐庚子顺天府乡试先君一年卒女二长适安远县学训导赵佐次尚幼君之葬以洪熙元年正月八日其墓在其邑某乡先陇玉烛之原铭曰

学有以用於世才有以达其志得失无所怍乎内勒铭其藏垂休永代

太子少保礼部尚书兼武英殿大学士赠荣禄大夫少保諡文靖金公墓志铭

太子少保礼部尚书兼武英殿大学士金公以宣德六年十二月十六日卒讣闻上嗟悼甚至赠荣禄大夫少保諡文靖命礼部尚书胡濙赐祭又命自丧至祥禫皆遣官祭勑有司治丧葬百需所以褒宠之厚且备矣公讳善字幼孜以字行其先世见余所作其考雪崖先生神道之碑公自幼嗜学问内承家训之笃长从前进士聂铉先生受春秋经得其微旨中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以密务而两制悉归焉七人者庐陵解大绅胡光大永嘉黄宗豫南昌胡若思建安杨勉仁公与士奇也数月皆陞官公为侍讲授承德郎仁宗皇帝在东宫时翰林春坊司经局之臣日讲经史公专说春秋敷析简明睿旨称善遂命纂十二公事作春秋要旨三卷以进永乐五年陞右春坊右谕德仍兼侍讲授奉训大夫七年车驾巡狩北京公与光大勉仁同扈从八年扈从北征冬还南京陞奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北边十二年复从北征陞翰林学士仍兼谕德修五经四书性理大全为总裁官授奉议大夫十四年还南京明年扈从巡北京预修太祖皇帝实录十八年陞文渊阁大学士仍兼翰林学士二十年扈从北征二十二年复从征北既旋师中道宫车晏驾初丧至歛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士踰月陞太子少保兼武英殿大学士专典内制赐大臣五人银图书其文曰绳愆纠缪盖以匡直勉之公其一也奉命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多寃抑命自今临次必会大学士三人同审而公预焉诏百官有亲违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是岁丁太夫人忧上嗣位诏修两朝实録起公为总裁官明年奉命持节之宁夏册封安化真宁二王妃历河南关东西之境吊览周秦汉唐以来遗墟故址悉见赋咏所过兵民休戚既还具言於上实録成赐金织袭衣文绮白金鞍马是岁扈从巡边至宣府而还岁余得疾上遣太医院官视疗数月竟不起春秋六十有四公为人简易沈默温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡於公务致勤不倦处同寮能让於人泛爱无忤其学该博文章和平寛厚类其德性四方求者无虚日靡不酬应得其一篇一咏者皆宝重之书兼工真行尝考会试者一读廷试卷者四不伐善不骛名初陞学士宠赉日加即以盛满为戒名其燕处之居曰退庵疾革士奇与勉仁问之有何言公言受国重恩上无所益朝廷下无所益生民何言傍或启之请身後之泽者公正色曰君子所耻讫终清明未尝片语涉乱既卒自公侯六卿暨诸司之长皆哭吊奠祭士无贤愚皆有丧善人之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公葬以卒之明年某月日墓在某县某乡某原铭曰

玉笥崔巍金川湛澄公生其间萃龢挺英宾兴贤能济济偕至青萍出匣淬砺初试六御乘时登庸玉署清邃崇严参典密务恪勤夙夕小心寅恭于狩于征龙旗率从上承简知履坦平平鵾游沧溟鹏翺九天历事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位

故汝宁府通判詹君墓志铭

洪武九年汝宁府通判姑孰詹君以疾闻得赐归道经新蔡卒遂葬新蔡龙潭之侧至永乐十年子恩为开封府学训导以公事过新蔡将启其墓归葬求墓不可得询诸傍近盖河决其地已久徒见波涛渺漫也盖距葬时三十有七年恩恸先人体魄之罹於不幸也将取古人葬衣冠之义为墓庶以系其後人之思又以为葬必有铭庶不泯其先德焉於是以湖广布政司参政李衡所述行状介翰林孔目杜谦来请按状君讳俊字用章詹世家姑孰祖讳正考讳贞皆隐於耕读居青山之下君少好学受易於前翰林学士陶安洪武四年被徵授河南磁州同知赐冠服银带到官书公勤亷谨抚教安怀八字揭座隅以自励时兵革初定民复旧业君劳来安辑之劝督耕桑兴学选师明饬教令举贤荐能抉剔弊蠧盖力居多焉民有诉发地得金为衆所夺者君立衆于庭谕以义利衆悉还所夺民德君怀金谢之拒之曰我以义利导民乃躬为之耶民愧而去尝董民馈饟潼关天寒道中车牛多毙饟亏即解所服银带易粟代民输民归制带偿君君曰吾得纾民忧何爱一带且未尝名贷也何为偿不受为政一於公平林县官阙府檄君权理无几有令民以赋出战衣磁州耆老羣诉于府乞还君以均赋岁蝗自为文祷神蝗及境不下而过尝旱作悯旱诗自责已而大雨沾足三年陞汝宁府通判凡所以尽心民事亦如磁州而守身益严尝治廨舍役夫得窖钱以内君君曰此汝所得者何与吾事悉畀之郡阙守贰君独治之民无失业吏无滞牍及去磁汝之民老壮皆有不忍别之意盖年四十有四而卒君喜吟咏平生所作多散逸有公余小稿一卷藏於家尤喜作大书娶宋氏子男一恩女一嫁韩奕孙男三万里中永乐十八年乡试千里百里曾孙男一铭曰

呜呼詹君生能仁其民没不能庇其身孰之为之匪繇乎人青山在原岿然表坟春秋霜露来拜如云灵旋归哉以福後昆

东里文集卷二十







文集卷二十一

<集部,别集类,明洪武至崇祯,东里集>

钦定四库全书

东里文集卷二十一　　　明　杨士奇　撰墓志铭

孙子良妻杜氏墓志铭

兵部郎中海宁孙子良丧其妻杜氏将归葬其邑安吉乡横塘原求余为铭曰吾妻之没也吾深悲之不能忘吾妻之归吾家也事吾亲甚谨甘旨滫瀡之奉不待咨吾而未尝乏也吾妻生长宦族父母甚爱之盥漱烹饪之事未尝任也既来事吾亲曰此妇职也躬任之如素习焉吾亲有疾昼夜侍忧形於色吾亲安乃已吾弟妹皆吾亲所爱也吾妻亦爱之如已弟妹焉簪珥衣物恣所取吾亲没弟妹未嫁娶也吾妻皆为之嫁娶毕力尽礼如吾亲之存也其孝如此吾自为太学生登第为翰林庶吉士至为兵部郎中未尝一日不在公而敢退谋其家也而吾家之朝暮寒暑之需宾客之奉吾亦未尝置意而无所不足者有吾妻之理於内也而今亡矣所生五丈夫子长者十余岁幼者未乱又幼者始晬今吾朝出而晩归则长者携其幼者森森左右牵吾衣而号啼呱呱吾妻没伤於吾之情又如此此吾所以深悲而不能忘也吾妻海宁县丞某之孙行简之子生廿有一年而归我又十有三年而卒其卒在永乐十一年十月二日五子旼昫昉旺暿呜呼幸乞我铭铭曰

家人之义女治乎其内内则之纪孝莫大焉夫杜宜人者非其有闻乎不然其何以臻乎是也来者尚承於世世

乐母胡氏墓志铭

永乐十七年五月初三日西昌之和溪乐母胡氏卒其塾宾翰林庶吉士廖谟为述行状又为书致其孤金之意求葬铭按胡邑世家其先与忠简公同族大父古磵父清翁先待制所为序磵月集者母天资柔婉端静幼知读书自重年二十归乐大成乐里中儒家尝有科第於宋大成力学图绍先业未成名而死方病革时母祷北辰乞代死以首叩地血流滂然被面大成且死顾母曰汝尚少其终不异志否乎曰君何为出此言妇人从夫有一而已我独不知古人乎且不复再见君地下耶即断髪示信夫卒数岁兄弟将夺其志辄嘅然叹曰节吾可失乎吾既誓之吾夫矣兄弟犹数强之即啮指洒血以示乃无敢复言者孀居五十余年以礼自持於治家教子皆尽力曰不可以羞乐氏琼州太守王公伯贞大书其堂曰节妇乡先生谢子方为之传其族姻闾里相与谋上其行有司以求旌褒母闻之曰凡吾所为尽所当然岂以为名乎力止之乃已乐族当元季多死於乱兵未葬出赀教其子皆葬之岁屡发廪赈贫乏春秋八十有七而卒惟语诸孙宜及时务学立身不及他事子男四金玉琳彦女一嫁胡子文孙男五女四曾孙男七女八葬以卒之岁某月日墓在某原铭曰

松栢之贞表於雪霜伟此淑人坤德之方皎皎素璧曾何璺瑕君子之思君子之华

故妻夫人严氏墓志铭

夫人严氏讳琇年廿有三归余余时甚贫踰月徵诣京师除王府审理明年再迁翰林侍讲乃迎夫人来居十年谓余曰先舅姑坟墓容当久旷展省耶且君素不事生业他日蒙恩归老不豫所以自资者乎君方致力报国义不得顾私妾请行焉遂以其子归买园庐於城东清谿之上躬勤家业而树畜为务又六年余得疾顿剧累月未解夫人以其子来视又四年余侍从赴北京夫人挈其男女归乡里归四年得疾岁余卒洪熙改元三月十三日也距其生洪武戊午之岁四十有八年呜呼惜哉夫人蚤丧父未尝学问而天资温静明淑所为往往近道自用以俭处族姻以忍为和敬长慈幼咸当其分男女非已出者恩爱均一人莫知其非已出也而助益余尤多余或有过举必曰君常教人以无为是也或公退不怿曰事求无愧耳成败祸福听之命何用不泰然哉间与客论辩夫人自内闻之客退谓余君面折人侃侃不少让此为盛德耶且人之乐闻过者寡矣不见某某其於今何如也随事相规类此呜呼岂谓遽丧吾贤妻哉夫人永乐中封宜人数朝中宫初赐内制五品冠服後累赐文绮楮币今上临御惇念旧臣士奇屡进官至从一品遂得推恩以其官品赠三代而封妻为夫人命下三月夫人卒严氏泰和名族有科第仕宦数百年宋理宗朝讳肃称朴山先生宰相马廷鸾江万里上其所着易解天子召以为秘阁校勘不受揭文安公所为着碑者夫人六世祖也元字用父称後山先生为高安县尹吴文正公所为铭墓者五世祖也高祖恭则曾祖元实祖仲庸皆富而敦礼父文明谨静耿介夫人之所自者远矣子男四稷种秫种先卒女四长嫁梁楫其三尚幼夫人卒时余在北京闻讣遂买石刻铭寓归俾稷以葬铭曰

卜之吉筑之密维伉俪居以匹尚其有待偕此玄室

太傅黔国公夫人程氏墓志铭

宣德六年十二月二十日征南将军太傅黔国沐公之夫人程氏卒享年五十有八程世家庐州之舒城洪武初积武功至万户守金华讳俊卿者夫人伯祖也万户从子讳庸字得中娶甘氏夫人父母也夫人生於洪武甲寅十一月二十四日生二十有一年归黔国为黔宁昭靖王之介妇黔国时佥後军都督府事遂授诰封夫人夫人贞静柔婉处室有孝行既归逮事姑兼隆敬爱先祠祭荐必以诚处娣姒怡怡如兄弟於长幼戚疏恩意咸当谨礼度贵而能谦富而能俭有寛惠逮下之德治家秩然条理黔国奉命镇云南三十余年夫人留侍太夫人居南京黔国所以能尽心焉展其才猷宣上德威不烦鞭笞而诸夷皆革心向化使西南万里之外怗然如即袵席之安者亦以夫人善其家政无内顾之虑而得专其心於臣职也夫人其贤矣哉昔周之盛际诸侯夫人及大夫之妻皆有贤行如召南鹊巢采蘩诸诗所咏者盖一本於文王后妃之化我国家自祖宗开创茂隆化本而昭靖以至戚丰功最贵且近则其家涵濡薰陶於上者尤深厚矣夫人之贤其有所本哉夫人之卒也朝廷遣官赐祭丧葬一给於公固出国家厚勲亲之典亦惟夫人之贤有以光承之矣夫人子男一俨女二长为赵王妃先卒次许归武定侯郭玹孙男一玘女一夫人之葬以卒之明年某月某日墓在某县某乡某山之原铭曰

礼着内则诗咏宜家维家之本而德之华国有君子桓桓柱石厥有主壼内周于德隆尊惠卑咸和戚疏外内以辩仪节不踰五十八年哀荣兼备述行有词垂范来裔

张处士妻陈氏墓志铭

宣德三年十月十七日建安处士张伯铭之配陈氏卒时其子珂仕京师将奔讣归遂以父命縗絰诣余拜请墓铭余素与珂往还诺之又拜且言外家世居建安璜溪里外祖讳某先母年若干归家君家君尝训珂兄弟言吾少时吾亲为谨择配得汝母汝母之初归吾也吾家尚薄汝母佐吾朝暮养吾亲甚孝至于丧葬至于终身荐祭其孝不衰於睦宗姻慈幼逮贱率厚有以当吾之意凡吾家衣服饮食宾客所需於为之有道及增益吾家於今之裕皆汝母之能有以辅吾也小子其毋忘珂兄弟谨识之今珂所恸钜者珂之幼也母励之学壮而仕也励之忠君而爱人尝一就禄养於官又励珂曰子之敬爱其亲在承志耳口体之适末矣珂继今不复有闻於母之训也余曰贤哉其宜有铭按陈氏讳妙善生元至正丁酉六月初十日享年七十有二子男三长即珂永乐四年进士授行人陞贑州知府今为宗人府经历次善先卒次璡女二长嫁魏德次嫁魏珷孙男六长吉次寿次庆次安次宁次祥女五长嫁杨让次嫁陈某曾孙男一文达墓在某山之原葬以卒之明年某月日铭曰

妇也有诚妻也有恒母也克明德善之祥来嗣以兴兵部职方员外郎周君妻宜人王氏墓志铭

兵部职方员外郎吉水周君之配王氏初以其子叙贵封孺人後以职方贵封宜人宜人之初得疾於乡也叙在北京奏乞归省诏驰驿以行既差数年宜人复疾叙复奏归省侍疾越两月宜人竟不起宣德七年六月十四日云於是叙以职方命来求墓铭余与职方同郡同朝叙又从在馆阁久不得辞乃按状叙而铭之王世儒家与周同邑元沔阳学官德明生君贤君贤生子职洪武壬子乡贡进士历睢宁浮梁济阳三学教谕宜人之曾祖祖父也母彭氏宜人讳静王氏家范素严子孙不得小有过失而彭氏博涉书史明於化导故宜人德性蚤成既笄择所归周故名家岐凤以文学为君贤所爱遂归为继室职方君也初归丁家中衰力勤於内以助兴复事舅致诚敬不及事姑岁时荐祭如事生抚前室子慈爱踰已出职方兄弟三人其季以口衆求析爨职方顾宜人言何若对曰祖父来不析而今析乎既析欲复合得乎职方言是吾志也乃不析长育孤侄同已子而皆成其室家教子若孙必务学旦暮程督於内且恒戒之俭约阖门食指七百余衣食均一人无间言既嫁未尝一日忘父母始职方为即墨簿宜人偕行教谕时在济阳先朝靖难之师及济阳宜人逆知父志泣曰吾父必不生矣请於职方遣人往访凡三往竟得其遗骨及遗文以归恒自叹吾乃为女子不得以时展先人丘垄念及辄酸楚至老犹然一日约女兄弟俱省父母墓至则大恸几絶盖自是益病踰年遂卒将卒召其子若妇戒之孝悌俭勤而出所遗衣物分给族姻孤子之不能婚嫁者享年六十有八子男三勉叙广叙永乐戊戌进士自翰林编修陞修撰二女其壻进士金昭伯庐州府学训导彭埙孙男七蒙涣复巽同伯咸恒女三曾孙女一葬以卒之岁九月十五日墓在醴塘泥洲之原铭曰

士之百行惟孝为宗自古有女孝宜人攸同孝有锡类其在周之嗣

墓碣铭

翰林修譔萧时中妻安人刘氏墓碣铭

永乐十四年五月七日翰林修譔庐陵萧时中之妻安人刘氏卒於南京年三十有三既归葬其乡时中自状其行以其子缉来拜乞铭余尝闻安人孝行於其姑矣则於表之以励俗不当以辞永乐十二年时中迎其母太安人就养来南京而安人侍行既至踰月时中被召赴北京又明年安人得疾太安人百方求医竟弗治太安人昼夜哭恸余於时中同乡且同寮偕周编修孟简往吊焉太安人春秋已七十泣谓客曰新妇初归吾家即事舅姑如事父母处长幼贵贱咸宜其为人和柔恭愼未尝有违礼自有此妇凡吾家缝纫浣漱馈食之事皆其所为不以及吾而皆精洁如吾意自有此妇吾无日不适今老矣方倚孝妇终余年奈何其遽死乎而泣下不已言愈酸楚不忍闻又数月太安人将以其丧归是时时中已南还旦夕且至矣余又与孟简往问之盍稍缓母子一见而後行乎太安人泣下澘澘曰人情谁不念少子顾老矣无孝妇终养今幸归有冢子冢妇能养吾意决矣遂行余尝自叹妇而致其姑爱之如爱子丧之如丧子非诚孝能然哉安人讳冬字严贞刘氏初自安成徙庐陵家於敖城板塘里世儒家其父楚玉母顔氏其子男一人即缉也铭曰

此刘孝妇之墓无践其茔无翦其树孝有锡类其来无替

太宜人于氏墓碣铭

尚宝司卿张信为尚宝二十年余时为翰林凡朝廷作玺书则翰林尚宝供事上左右以是恒相比而余与信侍仁庙监国十余年相比又密时信母太宜人已七十余就养京师康健无恙喜其子之於余比也尝语信吾死得杨君铭葬足矣信奉以告余曰春秋不豫凶事奈何为孝子出此言曰非信敢然惟大人之志也姑诺之而日益熟其母之德善宣德元年太宜人年八十有六正月二十九日卒既葬京城之南凤栖乡遂来北京请铭按事状太宜人姓于氏世家登州莱阳县逢山乡其父宗族以行称二公太宜人讳妙惠性行淑慎既笄归莱州掖县进士乡张氏其夫兄弟行以五称太宜人之为张氏妇也於尊卑疏戚之属能各尽其所当然於佐夫之内外事能咸有条理归二十年夫没居孀能谨教育其遗孤男女能严保其家不隳一如夫之存也洪熙元年用子贵赐诰命封太宜人男三长义以军功积官至旗手卫千户先三年卒次仁次信太宜人尝疾剧医弗能疗信祷于神刲肝煮液以进太宜人饮之疾愈乡里上其事於朝诏旌其门曰孝行而擢信尚宝司丞再陞尚宝司卿女二长嫁江隂卫百户俞敬次嫁杨兴孙男三晟昱昂昂袭旗手卫千户曾孙男一洪上古圣人之教孝也有道焉中世教道微而孝之本诸天性者不泯故有出乎至诚或不能无踰於道为上者亦嘉宠其诚焉耳如信是已然能为信之诚鲜矣其亦以有父母之教欤铭曰

崇丈之坟孝子之母生荣於躬没裕厥後发潜琢辞以视緜久

罗孺人墓碣铭

永乐十九年十一月初八日泰和陈孔硕先生之配罗孺人卒时其子孟旦以泰和县儒学训导考绩及孙年以事皆在北京明年始克闻讣属士奇为铭将归而刻诸墓士奇先母宜人先生女兄也与孺人相亲爱如同产士奇生五岁与孺人冢子孟洁同学同出入孺人抚爱训教之如子始终一意也先生没久矣先母没又二十余年见孺人犹见母也今人亡矣哀其能己乎铭其可己乎孺人姓罗氏讳恩柔邑处士楚材之子处士孝友亷洁之行断断不可少下古人前辈儒师君子皆推让之娶彭氏无他男子唯一女孺人也温惠端静自幼凡织紝纂组衣服馈食之事习为之皆精嗜读书於小学论孟诸书悉能倍诵讲说及笄以配陈先生而纳赘壻焉先生早丧母迎其父海桒先生就养甥舘孺人相夫事舅一如事父凡生而养没而葬祭必诚必尽盖族姻闾里皆称先生孝子孺人孝妇无间言焉先生没孀居守节三十年谨礼度如一日治家教子皆以礼闺门之间不严而肃宗族有寡孤匮乏者皆賙之处事率由於厚盖春秋七十有六而卒乡?论寿德之称必推孺人子男二孟洁举进士为翰林庶吉士次即孟旦女二长适监利县典史萧蕡次适曾永龄孟洁及萧氏女皆先十年卒孙男六年考练紑纯紘女三曾孙男女各二铭曰

繄孺人之行柔淑以贞孝有自传礼有自承既寿考终吉壤肈茔垂祉锡胤厥来绳绳勒铭俾徵杨氏之甥

陈孺人墓碣铭

孺人畦乐先生梁不移之配姓陈氏元贑州路推官致仕学礼之曾孙潮州路儒学教授以道之孙处士有庆之子母萧氏孺人讳某在室有女德父母求佳壻於名族得畦乐而内赘焉无几遭元季兵燹焚荡州闾乡党莾为丘墟畦乐与孺人掇拾煨烬拮据为庇以养母及婚嫁其弟妹畦乐教授里中二子潜混几冠皆力学能教孺人曰学必务经术毋徒挟兎园册自足耳其治家长少内外秩然有度而躬俭勤率先二子皆仕潜累官至翰林侍读兼春坊赞善混累官至蜀府纪善孺人享禄养三十年凡所以治其家者一不变畦乐先生卒孺人虽老教其孙曾一如教子之勤孺人弟仲述为监察御史卒於官其妻亦卒家甚贫遗孤赏及女一人虽依其叔而孺人矜恤教育之如子赏依梁氏以学後举进士为广西按察佥事又卒於官家益贫孺人又尽力矜恤之而以孙妻赏之孤异其笃於亲义类此亲戚有过必为之隐而喜道其善於利必顾义之可否待臧获如子尝曰此皆去父母而事我奈何不恤其教人亦必以此宣德元年某月日卒享年八十有一子二潜混也潜先卒孙男若干孺人之卒也葬某乡某原又三年混来北京以状求铭墓余尝铭畦乐及潜之墓矣然余生晩不及见先世事孺人祖母杨夫人先少傅吟窗府君之子孺人自幼为杨夫人所爱岁时尝携归外家故多知吾先世内事而数为余言之岿然姻戚老成人也而余以长女妻潜之子楫又为长子娶混女皆孺人之命则孺人墓铭奈何以辞铭曰

躬禄与寿有蕃来嗣呜呼德人吉壤千岁

武夫人墓碣铭

中军都督府都督佥事王公介新建伯李公言於士奇曰彧蚤孤赖先妣夫人劳心苦志育之训之以克成立有今日仰荷朝廷録彧之微勤而进赠其三代曾祖祖考皆为骠骑将军都督佥事曾祖妣祖妣妣皆为夫人王氏所被宠荣盛矣惟彧之旦夕寝食弗宁者日有厚禄而不获以奉父母一日之懽其尤弗宁者凡先妣所以训彧者历历如昨日事不敢忘不敢违也欲刻石于墓以示後子孙而非文不传用敢布其私恳於是问夫人素所为训者曰彧生十年而先考弃背先夫人朝夕勉之於学曰惟学克知为人之道惟学可以植身日遣从外傅而躬程督於内又教之修忠信恭让之行於乡?闾里彧甫成童官召补世父戍伍於时尚童心先夫人励之曰男子生当挺特卓立毋猥自局促未几从征漠北鼐尔布哈之地先夫人泣而送之曰父母惟尔一子但爱重尔身即爱重父母蚤莫勤力奉公毋怠毋纵人能秉心忠孝神明自佑也还未几又从北征雅尔哈山教亦如之还遂调燕山左护卫先夫人喜曰儿得所归矣太宗北平之师初出彧在行先夫人送之曰勉务恭勤以卫主勿顾念老身也大功成朝廷行报功之典进彧官至府军前卫指挥使彧入拜先夫人又励之曰汝发身行伍其艰难备历之矣宜恒体念以恤下又明年赐诰命追封彧二代而封先夫人为太淑人又明年先夫人以病不起此彧所为永恸不宁者也余闻而叹曰贤哉乎令母宜孝子之为图其传也既备録其语遂为之志曰夫人姓武氏世家永平之迁安及笄嫁卢龙王氏为得成之妻年四十有三得成卒生一男彧以武功历事三圣自燕山左护卫百户累陞至骠骑将军都督府都督佥事屡奉命率师讨叛方承眷任之隆孙男六瑁瑾珏瑛理瑄女三夫人卒於永乐五年十月十一日寿六十有九葬通州清安乡之原铭曰

人之为才厥有本源本源伊何父乾母坤有善有仁有训有言源澄流湜本厚枝楗时有虎臣桓桓骏奔以从以卫积劳树勲遡言究之有肇必先维父维母其庆之源母行之惇母训之谆报施孔彰自天疏恩清潞之漘峩峩起坟永扬弗泯述德有文

墓表

礼部尚书胡公夫人范氏墓表

宣德三年三月十九日礼部尚书武进胡公之夫人范氏卒事闻朝廷遣官赐祭命有司治葬事既葬之又明年其子长宁齎主客郎中孙原贞所为夫人墓志以父命拜求表墓余与尚书同朝三十年而南京相隣居十余年两家相好也时尚书奉使命恒在外长宁方髫齓夫人及子留京师旦暮门内肃然无语笑声闻外间遇长宁未尝不拱手端立道侧竢余过有问则对否则屏气正容凝然夫人之父范先生尝一至南京闲暇辄喜过余谭论前史而道其先世文献及乡先辈闻人历历如昨日事未尝一毫涉声利盖清厚长者也他日余家人私论隣比妇德之贤而有礼者必首称夫人余曰观其父与子可知矧胡公之仪于家有素乎尚书属余文非以余之素相知乎按范今为武进人系出宋石湖先生成大胡出文恭公宿二家门地相望夫人曾祖珙元嘉兴路通判祖致康西兴镇巡检父仲安隐居教授夫人年若干归胡氏为冢妇逮事姑姑治家严肃夫人孝敬为诸介妇先於妻道母道咸尽於友介妇睦族姻咸宜胡公举进士自给事中累陞礼部左侍郎太子宾客兼国子祭酒至尚书夫人亦再被恩命自淑人进夫人虽贵盛其恭勤俭约一无所改易曰恒其德贞夫人有焉卒年五十有一葬邑孝仁乡周庄之原子男一即长宁既葬母庐墓侧久不去闻父召乃诣北京乡里称之女一适林玘呜呼先王盛时德化流行诸侯卿大夫妻皆秉德执度有君子之行当时形诸咏歌传於後来则今之世有好德如范夫人者其可无传乎遂为之表前山东盐运副使萧公妻宜人郭氏墓表

行泰和邑西一舍许曰南溪溪之上故家曰萧氏萧之君子曰鹏举其卒而葬也余铭之後二十有二年鹏举之配郭宜人卒詹事王君既铭其墓宜人之子鎡在京师又求余为表泰和数十年来语妻道之贤曰郭宜人语母道之贤亦曰郭宜人则余何辞宜人邑筱溪里名家父与恭元万安主簿富赀产宜人天性柔淑乐澹素而谨饬自持涉学问知其大义归鹏举不逮事舅姑而岁时荐祭甚谨忌日必素食鹏举有弟妹五人待之一如鹏举之友爱辍奁具以嫁其妹如已之妹於奉族姻长者及待下至於臧获皆适其宜鹏举仕为苏州府同知单身之官持亷介後坐累谪河南宜人鬻产给之而理其家政井井不隳鹏举之规也虽时家益落於事必当义不计利闻隂阳家言舅姑所葬地下湿宜迁驰书咨鹏举迁之鹏举复起为山东盐运副使亷介如苏州而宜人理其家廿有余年六十有六鹏举卒二子长金已出次鎡庶出常均所有於二子衆谓金宜厚宜人曰子一也何有厚薄然爱鎡好学尝曰成父志在此儿意常厚之鎡举进士归宜人喜津津见容色三年鎡被召宜人叹曰吾老矣将不复见汝勉务善德无忝父母此宜人之笃於妻道母道者也他如教育亲戚孤子长而成其家室又导之奉先之大节盖其行可书非一享年八十有八卒於宣德辛亥七月八日子二男三女男即金鎡女之壻郭仲启吴世昭巴东县学教谕彭颢孙男六栾选中江西乡贡准囦江渭温曾孙男四呜呼自孔孟明义利以垂教士之遵用一世几何况世逾远又女妇耶懿郭宜人允配君子有来繁祉垂百世祀

太仆寺丞丁维南妻宜人徐氏墓表

太仆寺丞丁维南妻宜人徐氏之卒而葬也监察御史黄宗载既志而铭之其子侃倬又以父命齎国子助教徐畴所状行实介刑部主事徐孔奇以来谒拜请表其墓按状徐世家南昌丰城父与京宜人讳德天资淑惠佩承姆教年二十三归丁氏丁故邑钜家同爨常百人宜人以孝事舅姑而待妯娌及族姻皆得宜其卑且贱者皆乐为之使以是家事无钜细舅姑悉以属之而为之有条理维南既出仕为典牧署丞又陞太仆丞有子四男二女宜人留家居教养之男皆遣从明师学维南得尽意於公而无所私累者以宜人主乎内也卒於永乐戊戌四月六日享年六十有二其子男俨侃俶倬侃治书经永乐十年会试中副榜授和州儒学训导倬亦治进士业其女之壻陈用端周思道孙男三骐凤骥女五孔奇为余言丁氏於葬事斥去一切浮靡无益之费备棺椁之制周密以固合朱氏礼而状亦云以松脂二千斤内椁中加炭屑沙土二百石筑其外又外固以石为经久计可谓厚於送终者矣夫亦其有警於流俗欤比年匡庐西山之间往往盗发塜墓有司恬莫禁戢兵部卢侍郎葬西山之麓盗发其墓至再虽无所得而体魄有不幸者矣夫忍於为是者亦将无天道之应乎则余之着斯文虽以表宜人而为薄俗者亦可以观焉

康节妇墓表

洪武十六年江西按察佥事翁师善行部至泰和下车首问风俗及忠孝节义之焯着者得节妇三人闻于朝又三年诏悉旌其门复其家三人者康仁安之配陈氏其一也又四年康节妇春秋七十有二卒陈泰和世医家仁可节妇父也节妇讳端自幼秀慧庄重谨姆训父母爱之既笄择所归以配仁安事舅姑相夫咸尽其道处娣姒族姻下及臧获各当其分归康氏三年舅殁又二年仁安没独奉老姑抚幼子躬勤持家数岁兵乱作寇环四境独先举家走避岩谷不蹈於祸所居屡毁于兵辛勤屡作之以礼厚自坊所亲有利其产而讽之他适者断发誓天示不复有他志孀居垂五十年贞洁之操如一日孝养姑终其身而卒成其子於善行女德之大曰妇道妻道母道节妇其可谓兼之矣其卒以洪武戊辰十一月十八日男子一人德昭父丧始三岁长而温厚醇谨明法律郡邑史率师之其存心长者而贱深文史不直草芥凡谳狱经德昭议多见寛贷或诮之曰子待树德耶辄应之曰人奈何不务德哉後节妇卒之三年亦卒孙男二郁岳女三曾孙男七豫勉颐頮韶顼顒女八岳洪武丙子贡士累官梁府纪善頮顒皆永乐庚子贡士頮明年登第赐进士出身殆康氏务德之应欤固本诸节妇之教哉节妇之事见乡先生陈心吾述赞谢子方铭墓余少授徒其里塾尝升堂拜节妇又相与德昭父子祖孙者四十年故岳复求余表节妇之墓

太宜人曾氏墓表

太宜人姓曾氏曾之先家南丰初徙旴之枫坑再徙金谿之黄通里世袭儒学有闻人元盛时与临川处士孙履常齐名朝廷以崇文先生徵不起讳文者太宜人曾祖也鵞湖书院山长讳仍洪武初金谿县儒学教谕讳易者祖与父也母郑太宜人讳隆生有令质长益修其女德父母爱之曰必求佳壻时同邑王修本从游教谕君力学谨行崭然出羣辈且家世相望教谕君喜曰佳壻莫踰此矣遂归焉孝事舅姑舅没奉姑敬爱逾笃勤家以相夫夫没无几姑没太宜人年三十子一男二女男英年十二女皆幼太宜人辛苦以礼毕二丧时徭赋颇烦王氏惟藏书千余卷及有田百亩无他畜赀或导其鬻书与田以给公家者太宜人叹曰此王氏累世所积以遗後人奈何自我弃之不听而尽鬻其奁具给焉日勉英学问曰其敬嗣尔先人於是家益落又无臧获之助饔飱井臼悉母子躬任之而太宜人所以持身率家甚严英登第官翰林尝迎太宜人就禄养者数年英陞右春坊大学士兼翰林侍讲学士得援恩典以已之散官职事赠父而封母太宜人遂捧诰归省居两月太宜人曰既仕食禄勉思効分寸报国家毋徒久安於私也英奏分其俸之半给於乡为养且时时奉所得赐赉太宜人数以分族姻之贫者自其子官於朝三十年阶四品声誉奕奕太宜人归治其家清俭一如布素时而荐祭必加丰每饬其家人凡宾客之奉及乡闾庆吊必如礼而躬督诸孙务学力善曰必无忝而祖父自少至老恒勤女事虽老岁必制精絺遣遗其子或曰子丰显岂少一衣耶曰儿恒忧念母老使知母能是其心安矣年七十有五清明康裕而旦暮绩不辍一日微疾端坐而没宣德七年正月六日也英闻讣奔丧归上遣中使护送之命礼部赐祭工部营葬事盖特恩云英自翰林修譔累进其官今为詹事府少詹事兼翰林侍讲学士女长嫁徐洪次嫁许鼎孙男五裕佑祺祯褍裕举进士广西道监察御史孙女一曾孙男三述暹逖女四太宜人以没之岁九月乙未葬其邑归政乡昔鲁有季敬姜文伯母也博达知礼文伯相鲁敬姜犹绩又明先王之训以导其子孔子取焉若太宜人非其得於前言往行率而蹈之欤不然何以其持躬导子孙者皆相类也余故表诸其墓

东里文集卷二十一







文集卷二十二

钦定四库全书

东里文集卷二十二　　　明　杨士奇　撰传

胡延平传

胡延平名寿昌字子祺以字行历官至延平知府有善政人敬之不名字之故称延平云延平吉安吉水人宋资政殿学士忠简公铨十世孙父某生延平时其夕有大星坠舍延平自幼已屹然负巨志初受学同郡龙原同吴莘乐两先生皆爱重之吴先生以女妻之皇朝兵初已下吉安而新淦寇猝至民陷于胁从者千余人寇去总戎者恚将尽杀千余人延平曰吾不可坐视即谒总戎言从寇非民所欲不可尽杀将军奉命来为吊民耳今不察辄尽杀千余人失民心矣总戎者悟尽释千余人不杀洪武三年诏郡县举文学士县令丞举延平应诏既集京师尚书考察最上者得十八人以进延平与焉是日太史奏文明之祥上喜曰唐太宗一世文学士十有八人岂若朕得於一日哉皆以为御史即台赐宴延平数言事持大体不肯琐琐苟有陈说尝上书言今国家宜徙都关中据古今说事情累数千言未几朝廷得广西简近臣往治之上曰前上书胡御史其人达於大体可遣也授广西按察佥事延平至广西问察民瘼遇罹于法者必有哀矜不忍之意时寻适为按察使持法严急屡出语讽切同僚延平独曰法贵平严失平矣不为动行部虑囚必平气悉心讯之使尽其情即服辜犹三四覆讯不厌曰是欲其死无憾也故所至狱议殊死以下不当者咸得直融州石刻有元佑党人碑立命碎之三年改知彭州益务修惠政利民灌县故有都江堰秦李氷所凿渠引江水溉成都诸郡田兵兴堰坏诸郡田悉芜废前之继修堰者必伐石锢铁费动以万亿计至是堰坏衆难之无敢复言修堰延平至曰土木可以固岂必铁石哉即为画白于府转白省省难之延平再三言言益剀切省乃闻于朝从之命下省以委延平而责成焉延平曰得二千人足矣悉疏决淤塞度所用伐竹为笼实以沙土又伐木贯笼并缘窒堰岸江水乃复溉成都诸郡田民大利之延平书其法于牍以贻後人又修彭州堋口诸堰尽溉彭之田初堰废井泉随之竭民率苦出负汲十数里堰复民乃复便井饮始教民知学民益知延平之爱己也皆听服其教居三岁狱无囚先之流亡者闻州有贤侯相率来复故业终延平去州民户及赋入之数视初至增益数倍时彭兵祸解未久野暴白骨弥望悉命收瘗之是夕梦人罗列拜堂下者不可胜筭庭故有枯槐数十株延平至皆复荣又有羣鹊来巢时下驯近人及延平将去羣鹊噪于庭数日去乃已三年陞延平知府其惠爱一如彭州时察郡政有病民者悉去之厅事侧有淫祠数为妖前知府徙舍避焉延平命毁祠更作室其上居之妖顿熄益修饬学教躬励士子筑祠祀李先生侗务以礼化民朞年百废悉举民皆敬信焉忽得疾数日犹视事不辍左右曰公宜少休延平曰一息未絶曷可以怠君事一夕其家在吉水者复有大星坠舍是日延平没于官洪武丁巳十二月也年四十有五郡之人为罢市奔走泣吊如丧所亲延平二子长曰直次曰广今为右春坊右庶子兼翰林侍读赞曰余家距延平所居仅百里又姻家王子启先生与延平同上京师为御史同为广西按察佥事又同入蜀为州守余以是多知延平事延平为人长身魁梧伟然而庄重不可犯其初至广西广西人望而畏之及承所设施则皆爱之以为父母後迁延平延平人已闻其寛大长者而初下车其豪猾之民巨奸之吏亦皆竦然歛迹矣夫严不病下寛不宿蠧延平专任德意何尝不威怀并着也余故具列其行事以传於世

知事府君小传

知事府君讳清字子肃姓杨氏号溪园渔灌洪武庚戌诏改泰和州为县御史刘昭先知县事首以明经举送京师授松江府知事松江繁剧闻天下初到官知府以下咸迂视之府君敬愼恒旦出治事暮乃息而处同官驭下吏一以诚意人不忍欺之皆为之尽心虽公牍日累百计未尝滞积莅事务寛恤知府以下或发之过急必从容进曰为民父母不能少缓之乎闻者愧服自是有欲为苛察者恐府君闻即止亦多有德之私窃相谓杨君贤者其助益我以君子也尝行县督赋民相劝告此长者吾属可不勉力而贻讥累乎稍暇辄诣学官为诸生解析经义满三岁迁福建盐运司知事运司无大繁剧而府君勤愼一如松江时其长官尤贤之岁余坐累谪广西道卒小孤山下府君少孤贫养母夫人至孝与先谕德公友爱尤笃先公没昼夜哭久不已抚其遗孤甚厚襟怀坦夷寛裕於人无怨恶不以僻隐而堕其所守尝行道失足损人一鸡时旁无知者顾从者取百钱置鷄侧而後去安泊素居官服食一如布衣时虽亷洁不务为名没之日家无一钱所着诗文有溪园余闲録宦游藁藏于家

退庵府君小传

府君讳卓字自立一字子渊杨氏父观山先生笃行为西昌硕儒以书诗春秋教授学者府君既传其家学闻永丰刘于先生邃於春秋又从之卒业遂以春秋名家自少至壮虽盛寒暑及兵戈寇乱之际书册未尝去手夜诵率达旦博记精思盖於书无所不通洪武庚戌中江西乡试第七人明年会试第三人廷对第二甲第一人授吏部主事踰年陞广东行省员外郎岁中坐累谪凤阳屯种复起为礼部主事数月改杭州府通判援例去官府君仪度魁伟整肃俨然人望而敬之家贫清修苦志确乎不可援而於为政行恕有岂弟君子之风焉在广东时有周参政者苛刻不可近兵卒二十人入山伐木两卒山下邂逅妇人独行曳入道傍林中欲乱之妇人怒骂不得乱即共杀之妇家踪迹得屍尽疑二十人者所杀诉诸行省悉捕至周亲鞫之竟夕拷掠不胜皆引服吏抱成案属府君署府君閲案曰杀一妇人安用二十卒往白周周艴然曰员外欲纵杀人贼乎悉付府君鞫府君列之庭下视其色而听其词指两卒语曰杀人者汝也即吐实伏罪徵其所用杀刀斧验之皆是十八人皆无罪周问员外何料事之审耶府君曰二十人其存心宜善恶异也如皆在即不能乱况杀之乎余杭民兄弟争田各有私亲持说主之累岁有司不能决府君至悉屏其私亲独召兄弟两人导之同气友爱之义晓譬深切皆感悟弟曰实兄之田我妄意争之我不义也请不敢复争兄亦曰弟贫寠我不恤之致为此我之不义请以田与弟竟与弟其明决类此所历官皆繁剧躬勤莅之未尝有滞事寅出酉归归辄闭户秉烛读书率夜尽二鼓始寐罢官家居号其室曰退庵杜门却扫维经籍研覃自娯足迹动旬浃不出户限严交处不苟许可虽儒先生当其意者不数人独与从兄益民罗性子理邓尚崇志契合甚笃世称杨罗邓初偕罗邓应进士举相与约曰有如吾徒继今一行非其所学将何顔复见哉後罗先生为德安府同知邓先生为四川盐运司经历氷蘖之操皆无敢犯者海桒陈先生尝称府君有氷清玉洁之行洪武庚申卒年四十九为文章必欲继古作者书法锺王有集若干卷存於家

疾退子传

疾退子者吉之西昌人邓氏邓故西昌儒家宋神童复之其五世祖也兄子方及弟子静博学雄文为乡硕师号二邓其伯父父也国朝四川盐运司经历崇志以文学德操与杨子渊罗子理齐名称杨罗邓者其兄也疾退子名学诗字崇雅有孝行元季之乱安成寇猝入西昌恣杀掠母刘氏老病不能行负之走避隘巷空舍中踰日寇穷索获之解所怀金得免继复有获之求金已尽矣斮之几毙继又有寇至见老母哭其傍甚哀悯之予善药傅创又解衣覆之久乃苏起负母走避他处道遇渠寇询知其儒者悯之予酒肉又为诗嘉之遣其下导出城渡河使远去疾退子少好学负才具有用世之志谓功名可以俛首取其父母亦矜诧其不凡曰是必复振吾宗者皇明既定天下御史刘昭先知县事以材举江西行省留为宣使则嘅然叹曰士当局促効奔走人阶庭下哉即谢病归无几县复举送於朝授固陵税课使忻然曰乘田委吏可以行道到官持亷施寛商贾争欲出其市所入货羡旧额数倍秩满徙平阳持已爱民如固陵甫再岁两目发内障丧明郡以闻命致仕归则戚然伤其命之穷也自号疾退子疾退子耿介修洁气岸轩豁不屑意生事为文章长於诗蚤丧妻无子既罢官归辄贫无侍养者是时里中故人亲友及好义长者往往多在知疾退子生平抱负争延致之疾退子挟僮奴日东西往来饮酒谈笑相懽时为歌诗以自适县令丞皆知而礼之疾退子亦数出直言以禆其政之阙故疾退子虽废于盲而其所适於中者犹不废也历三十余年向之故人亲友及好义长者或死或远出在外里後生晩出虽以士名有不能究知疾退子平生矧今丞乎於是疾退子已八十余气力益衰贫益甚冠带垢敝十数年不得易衣薄歉歉严冬不能出门户然其所操执益坚不屈人片语不合拂袖去不顾不肯一毫脂韦淟涊狥人以求所欲孔子云岁寒然後知松栢後凋疾退子非其人欤建宁陈士希为县文学独爱重疾退子官满将去念疾退子将无以为终也倡率素所还往者为备歛葬之具廼去自士希去知重疾退子者加鲜矣今有人焉猝起旦暮之间其势钜赀厚足以盖一乡不必其有德即一乡之人奔走阿附之恐後至於疾退子则漠然如秦人视越人之肥瘠何趋向之异乎古哉盖又有以盛衰存没为戚疏而施诸其同气者非独於疾退子然也然疾退子之为人世其可少乎

黄伯器传

黄伯器名鼎一字孟铉其先旴人宋淳熙中八世祖笏知吉之吉水县遂家焉世业儒大父天衢笃行勤学自经传子史百氏及天文地志医卜诸书靡不通究父彦粲直谅和厚四子皆秀頴伯器季岳尤杰出伯器天资絶人八岁倍诵五经四书涉知大义成童为文章驰骋司马子长班孟坚论议闳博不可穷既冠明於世务自许贾谊时翰林吴沈得其兄弟之文读之叹曰今之轼辙也季岳頴悟超越清修笃学兄弟自相切磋亦必推服其兄用荐授镇江府知事镇江隶京师密迩庶事丛脞简牒山积伯器至裁决数日而尽素习者不能及吏民畏服之岁中坐诖误罢官退处山林取旧所为文悉焚之一志於性命道德之旨自圣人之经至於濓洛关闽之说研精核微涵泳渟滀久益沛然而从学者日衆伯器善开谕奬励诱掖感之以诚学者无贤愚少长皆乐从之随才质高下各有所成其教人以实践为务必使穷其理而体验於身叹学者专务科举之业曰士固由科举进然志於道者必不以是自足明道晦庵吾师也笃於孝友恬澹守约穷达一致为文章脱略凡近根据至理粹然大雅所着有四书五经精义若干卷学古斋诗文若干卷宋史论未成卒年三十八君子曰师道立则善人多国家初兴吉之宗师硕儒林林比立也一二十年物故尽矣学者方伥伥如失所归伯器後出汲汲焉以成就来学为己任所从学者衆矣其显者故大学士胡广左庶子邹缉余不及识伯器而二子者皆与余久处为余言伯器才高意广襟度洒落玉洁而春和庶几程伯子之风余未尝不仰而兴慕俯而私憾未得亲炙也然观二子者其文学行谊亦皆今之士所未易及孔子曰鲁无君子斯焉取斯吾故删广缉之所述者为之传云

罗先生传

罗先生名性字子理以字行罗故泰和儒家宋有为卢沟主簿曰伯寿尝刲股和药起亲疾县表其所居坊曰旌孝者先生曾伯祖也曾祖伯霖祖见可父谷祯先生少孤贫自奋於学初授易於乡先生韦乾乾继登康山长宗武之门苦志毕力博记精思夙夜不懈既冠遭元季兵乱走避岩谷崎岖困穷未尝废书卷性耿介一言一行必端不与俗人接虽至戚或涉邪行辄絶之然口未尝言海桑先生陈心吾尝称先生及杨子渊有氷玉之操洪武初诏郡县立学御史刘昭先知县采誉望聘先生及子渊邓彦高三人为之师时号杨罗邓四年中乡贡进士明年赴春官勑免会试授德安府同知先是有寇号糟李万户者以衆入府治刼杀郡守以下掠库藏官捕其衆悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷为不言又验其须发皆在而浩然白也曰糟李年未四十此安得是耶笞而逐之悉出所系数百人谕之曰朝廷但欲得糟李耳糟李旦出即汝等暮皆宁家何为不自爱体肤乃甘受楚毒而庇一贼耶能从吾言今与汝等期十日获贼即汝皆良民衆叩头曰府公欲生我敢不尽死力乃悉纵之七日生缚糟李至庭下民皆以获贼劳而遣之命下赋民铁造军器时兵乱初定商旅未通郡民猝无所办先生居第後治蔬圃得窖铁万余斤民争趋求售同官亦劝以售民先生曰固天以济民岂为我也悉以代民充赋有余皆入官库铢两不私焉其氷蘖之操愈厉而恤民之心寝食不忘为政以寛恕为本惟赃吏无所假应城县吏刘仁盗官麦事觉府逮治之仁惧逃匿会按察佥事朱逢吉过德安仁出诬告先生他事将就鞫湖广参政陶凯吴云按察副使刘某闻之驰召逢吉还谓曰君不知德安有罗同知耶廿七府之贤守裁三人其可以枉忠贤哉【岳州马知府沔阳彭知府及先生三人】逢吉卒白其诬而正仁盗麦之罪在郡四年阙知府皆先生总之秩满诣京师坐擅用枣木染军衣为陈宁所劾谪戍西安行槖无数百钱怡然就役不以得失置意既至西安之达官贵人皆敬礼之而安於处贱未尝一毫干人郡诸生从之受经後多举进士去是时四方老师硕儒在西安者数十人吴中邹奕独曰合吾辈所读书庶几罗先生之半盖先生学甚博为文章切深诗古体宗汉魏近体宗盛唐书法锺元常年及七十卒士奇少孤五岁先生取而教育之有父道焉明年官德安又挈以行又三年先生有陕西之役屡遣书督其学又廿年而捐舘当是时所以诲不肖者虽不能尽记而为道之大要不敢忘也恒窃私念先生所以修诸躬施诸人者皆当追配古人而今之人知之者寡矣谨述其槩为传手録一通以寄其子宾畿盖又欲其子若孙皆图不辱云

刘子辅传

刘子辅吉安庐陵人自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不苟许与独数数称子辅为贤御史九载考最陞广东宪使到官数日丁家艰去服阕坐微累左迁交址谅江知府不鄙夷其民抚绥如子民咸爱戴之叛寇黎利攻围谅江城时寇势猖獗他郡县城多已陷子辅与守将倡兵民効死守数月寇增衆攻城城中食且尽而人心益固又踰月寇攻益力遂破城城中兵民尽力鬪以死无一人降者子辅知事不支曰吾奉命守郡郡亡与亡义不可污贼手即自经死一子一妾皆先子辅死事闻赠子辅布政司参政遣官赐祭复其家太史氏曰子辅平素恂恂少言如无所长者且不慕交际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图苟活旦暮间卒之不逃诛於国典夫死一也彼身戮家偾贻诮无穷视子辅盖氷炭薰莸之不相同矣时戍守之将如都指挥李任等毅然奋节而死者盖多死民社者子辅及谅山知府易先政平知府何忠辈亦非一人忠骂贼不絶口从容赋诗乃与其子皆死世曷尝乏正人君子哉顾系於用之者之何如也

周是修传

周是修讳德以字行周吉之泰和爵誉里名家其先讳矩者尝显於南唐至宋累累有科第其支裔徙灉江里是修之所自出也是修少孤贫自奋於学从游乡先生胡渚樵渚樵以孙妻之又从国子学录萧执先生明诗经初举霍丘县学训导入见太祖高皇帝擢爲周府奉祠正高皇帝上宾之明年有告言王过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒衆共挫折之是修屹不爲动太宗文皇帝靖难之师既渡江驻金川门宫中悉自焚明日是修留书其家别其友江仲隆解大绅胡光大萧用道杨士奇且付後事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问是修内贞外和有孝友忠信之行非其义不苟取襟怀坦明洒落而冲澹悠然其学自经史百氏下至隂阳医卜之说靡所不通为文章未尝缔思援笔立就而雍容雅赡词理条达稍暇着述吟咏不虚寸晷所着有诗小序诗集义诗谱论语类编广衍太极图观感录纲常懿范迩言家训蒭荛集进思集是修汲汲导诱人善人有过失恒为之隐以是无少长贱贵皆乐亲之明知人所荐士如梁用之刘叔毖皆知名当世是修之学虽间未纯然於明纲常为世道计必身履之而不徒托之空言岂非卓然特立者欤是修卒年四十有九时解胡萧梁皆见诸文字然属仓卒不及详今二十有八年矣知是修者独余在每追念君子清白之节文皇帝日月之明既照其心岂当遂致泯没故述为小传以授其子辕使传焉

王先生传

王先生名佑字子启晩号启翁王出琅琊後繇金陵徙泰和世系具家谱先生十数岁知自重以古人为归不混流俗初从乡贡进士曹随治毛氏诗长遭元季之乱与兄子与先生避匿平川山中力学不辍兄弟自为师友稍出游南昌与辛敬万石旷达杨士弘练高刘永之辈为诗友行省平章遂礼致先生为塾宾声誉日闻四方江西既内附先生首举教官吏部试中经义偕十八人者入见是日太史奏星象文明之祥太祖皇帝喜皆除监察御史赐袭衣又赐宴御史台先生劾奸贪振宪纪风裁勃勃动人广西平初置官府简御史往任风宪以寻适为按察使先生及胡子祺为佥事子祺曰古新国用轻典先生曰蛮夷之人素昧君臣父子之分渎伦伤化不及此时明礼法以示劝惩後将难制适从先生议先生所分按郡县吏民悚然三年偕子祺入觐时王师初平蜀重郡守之寄遂徙先生知崇庆州子祺知彭州崇庆承兵革凋弊之後植仆煦槁随事尽心民稍复苏坐累罢归而从学者日衆先生严师道其施教有方务见实效後生晩学望之皆内自歛肃不敢侈肆江隂徐逊知泰和县励精为治聘先生训导县学日躬诣问政先生曰示民以好恶之正而去其蠧耳逊虚已惟先生之言听而行之不疑於是五六十年知泰和者其设施当大体得民心民至今诵道之无厌者莫有过逊盖自先生导之矣先生孝友忠信严毅端方海桒陈先生尝言王子启壁立千仭不负所学刘尚书子高言子启真风纪臣包孝肃不足多也郭敬守曰子启平居一言一话皆可书简册垂法戒萧子所曰王公秋霜烈日执固当惮之先生擅文章养气为要中岁以前所着毁于兵晩独存长江万里稿先生年六十有六卒二男子皆殇卒时惟二女子在其行事旧无纪述梁潜尝从受经欲作传未及而卒余丱角以姻家子恒得侍教犹及见所藏佥事知州时政事文书充积牖下时不敢有请今所藏无复存者每念士君子挺特魁杰如先生者一代无几人其可使泯而无闻谨记忆耳目所得大槩为此传虽言不能详观者可推类以得之矣

陈孟省传

陈泰和硕宗五季时自金陵徙来历宋元以科第入仕者六十人国朝心吾先生为江右大儒洪武初朝廷遣使徵议礼以老辞三子孔立孔奂孔硕孔硕见余所作墓表孔立孔奂皆明经擅文章孔立负才识卓荦不局於小节尝仕为白水县丞孔奂温粹如玉隐居不出孟省孔立之仲子为孔奂後名鉴心吾先生七孙特爱孟省十四即侍先生上京师及考乡试广东江西旦莫不去左右者十数年为人质确苦学攻诗经及大学语孟中庸昼夜熟读精思诸经史子皆通究治科举业其文一本实理而深斥浮靡之习弱冠甚见重先生长者同辈者皆往质疑请益而愈益自进不少懈为人峭直寡合邑中士所与交者无几人行道邂逅流俗人俛首过不一顾严义利之辩不辄受一毫於分之外年十五六即名其读书之斋曰克治以自励精楷书平生所缮录文字甚富一点一画必如法盖类其为人邑大夫举充学弟子员岁甲子江西乡试衆皆必孟省在高选是岁江西聘心吾先生考试有令考官不得以子孙预试遂格不入丁卯再试将入会闻大父丧遂止同门生素为孟省薄者讼孟省谓无祖丧不就试之令有司刻深不明竟坐孟省不应而罢其弟子员己巳凡罢黜弟子员皆徵诣京师分布诸司治吏事踰年孟省抑郁不得志竟卒盖年三十有五一子西安少孤失学易业贾而卒无嗣先夫人孟省姑也余生後孟省十岁丱角尝从学焉既长最相厚孟省志甚卓学甚笃行甚坚卒不遇以困死非其命耶夫挟艺求试以干禄也大父丧不恤而汲汲於禄礼欤执法吏不推人情明礼义可以为良欤吾着孟省之事以悼贤者亦於法吏有警云

录

抱灌子录

抱灌子闽人所居丹山碧水之间与老圃隣习圃之业治五亩之地为十数畦襍莳蔬菘芥姜韭葵苋蔓菁瓜瓠之属悉具日行畦间视害苖者辄去之以旦去虫日中去草暮则抱瓮以灌率为常故虽馑岁抱灌子所莳恒熟盖为之不厌于劳也然非专以自给有欲取者听不拒唯不得伤其本耳人恒遇其抱瓮灌也号之曰抱灌子虽业圃手一编未尝释稍暇坐塍傍箕踞诵声琅琅时起而曳杖行歌陶元亮田园之诗或自为词以歌曰灌畦东西兮灌畦北南吾任吾力兮聊佚其心我思古人兮丈人汉隂又曰戴星以灌兮戴日以锄聊任吾力兮焉知其劬我思古人兮仲尼饭疏绰绰有自得之意会宾兴诏下县令丞亷知抱灌子贤荐之朝尝与稽古述作之事矣已而擢夏官郎又擢天官郎东皋耘夫尝出而邂逅焉熟视其状?曰此殆非趋荣急利者也旁有知者曰此抱灌子也道其平生历历耘夫就而与之语抱灌子若罔闻之他日又邂逅焉间及鲁隐公以来二百余年王覇之得失抱灌子张目吐辞娓娓皆不失圣人之旨耘夫咲哑然谓曰抱灌子曷为不终嘿嘿耶抱灌子曰吾亦谓子之喋喋奚所禆益也时抱灌子益有志於退耘夫闻而窃叹曰抱灌子其志尚可以激薄俗而用世者必重得志尚之士邹孟氏曰人有不为而後可以有为然吾欲挽留之不得又窃自叹欲从之而义不可也盖怊怅不已而念抱灌子之事不可以泯故辄录记之抱灌子陈氏福名耘夫庐陵杨某云

东里文集卷二十二







文集卷二十三

<集部,别集类,明洪武至崇祯,东里集>

钦定四库全书

东里文集卷二十三　　　明　杨士奇　撰表

两朝实录成史馆上表

伏闻上有尧舜禹汤文武之君斯有典谟训诰誓命之纪当时所录万世攸师自汉以来暨于唐宋皆建史官专职纪述我国家奉天启运圣圣相承大经大法明于上善政善教被于下万方一统海宇清宁洪武以前神功圣德史氏所记具有成书钦惟太宗体天弘道高明广运圣武神功纯仁至孝文皇帝刚健中正广大钦明体天之心行天之道励精为理躬俭爱人再奠邦家中兴鸿业文治光昭於日月武烈弘靖於华夷大略雄材茂功伟绩规模弘远卓冠百王钦惟仁宗敬天体道纯诚至德弘文钦武章圣达孝昭皇帝孝友英明寛仁恭俭敬天法祖制治保邦明目达聪周询民隐时使薄歛博施济人抚盈成之运广文明之化丕新政纪覃敷德泽朞月之内天下归仁二圣升遐云车益远万姓哀慕海宇同情恭惟皇帝陛下文武圣神聪明睿智缵承大宝君国子民推广至仁继志述事歌九功之惟叙得万国之懽心上念祖宗功德之隆同符天地覆载之大宜宣昭於简册垂仪范於帝王宣德元年五月勑修两朝实录命臣辅臣义臣原吉监修臣士奇臣荣臣幼孜臣山臣英臣溥总裁臣棨臣英臣直臣述臣时勉臣习礼臣学夔臣循臣从善臣骥臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奎臣节臣锡臣萼纂修发左右史臣之所记閲中外官府之所上兼考章疏参之见闻编载事功必备着其本末纂述谟训必致谨於精微关制度者虽细不遗切几务者虽明必审於纪叙圣神之道德如绘画造化之功能儗诸形容诚难髣髴乃若附录臣下必在究明是非讫五年正月恭成太宗文皇帝实录百三十卷仁宗昭皇帝实录十卷合百五十四册谨缮写上进伏念臣辅等智识浅陋学术空疎旷岁月而久稽亦讨论之惟谨方诸良史深愧乏三长之称监于先朝庶少资万几之暇

经筵谢表

知经筵事太师英国公臣辅同知经筵事少傅兵部尚书兼华盖殿大学士臣士奇少傅工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣衷侍讲臣谷修譔臣愉臣鼐等兹者恭遇经筵肇启圣学维新讲读侍臣咸膺恩泽谨奉表称谢者臣辅等诚懽诚忭稽首顿首上言伏以天清地宁昭圣皇之统御时康道泰美文治之隆兴日月光华中外忻悦恭惟皇帝陛下聪明睿智广大寛仁尊尊亲亲崇两宫之至养推恩布德得四海之懽心是以三光全而寒暑平五谷熟而人民育益勤稽古之学益弘养正之功谓易书诗礼春秋之文皆尧舜禹汤文武之道万几有暇恒亲御於经筵多闻是求肆详延於儒雅用资启沃用致进修上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃於缉熙单厥心允恊周成之德念终始典于学敬陈商说之篇

议

吴文正公从祀议

钦奉圣旨命臣等考究元儒吴澄应否从祀议拟奏闻臣士奇等钦遵考得元翰林学士吴澄所着书及奎章阁侍书学士虞集所状澄事行盖澄自十岁得宋儒朱熹所注大学读之即知为学之要专勤诵读次读语孟中庸亦然遂大肆力於诸经十五专务圣贤之学致践履之实以道自任其所自励有勤谨敬和自新自修消人欲长天理克已悔过矫轻警惰顔冉理一等铭其教学者有学基学统等篇深究濓洛关闽之旨考正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自解去後屡徵复起亦不久於位进退之际卓然君子盖元之正学大儒许衡及澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之没皆諡文正衡在当时已列从祀澄既後出又卒於元衰之际当时已有建议宜列从祀者属元纲日颓未及举行今澄所着诸书具在我国家崇儒重道大明四书五经及性理之旨凡澄所言皆见采录以惠学者盖澄问学之功朱熹以来莫或过之而从祀诸儒自荀况下至范甯语其事功皆未及澄今若升澄从祀孔子庙庭列诸许衡之次允惬斯文之公议昭国家之盛典谨具奏闻伏候勑旨

诗

平安南诗【有序】

臣闻天以风雨霜露育成万物圣人以礼乐征伐绥辑天下一出於至仁周之文武皆一怒以安其民故虽圣人不志用兵亦不去兵以为治洪惟我国家肇兴太祖圣神文武钦明启运俊德成功统天大孝高皇帝深仁大义顺天应人平靖四方以教以育罔有孽害时谓泰和至于皇上益广仁义礼乐之化海内奠安四夷向慕小大遐迩熙然同春惟是安南其王孱微其贼臣黎季犁暨其子苍沿袭悖凶屡弑国主淫刑暴歛毒虐下人滋久滋甚皇上闵焉弗宁发诏使谕使迁悔贼罔忌畏数侵掠厥邻占城又寇我思明禄州宁远之地在廷之臣咸请发兵讨罪上曰彼匪人乎斯不可终化发诏使申谕焉贼闻其主有遗胤子奔来京师即上表谢过请还之上曰彼其庶几有悔乎遣使者卫送出境贼伏衆邀遏使者执杀其主遗胤子事闻皇上震怒召文武羣臣谕曰予承天命保康兆亿民一民弗获惟予弗恭人有弗迪而遽诛斯遏抑厥自新乃有弗迪至于再三而释弗诛惟予弗君今盗滋弗迪予必不释将往大正匪予志用武惟盗滋稔恶羣臣合辞力赞必决乃告祀天地宗庙及天下山川命征夷将军左右副将军左右参将暨神机横海骠骑游击鹰扬五将军率师讨贼师发金川门上临江送之谕之曰汝其代予往行天讨惟盗暨厥子必诛弗释暨同恶必诛弗释凡厥胁从咸释弗诛惟兹安南咸朕所统厥民滋困于盗罔攸诉告汝其代予往吊毋有侵害或有侵害即既殄戮盗犹底汝罚既殄戮盗其咨求其王遗嗣子俾统治厥民往哉惟懋师入安南黎贼胁驱其民号七百万拒于境上民闻王师来为已除害皆倒戈迓降师渡富良江入其东都城又入其西都城如蹈无人之地贼穷迫尽弃其衆独与其孥数人并海遁去王师追之悉生絷之不遗一人乃纵所胁从咨民所苦罢其苛禁敷求安南王遗嗣民既罔有侵害又蒙哀矜吊恤悉解去所苦咸窃喜曰我幸复见今日幸圣天子不遐弃我万里外而复生我欣然如脱虎口归慈父母相率跽军门言曰惟故安南王遗嗣悉殱于寇暴无遗惟兹土故隶中国诚愿复列中国氓密比圣化俾我暨我子我孙咸免於夷狄禽兽军中献所获俘且具言民所欲皇上重违民意下诏郡县其地选置守吏复置交址布政司总之在廷文武羣臣上表称贺臣惟安南本汉南越地武帝置交址郡暨五季丁氏窃据之始僭称王宋弗能制因授之卒循为常更历数姓蟠结深固屡叛弗服宋元数举兵诛讫无成功皇明奄有四海率先欵服曾不踰世终梗寇盗天地之德务隆包荒累诲弗悛肆急援溺仁义之旅吊伐并行恩威所临有迎无拒累月之顷肃清凶憝大拯涂炭弘复疆土功德俊茂振古无伦焉惟古帝王施德建功皆有颂歌传播後世臣忝列从臣後辄儗古作者之意譔平安南诗一首以示後来谨拜手稽首上进诗曰惟天生民咸俾遂适有攸弗及肆命有德惟德格天为君为师以教以治俾适咸宜天启皇明悉畀所覆明明太祖生育教诱衣之食之迩安远归礼昭义布长幼尊卑皇帝继统四方万国益富而教和豫安适蕞尔蛮交丑孽其间为狼为犲小大毕残皇曰彼丑匪异人类庶或改率予其化诲诲言谆谆弗迁益骄戕暴厥邻盗我边郊百辟文武頫伏陛言弗时翦屠将俾蔓延皇曰申诲犹或改率弗改弗率跳梁狂獝伪恭吁命贼我使人暨彼遗孽磔身百分皇曰彼丑兽心靡易螟蜷弗除曷遗嘉稷惟皇上帝付予八埏有溺弗援予滋违天诞命将臣暨旅师徒往励汝勇往宣汝谟咸吊困穷殱惟丑虏职敷予仁匪曰究武六师遄迈辞直气厉涉危蹈深若履平地嘽嘽烈烈赫赫业业如飘剟剟如霆??蠢彼丑虏胁驱为拒仁威天降孰有强御鸡翎夜辟富良为带投兵委戈奔降迓拜乃入交城乃走凶渠絷之海隅如探取鶵乃咨胁从悉解而纵乃视交人吊其疾痛交人悴悴爰始色温舒其兢兢爰始笑言交人有言我困荼毒天子生我旋疠为福交人有言我初匪夷逖远沦污陷兹涂泥天子圣仁曷返我初内我庇我永康不虞俘献于廷天子受之民有愿欲天子予之四夷有闻懽喜告语天子圣仁我有父母救民之疾不以遐僻有梗弗率必诛不释天子圣仁孔武且神孰其为梗鉴彼交人芒芒四裔威服德拊巍巍中夏尊安巩固海航陆车来享来庭千万亿年拱我皇明

思训堂诗【有序】

思训堂者通政司右通政宛平陈定至善奉亲之堂也亲没拳拳於亲之训不忘故以名堂而着其孝思焉间求余言夫世之为父母爱其子尽力於鞠育恩勤者有之矣而能训之以善道者鲜训以善道则幸其子不违於目前之顷有不可必况望其不违於身後者乎至善蚤丧父独赖母王恭人鞠育教训以成其德器显融於世矣而服膺母训至於母没不敢忽忘可谓令子矣夫君子之所重者有恒心也故作思训堂诗以致相成之意诗曰昔我升堂言侍母慈今母往矣升堂孔思厥思伊何母有训辞厥训伊何仁义是持事君犹天尽已勿欺维厚有容维慎弗危我心藏之夙夜靡遗岂直靡遗允蹈不违僶俛维寅承母之诒伊昔克承式肇庆基继今克承永保弗隳克笃念之罔适匪禔庶几有誉于亲有辉永廸于斯以善厥施

赞

黄思恭学士像赞

肃乎其外泊乎其内不竞不絿于于其泰缵先绪於垂微肇来庆於孔章白鹿华盖玉韫而光荣恩清秩黄髪儿齿消揺相羊茂绥福履

晃庵像赞【有序】

吾邑萧生写文渊阁大学士兼左春坊大学士晃庵胡公像可谓似矣然得其外者耳得其内者莫如余敬书之卷首为赞其词曰

伟乎其仪渊乎其中简而有执和而无同襟宇澄莹涵秋露於玉壶气韵洒落扬皓雪於青松洙泗关洛其学之源大河长江其文之雄事圣明之主崇近密之任承礼遇之隆其千载之遭逢也而泊然如抱虚退然如执冲孳孳於往哲乾乾乎终日者盖希先民道德之意君子为仁之功欤

邹侍讲像赞

其禀之刚其行之良所存也公而恕所履也直而方学之博必宗於圣贤文之富必傅诸经义秋水澹云泊乎素心寒岩古栢凛乎义气孔子所云直道而行孟子所称乐善不倦展君子兮邦之彦也

自赞

其为人也知厥初靡有不善知既往鲜有或是知古圣贤皆学而能知宇宙间皆吾分内然望而未见徒系其志今不田而食不桒而衣者四十六岁嗟来日之几何其奚以免夫俯怍而仰愧哉易云终日乾乾庶几服以自励

石处士像赞【彦诚之父】

其中休休其外温温雍容耆颐消揺丘园根忠信於天赋表行义於厥躬抗素尚於浮云含逸响於清风古之吉人今之善士自天佑之式繁寿祉

具庆遗像赞为贑王令作

含纯抱和蹈履静嘉有淑令嫓恊裕厥家为善有庆有子有文章贡之濆惠政在民禄养孔时弗究报施遗像俨然悠悠孝思

亡妻严夫人遗像赞

处余之贫泰焉以欣从余而贵不改俭勤盖布裳提汲无怍乎鲍宣之妇男女効绩有闻於文伯之母规过不及辅我中道曷不永年於我偕老噫

行俭像赞

学博而志端识敏而才充其秀发也粲芙蓉於渌水其清拔也挺华岳於晴空承明延阁足以续休乎家世词命论思足以增重於国华方当任贤兴理之时禄位所臻岂吾所能量其涯哉

欧阳子白像赞

迈往之气明爽之资有学有文有德有仪如宝劒含精将试之无不利如良玉在匵盖蓄焉而弗施虽见诸?者已老而存诸中者未衰其终求箕山之志抑有俟蟠溪之时也耶

告祭文

祭告先考墓文

维永乐十年岁次壬辰三月乙酉朔越十有九日癸卯男具官士奇敢昭告于先考府君尊灵仰荷尊父积德垂庆覆被小子获仕于朝钦承上恩特赠尊父为奉直大夫左春坊左谕德荣捧命书倍万愉怿谨録黄专遣侄乡贡进士辉賫诣茔域恭伸燎告伏惟尊父服此明恩重念藐孤生而薄祜甫踰朞晬慈父弃捐生我孔劳弃我孔蚤幸承福佑用克臻兹心之永伤禄不逮养奉恩悲咽如何可言自今以始惟尽此心惟忠惟孝不敢荒怠伏惟尊灵永佑相之谨告

祭告先妣墓文

维永乐十年岁次壬辰三月乙酉朔越十有九日癸卯男具官士奇敢昭告于先妣尊灵兹者钦蒙上恩特赐诰命赠尊母为宜人荣捧命书倍万忻怿谨録黄专遣侄乡贡进士辉賫诣茔域恭伸燎告伏惟尊母服此明恩重念某不孝不天生孩十有六月慈父弃背当此之时兵乱甫定骨肉散亡家产破析独赖尊母慈仁如天轸念先祀危切履氷保存孤孽严於执玉逮其有知教之诗书曰此汝先人之业也汝怠而弃焉是汝不能子而我不能母也忧劳夙夜险阻备尝以长育存全之於孤苦颠沛之余至其幼既壮其危既安而尊母不及见矣呜呼痛哉今荷尊母积德流庆叨承国恩享有禄食矣追惟幼侍尊母糜粥不饱今有禄食能独饱乎衣有绨帛矣追惟幼侍尊母疏薄不暖今有绨帛能独暖乎一念之至疾首摧心天地无穷母子此痛其有穷乎祗奉恩荣益深哀慕悲涕哽塞莫知所云伏惟尚飨

焚黄告先祠文

维洪熙元年岁次乙巳正月壬申朔越二十日辛卯孝曾孙少傅兵部尚书兼华盖殿大学士士奇敢昭告于三代祖考妣尊灵曰士奇不肖材知謭陋仰荷祖宗积善累仁庆泽所锺覆被小子叨禄侍近积有岁年兹者恭遇皇上龙飞恩德覃霈屡陞崇秩宠赐诰命推恩追封三代我曾祖待制府君祖金洲府君考谕德府君皆追封荣禄大夫少傅兼华盖殿大学士曾祖妣弘农郡君严氏继曾祖妣高氏祖妣胡氏妣宜人陈氏皆追封夫人士奇荣捧命书不胜忻悦祗用録黄恭伸燎告伏惟尊灵服此明恩敷佑小子用竟忠事庶几上不累君亲之大德谨用告知谨告

祭康氏妹文

呜呼吾母生我及妹心母之心敬母之训嗣母之善吾妹最贤妹之有家锺爱贤姑宜於夫子宜於宗戚谓宜禄寿百岁之期云何一疾遽殒中道虽暨里隣咸增悲惋矧於同气心当如何讣音之来惊仆号恸呜呼哀哉命果然耶兄仕京师廿有七年思母不见思见吾妹遽复已矣呜呼哀哉吾妻家居辛苦生业亦惟贤妹姑嫂一心扶助禆益不知倦劳吾妻久病以至于没儿女呱呱惟姑是恃保育训教靡夕靡朝讵谓再朞吾妹又没兄之抱恸曷有穷期呜呼冥冥不昧应与汝嫂同事老母幽明异路宁知兄悲茫茫修途缄辞致奠南望兴恸泪雨其雱尚飨

祭族兄仲素文

维永乐七年岁次已丑七月辛未朔越二十有一日辛卯杨士奇闻族兄仲素先生之丧已归葬淮安谨附酒果之仪令侄之纪致奠于先生之灵而言曰嗟嗟吾兄而遽死乎耿介之德和厚之资笃实之学温雅之词彼世人於利势伥奔走如渴饥独安命而守义宁处贱而宅卑罹忧患以益穷恒特立而不移服恬素以自适全天和之熙熙谅於道无所枉虽竟死其奚悲士奇昔邂逅於都城盖晨聚而夕分交书币之往还虽迹远而心亲讵期一旦北行逾远杳音尘之莫通忽丧车其来返瞻宗秀之凋摧恸中怀其烦懑谨缄辞而致奠零涕泪之澘澘尚飨

祭陈一敬文

哀哉陈兄遽此永毕耶凡世之人耄期比比独不跻下寿理其可诘耶兄之所存和易平实兄之应务条理缜密剗削町畦耿介自执凡世之人知兄无几兄之用世用亦未几其间得失曾何较计去嶮即夷来返竹林逍遥徜徉爰得我心日月几何鹤书载下甫即公车倏焉殒谢哀哉陈兄余悲曷舍念余束髪相从遨嬉遨嬉伊何曰书与诗三十年间出处聚散迹暌志同断金莫间昨晤于兹曾几晨夕会促别长顿絶来觌平生知心逝者如彼孰计陈兄溘又去此悲哉余情耿耿何已呜呼死生恒道全归为难生无遗憾没也其安我思陈兄我又何叹尚飨

祭王肇庆文

维永乐十四年岁次丙申九月己丑朔越七日乙未故中宪大夫肇庆府知府伯贞先生王公之丧归自北京道过龙江其婣家生奉直大夫左春坊左谕德兼翰林侍讲杨士奇谨致清酌之奠泣而言曰呜呼先生遽往而不还耶岁初邂逅倾泻相懽曾无几时余疾遘患数匍匐以来视为之方以速其安既去此而北行长芦之书犹恳恳於训言先生之厚余其事固昨日之间也遄闻端州之命喜动乎中计旦夕之南辕得伸欵洽以解渴烦何意旬余凶讣忽闻呜呼哀哉伟欤先生士林之尊经学之渊源泝濓洛以达於羲文文章之闳肆凌韩柳而攀驾马班正直节俭有羔羊大夫之德寛裕慈厚惟仁人长者之存是以发乎其中蔼如春阳之温遗乎其外泊如秋空之云故学者师道德之教百姓歌召杜之恩溘涘风而上征其孰不凄楚而辛酸哉矧在士奇契好世敦少於学问深辱引援粗焉有闻其敢或谖三十余年离合纷纭孰计斯别竟焉永分大江之濆跽奠此樽盖抚今而惟昔言可尽而情莫殚也呜呼哀哉尚飨

祭林崇璧文

呜呼崇璧遽止於此邪士君子所期望於子者皆远大之计而圣天子临轩亲策以子魁天下之士亦有待儒者之効用於世也子之问学厥有源委子之文章华实薿薿忠厚谦愼惟子所存平直端方惟子所履其由此而远到理之所必至也孰谓崇璧竟止乎是其古人之有云莫之致而致乎某等职同寮寀志谐道契胡仳离之甫朞奄溘焉而长逝子丧来归将复故里念我良友死生之谊荐薄奠而写哀痛余中之若刿尚飨

祭陈参政文

呜呼震之别才隔岁讣音东来遽闻谢世昉其别时病喜勿药何意旋归而竟不作呜呼震之总角弟昆相励以学相角以文仕而同朝又同翰苑过从怡怡何间晨晩震之陞擢春官郎署不出京师尚时懽聚既赞大藩千里暌隔两地一情累岁一觌今兹已矣永絶晤期逝者何适存者恒悲呜呼中表少小相亲六十余年存吾两人震之康强余病蚤衰而先余逝余存几时不腆之文书于墓石庶昭平生以慰冥寂

祭思贻兄文

呜呼士奇不天甫晬失怙靡兄靡弟??一身於兄其从如同父母兄生先我十有六年我幼赖兄提携抱负迨于丱角导我书诗怜我能勤喜动顔色顾曰予弟奕奕吾宗黾勉继承在我与尔苟惰弗勉隳陊自兹恭受教言罔敢遗堕中罹忧患兄劳孔囏未有室家兄不遑止初蒙召命兄曰行哉朝夕戒之毋滞于下闻联近职寓书勤勤曰振吾宗其将在尔惟敬惟慎其克有终屡来甚懽既别弥戚间闻疾疢如痛在已凡兄爱我一自中诚我之报兄靡効毫髪在兄无望在我曷宁连岁书来冀一还晤惟兄与弟皆同此心所愿未酬兄遽长逝闻讣惊恸哀苦奈何顿足号呼中肠如割兄之夀考谅无憾焉我亦稀年别时其几敬寓薄奠写此中情兄灵如存鉴此哀恳尚飨

东里文集卷二十三







文集卷二十四

钦定四库全书

东里文集卷二十四　　　明　杨士奇　撰辞

正固先生哀辞【有序】

於戏自正固先生没而吾邑之学者无所定於趣向无所质於疑惑无所资於故实无所得於效法贸贸焉伥伥焉如瞽行中夜无所问道也故皆伤悼不能自已焉先生讳岐字尚仁姓萧氏学者因其所自号称正固先生吾邑在大明受命之初有陈海桒先生王竹亭先生与其弟佥宪公有尚书刘公与其弟东原先生有临淄令欧阳公有廖愚寄先生有正固先生又有德安贰守罗公临安倅杨公国子録萧公临晋令郭公皆邑里之通儒来学之宗范诸先生相继没世而学者未至贸贸焉伥伥焉如瞽行中夜焉者为有正固先生在也今正固先生不可复作则吾邑之学者所为哀悼其能自已乎哀之不能自已於是见於辞焉辞曰

惟民从道兮克善攸行智有弗及兮道不可明仰彼先觉兮揭蒙发瞢嗟若先生兮昭哉博闳服仁与义兮秉忠贞稽诸天常兮考明经言为训式兮行仪刑濯湘流之清洁兮佩澧兰之芳馨晔威凤其五章兮何不游乎虞之廷止高冈之梧桐兮独雍雍而时鸣云鸿遵游下田兮斥鷃翔於青冥小大胥适匪宜兮羌独偃蹇乎林垧嗟若先生兮其谁与儗考德而问业兮日诜诜其来止惟匠石之良兮饬梁栋以杞梓材虽小而毕达兮于闑扂而犹无弃白玉不遇夫磨琢兮虽良质而焉试夫既自我成之兮固处贱而道贵嗟若先生兮何不可以少留何为一旦兮溘风飘而云游吁嗟失筮与龟兮吉凶乎吾何所诹纷盲瞽其邂逅兮又孰明夫道所由终焉伥伥兮如夜游於乎先生兮委山丘空望龙门兮中耿耿而增忧

周尚志哀辞【有序】

仁山文水之间世家钜族之盛周氏其一也周氏世居泥田里後徙丁田余家去其地百余里闻有尚志甫德义不愧古之人然既卒矣未尝得一见也及官京师其子彦奇为刑科给事中因出其族兄前进士矩所为尚志行状载其所存所施者甚备於乎若周尚志甫岂易得哉使世之人皆为尚志庶几可以复古之世而今亡矣因掇状之所具为辞哀之其辞曰

惟先殖基笃其敷遗世有诗书些迨于先生始其弱龄惇信而贞些冠而敏学从我先觉匪阶禄爵些吾亲之思吾所得为鞠躬敢辞些族人昆弟予同一气又敢废义些民之饥寒辍衣与飡中心式安些民予同类野死弗盖时予之痗些凡民有争一言持衡靡或不平些受遗秉义永矢无二危祸不避些贱贫自持理乱弗知朝恬夕嬉些六十八年埃风溘兮儵逝不旋些彼人无良耄期乐康孰可较量些生遏上寿没显有後亦竟何疚些景仰几时卒弗觏斯曷予弗悲些

赋

白象赋应制

二仪含精至和毓灵诞生神物为时之祯伟形体之弘博屹髣髴兮其若陵运修鼻以妙用吐氷桂之刚贞胆弥烈而下处乘四时以流行耿瑶光其上直禀金德之纯粹明皓质之自然浮素华於纎毳宜玉山与琼林步逍遥而泄泄虽遐夷之穷谷暂混侪於狒狒谅圣人其在上岂终潜而竟晦於是乾符昭兮泰阶平坤珍显兮黄河清凤凰集乎德辉麒麟感乎圣明驺虞应乎仁化神龟通乎孝诚独何为兮淹留不踊跃而作兴尔乃山灵启途海若静波风伯导从云师护遮振高足以于迈出南溟之天涯顾夷獠而长辞遵大路於中华不疾而速千里歘忽言戾都畿瞻望宫阙辟天门之九重来王会於万国随驿使而进趋仰天顔其咫尺拜跪俛伏舞蹈悦怿何幸厖野之资膺此遭逢之极也於是天子勑命圉臣厚粟丰刍华缨络首文衣被躯恩荣汪濊感激何如虽无能以报称敢不勉其钝驽愿备驾於皇辂从六龙以任载严九关之巍巍参虎豹而列卫又引重与致远明枉直而祛害誓永殚乎尺寸奉圣皇於万岁

河清赋

岁在旃蒙月维摄提其日癸卯晨光初曦祥飈融畅庆云烂垂天子御丹扆辟彤闱班龙节建鸾旗肃九重之容卫纷百辟其来趋促武乎金门屏息乎彤墀乃有陪臣晋国之使頫伏殿陛陈词献匦上言河清河津之涘发书讯占圣皇之瑞臣实睹之敢告天子天子曰嘻天道应人必以类至作德者降祥弗德者垂戒予未?乎愼修其何以与於是也使者既出时则彻侯上公羣卿列秩仰聆玉音愉愉忔忔固已识其灵祥未备究乎事实退就使者而悉焉使者曰昉河流之将清盖先时而异状其始也沉碧凝黛流丹曳虹忽易复殊黊色弥望烱素华之皓洁汛玄晶而漭沆妙神化而屡殊恊五行之逓旺方其漻漻浏浏滉滉瀁瀁湛如清渭之奔浩乎蒙泉之放涵荆玉而演迤拖齐縠而浮漾影万象於昭晣而净纎尘之泱灢也於是传告杂遝听闻骇惑奔走道路聚翫厓侧睛目炫夺心怀畅悦监妍者赏明濯污者避?此其大略也其详未易以遽说焉於是闻者俯而思顾而言曰河之发源出乎崑仑淤淀湠漫混混浑浑浊泾方之而尚冽潢潦儗之而同昏然而其清为圣君之瑞见於子年拾遗之记兆天下之平出乎京房传易之论洪惟我皇继序太祖道合羲轩功隆舜禹政教施乎万邦德泽流於九土斯河清之恊应岂偶然之故也盖水之为用滋润长育六府所叙功同土谷造化於是而发祥非在惠养斯民而致其丰足者乎革去浊污莹然湛明非在荡除贪秽而用夫亷清者乎斯盛治之所本岂寻常之为异虽圣德之弗居谅天意其有在固将表治化之熙明而徵太平於圣世也躬逢盛事振古所希拜手陈赋继以歌诗诗曰水先五行兮天一攸生维河之祥兮革污为澂千岁一见兮恊我圣明泽流洁清兮隆化斯徵於千万年兮邦家之庆

甘露赋【有序】

臣闻武备国家不可一日忽忘者也自黄帝至于文武数圣人皆以之安天下易曰除戎器戒不虞书曰克诘尔戎兵诗曰以作六师若春秋礼所载讲武之法尤备故武者所以保民御侮安内攘外之大器也洪惟皇帝陛下临御以来薄海内外咸归德化尊卑大小安分循义耕食凿饮朝恬夕嬉陛下圣仁之心宵旰惓惓谓天下虽安不可忘危时虽无事不可忘武陛下此心即隆古帝王忧勤惕厉之心所以为国家生民造太平无穷之福者也夫有至仁之德者必有至和之应乃永乐十年十月丁丑车驾狩于武冈之阳讲武事也先夕甘露降兹山戊辰狩阳山甘露复降臣谨稽载籍有曰君治政甘露降又曰帝王恩及於物顺於人而甘露降又曰圣王之德上及太清下及太宁中及万灵则膏露呈瑞凡此皆天地至和之应陛下至仁之所致也臣士奇幸叨侍从目睹盛事心切忻怿谨譔瑞应甘露赋一首上进赋曰

圣人膺乾符御九五溥帝泽肃皇度弘德化于万方明威令於率土盛矣哉治平之世超汉唐而跻邃古也惟皇圣德同符舜禹功愈大而愈恭恒存戒於满假肆服外以安内兼修文而讲武盖将奠斯民於袵席之安而寿宗社於磐石之固也於时寒霜既肃孟冬维叙百谷登场三农毕务顺上天之时令考圣王之典故将简閲於师徒而狩田之爰举也吉日丁丑式启鸾辂风伯警途云师先御左翼青龙右卫白虎前导後从丹凤玄武千乘万骑猋驰电骛至夫天玺之东武冈之阳翠华於是而驻焉粤兹山之先夕焕幄殿其夙具风清泠兮淑穆月皎洁兮不雾直氐北之一星耿煌煌乎天乳旦而视之冈峦之表松栢之树已厌浥乎甘露矣轻若霜凝浓若雪积散若玉屑圆若珠缀霏柯糤条比比而是盖芳饴不足以儗其甘醍醐不足以喻其味於是六军惊异懽贺拜跽山呼谷譍天子万岁天子於是更龙衮乘飞黄从造父御王良升高眺远周览四方纷营队其整列森部伍之分张震笳鼓兮遏云凛戈戟兮飞霜布储胥兮四合渺罝网兮弥望乃有上公彻侯材官骑士分驰方攘环驱迤靡追奔截翔曶霍迅驶於是金狸玉兎赤豹青兕麋鹿麖麂白鴈文雉仓惶怖慑气夺魄裭或跳踉而未巳或蒙茸其犹起矢不虚发一发五殪槊不虚掷应掷遄毙巧捷妙中辟翕变态杀获生絷盖不可为数计矣天子既嘉雄武之士尤重三驱之义乃下诏止焉于是时也物不穷杀农不妨耕将悦骋志士乐获盈羣情快适咲懽沸腾天子於是命衆澈营旋驾都城升金根之车锵鸾和之声揭日月之旗扬析羽之旌鸣铙叠鼓条畅铿鍧不亟不徐雍容安行历东华登大廷御黼扆朝公卿文武济济介胄弁缨以及海外遐裔蕃王陪臣莫不舞蹈上寿同声一情皆以谓天子致勤武事笃在保民感至和之瑞而兆国家生民万亿年太平之庆也猗欤盛哉昔之子虚上林羽猎长杨驰骋浮词以夸诩弋猎之乐杀获之富游观之奇而其实无所取徵者彼安知圣皇至仁盛德上契乎天心天人恊和灵瑞骈应者乎臣职词苑躬覩嘉祥稽首陈赋继以诗章诗曰天子仁圣保康兆民民之允怀皇天维亲至和萃灵嘉祥骈臻介福穰穰天子圣仁又曰明明天子受福于天德威所被下竟八埏内固外顺宗社奠安圣子神孙於千万年

师古堂赋为朱仲智太守作

若有人兮锺金华之清淑帝相德而锡命兮莅侯邦於南服广仁智以为堂兮崇忠信以为基敷亷洁以为垣兮申礼防以为阶荃秉志之忠贞兮窃独恶夫颇僻逝僶俛不惮夫劳兮愿追武於前辙道往古之多岐兮世伥伥其孰智指墨氏以为仁兮谓杨朱以为义周公肇锡余凖绳兮仲尼又遗余以规矩视有莘以为正兮又顔渊以为度嗟纷纷其萧艾兮独是焉备乎衆芳同重华之纯粹兮并三王之显明昭白日之荡荡兮相惟是其独贵也决勇往吾无狐疑兮又非远而难企也微显吾永蹈兮动与静而无违彼後世之捷径兮固远引而去之先民又告余兮曰降衷无不全哲与愚既咸禀兮古与今亦同然虽明圣之迭兴兮焉能於此乎增益信由已而匪人兮予何遑遑而求索感申申其好言兮示攸行之先路终吾身以服膺兮愿不改乎此度重曰射惟羿之宗兮奕惟秋之因唐虞世其辽远兮道有在而弗泯泝从循之兮徵厥心以为则信充已而格民兮庶将徧为余之德

离譛赋【有序】

余读揭文安公所为幽忧赋为其友辩谤累数百言既恐不能白於前又恐不能信於後揭文安公真盛德哉今之被谤类是者未闻有一人如文安公者为之辩古今相去岂远耶非其知之者寡欤为赋以解之

离譛毁之横发兮志沈郁而弗宣指厥行为淫僻兮余愤惋以代言惟弱操其好修兮穆员冠而履方被赬霞以为衣兮揽素霓以为裳援古人之高驾兮将驰骋乎云之路岂发轫犹未遥兮遽捐矩而改错袭仁智以自重兮乃承谤而逢尤肆腥膻其酷烈兮又何有乎杜蘅与江蓠相梧桐之挺特兮凤凰翽而来止既鄙薄又不洁兮谓伯夷之所以纷谗口之嫉妬兮羌惟听而不味也固衆人所一情兮谓夫人亦不异也彼自好犹弗珍兮实譛人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曾参且杀人兮母犹忡惕而惶惶伤白黑之混一兮竟莫察乎其故旦怳怳以亘暮兮夕营营以连曙重曰世梦梦既不显兮又曷寃结而烦情上白日何皎皎兮庶几犹鉴乎中诚槩发辞其不衷兮揆於余又何有愆言申申以骋媚兮终不究而寤旃昔人有明训兮止谤曰无校旷来日其悠远兮庶秒忽兮犹觉

铭

清白堂铭【有序】

翰林学士兼右春坊右庶子建安杨公勉仁以清白名其燕处之堂谨先训也盖今天下之杨皆祖汉太尉太尉明圣贤之道以清白持其身卒为名臣千载而下之为臣者皆所取法矧出於其裔者乎公侍天子为词臣之首文学行义炳然有称於时而拳拳於先训如此盖君子不恃其所已能者而忘自进也余与公同宗同官请申为之铭且以自励云

浩浩杨宗肇于弘农累华载德繇太尉公太尉克明圣贤之道反诸其躬允践实蹈其蹈维何絶利循义维清维白弗湼弗滓笃时之行以贻厥家肆其臣节日星皦如後有君子是抚是师矧曰支裔敢背而驰猗嗟君子力学清履爰陟显融为天子使任重道远兢兢夕惕景范先德揭是清白川流匪防泛滥孰御维义维敬为德之据猗嗟君子永笃念哉匪直铭堂亦於我规

主善斋铭【有序】

吴中徐俌发身科目为安吉县学训导用志圣贤之学以主善名其丽泽之居盖非独以示学者又以自警云其寮之长郭彦铉先生吾友也间来求文遂为之铭曰生民之初受命于天仁义礼智罔不善焉气禀或下内昏外诱圣教爰兴俾初之究厥初伊何性善焉耳明之复之究极其至道匪一轨德靡常师吾奚适从惟善之归博以求之约以操之惟善之宗无惑他岐精察允蹈复我明德悠久纯熟駸駸圣域猗徐俌氏钦仰圣谟煌煌主善以揭斋居臯比在中诜诜来觉精义所存兼资斆学惟诚克至惟敬弗渝朂哉无斁庶永终誉

芳洲春意堂铭为医士许景芳作

生意敷逹为时之春斯乾之元而性之仁惟春之职以生以滋生生之机曷间四时粤古圣神体仁之大悯时下民沴气其害审道辩物垂范设教用蠲夭札用全寿考猗景芳甫眎民犹已闻疾而呻遄趋弗止考法于圣毫分靡忒惟民之宁岂曰予德本其仁心融而为春保合太和孰已孰人熙熙其春洽我芳洲林林其民芳洲同游猗景芳甫惟仁之施惟诚弗渝式笃念之

诗礼庭铭为衍圣公孔彦缙作

人之大端曰言与行有物有则匪学弗能其学伊何经训是服言以诗善行由礼淑人心物理六义备焉温柔敦厚诗教则然从事於斯慱达多识志端气和有言有德三千之仪秩秩其正维礼之教恭俭庄敬从事於斯天叙品节克明克执卓尔莫夺士焉为已学必自兹学焉弗懈圣贤可希肆昔圣师揭时闳轨示训于徒亦笃于子展也贤子默识力行矧我来嗣敢忘率承明明圣祖陟降庭止惟诚惟敬弗忝圣裔

环秀书屋铭【有序】

永丰冯氏世武昌名族诗书簪绂代不乏承自伯纯甫始来永丰爱其山水之胜遂家焉有五丈夫子皆明秀知学其第四子敏举进士累官礼部仪制郎中陞绍兴知府将行以其家环秀书屋求余铭余在两京以乡郡故冯氏父子素往还为铭之以永示其後人铭曰吉有恩江六一故邦山明水清灵秀攸锺允笃冯公始来自鄂相土建宅秩秩斯作其植林林其屋渠渠有兄有弟有琴有书维兄与弟既翕且好琴以悦心书以进道矗乎九峯时出云雨黝乎龙潭亦出鲂鲤环屋有田岁则恒秋处者乐志恬憺优优仕者行志曰予民福民将予德式光斯屋冯孙绳绳祗念尔初以承其居以嗣其书

箴

学箴【有序】

文渊阁大学士兼翰林学士建安杨先生仲子让将归先生作训子诗百五十言授之其根理也实其体事也切可为备矣让过余辞别出以见示以余父之执也又求一言嗟乎余复何言哉然让聪敏恭谦於求益之志不可已也为掇拾先生所弃余为学箴一首赠之其词曰

玉之成器磨琢以治木之中材斵于工师君子之德匪学弗至为学有方主敬集义心为源本存养乎中静专纯一贯於始终五常百行有物有则究其当然以臻于极理欲之几善恶攸判省察克治隐微不间前言往行我求孶孶自古哲人谁非我师以朝以夕以思以蹈赋受匪殊克勤斯造蒙泉出山其流如带行而不息造海之大勉旃自强履用吾诚以达於成以承所生

东里文集卷二十四







文集卷二十五

钦定四库全书

东里文集卷二十五　　　明　杨士奇　撰方外

送彭海云诗序

国家崇奬道德之教於天下郡邑皆置道官郡有纪邑有会皆取老氏之徒任之吾泰和自置道会以来凡再更代而至海云而皆和易清约端重雅素直而不肆愼而不矫此岂吾邑为老氏之徒则皆贤哉盖所资以治非其实有於已则无以服衆而举其职是以推择而取之也自吾少时见海云处於乡恂恂温温退然如一无所有而先生长者皆爱重之至为道会自邑长贰以下皆称之曰良而邑之为老氏之徒皆心敬诚服趋其令不敢慢焉此非其本诸内者厚有以得之乎世之治其徒而不足以得其心敬诚服者要皆无诸内而徒饰其外焉耳况并其外不饰而望人之敬服於已哉於是海云有过人者矣海云之先君子吾杨氏出也今年被召来京师见余刻杨氏谱戚然指容斋府君语余曰是生我先大母者也忍靳一纸而不遗我哉其惇本重义恳恳不忘如此益非时人所及故因诸贤作诗以送其归也为序诸卷首

送释源济序

詹事府丞慈溪陆中善前为刑科左给事中余知其为人慈厚温雅明於治体尝以谓中善其用世之才而陆氏之秀乎间从中善闻其弟源济之为人於是知陆氏之秀非止中善而已中善之言曰吾弟聪敏过人有才具而性澹泊雅好佛氏之学闻邑中有喆师者通其道即屏去一切世俗之务而往师之既久又闻有祖芳禅师者其道益大又往师焉去年秋复走京师求见高明闳博者以增益所未至吾弟之志於其学可谓笃矣今将还故乡愿得一言赠之夫天下之事要其成在立志而已探骊珠於不测之渊能笃其志无弗得者而况於学乎况於佛氏之学者乎源济笃志於其学愈积而深造安得无所成也然既游乎方之外矣夫人聪明秀敏古今无异也古之为学专於一其成也皆有以及人故古之天下其治日常多也後之为学析为三至於可以及人则惟儒者之道焉耳而後之人聪明秀敏者其所为学不在於儒者常十倍为儒者之学又非皆能笃其志以要於成此天下之治所以常不逮於古也如使今之为学者皆思有以及人又皆能笃其志如源济何古人之治不可及哉源济虽游乎方之外而其所笃志今之儒者或不能及盖不独贤於佛氏之徒而已余因中善之言而有取於其志也故为之言若其戒行之纯学业之至人多知之无待余言而余亦无足以知而言之也

送释岱宗序

吾邑浮图岱宗受朝命为邑僧会今年来京师又用推荐兼住持普觉禅寺前僧会彰公其师也求余一言赠其归岱宗邑中故家子宋有郭佺与其子同登景佑元年进士第者其族祖也岱宗自少警敏好学尝从今靖江府长史萧用道余往还见之爱其事师之礼甚恭也别去十年而能见重於乡人老宿推举为百里之地释氏之徒之表率斯其智行所进必有可称矣乎普觉在邑东城崇居复宇宏丽深邃违远喧襍邈焉如出人境外吾少时尝与今翰林修譔梁用之庶吉士陈孟洁读书其中今吾三人或聚处论往事辄重嘅叹欲复一造不知在何日岱宗今有朝命之荣而不去其乡又当盛年强力得幽闲静胜之地而居之诚有志进乎其道将来所造诣可量哉盖境静则心宁心宁则志壹志壹则其所务者駸駸乎得矣吾闻释氏之道以清净为宗而不累於其外世之为其徒者虽有能通其道通而能由之者盖尠岂非在表率者有以振之乎勉旃岱宗诚能不违於上而後可以责不违於下此乡人之情之所属望亦彰公为师者之所愿於子也故书以赠

圆庵集序

为释氏之学其才智有余研极宗旨之外往往从事於儒而与文人游亦时作为文章泄其抱负写其性情盖自惠休有文名世而唐之灵一灵彻宋之惟俨惟演元之大欣辈累累有继逮于国朝宗泐来复诸老亦彬彬乎盛矣玄极顶公於诸老差後出其文实伯仲间盖重於世久矣玄极天台儒家子自其童丱已悟解頴敏脱略凡近始出家从浮图师居无几师谢之曰吾不足子师乃求禅林之邃於道者而师之笃志苦力久而悉其道焉又以为儒之道当究也又求邃於儒者而师之又笃志苦力久而并其文悉焉夫为文与为佛之道其理无以异也必有师宗必究旨归壹其心笃其志先乎本而後乎末探乎粹精而黜乎糟粕无弗造者若所造之难易浅深则系其天禀之高下焉玄极非其资禀之高师承之正积勤之久之所臻欤於是勃勃起声誉而与宗泐诸老先後有闻於四方矣蜀献王首遣币聘之且寓诗有僧中班马之褒太祖高皇帝闻其名召至奏对称旨命为僧录左讲经陞左阐教兼住持灵谷寺奬任之日重焉玄极平生诗文甚富多不存稿既谢世其徒崇远收稡散逸仅得其诗赋杂文二百首厘为十卷名圆庵集圆庵玄极别号也将刻梓以传而求余序玄极之文根於学充於才论性道明言德行正简而不促丰而不泛尤谨於绳尺要其造诣非丛林之名能文者所易及也然非独其文吾闻玄极於事其师如事父师没哀毁服心丧三年终其身语及师泣下泫然其笃於伦谊类此尤非寻常方外离伦遗情以为高者所可同日语也崇远惇实清雅惓惓图永其师之传是亦其师之心矣皆可尚也故为之序

敕赐广福寺碑

宣德六年十月僧录司觉义集庆重作庐陵净业寺成因召对以闻上嘉之赐寺名广福又赐玺书护持集庆既拜受命求余文刻石用荣上赐於永远嗟乎广福之义大矣哉仰惟皇上圣德如天地化育凡物之肖形两间者皆欲使之生遂鬯达而况於人哉盖无间华夷远迩之人皆欲使之得其养不失其性优游於春风和气之中此尧舜之心覆载之仁也佛之教在於絶嗜慾务清净而求诸内其始以为已焉耳及其成也固推以化人如从其化由其道专用其心於恬澹寂寞可为淳古无事之俗而吏治可简刑罚可省矣明君仁主之重其道意亦有在於此欤广福在庐陵城西一舍许之高峯山与行思禅师青原之寺江东西相望故名刹也数废而兴既毁于元季之兵久未有复者集庆郡名家陶氏子生十年父命从释礼寺僧方升为师十五师卒即有志卓立图兴复寺宇术者言後当有大遇寺乃可复遂出游京师进其业於南洲洽公讲下後转涉吴楚泝巴峡登岷峨而至滇南其所见闻益广造诣益深矣征南将军黔国公厚礼之太宗皇帝闻其名驿召至京集庆兼精郭景纯地理术仁宗皇帝试其能并蒙奬重献陵之建集庆尝预効劳用受知於上奬赉益厚尝自陈臣受父命从释臣惟一兄今傅兵籍远戍而父母乏祀惟陛下矜怜之上悯其孝特命削戍籍复民业集庆又自念高峯吾所自发身也奈何而忘弃源本悉倒槖资暨善信所施付其徒圆昭以兴复三年而成殿堂门庑高明弘壮加于旧规像设崇严采绘鲜丽凡幡幢法具钟鼓之楼禅诵之庭及庖湢廪庾靡不完具至是遂承天宠之厚盖衆以徵夫大遇之言而叹其非偶然也余谓集庆笃於其亲可以为仁汲汲致力所发身之地可以为义仁义修而福应至此自然之理亦奚必术者之能言哉集庆别字云海其学辩博兼通儒旨闓爽豁达丛林之杰也余既为文诸石又系之以诗云

大江之西吉维侯邦崇峙宏流灵淑有锺明德硕才前骞後翥逸而方外翘翘绳武言言梵刹千百其区宅胜擅幽辉焕云霞高峯之宫越历千禩东冈左环西溪右迤屡圮而兴有维有持于今兴之自云海师高明爽垲恢踰往度云海之勤亦有善助帝闻嘉之广福锡名为福伊何惠於羣生觉之悟之蠲涤迷妄导其清净亦迓灵贶奎章龙文有来自天尔饬尔徒以慤以?晨钟夕鼓粲其宝所尔进尔修孰其尔侮皇仁如天旷代所希嗟尔云海何以致之爱亲者仁重本者义上副皇心宠示表励岳灵拱卫佛日昭宣皇明一统帝寿万年

虎丘云岩寺重修记

苏长洲县之西北不十里有山曰虎丘吴阖闾所葬处世传既葬有白虎之异故名冈阜盘郁泉石奇诡盖晋王珣及弟珉之别墅咸和二年捐为寺始东西二寺唐会昌中合为一而名云岩者昉於宋大中祥符间载卢熊郡志如此始清顺尊者主此寺至隆禅师而复振历世变故寺屡坏辄屡有兴之洪武甲戌寺复毁永乐初性海主寺始作佛殿某作浮图七级继性海者楚芳作文殊殿十七年良价继楚芳是年作庖库作东庑明年作西庑作僧舍又明年作妙庄严阁又三年阁成盖寺至良价始复完价所作阁之功最钜凡三重崇百二十尺有奇广八十尺有奇深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良价杭之海昌人石庵其字今僧录阐教止庵其师也余闻诸刑部主事陈亢宗云良价尝从亢宗游遂因以求余记其成余闻虎丘据苏之胜岁时苏人耆老壮少闲暇而出游者必之此士大夫宴饯宾客亦必至此四方贵人名流之过苏者必不以事而废游於此也然亦有兴念夫王氏之尝乐於此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可久处与子孙之未必世有者乎虽其智识趋向高明正大不足以庶几范希文之为而无所系累乎外物视李文饶溺情役志下至於草木之微者岂不超然过之也而自建寺以来今千余年虽屡坏而屡兴其飞甍杰构淩切云汉与其山川相辉焕称名胜於东南愈久而不衰者固佛之道足以鼓动天下亦必其徒多得夫瑰玮踔絶刻厉勤笃材智之人能张大其师之道以致夫多助之力也瑰玮踔絶刻厉勤笃之人其用意也弘其立志也确有不为为之而孰御其成哉嗟乎若人也使就於世用有不立事建功而可以裨当时闻後世哉吾又以嘅夫屡见之於彼而鲜遇於此也

宣府弥陀禅寺重修记

宣府古上谷地今为国家西北重镇所以控制朔漠屏卫畿甸故恒宿重兵而简勲臣之有才望者莅之自左都督谭公佩镇朔大将军印总兵於此城墉益壮兵甲益修士马益强而边境肃然晏安乃以余力从衆志修城之弥陀寺为国祝厘为衆祈佑既成上亲巡边驻跸宣府余时忝扈从偕礼部尚书金公幼孜太常卿姚公友直寓寺中周览崇台广宇岿焉奂焉亢爽靓深高明弘丽像设庄严咸臻精妙余顾二公叹曰佛宫布在四方不啻千数观诸内地会府钜州求一盛刹若此未易多得而边陬遐壤乃能有之岂非难哉其寺之主僧从旁言曰是皆都督公之力都督公之心上在国家下在生民而为此也明日其主僧求书寺之成将勒石垂後问寺之所始无所於考寺有胜国时断碣仅存其半所可考者曰都功德主金紫光禄大夫中书右丞相安图建寺既毁於元季之兵仅存弥陀殿已敝都督公至乃修其敝廓其规而一新之世谓佛之道以济利为用而利国利民盖其用之大者故自其法入中国千有余年信用不疑上下一轨而大臣秉仁爱之心者惟国家生民是利是图苟衆以谓可为则从之以尽吾之心安图元贤相也其意非出於此乎都督公今贤将也其意非同於昔之人乎然则都督公之用心可书僧而克知大臣之所以用心而图不泯亦可书寺之成宜书寺中为三世佛殿殿之东为观音殿次为宝光堂西为地藏殿次为普庵堂二世殿之北为弥陀殿殿之四隅为四坛塲东西序为僧寮西序之西为禅堂弥陀殿之北为毘卢殿藏经附庋毘卢殿中殿前左右为东西方丈殿後为法堂三世殿之南为天王殿殿之前东为清源堂次为锺阁西为崇宁堂次为大悲阁又前为三门庖廪宾客之位咸备寺成於洪熙元年都督公名广镇江人初事太祖皇帝为百户调燕山左卫後从太宗皇帝起北平积功至都督同知仁宗皇帝初临御嘉念旧劳首进左都督委以边寄继事今上皇帝益见奬重盖公忠勤寛厚谋猷闳远嶷然於今老成人寺主僧名秀峯介休人举任都纲於此而寺之成始终効劳者僧慧铭助资者都督章安费义都指挥王礼助地者郎中王良云

僧录司右阐教一庵如法师塔铭

粤自佛法盛行於中国其徒之赫然有以动人者多本其才能智辩驰骋卓越而学士大夫遇之往往骇异欣喜乐与之游甚者重其可与用世而惜夫在彼而不在此也吾行四方所遇其人器识论议伟然出乎衆人而汲汲以修废举坠光大师门为任者亦不少矣则岂独昔之时为然哉而求夫渊然其存泊然其行望之如无能即之而有味者盖在昔已不多得亦何独於今也太宗皇帝临御四方之名高僧者皆尝入觐而圣心所重者四明之能义会稽之一如盖曰此其务乎内而不徒夸矜乎外也盖两人者皆恂恂温恭言若不出口而能义深於楞严一如深於法华既皆为僧录司官掌天下释教无几能义没又数年一如亦没一如字一庵既老别号退翁本上虞孙氏子与初建至大寺雪庭立公同族年十三辞父母愿归释氏祝发於五夫长庆寺为大彻昱公之法孙而欲上继雪庭也又隶籍於至大後从具庵玘公於吴山宝奎寺砺志所业祈寒盛暑不少懈一义之未彻一疑之未释必究竟乃已攻苦礊淡逾久逾笃遂深造阃奥洪武十八年出世住松江崇庆寺进住苏之北禅寺缁素归化者日衆二十七年南洲洽公掌僧录司兼主今大报恩寺延师为都讲时清理释教庶务丛脞洽公酬应上下而讲演不废盖资於师为多二十八年住杭之天竺灵山寺三十一年住上竺益以振宗启後为已任而从学者益衆永乐初退处大报恩寺以法华如来奥旨所寓非学者所易入辑衆说为之注太子少师姚公为序之且称两浙一人上尝览之奬谕再三加以厚赉十二年被召纂修大藏经而师总其事初授僧录司右觉义二十一年陞右阐教洪熙元年三月初二日示寂于京师海印寺春秋七十有四僧臈六十有一闍维舌本不坏得舍利若干所度弟子志肖得环等若干人嗣其法者天竺道振等若干人某等将奉舍利遗骨归建塔于某处齎天竺住持碧潭所为事状介尚宝司少卿姚宗善请铭余在侍近尝亲睹师所以被知遇於先朝者矣为之铭曰

维佛立教其道之大俾究乎内遗斥其外维一如师精修笃行朗乎蟾辉澹乎渊澄维帝圣明天监在上曰时予契真实不妄纷纷夸徒谈辩波起彼竞于肤此味于髓锡之褒嘉维帝圣明泊如无荣维师之诚嗟其已矣言则不忘遗蜕所存尚谨于藏

僧录司右善世南洲法师塔铭

洪熙元年八月十八日上御便殿召僧录司右善世溥洽入见慰劳甚至遂奏乞还南京大报恩寺以终老从之赐佛像经钞若干缗给驿舟命中官护送既至明年为宣德元年七月廿有八日微疾呼寺之住持惟实付後事留偈诀别其徒云清净自在中还得如是住一切大安乐清浄自在住遂化春秋八十有一僧腊六十有九停龛旬余顔色如生其徒举龛于长干西南之凤岭奉全身建塔焉贵戚名卿士庶方外耆耄送者万余人讣闻上遣行人王麟莅祭於是其徒圆?慈霔等奉惟实所状事行介礼部尚书胡公求塔铭而少师吏部尚书蹇公助为之言按状师讳溥洽字南洲晩号迂叟又称一雨翁者人即其所居轩号之也姓陆氏宋宝章阁待制游之後世居会稽之山隂祖某仕元为饶州余干县尹父仁甫母余干周氏师生於至正丙戌自幼闓爽頴异父教之诗书悟解日益进未齓已志慕出世法有老长戏之曰仙人本是山人作师应声对曰凤鸟终非凡鸟为衆惊异之每入招提瞻佛像辄敬礼膜拜父母知不可遏命於郡之普济寺礼雪庭祥公为师既受具戒上天竺谒东明日公一见器重之命典宾客其仪矩从容秩然丛林老宿多推服以为难能而博究教典虽寒暑夙夜不懈已而从具庵玘公于普福讲求要旨凡诸经范精粗小大之义靡不贯串而旁通儒书间以余力为诗文多有造诣玘公命首懴事行三昧法而自是进於止观明净之道及玘公还演福广陶铸来学师偕同志二三辈奋进其中沛然有所自得洪武辛亥出世主孤山玛瑙讲寺戊午全室泐公等奉诏注楞伽金刚心经师时侍圯公在焉训释考订多所助益癸亥住苏州北禅寺学徒云集师为开演五时八教如来一代施化之仪郡之乐善者咸心悦诚服率其子弟日诣讲下请受法华经旨师敷析要义无智愚高下人人满所欲而退一时宗门耆硕如九臯声公启宗佑公咸共嗟赏谓吴中法席繇宋迄今可为盛矣又六年主杭之天竺苏之学徒从往者甚衆乃循慈云故事建金光明护国期懴七昼夜为衆讲贯无虚日岁余太祖皇帝闻其贤召为僧录司右讲经玉音褒谕有通东鲁之书博西来之意之语盖知之为深居长干西文室三年时梦观主天禧其徒由高者夜梦诣师室及门有二神人兜鍪金甲护卫甚严叱止高曰寺主在是既觉诣师告所梦且曰公其代吾师乎踰月梦观卒有旨命师兼主天禧而四方学者归向益盛法益振教益流誉望益隆勲尊贵戚趋走敬礼者接踵户外又三年陞右阐教遂陞左善世太宗皇帝举义师道衍公有辅翼居守功上即位召衍至自北京命主教事师以左善世逊衍而已居右上嘉从之永乐四年诏修天禧寺浮图落成之日车驾临幸命师庆赞祥光煜煜万衆聚观天顔愉怿时有任觉义者忌师之宠构词间之左迁右觉义疏斥师不辩自处裕如既而上察其心复右善世仁宗皇帝临御以老宿数被召问礼遇特厚命居庆寿寺松隂精舍以自佚而赐赉屡加盖师历事列圣一以至诚而言动必祗礼度处物以和驭衆以寛接引来学随材具深浅而开悟之咸有成而去解后逢掖士喜商论文事三四十年间钜缁老衲有文声者师与衍公为首衍公既进位太子少师赐名广孝其晩岁於师尤厚有疾将化之前一日太宗皇帝亲临视之问所欲言独举师为对不及他事盖两人知契最深云尝有问师寿几何曰九九不过焉有日供畦蔬者一日师劳之曰勤尔久矣更用尽七月耳至是皆验师所着有金刚经注解附录二卷应制及与名人倡和诗若干卷国家建法会一切科仪文字皆师所定以贻范於後其所度弟子圆悟大沾僧录右觉义慈霔志了若干人得法弟子僧录左善世闻晟右善世圆?鸿义玄妙广惠禅师右善世行杲左觉义守行右觉义惠朗德润集庆云山僧纲都副智达善启上天竺住持碧潭等若干人铭曰

天台之源启于鹫岭教观显示焕乎炳炳如狮子吼如海潮音浩乎洋洋闳博雄深以大总持妙尽佛意作宪垂范沿远有嗣千岁之下传暨洽公公所自出伟儒其宗明爽夙成与佛有契一瞻金像如悟宿世捐弃爱念皈命慈父秉心之坚金石非固道之难致海濶天高力探精思靡夕靡朝昉其思之沉潜反覆逮其发之芬华穠郁如山之载如川之输撷之无尽挹之有余奕奕讲筵鸣鼓其镗四衆拱听如闇得明名山钜刹屡主法席来学来依奔走填溢誉闻四驰升闻黼扆褒之扬之有来玉旨尔正尔徒无间远邦为国迎厘为民迓祥祗事列圣宠命有赫孰为中蠧天鉴靡忒世龄八十聪明强固咲挥玉麈从容嘱付灵蜕所藏云覆?之中天秋月朗朗清辉

东里文集卷二十五







诗集卷一

<集部,别集类,明洪武至崇祯,东里集>

钦定四库全书

东里诗集卷一　　　　　　　明　杨士奇　撰四言

赐游东苑诗【有序】

宣德三年夏上新作斋宫於太庙之东制度简朴无华丽五采之施而高广端正?深闓爽器什之供悉用髹漆所以萃诚敬致感孚之所也宫垣外为东苑先有圆亭茅茨土堦楹柱不斵亭南疏渠甃池引泉注之湛焉澄明纎悉毕鉴中峙钜石骈若峰岫泉源沸於其巅潜鳞游泳於其址其侧隙地杂植名卉嘉木和气所锺特出瑞匏乃七月十有一日上视朝之暇燕坐斋宫召臣等至与言理道天顔悦霁奬谕再三遂命中官导游东苑是日天气朗清臣等历睹既周仰惟皇上圣德恭俭尚质至於玩山水以适仁智之性即植物以验造化之迹因潜泳以观天机之流动皆道心之所寓也於是谨即所睹赋古诗九章云

斋宫

严严斋居清庙之侧高明澄肃靡雕靡饰帝时恭默对越秉诚有赫鉴观锡祚万龄

圆亭

翼翼圆亭法象上玄至朴不斵适于自然帝时端居游思太极茅茨土堦允配尧德

方沼

凿方甃池制仪坤舆?乎湛渊浑涵太虚有樷其植有羣其潜文王灵沼圣人同心

翠渠

湜湜澄渠天汉其宗凝如碧玉衍如翠虹发循宸居流润下土惟帝德施周于天下

黛峯

苍乎凌波如戴神鳌节乎峻严如瞻崧高上出氿泉亦时出云惟帝乐之允契圣仁

灵泉

天一所生而出异源或喷于龙或跃在山智巧之妙浑然天成周流畅达允怡圣情

御苑

羣植斯蕃盎乎凝春中和之推时育之仁惟帝之仁始内及外保合太和爰暨四海

嘉鱼

喁喁洋洋以游以泳洪纎异羣咸适厥性爰适得所莫敢以罟矧帝之氓而敢以侮

瑞匏

清云布阴翠虬萦条宛宛双绶交系于匏至和融【阙】毓奇斯植表瑞灵苑式昭帝德

芳桂堂诗为杨御史作

连绻桂树罗生堂前自我植之郁其栾栾百卉具腓高秋始华湛露瀼瀼芳馨满家有生必荣岂必在早不与衆竞如彼有道坚贞之节四时不渝宜尔君子岁晏同娯

题雪窗兰

粲粲幽兰在彼岩阿春阳流辉惠风布和粲粲幽兰在岩之下懿彼白石静言偕处兰生幽深孰知其芳自我贞素不知奚伤予怀芳馨远莫致之援琴弹丝薄写我私

题勉仁学士草虫图

种瓜于田既勤且劬弃瓜于道遽厌其余羣趋於腐为蚁斯足虫睨于傍其亦有欲物各付物天道流行动植之微可玩生成

辞

云山幽居图

翠岭兮迢迢白云兮洋洋渺澄波兮滉瀁交春木兮芬芳息有庐兮济有梁田可穑兮原可以桑蹇驽足兮周行时不处兮岁将晏遵东皋兮聊彷徉

顔谷辞【有序】

子初入小学闻先生长者说顔谷先生有道之士也又五年始能读先生所为文章发扬道德之意时先生已殁矣今其子子明与余俱被召来京师得过从相讲说因示先生所自作顔谷记伏读数过盖有以窥知先生之所存窃憾生晩不得撰杖履从後也作顔谷辞以志予意辞曰

山青青兮郁盘又英英兮白云蔼嘉树兮顔谷流泸水兮澄源源左右兮上有原田鱼潜泳游兮禾麻秀蕃谷中之人兮连居接门一姓盛大兮伯叔弟昆不斵为饰兮朴之惇夕还诵弦兮画行耨耘嗟嗟夫子兮超哉拔伦金玉为质兮组绣文握亷秉节兮服义仁褘椒茝兮有馥其身逍摇徜徉兮以秋以春胡不永世兮溘飘尘嗟嗟夫子兮身去名存怀不可见兮空可闻世纷纷兮华薄羣安得硕人兮永亲空望顔谷兮涕泗沾巾

培山书屋辞为金学士作

崔嵬兮培山窈窕兮幽居前峩峩兮芳林俯溜溜兮澄渠鸟交交兮和鸣云英英兮歛舒山中人兮采芝聊栖迟兮恬以愉集夫容兮为衣杂兰椒兮佩褘列左右兮图书以旦以夕兮不知渇饥爰稽古兮唐虞惟孔顔兮吾之师世远兮心同游志千载兮乐且无期静与动兮有时承景运兮翺翔登金门兮玉堂焕云汉兮发天章奉圣君兮九五弘化理兮道弥光睠山中兮故居渺予怀兮能忘

退轩辞

芝橑兮桂户山阿兮水澨云鳞鳞兮石磊磊交松萝兮延薜荔华纷纷兮袭予春之兰兮秋之蕙羌何为兮独往舒萧散兮泄泄念盛衰兮有时盍满盈兮豫戒抚年岁兮将晏日斯征兮月斯迈纷駸駸兮忘归余何为兮靡止揽吾辔兮旋轸返吾车兮旧里恬澹兮以休全之兮终始怀夫子兮高风邈游心兮千载

题画

延白云兮山中荫乔木兮水澨之君子兮空谷憺逍遥兮终岁

五言古诗

送尤文度归吴中

我友整遐装誓将起旋归平明发城邑率彼东路驰爰与二三子祖饯临郊岐中觞趣分袂恨恨使我悲嘤鸣求其友窃慕伐木诗平生携手好何为中仳离行当阻川岫安得睹光仪情敦思苦深久要谅不遗各言崇令德庶保黄髪期

宿蔡胄秀才馆中

肃肃高馆静寥寥夜何其天汉当西楼流月正徘徊仰观列宿悬俯视平湖漪良时奉嘉会执手叙所怀清言以适意留连忽忘疲且当娯兹夕明晨与子辞

夏夜用谢宣城韵答陆伯阳

连柝起高城微钟飘广陌徘徊夏夜长怀人未眠客林风有余清庭月流虚白结思渺城南如何违促席

题蔡骐练林先塜图

犹诵过庭教俄成陟岵悲尘生五色服空忆上堂时新塜楸梧緑深春雨露滋含情己无限更咏蓼莪诗

杂诗三首赠陆伯阳

中夜不能寐揽衣步前楹员灵肃清穆凉风飒以兴秋虫亦何悲流响於堦庭徘徊感节变緜緜忧思生四时掷人去忽如流电惊立身庶及时僶勉苦无成窃愁盛年迈将与秋草并念之不得言俛默伤我情

翩翩孤鸿鴈遥遥鸣且飞寒阴翳洲渚日暮将安归栖栖客游子独往临路岐薇食聊自甘卒岁仍无衣达士守固穷遑恤寒与饥先民有遗言乐命复奚疑

南国有佳人皎皎怀芬芳被服纨与绮五色何煌煌容仪希世有音响流四方我怀往从晨征越河梁喜遇诚独难欢爱两相当愿得常携手终岁不相忘

汉江夜泛

泛舟入玄夜奄忽越江干员景颓西林列宿粲以繁凝霜飞水裔回颷荡微澜孤鸿从北来哀鸣出云间时迁物屡变游子殊未还短褐不掩胫岁暮多苦寒悠悠念行迈慊慊怀所欢岂不固时命苦辛诚独难感彼式微诗喟然兴长叹

将归庐陵送朱智南上

朔风日云厉凛凛天雨霜征夫念行役游子思故乡宿昔累欢宴一旦异飞翔晨兴戒徒旅各已俨成装齐驱上河桥祖送盈路傍驾言从此辞俯仰情内伤流波逝东渚浮云越西冈去去踰万里各在天一方嘉遇讵可期乖阙谅难忘惟当保贞素随时以自臧

归程阻风

凄风起西北日夕满川坻寒云结重隂曜灵隐高晖惊涛浩纵横零雨何霏霏行人念往路怫郁多悲怀延领望故乡誓将赴东归临津不能济竚立以徘徊安得凌风翰奋絶起高飞

同蔡骐尚远尤安礼文度朱智仲礼杨翥仲举蔡胄用严游东山得剪字

步出城东门逍遥望云巘累月怀佳游兹晨遂登践梵宇绕层阿飞楼凌絶岘方塘涵湛碧乔林茂敷衍繁翳幽莫通丰茸纷不剪攀磴穷高跻缘迳屡回转是时微雨收轻霞澹舒卷睇遥素横川俯夷緑盈畎陟降体自便顾睇心巳缅况接旷士言复偶释子辩析空理弗昩违喧抱逾展何因此间栖永令浮虑遣

雪中饮陆伴读斗室

新斋坐闲敞瑞雪晃清姸寒消碧窗外光动玉琴前淹留酌甘醴朗咏瑶华篇自然纷虑静即此对羣仙

送蔡胄秀才归四明

仆夫起严装白露晨未曦之子思旧庐星言赴旋归路指东海陬翩翩忽如飞羁鸟怀并栖须臾失相依仰首望鸾鷟何时接光辉山川信缅邈宿昔分不违无为金玉音使我长歔欷

送宗上人归君山

初维鄂渚楫又上岳阳舟行住皆无系身轻波上沤寺连龙井近山压洞庭流回望王城里还来持鉢游

送性上人归巴陵独松庵

老襌心湛寂身被七条衣端坐无言说谁知精道机初来鹦渚见又问岳阳归应忆松庵下诸僧候锡飞

题郭氏溪南斋

幽人谐静适结宇临溪园溪流清且深逶迤带平村榆柳植我楥远岫列我门碧筱播春隂芙蓉丽秋暾远絶往还迹遂忘?市喧坐翫孔氏书覃思古人言玄理日有得可以祛尘昏素琴虽无弦旨酒常在尊意至时有适登高睇澄源讴吟发舒散一写中郁烦栖迟固夙尚贵贱命攸存知分吾所安谁谓轻华轩

斗湖道人诗

家临斗湖滨门对斗湖上明镜影香台文波绣仙氅诵经无辍口谭道若指掌为霖从潜虬飞符驱魍魉止水涵湛然可以喻心想一谢湖边人终年罢来往

樵云诗

悠悠南山云素心澹相似偶托樵采迹遂隐山云际云中有灌木四散枝叶繁薄剪去云翳讵令伤本根昨朝买斧来蹔入庐陵县五马出辉煌低头愧相见芙蓉荡晻霭环洲亦氛氲一返伐木处丁丁谁得闻

题施员外画

久旷山水游披图适心目远岫云外青清潭千丈緑芳尊集幽舫春鸟鸣高木茅屋是谁家门无往来躅

送胡子澄遂安知县

初日丽金闺香风含玉殿之子承湛恩铜章宰花县匆匆下长浦靡靡经芳甸驰情在民瘼铭心答天眷嗟予重朋侣三春不相见偶聚还暌违临岐空恋恋

送曾仲修训导赴新淦

玉笥抗云汉金川泛晴虹山水互明丽照耀城邑中连延开绮构崔嵬表黉宫俎豆谨常祀弦歌曰渢渢君子抱德艺出教属时雍高斋振木铎济济来游从峩冠讲周孔表率诚在躬兹晨饯发轫飘拂乘长风因结故园想怅望南飞鸿

永丰曾氏龙潭书屋

开轩面澄潭潭水緑於染其下蟠蛟虬四时兴有渰嘉树罗葱旧烟霞互舒敛晴漪漾春牖凉颸含暑簟俗辙谢经过书卷恒不掩探微心有得行素道无歉消摇视天宇油云驰冉冉庶跂沂上乐谁当叹与点

送石彦诚徐闻知县

朔风起严冬凛凛亘晨暮我友整行装迢遥戒长路祖饯集朋俦暌离黯情绪念子敦德义雍容古人度饮水必澄源涉蹊无枉步伊昔丞小邑□婺乐仁恕朅承公车徵同游玉堂署遂荷迁秩荣还婴理民务扬舲泝江湖停舻展丘墓行行睇岭海稍稍侵烟雾恭惟承宣重岂复驱驰虑会兴中牟治终流单父誉嗟予托久要慙乏赆者具惟期保贞素永副心所慕

竹间诗为李伯葵赋

夙志在间适结宇城东隅修竹何漪漪樷生罗庭除虽无灌木?清云郁纷敷四时自苍翠寒暑常不渝天风起旦夕绕屋含笙竽何必来羊求静閲古人书至理会有得陶然倾一壶油油天壤内安知忧与虞

晚过扬州

朝辞仪真坝暮过广陵城前汀交瞑色远渡闻钟声微微初月辉湛湛天宇澄仰首望北辰衆星粲然明商颷从西来忽忽凉思生掩篷坐终夕嘅然念修程

邳州

迢迢下邳城浩浩河流骛伫立思徘徊古人今何处船头见青山山下连烟树白鸟自幽间双飞背人去

歌风台

汉皇靖宇内六合承统御万乘还沛中龙旗翼銮辂兴情侧微曰张筵会亲故酒酣歌大风气势排云雾往绩示殊伟丕图怀永固衆起称万寿弘哉帝王度寛仁运乾刚四百隆鸿祚至今千载余光华垂竹素崇台面河曲穹碑倚烟树我来属秋杪维舟久瞻顾矫首芒砀云澹澹青空曙

同金公素自枣林牐步至鲁桥望邹峄山

舍舟步平皋名山望邹峄元气下磅礴黛色凌空碧千里瞻神秀羣峰避孤特常时济物功有渰弘灵泽伟兹造化奇无应辱秦刻经旬坐局蹐一览豁胸臆何当跻絶顶旷然见溟渤

胡学士山居六景

芳洲春草

窈窕河上洲芊緜芳草碧常与幽趣会消摇散轻策一往白玉堂经年无履迹望望楚江西烟波渺春色

墨潭秋月

峩峩墨潭山纯浸潭水碧高秋明月悬照见蜿蜒黑忆昔乘桂舟沿洄弄晴夕同时钓游侣惆怅千里隔

沧江烟雨

忆昔沧江上烟雨时冥冥遥隐江波白复含江树青鳬鷖近屡见渔歌清可听何必抚图画然後怡性灵

天玉泉石

迢嶤天玉峰高出南斗上自昔采灵芝托身此萧爽扫石青云生鸣琴答泉响巳趋金门直犹结丹霞想

石屋晴澜

石冈俯川澨嵌巗下成屋天际薰风来轻波荡文縠上有相知人萧散出尘俗永念故年时扁舟往来熟

螺冈晚照

西望金螺峰临夕宜返照川明天光净潇洒若员峤振衣援紫萝凌高发清啸解组如有期吾侪亦同调

题富春柴桑二图

圣人抚昌运四海洽时雍间对桐江水湛然心迹同怀仁以辅义百世仰高风

琐琐厌形役飘颻赋归休开轩面南山黄花亦暎秋酒熟自可漉白社吾何求

送进士彭琉赴政和知县

霜露凋卉木朔风激郊原之子戒行迈相送城南门驰车指瓯越靡靡无停奔山川间道路气序异凉温仳离方自兹曷舒中郁烦念子同乡彦令质挺璵璠劲节夙所尚古道矢弗谖宾兴属昌期出宰膺明恩善政崇教育化理由身惇行矣懋树立以副平生言

送康孔高纪善还乡

泽暄氷始泮林霁雪犹积肃肃征辆驰翩翩城南陌以我同旅人看君独归客青春别乡县白首滞京国念此增怀思何由尽离席

题王性存画

辉辉山水丽云树蔼青苍髣髴永嘉郡环临西射堂朝回书阁静对此故难忘

题芦鴈

北风吹葭菼轻云覆洲渚万里鴈门来优哉此栖处南州少霜霰中田剩禾黍大夫不用贽虞人焉慕汝

雨中寄蒋用文院判

北风吹行云凌虚俄澶漫城上朝雨悬渠里寒潮断退朝出天阙怀贤坐林馆趋谒当何时联珂待清旦

送王彦鼒还南京【得离字】

旭日照圻甸北风寒路岐萧萧骢马鸣矫矫将南驰停辔仍踟蹰还顾与我辞念子我同里且有中和资不见巳三载乖违复在兹山川缅迢逓何以赠仳离白圭易为瑕素服易为缁勉哉慎厥终以副平生期

送陈正言知府归云南【得银字】

日照东南隅门有车马宾飞盖暎华毂高鞍镂素银别我将有适念我夙所亲山川万里途远行多苦辛何以赠暌违承流贵及民谦谦君子德恂恂长者仁恶旨好善言昔有大圣人稽古以力行敬哉愿书绅

题勉仁学士岁寒图

岁晏朔风劲雨雪何霏霏原陆莽萧条百卉具巳萎郁郁凌云松猗猗修竹枝皎皎林间梅鲜葩亦巳披并秀以相依况与瑶华宜潇洒清白居足怡君子怀艶阳耀丹萼頳霞暎紫蕤当春岂不时不及商飊摧谅非沍寒节曷表贞素姿永托金石契迟暮以为期

吕主事泰山春云图

东岱五岳宗雄夸齐鲁疆磅礴据深广峻极凌穹苍春云起肤寸乘风歘飘扬弥谷乍蔼蔼浮空忽洋洋日观不可辨环道杳茫茫若人尚父裔家居岱之阳诗书际明世冠绂趋朝行引领日东眺含思在高堂不闻泰山云作霖雨八荒僶勉励所志以副君亲望

送廖主事还南京

蓟门宿雨霁西山翠如扫送子出城闉看山还懆懆念子匡庐秀秋官致身早皎洁瑚琏质岁久声逾好昔晤愧匆匆兹别仍草草百年几离合不觉壮巳老斗酒慰羁顔商歌写幽抱贵贱各有分贫富安足道何以赠暌违清名逝为宝

题伯牙子房子猷太白四图

八音丝为尊由来识者难邂逅两相契何辞为君欢妙絶山水操殷勤一再弹相知苟不尽徒贻後时叹兴王必有佐授道自有师长者幸赐教鞠躬敢辞卑向来一编书帷幄坐见施从容成功退去谒谷城祠都城二三月名花?芳春车马填九衢歌钟动四隣焉知竹林下潇洒絶纎尘兴至时独造清风含八垠夫容九叠屛上有瀑布悬浩浩不可极银河泻青天览之登高咏超然锦袍仙观物当求源我欲升其巅

题髑髅图

漆园傲世者放言出糟粕大观天地间玩化以嘲谑昼夜自恒理生死等酬酢存顺而殁宁焉往非吾乐

斋宿听周编修弹琴

羣处谅有适单居恒鲜欢乐只衆君子斋沐此盘桓华缸照绮席香气蔼焚兰爰理峄阳桐为我三四弹迟迟写啇意宛宛含幽叹怡我中和抱涤我沉郁端所怀在古操焉知清夜阑

李孟昭挽诗

月落城乌啼风凄寒露繁轜车戒明发祖送城南门挽者皆丧歌增我中郁烦向来相知人古道子克敦荆玉抱贞洁楚兰含幽芬周行慎素履雅义播清文表俗赖耆俊啓迪资多闻德业之所造诜诜各高骞如何乘化迁奄忽在兹晨渺渺东去波翩翩南飞云铭旌望巳遥涕泪空沾巾

游白云观【二首得白丹二字】

仲春气清和招携适所适扬策指灵阿联镳度修陌山开画障明川含浮练白真境历逶迤玄关敞虚寂既歆道气澄缅望尘氛隔金鼎窥神丹玉壼漱云液潇洒两仙童妙歌出金石石髓会当逢琼芝庶可食

云台远人境升高适奇观西瞻五华秀东顾緑漫漫坐玩金夫渠流咏翠琅玕祥飈含桂树仙禽唳石坛闻昔有至士於此养神丹飞盖一朝举翺翔紫霞端道高用自超志一功匪难脱屣当何时相从命青鸾

朱中书为余写溪山幽趣彦鼒南还遂以赠之并题诗云

山翠拂云清溪光湛虚碧林亭揽澄爽超然适所适为有江南趣持赠江南客公暇或披图还应忆江北

西城宴集【得醉字】

置酒清轩下衣冠聿来萃皆我同朝士各有禄与位昩爽趋在公日夕还未至属兹岁除暇一觞聊共醉匪徒展间阔亦复解劬瘁平生所相好岂不在名义中和诚可则贪鄙诚可戒僶勉以自强前修庶足跂

送曾侍读归省

都城春如暄澹荡风光好雪罢氷亦泮长空曀如扫文澜漾太液晴霞涌琼岛顾我同署良行迈何草草高堂念亲癠夙夜心如捣岂无一觞酒为子饯远道去乡三十年昔壮今巳老同邑不同归临岐增懆懆

题王孟杨检讨鶺鴒图

平生急难意怅咏鶺鴒诗緑水夫渠後清秋独立时王家好兄弟对尔自怡怡

早发桃源

凌晨牵滩瀬将暮泊沙渚沙头卖酒家好者酽於乳舟子沽大盎相共解劳苦饮酣意气豁放歌杂嘲语中夜风水声儵如飒飞雨鷄鸣棹讴发挂席逐前侣

题刘逸人乐畊卷

理生虽异业居世皆有务治本既在兹食力余所慕九扈春始鸣兴言向田墅初来正沟塍爰方艺禾黍虽有耘耨劳三时足甘雨岁功聿已成屡丰报田祖储贮何必多取具充寒暑有酒可同懽时时会隣父既醉去悠然登高睇平楚一为击壤謡游心缅千古

雪夜胡学士载酒见过剧饮四鼓乃罢明日辱诗次韵奉畣

开岁巳旬浃消摇休暇中良宵雪初霁玉色明房栊君子枉青盼眷言写懽悰豁达高世情脱略尘虑空从者陈豆笾中筵粲鲜醲虽云朋侣稀屡促觞酌崇旋舻诮王子投辖嗤孟公气合自淹留清言益渢渢芬馨逼兰茝和洽谐丝桐云巾耀朱氅初疑降青童听歌以成醉复如对南翁儵忽踰夜分起视月胧胧参差仰象纬冲融散条风鷄鸣戒朝谒又促明发同

题陈叔起画

青山带长林虚亭夐萧爽溪水流玉虹天光涵滉瀁頫洁淹澹游塞芳惬幽赏邈尔高世怀脱略浮云上惟有同心人扁舟日来往

舟次安山驿尚书蹇公奉勅南归仆与公素北行临岐执别情见乎辞

同来不同归临分俱惨戚昨日别家情何如此时剧悠悠北逝川杳杳南飞翼天寒道路遥相望恒相忆

题孙给事画

山水谐素心幽居托林樾日暮澹无营超然孤兴发时携緑绮琴坐待青天月

道傍杏花一树盛开

碧草初出地杏花红满枝粲粲耀晨旭盈盈娇路岐称我庭阶赏植远不可移翫之未忍别念当长育时

莲叶舟图

若人有道者脱迹凡尘中身轻御一叶消摇若乘空仰接三光近前望十洲通超然游汗漫不与世人同正月六日偕邹汝舟庶子金用诚司直张伯原司谏过姚友直洗马饮【得丽字】

绪风回微和青阳肇新岁官曹属休暇朝簪盍交契虚馆坐幽深南窗敞明丽清言畅素抱至理有超诣醇醪写芳冽嘉肴列甘脆觞行屡循环欢洽忘次第既醉各巳归独淹余岂泥磬折辞主人斜月皎庭际

雨中寄邹仲熙侍讲

炎月苦淫雨抱疾坐幽居淖泥横隘巷流潦溢深渠巳絶还往迹遂将人事疎时闻黄鸟鸣交交屋东隅岂无斗酒酌闲玩古人书兴怀在君子夙昔同欢娯契谊托金兰清德重璠璵跬步不可即而况千里余仰瞻白日晖屏翳何由舒念离余未弭单居子何如

送王胡两生归西昌

卞和得荆璞献之以为珍当时不见信弃置同凡珉任公钓东海终岁无寸鳞一朝乃大获厌足浙河滨丈夫遇有时屈伸理相因黄金筑高台青云登要津古来公卿贵皆出畎亩民两生吾乡彦读书非隐沦白日辞都门归卧烟萝春努力崇进修人生岂长贫

送刘宪副之四川【二首】

寒飈激原野鸿鴈纷南征念我同心侣岁暮万里行萧萧骢马鸣恻恻临别情子怀亷洁操烱若氷壼清偕处诚所乐离居非所宁矫首西黄鹄何时重合幷

圣皇御四海华夷同一仁命吏乖抚绥乃有狂弗驯西羌近构患边人以忧勤王师振天讨旦暮捷奏闻丈夫効时用所重在安民肃清固职分僶勉敷阳春

赠傅仲礼【二首】

猗兰生磵阿邈与尘氛违清泉带樷薄白石相因依澹无艶丽质皎洁何菲菲惠风日披拂湛露晨未曦我乐往从之芳馨袭满衣爱重不忍折徘徊暮忘归

籊籊林间竹上拂青云涯清虚挺直操特达含贞姿四时来天风锵锵韵笙箎常与松栢茂岂为氷霜萎我乐往从之潇洒同襟怀愿言笃永好载謌有斐诗

七言长短句

送朱智南行

白日皦皦忽南驰流金烁石赫炎威念君行役当此时山高水深路逶迟岂不慊慊思东归涉历险阻赴边陲翩翩飞蓬风扬之君今一去来何时我但??恒苦思黄鹄日暮独远飞徘徊感激泪沾衣

咏水镜同陆伯阳作

秋江无云风色静怗怗凉波澈虚映佳人晓汲照新粧不知俯首湿罗裳

陈烈妇诗

结髪为夫妻调琴弄瑟两相宜生谐同室居死愿终不离北风凉冽激庭树中夜折我连理枝死者无复荣存者空何为一双南湖锦翼鸟雄先决起雌随之嗟嗟陈烈妇金石真自持

题宝义堂

晨鷄喔喔东方明家家营利出门行东驰西走纷相逐百千取万终不足高堂静居无所为团团緑树临清漪斑衣酌酒奉慈父贤兄令弟皆怡怡人生虽贫重有道黄金如山未为宝

寄题聂训导清碧书舍【卷有陆员外画吴中书诗】

沙羡初来识君面旨酒高堂促欢宴鹦沙鹄岭遽分携五载相思不相见片颿来往萧滩下见尔滩前旧精舍碧嶂清江净俗氛古木流云起炎夏往昔闻君此隐沦读书学道拟终身山头麋鹿下窥户沙上鳬鷖不避人光风华月共徘徊秋桂春兰迤逦开洒翰?常舒逸兴赋诗往往发奇才时来未得安肥遯泮水桥门逐髦俊一官典教荷朝恩千里思家隔乡信画图谁写故园春题品兼看藻咏新南宫初传米员外西掖皆知贾舍人我家林亭鸥浦侧一住京华归未得展卷因君激素怀更与裁诗寄相忆

送中书徐舍人归省兼问讯乃父茂良

长安门上飞雪花长安门外客还家挂席龙河欲分手寒气飘飘堕杯酒忆昔君自桂林归手持彩笔趋彤闱诏书五色出挥洒鸾翔凤翥生光辉乡里青云多故人爱君於我更情亲銮坡凤沼地清切曳绂鸣琚皆近臣君住文江近枫岭数年出门违定省九重昨日许归宁千里长风去俄顷家人岁晚俟君来小洲寒梅花正开庭闱欣顾舞彩乐隣里争看着绣回严君高年重清逸我曾黄鹤楼前识过庭想见问京华好为殷懃道相忆

赋得彭郎矶送王澄渊知县

彭郎矶连峯秀如马蜿蜒崒嵂凌烟霄万里江流走其下彭郎何处所大姑渺相望小姑云鬟亦谁见对门一柱空青苍晴云寒雨朝还夕飞鸟回翔树如箦楚舵吴樯日往来江上行人几今昔西连彭泽县高柳当县门过者纷纷忆陶令小姑彭郎谁暇言去岁东来谒丹阙矶下徘徊清兴发今年作令蜀西行重过矶边还有情情思彭泽千载士岂为彭郎山水清

送邓指挥

邓将军家住文水濆十五袭父爵桓桓气凌云二十年前尚年少镇抚西湖到南诏纷纷蛮部未知名手提一劎身横行去年蠢尔犹纷争片言折之无不平万里归来报天子奏对边情若流水御前官赏赐勲劳象笏朱衣拜丹扆曙光曈曈射双阙又奉天书戒明发青骢玉勒飞腾骧楚水黔山去超忽云南到时花未飞还以天恩谕远夷只今四海遵文教独恃短兵何所为

送刘孝章南归

北风吹洲渚十月芦花飞经年别乡郡寒冬方始归朝发通济桥暮瞻九华岑乘潮荡兰桨烟波愁我心家住庐陵近文水青春为客都城里常时车马来故人自拥皋比课童子知君力学富诗书心似闲云随卷舒夜梦高堂见亲面晓起归情疾於箭嗟予握手未斯须临岐无那增烦纡明年春鴈联翩过莫向山中断寄书

湘潭王知县城南亲舍诗

永嘉城南亲舍幽永嘉城上云悠悠三年作官慕禄养每日思亲增别愁愁心常逐湘流水直到城南海东涘人生乐亲贵及时未报君恩未得归他年官颁五花诰一门慈孝有光辉

吕梁洪

吕梁洪截流巉岩立巨石森若虎豹蹲欹侧洪波中射势怒激鸣声喧豗万鼓击自昔疏凿出神力侧身望之皆辟易蜀江瞿塘险莫敌百丈牵船载牛轭棹夫操篙捷贯的君不见北来南去皆安流未若人心不可测

涿州行

四郊茫茫沙草白青山迢遥亘西北涿州百里近都门北来南去无晨昏道边邮亭连古堠时平不置官军守土墙茆屋尽耕屯半挿青帘卖新酒牛车辚辚冲早寒争先槀秸输县官少年家家便骑射雉兔如林不论价由来意气倾山冈邂逅相逢肯相借伐石为碑记古人凄凉遗刻百年存摩挲三叹忆盛德路人为指楼桑村

题山水画图赠胡存渊南归

胡先生家住鸥江上半生宦游走湖海林泉不归劳梦想谁为点染三尺绡流水矶头叠青嶂气势峥嵘五千丈春云如波浮滉漾苍松森立蛟虬蟠白日天风动萧爽幽?适意翫飞淙散诞何人独长往先生抚图心懩懩三顾之山忆仙掌岫幌岩扉久寂寥芝草琅玕为谁长童子松阴抱琴路想像当时旧行处清节书台望杳微彷佛龙湫起烟雾胡先生明日归帆蹔南去玉笥匡庐莫淹驻仙人卢度待公来立把琼箫倚春树

萧子敬之官岭表以无为真人写竹求题

上清真人紫府仙手挥玉管开云烟翩然骑凤遡寥廓空有遗迹人间传相随万里南溟路对座朝朝泻青露春雷起蛰正及时变化须防解飞去

题刘伯埙所藏云山图

一片青山是何处复岭层峦清可数春来缥缈生白云云际连延见芳树雨声半夜涨溪流隐者虚亭近水幽?常书帙有真乐况复同志来扁舟展图彷佛沙溪路四十年余记曾去鹅鼻峰高卷翠岚鷄潭波静澄寒雾百川先生富天趣一笑相逢豁襟度携酒持鱼踏白沙共我酣唫不知暮先生乘云竟不归令弟郎曹荣锦衣每同感慨论畴昔还忆旧游心不违我愧非才侍丹阙壮岁叨荣巳华髪投簪他日或蒙恩更访沙溪棹月明

奉教围猎擒虎歌

山头围猎日将午猛士如林尽貔虎凌云铜角一声落驰马争前捷飞羽草间咆哮谁敢撄赤手缚之如缚鼠柙中耽耽目如炬犹激阴风动平楚生擒一虎直百兽况乃杀获连四五睿情所重扬威武奏凯归营叠笳鼓山村羔豚散不收扫除民患民无忧欢呼仰荷储皇赐道傍拜舞歌千秋

友松轩

苍楠翠栢连山丘杨家绕屋青松稠百年雨露涵深泽六月凉爽如清秋势凌千尺浮云外黛色团团拱车盖阴森昼晦起蛟虬萧瑟天风振竽籁若人好学怀奇姿琼林秀出珊瑚枝由来孤高秉异尚爱此挺特同心期结庐松下栖迟久坐卧看松与松友劲操何殊处士梅闲情未说先生柳才高何必老深林清庙明堂会见?惟应晚岁氷霜节永矢平生金石心

题曾学士竹

石田篔簹不百个满池羃羃春云阴神仙疑来旌节降风雨欲动蛟龙吟江南种竹家家好北来见竹如见宝何人胸中富淇澳醉墨淋漓为公扫六月萧萧不知夏白日长空翠如泻九龙山人不可作对此阴森亦萧洒马头红尘千丈深朝驰暮走积满襟兴来拂衣何所适梦忆山阴修竹林爱君城西卷雨轩萧爽可以舒郁烦朝回借坐共永日不须砍鱠倾金尊

送田郎中还南京武库

故人昨日南京来兹晨还向南京去过门握手一相见遽别能无黯情绪十载勤劳地官属富有声华照郎署太平武备五兵戢陞擢还应属祈父功名淹速各有时所重持身在清素玉堂学士子同乡索我题诗赠行路是时雨霁都门道沉雾飞埃净於扫日射西山如锦屏紫翠夫渠涌琼岛长风吹帆发潞河齐鲁山川坐看好江南岁晚还相思努力荣名以为宝

题严氏光远堂

朴山先生天下士明经着书遗来世宰相持书献天子宠召除官列中秘结缨彯组青琐闱萧散终怀荷芰衣明日上书乞身去万里碧霄鸿鹄飞窈窕烟霞护丘壑共羡知几返真乐园田旧绕柴桑居山水清於富春郭又百余岁传曾孙束帛徵起官桥门峩冠正席讲周孔诜诜俊彦罗璵璠两贤出处各有道前後声华相暎好光远堂中春不穷乔木风烟拂晴昊挿架牙籖万卷存焚香扫径无尘喧阶前暖翠看慈竹岁岁年年蕃子孙

为行俭题五杏图赠院判蒋主善

昔时庐山仙杏花千树万树如丹砂照岩炫谷总春色功成仙驾登紫霞淮南蒋氏今董奉父子声名万金重圣朝国医非一手蒋氏奇能比星凤凤池舍人写此图贤贵固与凡民殊玉堂学士经济具何啻报功论五株

送彭御史归养【得忠字】

银鞍金勒赤汗骢铁冠霜简衣绣红祗事明主趋九重岂不夙夜怀匪躬北堂违远心冲冲日斯征兮薄高舂天鉴孔迩昭微衷鸣佩朝下篷莱宫惠风条畅淑景融我出祖饯城之东念子夙昔言笑同含思凝睇冥飞鸿虽有羽翼不能从人之大节孝与忠永矢弗谖在敬恭何以赠子岁寒松期子誉名扬永终

为锺舍人题孟端竹

近年画竹擅名誉九龙山人谁比肩歘忽乘云去无迹但有遗墨人间传中书彩笺盈尺许写赠平生凤池侣彷佛潇湘月下船掀篷卧看青鸾舞翠帘不卷珊瑚鈎虚亭六月风飕飕山人或者念畴昔云端应下苍精虬

郭端佥宪之交趾【家故有葵菊堂】

宫锦绣为衣青骢白玉蹄官迁五岭外路出大江西草堂旧在雩阳郭便道还家意偏乐水色山光泻向人紫葵黄菊嗟非昨手持宪节重肃肃念王程声驰白简飞霜厉气压黄茅瘴雾清只今疮痍极边土宵旰忧勤荷明主未须搏击策殊勲好尽怀绥副当宁

赋得蓟门行送胡元节广东宪使

晨起出蓟门念卿万里客骢马锦连钱嚼啮黄金勒卿行衔命有光辉朝下初辞青琐闱西山晓翠凝琼佩北阙睛霞艶绣衣纷纷相送蓟门路丝绳玉壶泻春露今朝携手当蓟门明朝相忆知何处登车揽辔志澄清知卿慷慨自平生他时广海成功日还忆蓟门临别情

临川吴氏慈节堂

结髪被衿帨来为君子嫔行年始三八空遗未亡身玉台寂寞掩明镜罗帷惨澹栖暗尘膝下两男儿提携心独苦寒窗雪夜课诗书虚牖霜晨把机杼临阶双桂同本根春风并秀凌青云煌煌珠翟明鹤髪寿酒日进慈顔醺嫁时白玉镜团团光皎洁百年高堂乐未央长看清辉似明月

送杨参政致仕归永嘉兼简宗豫

杨大夫起自章逢儒清涵烱烱氷玉壶平生胸中书万卷上泝邹鲁窥唐虞年未四十游帝都朝朝冠佩明庭趋退陪天官品量天下士区别高下贤与愚缙绅可望不可近大夫自视澹若无出佐方岳薇垣居施政不亟亦不徐春风披拂枯槁苏时雨沾洒惠化敷闽南八郡五十邑咏歌鼓舞连道途列圣相承三十载大夫夷险一节终不渝白髪如丝未全老成功而退合天道山林钟鼎固有命得退还应健时好五月燕南雨晴早清莺啼满緑杨烟舞蝶翩翩弄芳草大夫拂袂出都门我往饯之心懆懆逸翮争骞银汉云蹇驽尚恋天闲皁雁荡秀拔东海堧夫容作花浦屿妍谢公旧游清境在解绂可以长周旋何须吴歌越舞酣高筵何须丹砂玉屑图永年但令俯仰无愧天任情随意合自然武英学士清无恙鹤氅云巾曰来往太史行将望聚星定在斗城华盖上

题朱给事所藏马牛二图

矫矫皆雄姿来从渥洼涘金羁未络头散诞春风里试令剪拂効驱驰君看一日轻千里

宛宛柳丝柔緜緜芳草緑三月耕犂闲春田雨新足纷纷陌上骤青骢独占溪南坐黄犊

赋得滕王阁送别

章江西来绕洪州滕王高阁临江流滕王去後无千岁高阁人间几兴废昔闻贞观全盛时大廷金册封宗支时平还出领旌节富贵非常骄逸滋正对西山俯南浦雕栏朱槛参差起玳筵凤管杂龙笙白昼懽声彩云里留连晚日下帘鈎别有渔歌闻上头回眸共眄沧洲际杏彩兰娇影娥翠只言欢乐殊未央城头一夜飞秋霜三春荣盛逐流水佩玉鸣銮俱渺茫年深代易无此阁好事何人为重作絶世流传蛱蝶图东风粉色皆消落只今阁空台亦平濒江但有滕王亭松门薄暮掩修竹数叶萧萧寒雨青当时弃德耽游宴身後荒凉竟谁叹一种南昌孺子亭行人下马思东汉君行几日过江津吊览应知作赋新文章自昔三王盛还见今人继昔人

题勤司务画

峩峩青山英英白云缘冈绕岸合苍翠澄波浩荡龙鳞文萧散彼何人楼居托幽谷心与云山清坐看云山熟钓鱼艇子一丝风门外还来张子同沃洲禹穴定何处梦想江南越中路白头无补负明时亦欲投簪采芝去

古乐府同陆伯阳作

巫山高

巫山高高十二峯连崖叠巘重复重昔时阳台下神女翠歛红销空处所朝朝峡里望氛氲可怜犹似作行云相思巳下沾裳泪况复猿啼不可闻

蜀道难

蜀山峩峩连劔阁百丈飞崖俯奔壑逶迤鸟道出云中江横石栈凌虚空行人未行先胆落马足凌竞度还却由来此路险莫当王遵策驭如康庄未若人心有崎曲眼前十步能摧毂

秋夜长

月明星稀河汉凉高秋蟋蟀鸣洞房愁人不寐独彷徨披衣徐步出东厢白露如玉兰委芳感激涕泪纷纵横为君含思思断肠念君迢遥异他乡欲往从之河无梁夜长悠悠夜未央援琴弹丝写哀伤山川万里永相望我独与尔为参商

杨白花

杨白花逐风起含霜弄雪太轻盈荡日摇春无定止楼中佳人双翠颦坐见纷纷渡江水天长水阔花渺茫一曲悲歌思千里

将进酒

将进酒酒满瓯华馔肆陈炰羔炙牛将进酒酒满觞高怀雅度衆宾在堂将进酒勿蹉跎奉君寿为君歌白日西逝黄河东驰人生几时将进酒青天翳云沧海扬波人生奈何将进酒晴光摇荡二月时紫花葳蕤黄柳垂花前百鸟春乱啼玉顔雪皎扬素眉清歌宛转舞逶迤将进酒君莫辞

君马黄

君马黄我马白并出青楼东俱驰緑杨陌陌头春日游人多复恐红尘暗玉珂长安大道净如洗回辔联翩若流水一双意气逼青春共指天门五云里男儿高步会成名何须一日千里行

紫骝马

紫骝马黄金鞯五花错落锦连钱三鬃剪出鸣向天红丝饰鞚珊瑚鞭扬鞭揽辔殊慨然愿得出身事明主驰马挥刀奋威武一为除凶报千古

行路难

行路难路多岐青天白日光洞地出门相背东西驰忆昔贫贱时两情如胶漆共言生死不相违握手披肝誓天日君今得意成大勲金章封侯蒙主恩六曹贵臣却避马两府官僚趋过门一朝富贵谁能及翻笑傍人百忧集平生金石安足论对面云泥不相揖世事悠悠安可期芳春花木秋易衰氷霜岁寒不改色却羡南山松栢枝

陌上桑

陌上桑柔条未全劲碧叶纷低昂秦家女儿年十五朝日成粧把筐筥把筐筥盈盈南陌前明珠结宝带翡翠贴花钿一身皎皎尽成妍使君从南来顾盼久徘徊遥见东方骑惆怅空乘五马回

关山月

关山月皎洁如清霜连营接幕夕流光流光犹得照故园征人见月徒伤魂四时弦望如流去可惜韶华暗中度深闺少年两别离还如婵娟缺半规缺半规三五来复圆一身远戍何时旋

结客少年塲行

置酒高堂上嘉殽列肥鲜结交并豪侠四座皆少年意气不复殊肝胆相披宣仰视白日辉一言誓青天贻我紫绮裘报君珊瑚鈎暮从邯郸饮朝入洛城游横行无七贵傲睨凌五侯腰间双青龙精光含九秋投躯报知巳慷慨当仇讐性命如鸿毛夕死无怨尤

从军行六章

少小从六军英声振三边拓疆有勲业貂蝉二十年遭遇亨嘉辰万里净烽烟顾视双宝刀精光犹彻天宝刀白昼鸣旄头出西陲平明有诏书遴选行率师甲士百万余桓桓各如貔慷慨出门去妻子安足辞出门意气都上马跨雕鞍旌旗亘千里戈矛霜雪寒来苏望苦深遄驱敢辞难经过令严肃鷄狗亦得安令严岂不惜军动良苦辛氷行屡及暮露坐恒达晨所倚主将明抚养义且仁恩威两无遗谁不思奋身奋身一何勇压敌三重围师行倚大义奇谋定足希所向势莫当降者日以归杀之昧天道纵之表皇威皇威既清肃奏凯发回军明旦谒金门饮至劳殊勲赏赉过百千麾下歘见分拜稽谢万乘归钓清江濆

雨雪曲

边城九月尽雨雪正霏霏兼霰侵氊幕如氷晃铁衣塞垣深莫辨边云冷不飞鬓毛分可拟征戍几时归

上之回

传警甘泉外扬銮载道周回中戒廵省云动赴遐陬春色承雕辇山光影翠旒吾皇亿万岁岁岁总来游

芳树曲

阳和二月时列树发葳蕤凝辉暎绮阁飘香度锦帷蝶戱栖浮蕊莺响隐高枝芳华今若此千春亦不移

折杨柳

双堤夹道傍垂柳复垂杨攀条知色改缀絮讶丝长思妇悲迟暮征夫望故乡一闻清角起谁不泪沾裳

江南行【二首】

家住横塘口船开去渐遥归时不愁暮出浦正乘潮偶来长浦里相伴采莲归并船打两桨溅水湿罗衣

自君之出矣【二首】

自君之出矣闻道戍凉州思君如明月夜夜向西流自君之出矣镜台尘网生思君如海水浩荡何时平

东里诗集卷一







诗集卷二

<集部,别集类,明洪武至崇祯,东里集>

钦定四库全书

东里诗集卷二　　　　　明　杨士奇　撰五言律

次韵陆伯阳林塘晩咏兼简雷道夫【二首】

金门趋讲罢西园日暮时繁隂交杂树轻浪散清池玩芳因坐久延月却归迟还与同袍侣携手咏新诗高居傍城阙隙地富园林天风下修竹锵锵韵玉琴浮觞清沼曲憇石碧梧阴别有闻佳咏因之仰素心

贫乐堂

草色?松门青山緑树村种蔬成小圃饮水必澂源每究贤人乐时同静者论穷通自有分非为薄华轩

观海生诗为临海令作

作县临东海当年眺览中水云连浩渺心境合昭融己惬观澜趣还思作楫功有才终利涉非比望洋同

高巨川挽诗

保障临江曲荒城己半隳重寻耆旧传愁说乱离时乡里思遗德河山识令仪孤坟三尺在落日有余悲

善乐堂

家惟经籍富数世坐丘园善乐承先训心清味道言穿林无曲径引水得澂源旦暮悠然处南山正对门

题贝敎谕容与轩

金川带玉笥此地托幽轩旦暮无尘事弦歌近县门傍花晴散帙延月夜开樽容与存吾道长令学者尊

送舒有常知县赴永春

幸际文明世谁甘畎亩民再来趋北阙九月赴南闽红树吴门郭青帘海上津有才当抚字卓鲁亦何人

赠魏将军

銕马载琱弓身轻百战中圣朝初偃武高爵竟论功带镂银花白衣裁绣锦红西清五云下长卫大明宫

赋得沧浪送陈景祺之襄阳知府

汉水带襄城沧浪旧有名分符来五马如练照双旌济涉思为楫听歌想濯缨须令郡人说堪比使君清

送给事中姚山赴河南佥宪

观风在激扬今喜擢苏章袖有银台笔衣含玉殿香河流明宪节嵩岳对公堂想见澂清日歌声满洛阳

高邮

四顾无山色苍茫极远天水云涵郡郭秔稻被湖田草舍津头市菱歌柳外船覊愁念前路非为别离牵

过武城县

河上皆民舍波光暎苇扉青裠沽酒过白髪载鲜归仓廪丰年积弦歌古俗稀征颿未可住还逐暮云飞

任丘道中

霜柳未全稀风沙不住飞居人过驿尽猎火隔河微客路冲寒景天恩恋禁闱金台行渐远回首思依依

晩次景州遇李颀给事吕文质进士

下马郭西村萧条尽掩门荒城明落景独树出平原野水条侯墓寒芜董氏园闲因访遗事邂逅故人论

重过济宁

闾井皆临牐郊原四望平横峯连岱岳分水向彭城笳鼓屯千骑舟车会两京沿洄未能住俱是重王程

挽卢侍郎【二首】

三十趋京国同时复有谁贵为祈父佐长在缙云司物化嗟何速神游不可知凄凉山浦侧千古葬灵輀无复相逢处相思每独哀真成鵰鹗奋忽殒栋梁材草露曦还落河流去或回空余一片月夜夜照中台

送张鸣玉贑州知府

北阙捧恩荣西江戒驿程悠悠驱五马冉冉度双旌政得?人爱心如贑水清崆峒千丈碧应勒使君名

送胡元节广西宪使

騘马赤茸秋临岐嘶未休朝廷用儒雅风纪得才猷天远三湘外霜含八桂秋贪渔嗟薄俗表率在名流

早度清流关

地险雄江北崩云乱石高古人成败远行客往来劳雾壑疑藏豹风林讶啸猱五年重过此霜点旧青袍

萧知州清省居【二首】

白髪滦州守邦畿久着称心清何所似皎洁玉壶冰数米功难致烹鲜道可凭从知清净理未愧古人能廨宇清如水时平案牍稀堦前幽鸟下帘外白云飞易简民从化亷平吏息机鸣琴过日夕玩月澹忘归

非所寄示康甥荣

旦暮圜扉下清羸念尔身闭门堪避俗省事足怡神药里时常检书灯夜少亲亦知相念切来问勿频频

题刘士皆云林小画

春雾晓初收春山翠欲流林霏疑雨润岚彩近天浮故里三华麓当年一叶舟看图浑彷佛虚负水亭幽

月池彭母挽诗【二首士扬之母】

七十人间世婺居四十余冰霜明妇节灯火课儿书堂掩春晖暗乌啼夜月虚白头游子泪和血洒衣裾谁不为孀妇风霜苦自持人情易衰薄亲戚厌□婺旧箧藏遗简寒机理断丝百年池上月曾照育孤时

题杨学士画【二首】

羣山开奕奕清磵绕沄沄靉靆疑浮玉漓岏讶染纁岩芝香可茹林翠暖如熏想见幽栖者尘喧了不闻素琴兼白鹤潇洒散高踪境类金精迥山如玉笥重泉香流石乳霞彩拂虬松溪上桃花满神仙倘解逢

夜两坏壁简邻居诸君子

雨深颓屋壁夜起揽衣趋入室风翻幔缘阶水倒渠未沈?下釜急护案头书得似东西舍高眠总晏如

送刘编修朝宗赴九江敎授【二首】

昔过浔阳郡凭高畅客情庐山当近郭江水带孤城茅屋家家净渔舟个个轻广文怀散逸此去课诸生去上还乡路天恩便养亲拜辞金殿直谢别玉堂人山水濓溪近风烟栗里邻怀贤知有志应不负青春

行天夀山

连骑去駸駸缘冈复度林杏花明似绣杨柳淡含金万物亨嘉日先朝种植心白头供俸在俯仰一沾襟

晓起

晓起侵风露黄埃涌素袍如林行队伍缘涧燿旗旄细马驰能捷苍鹰奋欲高从臣稀奏赋心切圣躬劳

行营夜雨

雨来从薄暮沾洒夜将阑稍喜尘埃息何由衾席乾天心存发育人事有忧欢森立戈殳士通宵念尔难

早行

聨骑载旌?移营乱壠田人行风露下月转斗牛边涉涧泥沾袂穿林草没韀数家茅屋小彷佛见炊烟

冲雨

晨起冲寒雨艰难念仆夫山田行沮洳石径度崎岖矫矫虞张弋桓桓士执殳肩舆扶老病扈跸愧残躯

次韵黄少保过田家有感

水旱农艰食兹乡实可嗟扫田纷拾稗为饭杂蒸沙岁赋徵仍急秋成望苦賖吾徒何补益肉食老京华

晩度密云北山絶顶

常奉垂堂戒其如扈跸何高疑登玉垒近恐逼银河宛转扪萝上低回避石过前途看渐晚力尽敢蹉跎

送周布政之官三山

御苑柳初春龙河冰始泮祗命辞彤闱驱车候清旦超遥起云翼光华升玉瓒远别期誉名无为乖阙叹

题梅花图

昔者江南住栖迟万玉林只今图画见遗恨别离深凛凛岁寒意娟娟冰雪心北人知爱少闲伴小窗吟

送袁文理【二首】

昔我艰虞日於君邂逅欢相看羡玉树遂拟托金兰岁月分携久江湖聚晤难喜闻嘉政满荐剡出台端入觐初相见陞除遽不留还寻江左路问买浙西舟桑梓归应蚤蓴鲈到及秋伫闻寛恤治为解别离愁

寄尤文度【二首】

苦忆尤参议投簪养病劳卑栖人总厌闲散自能高厨却胡奴米门深仲蔚蒿平生冰雪意犹足重吾曹三年别帝京归卧阖闾城贫病疎朋友艰难倚弟兄香焚瓦鼎细寒拥纸屏清自有床头易时时畅道情

寄黄宗豫少保

佩玉娱亲日衣抛五色文身闲疎药裹庭静对炉熏醉写泉头竹吟看海上云从知萧散地一饭不忘君

邹谦所孝思堂

墓筑芜湖县因之托数椽却思严谴日感泣更生年十口今谁在孤身秪自怜朝朝松栢地拜跽荐寒泉

早发

行营侵曙发风露不胜清海色微茫动林霏杳霭生六军严虎卫万骑翼霓旌七九流年外含毫扈远征

观猎

扬旌表四岑环戟拥如林己失千寻险宁遗三穴深春蒐元有典时育亦关心解网商王德光辉尚至今

早入蓟州【古渔阳郡】

极目平无际青山画不如彩云迎霁旭翠柳带澄渠地重城逾壮年丰廪有余未应两岐咏独系汉人书

自题小像寄乡邑亲故

两京三十载梦寐在乡闾叨?承明主匡时愧腐儒淹留带缓愁思鬓毛疎惟有秋霜意今吾是故吾

送黄养正【二首】

历事三朝圣曾蒙当宁知手持五色笔常在凤凰池雪霁城南路春融柳外澌还家自足喜报国岂应迟文明门外柳频折送人归窃?吾何补怀乡志屡违越潮天际白吴树雨中微羡尔乘仙舫东南去似飞

送陈公余赴台州敎授诗【有序二首】

表侄陈公余不相见十年比以枣阳敎谕考满来北京留四阅月旦夕聚处得慰藉每用感念前十六七年公余及其弟公延在南京以世婣故於予相聚甚乐而与公延聚尤久今公延墓木拱矣余未尝不思之而悲闻其孤异孱弱不立又未尝不自愧无能以振起之也间与公余及此皆用欿然公余今陞敎授将赴台州盖予又有感者始予至京师台之文学老成在词林学省者皆与予厚有相益之乐而沦谢尽矣每一追念怅然无己然闻其乡风流文雅故在也公余得典敎於此足以行志将人才日益有出而余力亦必可以及异故因作诗赠公余并记所感云

陈氏聨双璧京华旧合并蚤终悲令弟久别见难兄受命辞丹阙之官向赤城相逢己多嘅相送更胜情海上天台郡云边岛屿青交游如昨日梦寐想平生乡里风仍厚诗书化易行公堂无外事弦诵有余清

郑村?【内廏牧地】

十里都城外天清见远山断渠冰奠玉连树叶飞丹牧苑千羣出耕畲万顷闲赐田思往事双泪不胜弹【洪熙元年四月赐士奇田二顷於此当时辞之踰月宫车晏驾矣】

早发李家桥

霜气欺貂帽风埃压毳袍天连东海近斗转北辰高戈戟纷成队衣冠总属櫜衰年仍窃?扈跸敢辞劳

应制两咏

五色鹦鹉

异质超同类光辉五色并非关怜巧语所重表文明香粒金为勺甘泉玉作罂君恩无限好能忘陇山情

白鸠

本与凤同类名官自昔时萧萧闲雅意皎皎洁清姿金屋看尤好琼林息正宜和鸣致甘雨丰岁足公私

扈从度居庸关登八达岭

盘回跻峻嶮岚翠湿纷纷巘路平银汉关楼俯白云朝廷须讲武扈从总能文独立舒长啸风清上界闻

岔道观猎

己度重关险初临广野平岚兼远水白山拥半空青扈跸同三事蒐原合五兵农闲陪阅武亦得畅予情

闻角

风静周庐夕营门角起愁不须三弄彻对月泪先流杨柳飘还合梅花落未休乡心已无限何必在边州

挽黄行中检讨

霜霰零琼树天寒一夕摧竟如东逝水无复却西回世数金闺彦人思玉署才旧时来往路重过不胜哀

黄处士挽诗

簪组名家後诗书奕世承艰危持行义萧散在林垧韶光惊石火精爽閟泉扃徒使相知者含悲诵塚铭

樊通政雪霁草堂

轻风解寒沍初日丽丘林檐际泻悬溜窗中见遥岑清和荡淑气浩畅发冲襟余色皎如玉吾将比素心

勉仁少傅行营置酒就席奉简同寅

万乘行春日千官得共陪石林穿窅窱涧道历邅回酒载黄封赐人聨玉署才解鞍庐帐下随意泻金罍

送襄阳王时中知县

铜章仍出宰金阙己知名归治中牟县重经故郢城轻霞江树晓疎雨汉皋晴还忆沧浪曲清泠好濯缨独游山寺奉简宗豫少保勉仁少傅弘济太常

扈跸愧无能同官喜得朋芳林时独往清境遂闲登碑古封文藓泉幽羃翠藤欲题岩畔石历览记吾曾

夜发岔道赴怀来

明月下西岭天高北斗斜惊风起中夜卷地簸飞沙磊磊道间石喧喧桥外车过城曙色动连骑发箫笳

早发老鸦庄

皷角动行营翩翩从羽旌月明人影乱沙软马蹄轻本乏筹边略恒存事主诚叨荣何补益惭愧负平生

早发安家堡

上马逐西风风寒夜正中衆星斜转北一水背驰东不恨冯唐老虚怀杜甫忠祗勤扈龙驭何暇恤微躬

望昌平

百里近皇都萧条邑井孤夏霖频泛滥秋谷竟虚无官府犹徵役朝廷已罢租缅怀刘谏议千载愧吾徒

五言排律

送向诚随侍赴九宫山

神境三光表王车十月行霜随龙斾肃风送马蹄轻云舘迎千乘仙台望五城岩前金竈古树杪玉泉鸣听讲淮南道闻吹子晋笙遥知随侍好频有咏歌声

题山水画

际海飞初旭凌空叠远岑岚端浮石笋霞畔拥金林岛屿红涛上藤萝翠壁隂连帆乘浩渺高阁倚嶔崟江路缘频转云居望转深依微庐阜下彷佛越溪浔展玩销纷虑经营见苦心定应何处所思与谢公寻

送王泸渊改训导上杭

寥落新安邑横经已十年朝盘飡有粟夜榻坐无氊济济来衿佩洋洋听诵弦学规兼体用祀礼备精?东鲁文衡撤南闽敎铎迁肯辞行道远自喜过家便天霁云横岳潮平雨溢川别离将万里书问若为传

余姚陈氏嘉会楼

邑里稽山麓楼居浙水湄雕栏出翠树藻井暎华芝远眺通吴会高攀近尾箕云乘鹦鹉落瀑带凤凰垂圣化昇平日天恩长养时四郊无夜警万物譪春熙畊有如坻积歌闻击壤辞都将欣惬意持用表兰楣

分题送史郎中代时彦学夔德遵【三首】

驿楼

靡靡遵归路迢迢见驿楼朱帘迎日卷画栱碍云浮眺览通恒岱跻攀切斗牛乘轺来使节驰驿驻行驺送尔今重过凭高试一留诗成清似玉洒翰记曾游

河梁

河水深无极河梁构石崇暎波疑坠月倚岸讶垂虹华表东西出兰舟上下通屡经题柱客谁论济川功甃古苔纹暗亭虚柳色浓送君携手处征骑莫匆匆

芙蓉

菡萏开初盛池塘及早秋根从玉井得叶似镜湖稠丽彩凝云动清香抱露浮娉婷汉女出窈窕洛神游折赠宁忘远听歌或弭愁惟将君子意临别寄绸缪

七夕送丁侃吴江敎谕

玉露下青冥银河会两星故人当远别独棹发前汀晓月沧州路秋风泗上亭芰荷香欲过杨柳翠将零小邑连吴郡青山满洞庭官居自有适况乃坐谭经

代德遵送严士正赴江隂训导【得来字】

之官辞玉阙送别傍金台蹔驻城隂骑同倾柳下杯念离俱缱绻欲发更徘徊远树青如荠春波緑胜苔路驰兼水陆舟泛历沿洄之子儒家秀前贤世德培羽仪明鸑鷟器质抱琼瑰圣代蜚腾早亨衢特达开三吴推道院百里富英才习礼延陵邑谈诗匡鼎来道存人自化意澹俗无猜此去应相忆题书寄鴈回

题金学士画

谁写江皋趣披图忆汉南清峦连岳麓幽渚带湘潭树色浮青霭岩光荡翠岚渔家临水静禅刹与云参窈窕缘汀路微茫隔浦颿平生萧散意对此欲抽簪

七言律

题吴逸人二云山房

凌云并立两山青山下幽居静不扃晴分黛色明香几昼拥岚光落砚屏苍龙来问还丹诀白鹤听谭大洞经门前涧底朝朝去更采昌阳九节灵

送元先辈归吴

门巷萧条过者稀诸孙憔悴日牵衣岂无幕下三年客又送吴中一棹归汉树临风寒自落江鸿带雪晚犹飞由来去邑怀桑梓不是还山恋采薇

陆氏沧浪渔隐

渔村深暎緑杨烟门外沤波日放船兴逐浮云看不厌坐乘流水去悠然横江月出时歌榜别浦风清亦扣舷常年独泛沧浪曲不羡遭逢渭水边

陈氏环翠轩

潇洒轩居翠作围遥看郁郁又霏霏浓含野树晴如滴乱湿山云晓不飞彩服凝辉当舞席牙籖分暎满书帷湖波近绕阑干曲更诧新荷好制衣

和陆伯阳池上梅花

圃里池边一树花连松傍竹似山家香浮书幌风初动影上琴床月半斜延客别穿幽迳入接邻更筑短墙遮凭敎横笛休惊落爱此来看日正賖

约蔡尚远朱存礼蔡用严尤文度杨仲举游东山

东山东望屹如帷久待穿云蹑翠微五色烟霞浮宝塔千行松竹护禅扉春来况复芳菲盛客里堪嗟聚晤稀为报明朝着双屐及时清赏莫相违

及期过邀朱存礼不遇用韵督之

淹留不下董生帷徒向青春叹式微游赏久怀跻胜境招寻频值掩高扉云开石磴看逾近风卷花枝觉渐稀便趁晴明行载酒谢公那得更相违

雨中感怀【明日立秋】

檐前水到竹棚头檐下雨鸣殊未休挟册儿童断来往傍篱鳬鸭自沈浮即过东家邀短筏莫须西埠买轻舟客怀坐此堪惆怅风景萧条况近秋

次韵畣邓存诚见赠

清诗频诵解人颐客里逢君恨独迟行枉高轩无隔日坐谈虚馆屡移时潜心共慕顔生乐携手俱忘墨氏悲从此相望巷南北朝朝来往话深期

泊金口次友人韵

属玉飞鸣沙屿傍梅花如雪照晴冈数家茅店临金口百里山城望汉阳浣女暎纱寒水碧棹郎吹?暮云长乡关迢递乡书杳愁立西风看鴈翔

五月四日暮雨感怀【去岁以是日同诸友游东山暮归值雨】

翠微清旦逐攀缘携手翩翩记昔年岩际穿花经宛转阁中御酒坐留连悠悠逝日随流水杳杳高情各远天俱在兹晨兴暮雨东门归处不凄然

和郑孟宣助敎左掖闻莺

新莺飞集万年枝宛宛流音欲曙时乍协仙韶当紫殿更谐琼佩近彤墀九天春日初留听千里云林独系思惟有郑?才调絶朝回洒翰一题诗

赋得汉阳送朱季宁湖广佥宪

大别山前爽气浮吴王矶对庾公楼江流东道从何【日】汉水西来会此州万里朝宗归一派两城冠盖列诸侯先声传报迎霜节遥想澄清澈上游

送姚侍书归觐

载笔三年侍禁闱青春文翰有光辉天恩暂别双龙阙家庆新裁五色衣解缆晴江杨柳緑升堂朝馔鲤鱼肥凤凰池上来应早莫待林花散乱飞

送黄叔昭归文江

赐归初买上江船归路何因复怆然渡海几人还故里到家三月及春田碧梧丘壠回生色緑水园林卷宿烟莫叹物情非夙昔青山还暎旧门前

从狩阳山和胡学士韵

王师晨猎大江东文武千官扈从同万乘旌旗随玉辇九霄鸿鹄避彤弓青山半掩浮岚白碧涧深流落叶红甘露满林歌瑞应知君能赋擅才雄【是日甘露降阳山】

从狩武冈和胡学士韵二首【是日甘露复降武冈】

丹崖翠岭接迢嶤万骑交驰不惮遥前队彩旄穿碧树中军黄幄丽晴霄云藏网罟参差出草合冈原逦迤烧农事已闲修武事共怀词赋从銮镳

雪消辇路不生尘和气冲融已发春玉露应期呈上瑞金吾传勑赐羣臣鸿图万岁归神武盛事三驱睹至仁冠劒股肱咸扈从丹青预想画麒麟

送林佥事赴陕西

晓别词林出帝畿关中使者绣为衣三年譔述推多学一道澄清属有威月满渭川宜独照霜含秦树已先飞君王旰食勤西顾早晩封章达琐闱

送郑御史赴四川

青春衣绣有辉光况复驰声白玉堂承诏早持班氏笔赐归先过郑公乡驿亭解缆江潮急官舫闻峡路长遥想三川旧行处重来随地凛飞霜

送黄伴读

青春千乘发京师花暎銮镳柳暎旗官属尽看归侍从交游那忍话分离碧堂进讲趋常早玉醴承恩出每迟想得公余忆乡旧还应题句报相思

送沙同知赴?州兼问克伟消息

贰车南去抚烝黎雪色梅花满路岐问俗遥连交址郡到官正及艶阳时已知寡欲能胜瘴预喜多才会变夷为访龙州曾贰守久无书札寄京师

送全州知州

新年考绩天官日第一皆传太守名鸣佩又辞双凤阙挂帆遥转九江城天涯草色緜緜緑湖上杨花片片轻还到清湘三月暮郭南骑马劝春耕

送向武金吏目

一命微官万里程清时行送鲁诸生天连粤徼孤城险家渡湘江数口轻杨柳飞花沾去棹桄榔杂树乱离情才高莫叹淹遐僻政满还来谒圣明

题竹寄萧安正

修竹纷纷?石台高楼新傍竹西开青天彩凤盘云下白日鸾歌度涧来南阮诗书连绦帐东山苍翠落银杯桃花流水三年别又儗青春放棹回

送刘敦信致仕

七十悬车世所稀先生六十遂南归两行霜鬓辞天去一片秋帆带雨飞松迳晚晴苍鹿近石田云缓玉芝肥休官自此无尘事惟有门人日款扉

送周给事使西南夷

仙郎意气清如玉每接班行共早朝久立银台簪彩笔又衔丹诏下青霄蛮方草木含天泽驿路风云拥使轺想见驰驱遍南徼日闻重译颂唐尧

送徐崇威陕西理问

初归西掖掌丝纶共喜中朝接缙绅练达久明钦恤意迁除又拜宠恩新舟移汉水还经楚路入函关远向秦华岳秋清五千仞行应挂笏看嶙峋

灵谷寺建追荐征南将士水陆大斋车驾临祭先夕百官出候寺中

晩出东华赴上方满衣月色动微凉钟声渐识斋坛近松影遥连辇路长涧底玉泉鸣石磬云边红烛乱星光欢迎天上来龙驭一夜祗园散好香

文华门侍朝观録囚多所寛宥喜而有作

日丽文华霁色新炉烟不断上麒麟大臣论谳持王制睿旨全生体帝仁真儗下车兴叹泣旋看解网动欢欣朝廷寛大恩波厚庆衍皇图亿万春

卧病院中寄黄学士

三旬抱疾卧斋合忽报春风谢绦桃草色新含时雨緑杨花纷逐晓云高屡承恩赐身难报闲听朝车思转劳想见词垣多召命日趋东殿独挥毫

冬至早朝遇雪和胡学士韵

履长庆罢天顔悦和气冲融散雪来为瑞正当鳷鹊观飞花还过凤凰台彤墀扬彩龙旗动玉几凝辉宝扇开共上君王千万夀九成歌舞进琼杯

诸公从狩龙山因登牛首山访佛窟寺胡学士有诗是日仆以病不及行想像佳游辄用次韵三首

吉日鸣銮出九关龙山扈从喜跻攀云迎翠辇晨先合鸟避黄麾夕未还猎火依微烟岫里鸣笳缥缈石林间羣臣咸睹三驱乐贱子空惭一日闲

宝刹藏云近翠微世人闻说到应稀千年饮马泉仍在半夜巢松鹤自归碑存古刻题朝代僧有闲情熟道机应话无生因坐久不辞香雾惹朝衣

寺外幽岩石迳斜岩中开士似丹霞心涵水月空诸法坐对寒崖落一花清夜潮音翻贝叶常时云气护袈裟匆匆遥望知难觅归骑联翩拥翠华【寺外有石岩一僧栖禅其中久矣诸公颇以未游为欠】

同金谕德踏雪出长安街金坠马在告不及往问明旦奉简

云暎都城一色妍暮街骑马共翩翩初当分手回丝鞚惊看翻身坠锦韀鸣佩纷趋天阙下闻钟独卧晓窗前平戎万里随龙驭意气能无叹往年

题吴中书所蓄徐御史写梅

清江先生如玉雪旧种寒梅今满庭闲时抚树得籕法残岁开花暎壁经凤沼香云隔尘滓霜台白笔写神形朝回何逊谁相问定在金陵竹叶青

别用之後其夕闻尚留江上赋此奉柬

日出高城啼曙乌城边风色柳疎疎关河岁晏侵冰雪客子天寒叹道途明旦乘潮应鼓枻谁家烧烛且倾壶平生未解伤离别却掩衡门坐郁纡

赠梁本之【二首】

渺茫何处望泸州已拜除书去不留七十慈闱双别泪五千蜀道一孤舟皆传远邑民情好亲见诸生礼数优到日平安寄鱼素殷勤先慰倚门愁

蜀山消尽雪皑皑江水初平灔澦堆问路遥穿三峡过之官惟带一经来林间女负巴盐出烟际人乘僰骑回莫叹遐方异风俗此州元有穆清台

九日过宿迁县

挂席迢遥晚未休行程逦迤望邳州数家农舍通篱落几处渔舟聚洑流回首乡园天渺渺惊心时序水悠悠紫萸黄菊非无意沙鸟汀云漫自愁

蒙恩南还陛辞後出文明门留别词林知己

双阙凌云晃曙辉君恩初拜下彤闱西山雪霁千峯出远道天寒一骑归翰苑故人多契濶离筵芳酒又分违相思後夜瞻银汉奎璧光华暎紫微

十月十六日侍从赴北京出江东门

十月朝天趋蓟北城中争送向江皋朋俦载酒飞觥数儿子褰裳徒步劳满路和风喧鼓吹中天晴日燿旗旄纷纷喜气随行骑回首锺山紫翠高

滁州陪猎次林光?韵

日华朝暎彩云西红树青山望不迷罝网合围笳鼓振戈矛分队羽旄齐欢呼春动三军色腾踏风轻万马蹄侍从如云陪乐事郊原霜浄不沾泥

寻醉翁亭故址

空山泉石四无邻亭构当年已化尘前辈文章关气运後来瞻仰愧乡人寒林缥缈荒烟外霜迳逶迤古涧滨景物已殊风俗在壶浆来往见滁民

凤阳过宿族兄弘璧夜话

十五离乡今七十版图已作帝乡民田园晚岁治生足儿女全家习俗淳犹有诗书传世业不胜悲喜见宗亲百年杨氏衰兼盛一夜灯前语向晨

赵彦如挽诗【二首】

潇洒清风满素襟况兼文采暎儒林圣朝贤达皆推毂晚岁京华始盍簪书合淹留春酒熟斋房谈咏夜灯深年来渐觉朋游减坐看晨星怆寸心

邻并紫垣南畔住寻常来往共襟期可怜病起分携後无复朝回坐对时学行尚存舆论好交游未澈士林悲凤山原下千年石不愧当年有道碑

幽居二首简时彦学夔习礼【时自翰林改春坊职务甚简】

白日红尘浑不到金城坊里托幽居家贫颇类贤人巷地静何烦长者车近郭好山青暎户小桥流水緑通渠衣冠邻曲皆邹鲁来往清言数起予

二十年来列从官玉堂高处切金銮哀迟有幸迁清秩匡辅无才愧素餐朝退书帷闲独坐吟余尘事不相干自怜此乐从前少身荷君恩欲报难

爱竹堂为杨主事赋

堂前修竹先人种看竹升堂思不禁正直终存君子节清虚犹见昔贤心灵旗疑下云垂屋仙佩如闻风满林自是着存长不忘岂同三月爱山隂

送吴员外赴南京礼部

春坊中允同袍旧十五年来间濶深此日帝城重握手西风祖道又分襟苍茫蓟树凌寒景缥缈淮云接暮隂知到南京公事简紫金山色对青吟

挽金凤仪

昔为御史南京住朝罢相过不厌频每爱容仪夸白璧还看文采暎青春飞腾云汉非关早沦落泥涂独未伸空使时人嗟定命铭文三复为伤神

次韵答仲熙庶子见寄【时邹有室家之喜】

习懒忘机已岁余还应力疾効驰驱衰迟岂有?埃助谈咏都将故旧疎倚槛桃花开画障夹渠杨柳暎斋居闲情想见城东曲欲和阳春愧不如

金华方处士挽诗

乡里过从驾小车平时萧散有谁如幽人日聚清芬合处士星明宝婺墟乘化已翔云外鹤传家犹贮壁间书石梁岁岁行人度共说何公德有余

送刘训术归西昌

冠带逍遥桑梓间浮云长共此心闲家传大父青乌秘门对仙人白鹤山五年江外三回见八月燕南一棹还万里归来谁得似独无尘土涴清顔

松居为余杭詹道士作

紫霄玄居静不扃长松如盖对亭亭深涵雨露千年润高拂烟霞万仭青仙子时来下白鹤道人昼坐咏黄庭会当天柱峯前去共汲丹泉煮茯苓

送胡士琏贵州按察使【二首】

澹云心事坚冰操白首如公见几人抚字久烦熊轼重澄清今睹豸冠新乱山啼鸟蛮烟里深树蟠蛇獠水滨何幸明时建官府会持轻典播皇仁

圣主恤民频有诏远臣宣化岂无闻激扬自古关王政表率于今仗使君淮水扬颿侵晓月楚皋飞斾拂秋云独嗟二十年相好复此匆匆惜袂分

送彭士扬归西昌【二首】

乡山南望飞云外万里还家彩服成心事已同秋水浄宦情浑似晚烟轻亦知衰薄慙闾里且复欢娱慰父兄後夜光辉动牛斗书船应泝豫章城

故家独抱遗经在蚤有清名动缙绅致礼特烦东道主承欢常恋北堂亲龙洲晚色明红树鱼浦秋波漾白苹自是思归归未得可堪长日送归人

送罗知州还广德

蓟门二月柳初青未有长条折赠行远道共怀覊旅意同乡不尽别离情花临河上家家发山过淮南处处清民吏桐川迎望久经游且莫滞双旌

陈颀佥事挽诗

早岁贤科擢俊英明时宪府佐澄清常持风裁民皆畏独以寛平政自成万里趋朝淹客舍几人含泣送铭旌孤儿扶柩南闽路落月啼乌最怆情

周公明敎谕半竹轩

先生潇洒溪园秀与竹从来金石交作室不敎全代瓦隔尘还已胜编茅清宜帐下诸生咏俭任门前俗客嘲更傍石栏移数挺闲常风月听笙匏

赋得花园送梁主事

地近南城尺五天万家繁盛似云连花熏歌妓楼中勺柳暎行人陌上韀来往纷纷皆驻毂别离欵欵更张筵知君过此频回首心恋彤墀玉陛前

寄思贻兄

兄弟分携总白头楚云烟树思悠悠每闻夜雨怀连榻屡看秋鸿独倚楼京国衣裳淹日月乡园梦寐绕松楸金盘原上青山下投老归田共饭牛

南山停云张澈郎中求赋

门对南山紫翠深白云长日抱山岑清连飞涧垂朝彩幽傍悬萝驻夕隂五色会看光捧日九霄终待出为霖松楸只在微茫下早晚从知系寸心

送萧雅容郎中归南京吏部

都门新酒郁金香窈窕筝弹陌上桑烟柳千丝牵别恨春花万点暎行装碧山近带金陵郭白雪清含粉署郎官府日长无一事寄诗频到五云坊

曾复铉雪舫斋

傍溪斋舍小於舟含素凝华曙影浮已喜虚明宜宴坐何妨安稳寄寒流檐前风絮疑翻浪窗外瑶林欲隐洲自有诗书可娱兴不消更向剡中游

送尤文度赴贵州参议兼寄武昌故旧

三十年前江汉上清风潇洒共襟期折兰闲咏离骚赋看竹频过孝感祠已幸两京重论旧何堪万里又分岐故人相遇应相问为道非才负圣时

送淮安刘千户致仕归吉水

二十承官累筞勲腰间宝劒动星文老辞淮水归文水闲谢青云向白云邻里应怀前学士【晃庵其故交】儿童争识旧将军芙蓉峯下沧洲曲时采林芳与客分

刘氏松筠轩

西昌城西松竹深开轩幽絶坐繁隂常疑白昼起雷雨还乐清夜闻璆琳一从蓟北淹覊旅十载天涯思故林亦有茅堂傍东郭白头南望最关心

送刘生

客舍余春雨正繁怜渠万里到柴门相看已是诸孙行渐长能知大父恩共爱名驹轻道路又逢新雁忆乡园松筠轩里遗书在归约良朋更讨论

挽孙子充

金璧承家好弟兄至今乡里忆持平早逢兵乱真能养晚避徵书不爱名流水青山遗旧隐白云芳草閟新茔相思岂必曾相识一读铭文已怆情

李县丞之官临皋

小年闾巷共嬉游邂逅京华总白头奉使曾持巴郡檄之官又买潞河舟岭南翠雾含津树海上红霞暎县楼怀抱公余清似水题诗还忆寄中州

尹道冲八十受封

萧散春秋八袠高少年曾署华州曹恩封初出麒麟殿宫锦新裁獬豸袍玉屑丹砂和石髓青山碧树暎林皋仙人自在烟霞外五色凌云有凤毛

送钱侍读

日上榑桑丽九天蓬莱高阁五云连才华久在论思地明圣方需侍从贤归斾晓飞河济外文星夜暎斗牛边全家帝泽沾幽显锦诰翔鸾百代传

送彭毓敬【尝为政和令坐累被谪复起为学官】

临清小邑俯河滨学馆萧条迥絶尘谈道胜为百里宰开筵常接两京人风霜跋涉愁堪老乡里交游意独亲但有声华光帝命相逢不恨别离频

送龙公常之建宁驿丞

咸淳进士衡州佐异代风流见远孙谒选三年依北阙承恩二月发南辕官程僻远稀迎客廨宇清幽不闭门碧水丹山足闲暇频收书册玩微言

早入夭夀山候陪祭长陵【二首】

尘起山中失路蹊肩舆扶过石桥西夜深风露寒仍浅月转星河影渐低傍涧几人同驻马隔林何处屡闻鸡东方立待曈曨曙紫殿前头望不迷

万里苍梧去不还宫车千古閟桥山日华闲暎芙蓉殿云气深连虎豹关扶病此时瞻玉几伤心何处望龙顔遗臣泣尽余年泪天上乌号不可攀

送袁止安太常受诰後还余干【三首】

清庙沈沈接泰坛十年斋洁领祠官奏章屡上红云殿赐服曾无白玉冠常有道心如镜浄由来公署带冰寒新承天上丝纶宠归及番昜父老看

一鹤南飞自玉京江东人识步虚声色分玉井芙蓉秀气挹金茎沆瀣清道术不须丹液法仙家元住白云城还携龙虎山中侣共向蓬莱顶上行

萧散浮云流水踪少年湖海与君同岂知黄鹤楼前别又向苍龙阙下逢圭组有时还暇逸琴书随意共从容无应俱傍西江住独自蒲帆趂北风

送李永怀归东平

霜花初下雁南飞葭菼苍苍柳欲稀落日故人千里别寒风汶水一帆归盛年典郡民皆爱清代成名志不违几度都门聚还散何时同返故园扉

谒长陵

忆昔六龙升御日最先承诏上銮坡论思虚薄年华远霄汉飞腾宠命多空有赤心常捧日不禁清泪欲成河文孙继统今明圣供奉无能奈老何

谒献陵

海宇洪熙戴至尊愚臣殿陛最蒙恩常依黼扆承清问每荷纶音奬直言万古兹山藏玉劔九霄何路从金根余生莫罄?埃报血泪横膺不忍论

晚同宗豫先归诣清河途中寄勉仁弘济

载书先发赴前营雨浥飞埃晚更晴人喜望家三舍近马知归路四蹄轻风飘点点溪花送日射行行野树明却忆今宵氊帐底翠壶红烛伴双清

送陈正伦御史赴南阳知府

盛时冠豸兼衣绣柏府霜台岁已深宦达共嗟门似水家贫新赐带横金褰帷緑野观春稼拄笏黄堂对晓岑正已斋中有余暇青编还究古人心

酬张子俊中书惠画

不尽平生山水兴劳君健笔写清幽流云欲送千峯雨飞瀑深涵五月秋玉笋匡庐浑在目天台秦望亦忘忧白头经济曾何补只好投簪约共游

太常丁博士陞工部员外赴南京

颂台迢递切红云博士官闲浄俗氛礼典曾陪青琐议仙韶常到紫坛闻蓟门柳暗欣簪盍潞渚荷香惜袂分此去陞迁展才用共谁时论考工文

送江御史兼寄林懋弘

十年冠豸侍明廷词苑编摩况有声不效?鸇驰世誉直将冰蘖重台评吴城霜下迎骢马浙水秋高驻斾旌应共三山林宪使玉壶寒露烱双清

从游西苑

广寒宫殿属天家晓从宸游驻翠华琼液緫颁仙掌露金支皆挿御筵花棹穿萍藻波间雪旗颭芙蓉水上霞身世真超人境外玉盘亲捧枣如瓜

送陈时显归南京兼简广哲【二首】

联官玉署多年别考绩金台两度逢往昔知心成落落即今分手复匆匆蓟门雨挟风声急潞渚波连海气浓无限离情阻相送青山杳杳树蒙蒙

素襟不受一尘缁文苑英游共所知旧羡丰姿清似玉今看衰鬓亦成丝柏堂昼掩无公务竹槛春吟有妙辞想共东邻欧主事清谈常过夕钟时

寄胡若思宾客

乐静忘忧养性灵豫章城外一茅亭窗涵南浦千寻碧门对西山万叠青每羡林泉归倦翼独怜江海尚浮萍已知安邑浑无累犹有人求伏氏经

己酉元夕偕行俭学夔公绪百链并携秫市中观灯遂过退庵小酌即席赋诗得谁字

貂帽藜筇信所之良朋稚子暮追随物情已觉春光好烛影还於月色宜一世缁尘空老大几人白首共襟期今宵且对灯前醉来岁灯前知对谁

送刘参议赴广东

二十余年联近侍挥毫常在凤凰池每怜分署疎欢聚况及逢春又别离满地緑隂榕树合绕檐红颗荔枝垂时平画省多公暇预想清吟续隐之

早朝应制

天香初引玉炉熏日照龙墀彩仗分阊阖九重通御气蓬莱五色护祥云班聨文武齐鵷鹭庆合华夷致凤麟【是日南夷贡麟】圣主临轩万年夀敬陈明德赞尧勲

从狩密云早发次韵幼孜

鸡鸣沧海浴朝暾起换征裘倒别尊上马好音喧鼓吹逼人清气满乾坤旌旗云拥中军幄劒戟霜明列校屯载笔从容侍田猎暮年有幸共承恩

驻跸峪口少师蹇公少保金公尚书胡公及予奉旨先归道中风寒小憩洪胜寺

圣主深恩恤老臣赐归先渡白河滨御营昼日承三接驿路飈风共四人满地寒芜行雉兔谁家荒塚伏麒麟山僧颇解空王法延客焚香话六尘

送潘景昭致仕归永嘉

素节清名玉不如忽承优诏赐闲居青坊旧振郎官笔金匮新藏史氏书归槖人嗟一羽重悬车谁及二毛初黄花翠竹温州郭晏岁高情乐有余

送吴敏德南京佥都御史

九重图治任才贤白简凝霜载画船共喜芝兰出萧艾已知鸾凤异鹰鸇淮山渺渺飞云外蓟树亭亭落照前相好相违重相忆好音时听路人传

丹徒何彦澄皆春堂

百亩药畦春浩荡济人浑是太和心泉香橘畔苏眈井花满云边董奉林灵剂不须酬白璧丹砂自可致黄金南徐城下沧江水会比何家隂德深

送张嘉会赴封川

绣衣前日下台端百里清霜緑幕寒不恨逢人双眼白共怜为国寸心丹苍茫晏岁迁除远缱绻同乡执别难自有平生冰操在岭梅还似旧时看

过鹞儿岭巡检司悼萧长史【二首】

王门辅相真公选老病思归竟不归尽职总知行直道爱身翻见蹈危机山笼晓雾深迷戍滩响寒涛近绕扉白首来经迁谪地感怀惟有泪沾衣

万里边隅千叠山桑乾河上閟榛菅向来物论嗟投玉至竟天恩未赐环早以传经重闾里曾看奏疏动朝班平生一片贞松色犹在交游梦寐间

送陈廷器通政

公材士行总推贤宪府儒宫近屡迁共识丹心明白日也应华髪叹流年芙蓉浦溆秋风後鸿雁汀洲夕照前此地相逢又相送交情长为别离牵

赐文渊阁五色菊一本应制

一簇秋香护锦屛聨芳竞彩自天成何须芝瑞矜三秀已似奎躔聚五星开处正当彤陛好赐来还称玉堂清世传此植能颐夀万岁千秋祝圣明

绍兴王氏居竹轩

万玉森森翠作林王家清致自山隂开轩六月暑气薄闭门一迳秋云深晴当霄汉看鸾舞夜或风雨闻龙吟岁寒栗冽不改色共矢平生金石心

庆行俭初度并赠礼闱校文之行【三首】

三朝冠绂殿东头人物当今第一流银汉奎文光午夜玉壶寒露炯清秋终知鼎鼐归台辅共待经纶阐大猷二月帝城春似海夀筵先醉紫金瓯

高门奕奕县东西文献杨王自昔齐当代飞腾聨玉署半生华宠共金闺风霜樗散慙空老霄汉鹏搏望不迷未许明时慕丘壑须将旱岁作云霓

三载兴贤选俊英九重宣诏付铨衡从来节操推公道况是文章擅老成春院下帘心独苦夜灯开卷眼偏明抡才为国真无忝预咏薹莱颂太平

送孙修撰

五色衣裁绣锦明三年归谒称深情芙蓉浪颭娟娟浄杨柳风生澹澹清颿影晓经扬子渡劒光秋望富州城词垣官俸堪多酿遥想高堂聚德星

赐游西苑同诸学士作

东风御苑物华新吉日游观命近臣金瓮特颁千日醖玉盘兼赐八珍淳翠含杨柳桥边雾香泛芙蓉水上云鱼跃鸢飞皆化育须看海宇颂皇仁

广寒高出倚晴霄清暑开临螮蝀桥凤阙九重通窈窕龙章五彩护迢嶤霞明翠浪成漂锦风振琼林协奏韶山水足供仁智乐千春万岁奉唐尧

日照千门万户开参差楼观出飞台地灵长看红云绕天近时迎翠辇来絶好西山如华岳何须东海觅蓬莱微臣几度陪游豫欲继卷阿愧乏才

玄洲阆苑五云迷紫殿彤楼衆岫低日射飞甍金署榜虹连阁道玉为梯洒筵好雨霏微过傍席清禽睍睆啼欲报深恩何以祝皇图帝夀与天齐

送孙从吉主事

河上蒹葭初着霜临河挝鼓发官航面承天语朝辞阙身着宫袍昼近乡锦树拂云明使斾碧山如画对仙郎由来襟抱清于玉写得梅花好寄将

送解祯期兼忆大绅

万里赐环辽海外凤池依旧宠恩浓共欣遭际承千载又沐优闲谢九重草草离觞对寒菊迢迢归棹逐秋鸿临岐重有伤心处不见名家阮嗣宗

赠族侄之勉

盛时杨氏三登仕文献西昌第一家诸老仪刑随逝水百年谱牒看分瓜远来论旧欢娱浅临别题诗感慨賖独近五云洲畔住好敦忠信作生涯

斋宿次韵曾学士

退朝斋合息精神接席香帷总缙绅茶送蒙山兼顾渚琴弹子夜又阳春坐闻玉漏传西掖起看龙光绕北辰吉日郊禋集繁祉庆成预拟拜枫宸

送萧生下第南归

少年怀宝谒京畿又向明时下第归蓟北莺啼春後满淮南树色雨中微手披经史常忘食家傍园林静掩扉终待秋风六翮健九霄云浄看高飞

怀来应制

霜红碧树被岩阿流水青山喜再过田事总知今岁好人烟况比昔年多彩云飞盖随雕辇白玉行尊载紫驼圣主时平此巡省会闻游豫出讴歌

留别罗学古员外并解佩劔赠之

紫塞西风九月秋千官祗从六龙游故人邂逅能青眼老我驱驰已白头马上拥貂晨共发尊前烧蜡暮相留关城又是分襟处解赠吴鈎慰别愁

上清袁止安寄诗余以写竹奉酬并步来韵

京华一别岁频更长忆同年老弟兄轩冕无心暂同俗山林有道竟违荣石田过雨琼芝润金籙开函玉女清貌得崐丘青凤羽因风遥答故交情

题竹送周侍郎

鴈下蒹葭泽国寒扁舟独去路漫漫年来已恨旧交少老至偏伤远别难亲见谋猷禆国计极知劳瘁济民艰一竿淇上清於玉持赠南州岁晩看

送刘巡检赴广东

奏最晨看拜紫宸陞官遄赴海南滨身趋玉陛祗辞主家过金川喜觐亲红蓼桂花明水驿青松柳叶暗蛮津休言弓马非吾事会有恩威服远人

萧时中挽诗

当日兴贤对大廷天门金榜冠羣英一经勤苦承家世千载遭逢荷圣明溟海鵾鹏真自致兰苕翡翠不胜清可怜万里归埋玉欲赋招魂惨不成

送张宗海修撰致仕

京国交情三十载别离忧绪百千端故人有道相违远多病无能自効难已看文章留玉署也知江海忆金銮扶揺九万公先奋会待云霄接羽翰

送梁绍辉三衢敎授

两朝国史奏书成济济官曹进秩荣郡守方需汉博士泮宫行对鲁诸生莺啼燕语连城緑水色山光绕郭清应似高斋赵阅道卷帘吟咏畅幽情

送崇述谒告还乡并问讯若思

白髪朝冠在石渠故园松竹梦幽居蹔封国史收金匮荣拜天恩下玉除晓岸緑芜飞燕子春江新水上鲥鱼经过定见颐庵老为谢衰迟久旷书

自题东皋小像

玉华之东鸥渚浔柴门萧萧松竹隂平生自乏经济略抱瓮已忘荣?心一日天书照云谷十年蓬鬓戴朝簪文章无补治世用矫首南山烟树深

送冯钦训郎中持节使安陆【事毕却过武昌访宗族】

金册颁恩玉玺封秋清四牡出南宫九华飞翠迎江上白雪操弦候郢中使者通经才不忝亲王祗命礼兼隆故家文献存遗谱归过沙溪觅姓冯

送柴侍郎

大将行边浄楚氛多才司马更能文岑参陇外多传赋韩愈淮西力赞勲刁斗三更鸣塞月旌旗千队拂关云阵前敌忾功谁最早致封章玉陛闻

东里诗集卷二







诗集卷三

<集部,别集类,明洪武至崇祯,东里集>

钦定四库全书

东里诗集卷三　　　　　明　杨士奇　撰五言絶句

古意答伯阳

河洲双鸳鸯流荡还相逐皎皎白杨花风吹不相续

吴敎授席上同伯阳汲井咏

皎洁如明镜铜缾下愈深粧成不照影应恐坠金簪

夜发清江口

日落烟水寒解缆清江渚中夜北风来相送潭州去

长沙三咏

定王台

台高登望迥台平驰射寛平高各有志民力空独难

贾谊井

??俯碧甃蒙蒙翳紫苔犹传贾太傅知历汉朝来

马王宫【今为佛寺】

君王全盛日宫殿此沈沈歌舞无人见唯余锺梵音

送龙参归南昌

渌水明堪染桃花吐未齐君归渡南浦春草正萋萋

画兰

湘灵结芳馨含思望遥浦夫君殊未来兰佩徒容与

姚山给事求山居六咏

山斋

春至还往稀日照山窗静时有石泉鸣泠泠入孤听

玩古轩

常好古人言玩索此轩中谁言千载上不与此心同

竹磵

修竹?南磵翛翛浄於洗独往坐清隂弹琴对流水

清隂谷

阳和二三月緑柳垂满地春风吹蹔开望见南山际

白石坡

松间白石坡复带莓苔碧常有素心人独行看鸟迹

埜亭

秋日埜亭上四望尽青山飞鸟去无极白云相对闲

邳州城下夜雨

薄暮风色寒移舟宿前渚欹枕不成眠孤篷夜来雨

过谷亭

明月转樯竿露下孤篷湿欲系谷亭舟沙头风正急

早发长沟

秋水被堤岸牵舟不可涉渺渺见平湖北风吹荷叶

夹沟遇邑人问家信

闻道故乡来辞家今远近恐有南京书停舟试相问

画鱼

水清菱叶稀洞见溪流下出入多慎重恐有垂纶者

临川谢氏双节堂【二首】

独抱孤儿在空帷泣夜深谁家姑与妇相继柏舟吟谢氏悬双璧团团似月圆光辉百年後长为照临川

题五清小画【五首】

昔年林下住扫石坐成羣已愧顔光?幽情咏五君山林含古翠萧爽水亭虚岂乏幽栖者临清此玩鱼何人不扰扰一棹独萧闲天霁疎林外乘流坐看山不学袁安卧悠然敞素轩山林明一色清意满乾坤南枝与北枝葳蕤动寥廓自有岁寒心不随横吹落

题兰

澧浦月浮津曾逢解佩人至今香露夕思杀楚乡春骑马向长安冠尘每日弹不知幽谷里谁坐?芳兰

度石门岭

石径浮云上攀缘险莫当一心祗扈跸不敢戒垂堂

萧氏石冈十景诗为省身赋

石冈桥

君家石冈侧门对石桥幽桥下澄源水还归萧峡流

石壁

危石翠如削影浸澄湖波六月不知暑香风生芰荷

青泥滩

近接金鱼埧来往弄轻桡水清下见底白石如琼瑶

梁家潭

江流滙为潭其下深无极时有云雾兴疑是蛟龙宅

长泒洲

逶迤长泒洲近带珠林浦八月秋风清弥漫熟禾黍

篛湖砦

嶕嶢紫霞表周回石如栉曾逢百岁人闲说兵戈日

拜雨亭

寸云起东谷行空散为霖殷勤望拜者宁识云无心

王仙祠

骑鹤去已远庭余昔年树扰扰祈灵人鼓钟动朝暮

吉祥庵

石冈清絶处兰若傍岩开年远僧稀少经廊生緑苔

题四皓子期子猷太白四图

万叠青山外林居頫涧滨翛然四老者知是茹芝人潇洒林下居清泠膝上琴高山与流水千载一知音冻合千山雪荒村愁未眠谁知乘兴者夜棹剡溪船灵岳乾坤秀飞泉河汉垂超然山水兴身在白云涯

画牛【四首】

万物各有适逍遥大化中当知画史意重有育民功策马二十年常怀颠蹶忧蚩蚩弄雏者真乘百斛舟散诞春耕余牧儿亦有乐常以蓑笠随为防风雨作牧人归不早溪头风雨急还顾母子情相追未相及

居庸关弹琴峡

峡石记弹琴泠泠流水音不知行路者谁有听琴心

沙城

临水一荒城风沙常眯目城里半流人荆扉掩茅屋

揽辔

款段独行迟揽辔亦自适天清无片云遥遥见山色

晓晴

周庐夜半雨萧萧不成响晓起看晴明雪满青山上

赠筇竹

爱尔生正直仗尔扶衰老道路有险夷出入常相保

代筇答

正直余何有道义卿所持但自保坚固无论险与夷

龙虎台

高台久已倾蒿蓬纷簇簇犹存龙虎名常散牛羊牧

通州【二首】

城倚红云下门临緑水滨宝鞍驰骏马多是帝京人清浅潞河流常维万里舟越罗将蜀锦充满潞滨楼

题画【二首】

仙桃千岁红青爵相因依知是瑶池使东来几日归花开檐卜林双禽弄香雪动植乘化机当此艳阳月

画鹑【二首】

秋至禾黍熟霜含枸杞红鹑衣自有适潇洒立西风疎菊吐幽华清鹑澹无与独立亦翛然襳襹艳文羽

六言絶句

题鄂渚赠别图送人归庐陵【二首】

鹦鹉江中红树凤凰城里青山借问来游几日秋水兰舟独还

客游黄鹤矶畔家住金鱼浦前心似波间明月随君先过螺川

题画

鸟啼花落春暮云白山青雨余溪南有客访隐林下何人着书

晚发安山驿和答金公素【二首】

津头卖瓜未过村中酿黍才沽薄暮安山道上萧萧白苇黄榆

荒渚菰蒲带雨隔河篱落飞烟淮南渺渺何处怅望秋鸿去边

题山水小画赠康甥归西昌

鳬渚斜通鹤迳水亭静对林扉羣峯云际相待一棹江南未归

荨蔴林早发

四更零露衣湿十里飘风帽斜足底河流石澁马头月色云遮

七言絶句

三十六湾

湘隂县南江水斜春来两岸无人家深林日午鸟啼歇开遍满山红白花

江上早行

汉阳楼上鼓初稀烟柳曨曨一鹊飞乘月不知行处远满江风露湿人衣

次韵王山人二月十六日对雪

初和柳絮飘侵槛复共梨花舞傍人一种妍华看不定只凭高调和阳春

次韵题向诚所藏苏明远写菊

金门五朝一下直静乐轩中坐日长为看秋花有真意只题诗句不焚香

次韵蒋立恭清明上塚

去年载酒东郊路水畔花前醉咏诗今日壠头空洒饭伤心思忆去年时

枯木竹石为王山人题

苍柟翠柏含烟雾总以抡才入庙廊自在空山名散木珊瑚石畔老冰霜

独持贞操立云根春雨秋风阅历频不觉流年成老大眼中浑见凤毛新

寄萧德通兄弟

金殿瑶阶紫禁闱戴星趋拜戴星归一官侍从浑无补惭愧当年旧布衣

桃花源上昔投闲长忆君家玉树间酒散凉亭红日晚石台临水看青山

题李伯高画

芙蓉峯下沧洲畔碧水回环漾白沙闻说草堂邻杏坞年年花发照春霞

题金侍讲云山障子

浮云满山如玉洁山光下暎幽人居柴门落叶可俯拾林下日长应着书

玉峡山人

玉峡山人雪满颠初承徵诏远朝天赐归还向峡中去春雨沤波好放船

寄思贻兄【四首】

思贻先生守道园池边竹下敞幽轩焚香坐隐乌皮几隔水苍山正对门

溪上流虹暎壁经溪头春树拂檐青小车闲日何人到会有光华动德星

未报君恩未乞身每看南雁重伤神清溪亦是朝宗水遥想临流忆远人

螺湖盘古白云堆忆着常因梦里回得似篮舆引诸弟年年霜露及时来

寄蒋用文院判【二首】

冬风淅沥隔窗纱丹室红光蔼曙霞想见病余清似鹤闲研玉雪咏梅花

旦气清明体力轻未堪鸣佩拜彤庭缉熙斋里熏金鸭应着医经几卷成

简胡学士索木芙蓉栽

牡丹芍药皆姱丽总怯风霜不耐秋只好芙蓉伴修竹清华晚暎北窗幽

闻种拒霜遮水槛春前分乞数枝栽总知宋玉才情絶会约花时作赋来

挽顔子明【三首】

五彩春霞绣绮袍文章无复看挥毫相思惟有南山色彷佛当年意气高

贵里侯家甲第开经过长是勒车回守玄宅里寻常到此去何因更一来

南浦江山一旦空行吟谁复继高踪薇垣柏府多知己犹为传经惜马融

九日怀黄学士【二首】

年年赐宴捧萸觞同沐皇恩近御床今日江南望江北不知何处醉重阳

去时相约看黄花花满园林未到家惆怅别来无一字西风极目雁行斜

送梁本之纳溪敎谕【二首】

西过泸洲是纳溪锦江还在纳溪西此去家乡五十里青山朝暮对猿啼

烟柟雾柏富奇材梁柱还须匠石裁刀布不劳齎计吏圣朝今选学官来

早至仪真

白沙岸头秋气清仪真郭里早潮生五云北望金台路初是朝天第一程

早至淮安

百丈牵船夜未休满衣凉露不胜秋前林欲近闻鸡唱城郭曨曨见楚州

发淮安

岸蓼疎红水荇青茨菰花白小如萍双鬟短袖惭人见背立船头自采菱

夜过徐州

怒涛翻河乱石横牵船上洪初月明夜中不辨黄楼处惟听层城钟皷声

望济宁

疎翠轻红水岸迂渔家远近暎菰蒲高城前望晴云下却记行程是半途

花园望北京

黄金宫阙望都门预喜明朝谒圣君万岁山高腾王气五云天上焕龙文

奉天门早见後午被召至右顺门晚退口号

紫禁西连万岁山宣呼重入觐龙顔拜承圣语丁宁训满袖天香出九关

早过良乡

马上风沙拂面飞凝霜如雪堕征衣平明行尽良乡郭茅屋人家未启扉

莫州同王邦彦张伯原饮道傍民家

雄县城南水没路莫州市里酒如油客行相聚且一醉不见越人空古丘【近城有扁鹊墓】

阻风雪德州有怀王邦彦司直

萧条风雪夜深寒短棹临津欲发难却忆故人单骑去谁家茅店解征鞍

重过安山驿怀金公素

共买兰舟北去时尚书相送此分违伤心未抵今朝重万里承恩只独归

送张令赴麻阳

乱山蛮树向人低遥绾铜章赴五溪为想春风与嘉政新年俱到夜郎西

题陆伴读伯阳草书後

前廿年陆为余草书谢宣城诗陆不作已十年偶发箧睹其故蹟怆然兴怀

兰绕春庭露气清往年同咏谢宣城龙蛇满纸看遗墨忽乱山阳笛里情【友兰陆斋名】

题梅送胡方大归庐陵

葭菼萧条半着霜故人迢递泝归航东风无限江南意因尔牵情万里长

胡学士在北京闻予病寄诗慰问次韵奉酬

玉堂新署緑隂凉日想承宣近御床班马雄词真特达唐虞化日正舒长

平明阊阖九天开玉佩趋朝百辟来圣主正需调鼎用诸公应荐和羮梅

盛世才华翰苑多龙光星彩贯天河自怜同在承恩地不奈频年远别何

头白目昏过五十不禁四体病交攻君恩未有涓埃报却怪书来感叹同

绣锦传来五色丝翔鸾翥凤粲离离知公头白丹心在况是文章老不衰

朝囘清坐广文氊病起闲逃苏晋禅了彻六尘成梦觉迩来三月已无眠

尽恋长生养性灵力求大药扣玄扃庄生自有逍遥论不道千龄胜百龄

红心驿

马头近见红心驿茅屋参差半酒家潇洒赤栏桥外柳西风吹折数枝斜

夜宿临淮营梦种子【二首】

膓断经年隔死生因何随梦到行营营前淮水深千丈得及人间父子情

绕膝踉跄捧一编分明梦里见娟娟临淮营内中宵月应照来生未了缘

早过宿州

月转西林晓雾收霜华如雪拥貂裘马前清景山无数带得余酣过宿州

陪谒徐王庙

闵子乡中询父老徐王庙下驻旗旄庙前山势如鸾凤万古涂山相对高

范增墓【元有望气者盗发其墓取劒】

千年宝劒无光气衰草寒烟野水邻同是遗骸葬徐土当时陵母识天人

题赵仲穆画马【二首】

紫雾团身白玉蹄权奇倜傥渥洼姿王孙惯见升平事貌得当年入贡时

十二天闲总骏才追风蹑景是龙媒曾随六御临关塞亲过流沙万里来

子启学士见过仆适他出不遇奉简【二首】

西城过雨浄无泥杨柳风轻散马蹄虚有琴徽待高会却惭书札负前题

东邻西舍总风流何处垂杨系紫骝想见斜阳拥归斾不同雪夜剡溪舟

子启见和再用韵奉简时曾新市马

雨晴沙浄不沾泥新试娇骢白玉蹄款款金城坊里去过门凤字不敎题

城上西山翠欲流爱山不骤紫骅骝还如扬子江头看万叠芙蓉近彩舟

习礼见和用韵奉酬并简宗琏【四首】

玉署词华照紫泥逢人不慱铸金蹄緑杨庭馆闲风月朝退从容每自题

緑隂池沼擅风流长系青骡当紫骝自爱官曹清似水不妨书舍小於舟

不解高阳醉似泥一壶时共荐豚蹄半酣藻思如泉涌锦轴华牋取次题

雅操俱当第一流逸材千里见骅骝闲来同坐北窗下如在清风李郭舟

胡祭酒食葵而病戱用奉简兼谢惠蔬【二首】

雨後畦蔬嘉可观忽闻憔悴卧幽轩非是安心无妙法谁敎放手刈葵根【胡近作诗自谓有安心法】

万虑澄清不入怀饭蔬饮水小茅斋却惭口腹犹贻累频致园官菜把来

简胡祭酒【三首】

重阳醉後又三日想见黄花绽始多门巷深沈无俗客高斋清坐养天和

满城冠佩趋朝谒得似颐庵独自闲心与天光共明浄朝朝爽气对西山

朝来邂逅西江客报道今年盛有秋但得万方同岁稔吾生贫病不须愁

唐人醉归图为金学士题

翩翩六骏出腾骧醉里衣冠见盛唐彷佛开元无事日不知谁是贺知章

正月廿九日戱简仲熙庶子三絶句时邹徙舍城东

萧散双吹碧玉箫与君同郡复同袍金城坊里清如水却爱东飞学伯劳

新岁新斋好着书文明门里会文儒隔邻春酒蒲萄熟谁绾青丝送玉壶

正月已终将二月城中咫尺见还难金门朝籍皆先送独遣同寮待长官

题小画寄史志静【二首】

春含竹树翠淋漓玉立苍苍太古姿久别仪曹文翰侣江南蓟北赠相思

为有高情共岁寒别来相忆访平安凭将一片南州意寄与清曹粉署看

金幼孚挽诗【三首】

独携书史傍林泉荣利由来意澹然时遶金川看玉笥未曾轻到县门前

雪崖风节凛飞霜蕙带兰褘道味长剩贮诗书遗诸子乡人共诧白眉郎

昔岁京华住接邻论文来往日频频十年不见成终古洒泪东风为故人

题画寄思贻兄

多情不忍看离羣况复双清共拂云蓟北江南六千里白头兄弟两乡分

非所秋夕寄示康甥【二首】

一点寒灯照黯然哀蛩四壁夜无眠傍人解识词垣老为叹重来未十年

五十无闻将六十不才孤负宠恩深惟应一片清秋月解照平生报主心

非所寄习礼【二首】

舍外周遭无隙地积刍曾畏短檐间紫茄緑瓠霜前摘拟借西园五尺闲

采采黄花定满枝东邻西舍共襟期银瓶注酒清於玉醉里题诗看少谁

题画

竹树纷纷翠欲迷山云半歛水禽啼何人自有清幽趣不放扁舟过剡溪

南昌罗氏仰高楼

红尘市里浩漫漫车马东西引避难独起高楼出尘外青山天际卷帘看

隔浦飞来万仭青仰高楼外玉为屏南昌千古西山并别有东湖孺子亭

宣德丙午谒二陵【二首】

去年侍从谒长陵此日重来恸倍增春柳春花浑似昔献陵陵树复层层

君恩追忆不胜哀老泪乾枯病骨摧陵下一来膓一断余生知复几回来

题溧阳两王先生归荣图【三首】

壮岁青云鴈序分白头归里更情亲一门夀俊聨双璧海内于今见几人

昼锦相辉入故园连枝竞爽并高年从前心事清如水晩得幽闲不愧天

康乐才名我素交惠连文苑旧同袍眼看逸翮聨翩去不尽中情怅望劳

过将台【二首】

风云长护崇台下昔日文皇此誓师至竟苍天辅真主英雄卷地从龙旗

指挥虎旅誓皇天旧将犹能说往年龙去鼎湖云渺渺遗臣过此重潸然

有怀子启行俭时彦时勉诸君子

霜满貂裘月满天四更骑马白河边玉堂学士无公务正拥青绫足晏眠

扈从巡边至宣府往还杂诗【十首】

北斗初高月未斜五更清露浄尘沙道边丛绕炉香立多是耆人候翠华

居庸关中四十里回冈复岭度萦纡道傍石刻无人识尽是前朝蒙【去声】古书

关柳行行叶乍稀西风犹未振霜威圣情预悯随营士勑下尚书尽赐衣

圣恩不已恤残躯老拙深惭报効无屡酌金壶赐甘醴还令中使护轻舆

边屯今岁盛丰登仓庾家家积粟盈何幸王师此游豫大车藁秸进行营

红叶离离浄可书緑渠流水见游鱼老臣虚拜貂裘赐一路阳和护属车

边阃当时任老臣边头千里浄无尘御营上谒多恩赉天语还闻奬谕频

山望鸡鸣势入云下循仄径棘纷纷不辞涉险观遗碣重是欧阳太史文【圭斋】

关外初冬似早春僧房犹见菊花新时平扈从巡边塞宣府囘銮只二旬【宣府秦上谷郡】

怀来城外夜微雪风送轻寒初着身明旦马前红一色囘军共试赐衣新

侍从海子飞放应制【五首】

碧山翠海帝王州凤盖霓旌护冕旒何幸升平无事日衣冠祗从六龙游

帝德含弘在至仁乾坤万物总皆春天池浩浩嬉鱼鸟御苑跄跄集凤麟

灵沼融融冬不冰如云鳬鴈与鵾鹏吾皇盛德惟蕃育不重鹰鵰搏击能

罝网临郊一面张凌云排雾任飞翔古今田猎三驱乐惟有殷汤与圣皇

玉座金舆俯绿漪水光林影漾龙旗岂如汉武横汾乐正似周文在沼时

题金文鼎清风楼卷【五首】

白日红尘深复深九衢车马骤駸駸小楼独坐清风里如在湘川渭水浔

世上浮荣了不知闲调绿绮理朱丝楼头只许徽之造楼外从人歌竹枝

清风飒飒清云深六月楼中暑不侵朝阳光辉下凤彩暮雨髣髴闻龙吟

百年谁继赵松雪近数毗陵王绂高忽复乘云去无迹登楼怀忆使心劳

先生已别金陵去归住吴淞近海滨淇澳潇湘随处有清风明月共何人

题墨菊寄宗琏【二首】

曾伴金城坊里住邻园日日看花来高秋九月毗陵郡潇洒何人共酒杯

思诚斋里清如水坐对幽花晩自香共有故园螺渚上几时归去赏秋芳

以绢问张子俊求画

梦忆衡庐紫翠重结巢须倚玉芙蓉天恩未便敎投绂一幅鵞溪更恼公

索子俊中书画松

千岁徂徕古翠蟠拂云含雾泻风湍毕宏韦偃君今是烦写高堂五月寒

入蓟州界

云浄天清紫翠浮好山消尽越乡愁行人如有江南兴马上题诗入蓟州

蓟州道中见菊花有怀子启时彦行俭时勉诸君子【二首】

秋光渐近重阳节缓辔垂鞭踏软沙却忆玉堂闲白画谁家庭馆看黄花

想见聨镳西出城酒壶诗卷共高情看山骑马渔阳郭也似平坡寺里行

滦河道中同杨太常宣夏二员外小酌柳下观鱼【二首】

四人坐酌垂杨下共爱清隂覆绿渠未尽一壶还上马却将闲散羡游鱼

云白山青护四围水边杨柳翠如帏人间无处无幽境何补明时独未归

题梅赠以穰

携手河梁欲别难故乡南去路漫漫一枝林下清如玉但保风霜到岁寒

遇山居老有感【二首】

细柳鲜桃潋灧春白云流水浄无尘看渠鹤发林居者只傍青山老此身

着处溪山可置身古人求志不求闻从前未有匡时术只合携家傍白云

梦亡妻【二首】

孟光憔悴病来容昨夜苍茫梦里逢还似往年临别日匆匆劳苦为纫缝

经时未遂葬山丘贤行终身恸不休勤俭成家长儿女一生辛苦为黔娄

送彛训兼问讯子勤【三首】

銮坡凤沼接清班忆昔同朝侍圣顔此日相逢又相送伤心囘首见桥山

之官渺渺江南去便道还家着锦衣万里谁无桑梓意同乡惆怅未同归

故人为郡端溪上前月书来叹索居同是贞元旧供奉因君更问近何如

题菊送别

送行渐及黄花节江北江南白露寒为有清香宜晩岁独怜彭泽未休官

唐马为士启题【二首】

玉花骢马大宛来俶傥权奇见异材不道开元四十万驽骀安得望龙媒

雄姿逸气真龙种赤雾团身白玉蹄自是西来第一匹东风萧散不闻嘶

鬼谷圮桥东山云房四图为金学士题

靡靡王风叹黍离周公已远仲尼衰乘车拥盖诸侯客只说阳城鬼谷师

神遇圮桥岂偶然君臣契合亦千年不逢龙准真明主三杰何人解识贤

莫道征西旧司马平生山水惬幽寻白头匡济成何事囘首东山感慨深

云白山青琪树绿神仙咫尺隔尘凡九还真诀逢师授自此流传到吕岩

杨学士以海棠双鹊图赠其弟归求题

杨家庭馆风光好花萼连枝锦不如况是和鸣双翠羽相亲相乐似雍渠

万里京华临别日海棠花发欲春深遥知晴鹊先将喜啼满龙津碧树林

张缉熙监丞挽诗【四首】

二十年前同史馆北京邂逅更情亲伤心此日贤关外相向西风哭故人

八品儒官坐辟雍白头心事古人同至今鼓箧桥门者洒泪相思说至公

两京学省聚贤英试问何人不负丞官舍一氊清似水後来相继属谁能

死去悲吟满缙绅共嗟直道不忧贫不知驷马高车客身後如公有几人

王孟安笔花轩【三首】

丝纶阁下染龙香幸得蒙恩侍玉皇元自笔花轩里进常时亲洒出天章

清世高才与博闻轩中来访日纷纷文章谁合传千载三秀灵芝五色云

当代中书海内传尚论勲业不论钱赠公凭写天人策肯逐扬雄浪草玄

王御史竹索题

千尺云霄翥翠鸾画图犹似倚窗看台中别有凌霜柏与尔青青共岁寒

题马【二首】

满身云影湿津津何用能空冀北羣踣铁犹矜千里足连钱时动五花文

曾随六御历沙塲初解鈎膺白玉镶只合清时谢羁束春风散诞华山阳

钱舜举松溪待渡图为姜司谏题【二首】

翠黛连山绿涨堤扁舟长倚岸东西人家知是吴兴往还傍苕溪傍霅溪

槿篱茅舍水村幽林彩山光积翠浮空使行人愁望渴隔溪闲却木兰舟

五月八日史馆困睡梦侍献陵顾问边事觉而感赋

隂山瀚海已澄清犹似当年轸圣情万事伤心同梦过白头清泪不胜零

文渊阁前芍药盛开对酒偶成

东风又放玉堂春丽色清香满意新有酒相懽莫虚负今年顿减去年人【金少保曾学士宣郎中不数月皆没怆然有感】

清明有感

西江南望渺天涯岁岁清明不在家荡日飘风无定着乱人情思是杨花

黄母王夫人挽诗【二首】

珠翟云冠五福身彩衣看舞瑞麒麟乘鸾一去知何处女范长留敎後人

口训诗书手辟纑月涵沧海出明珠夜中环佩归来些啼杀堂前返哺乌

杨河竹枝【二首】

屯堡人家住不多屯边屈曲是杨河褰裳濡足不计数河上行人愁奈何

客子离家半月程风沙引起忆家情河中鲤鱼不得觅尺素何由寄北京

挽彭叙古【二首】

年过二十工书法往往挥毫逼古人身被君恩无一岁可怜埋玉楚江滨

死别才知见面难旅坟荒草暮云寒几回东角楼前过拾得遗书不忍看

甲寅初度感怀【二首】

翰苑春坊清切地从来未有效涓埃天朝三十三年禄虚负君恩养不才

先茔夜夜梦家山身系君恩未遣还祭厚不如生养薄奠杯秪益涕丸澜

囘銮【是日微雪】

万乘囘銮指玉京行营笳鼓杂歌声山灵亦有懽愉意数点瑶华送羽旌

题倪元镇画

琴牀书几一尘无散髪云林不受呼清閟阁中宾客尽时因遗墨见倪迂

居庸道中竹枝【二首】

牵车驰马夜无停不辨容顔只辨声非是长歌即长叹一般行路两般情

千车万骑度关山独坐肩舆帖帖安传与家人莫相忆不曾辛苦不曾寒

次韵弘济过居庸佛院怀幼孜【二首】

又随翠辇度居庸不复当年语笑同下马还寻旧游处伤心寒树起秋风

并登仙阁愧才庸三十年间进秩同何日南帆泝潇峡冢前持酒酹西风

时思堂【二首】

树有深根水有源音容梦寐记生存堂中日日苹蘩荐不称从来罔极恩

春雨秋霜系所思伤心舞彩竟无期後来六簋陈祠祭得似承懽菽水时

集句

送尤安礼【集诗】

君子之马送友也友人归吴而丽泽之益将日疏焉故集诗句以道其情

君子之马六辔如丝言念君子如璋如圭其德不爽敬慎威仪

君子之马六辔沃若言念君子如金如锡其德不囘威仪抑抑

岂无他人不如友生邂逅相遇德音不忘惠而好我示我周行

言笑晏晏维予与女女转弃予谁与独处中心养养往送于野

与子成说方何为期既曰归止曷云能来子宁不来悠悠我思

卧病答黎信十首【集杜】

隔户杨柳弱嫋嫋孰知茅斋絶低小人生留滞生理难强移栖息一枝安朋知来问腼我顔安得广厦千万间青春欲尽急还乡身欲奋飞病在牀荆扬春冬异风土终日慽慽思羁旅形神寂寞甘辛苦世人那得知其故自断此生休问天浊醪麄饭任吾年将诗不必万人传小儿学问止论语恰有三百青铜钱

天时人事只相催怀抱何时独好开气酣日落西风来口虽吟咏心中哀亦知穷愁安在哉生前相遇且衔杯江上人家桃树枝千朶万朶压枝低风妬红花却倒吹人生几何春已夏应须旨酒送生涯

今日苦短昨日休万壑东逝无停留江花未尽会江楼长歌短咏还相酬请公一来消我愁

此乡之人气量窄我独觉子神充实十日不一见顔色时复看云泪沾臆感时抚事增惋伤人生会合不可常草合柴扉星散居不道故人无素书素书一月凡一束纸长要自三过读故人相见未从容令我心中苦不足寒雨飒飒枯树湿欲往城南忘南北感君意气无所惜昔者相过今不得此心烱烱君应识

乡里衣冠不乏贤煎胶续弦奇自见前者途中一相见去马来牛不复辨令渠述作与同游宿昔一逢无此流

感遇答夏四秀才三首【集李】

摇曳双彩凤欲集无珍木昨下阆风岑飘扬竟何托梧桐巢燕雀反栖恶木根人生难称意雄豪安足论緑帻谁家子灼灼芙蓉姿银鞍照白马玉壶系青丝行行未能已冶游方及时我志在删述但为此辈嗤去去复去去天地一逆旅石火无留光良辰竟何许取酒会四邻行乐须及春黄金高北斗浮荣何足珍

东里诗集卷三







续集卷一

<集部,别集类,明洪武至崇祯,东里集>

钦定四库全书

东里续集卷一　　　　　明　杨士奇　撰记

恩荣堂记

临江属邑三而淦为钜淦初隶吾吉与吉密比如东西家至今其人秀厚其俗好义而尚文与吉同吾四十年之前尝?舟西岸升金川驿而四望截乎玉笥诸峯之雄秀浩乎章江之大且深其间车马之轇轕南樯北棹之络绎则莫非驰骋乎荣利之为也顾近驿庐舍栉比壤地肥沃其人勤於稼穑耕者耘者收者饁者皆俛治所务不苟举目左右睨眎余间即而与之言亦皆充然有自得之意为之叹曰世所称务本之民非斯人欤今年兵部员外郎毛俊以其所厚郑宗鲁来见曰朝廷用有司之言嘉宗鲁出糓二千石助赈饥赐玺书旌为义民遣进士齎劳之今诣阙谢既竣事不可不进谒乡先生君子以快所慕余询其邑里曰淦金川驿之近也曰其土习人心吾得之矣与之为礼明日宗鲁介翰林侍读习嘉言求记其家之恩荣堂问堂所自曰玺书之初下也炳然如日华星采照耀乎堂中族姻乡?群聚瞻望於堂之外莫不举首加额忻怿感动以为郑氏非常之遇既建阁以庋玺书族姻乡?相与载酒崇殽於堂以为宗鲁庆且共名斯堂曰恩荣此宗鲁之愿记之也余曰於乎盛乎圣天子渊衷夙夜在民有能出力以效助恤必垂褒嘉盖奬一所以劝百广大之仁也宜记世之大官厚禄扬扬高车驷马而有不能出片言寸力以及民或反为民厉者宗鲁岂尝沾一命与升合之禄哉畎亩之间自食其力乃能仰体皇仁推已之余以济人之不足宜记族姻乡?之为宗鲁庆也盖秉彜好德之心所同有唱焉必有和焉此邦之义有不绳绳而继起者乎固自斯堂启之也亦宜记以俟习君又为余言郑故邑中九湖尚德之家宗鲁於周急振乏之施非一朝夕矣五子诸孙耕读外无他慕则本诸先徵诸後者皆可知矣因并及之

茨溪刘氏祠堂记

吉故多文献家文献多刘氏而不同所自出安福茨溪之刘出汉长沙定王之子安成思侯苍安成在今安福县西四十里故侯之汤沐邑侯子孙因家焉其邑尝改为市又为村以侯故皆名汤其地有溪名茨皆汉之旧也逮五季刘氏有曰五处士者乡号长者其子孙始盛而皆袭儒业宋校书郎粹乐清令廷珪新喻令廷直刑部郎中梦才漕魁应登建昌签判应凤元沔阳守闻皆发身科目别以学行发身及隐处不出者尤多而皆有贤称国朝繇学行发身及隐处者亦多而贤称不乏繇科目发身者今翰林侍讲球及其子庶吉士钺也余与侍讲同在舘阁数年间求余作茨溪刘氏祠堂记其言曰自先大考新斋府君始繇汤村徙邑忠孝里之葛洲先考文园府君即葛洲创作祠堂而成於球之叔及球兄弟祠祀四代其制度礼仪悉遵朱子所定而祠仍茨溪名者表所自也宗子琮主之求祠记琮之志也余惟古者国君下至命士皆有庙孔子教孝曰为之宗庙以鬼享之凡古君子营室必先宗庙自秦坏先王典礼而庙废汉世公卿或作祠於墓晋以後稍复庙制至唐公卿皆作家庙不作者有讥及五季庙复废宋庆历初诏文武之臣立家庙时作者甚鲜盖士大夫溺於习俗安於简陋朱子以庙非赐不得立遂定祠堂之制於是重水木源本之念者皆得伸其追远报本之诚矣然世遵用之者犹鲜盖非惇仁尚礼之君子不能也茨溪刘氏服诗书秉礼义数百年而代有闻人此祠堂所以作欤孝者六行之首也达之於事君於泽民皆自兹始将刘氏之贤有闻其可量乎吾於祠堂之作卜之矣凡世老释之宫有作率得名公钜人为之记述夸诩祠堂者知礼复古之为其系於人心世道非细故也其可无记故敬为之记祠经始於宣德二年十二月成於明年七月记作於正统三年十月云

勑书阁记

勑书阁者吉水曾希恭尊庋勑书之阁也希恭尝出糓二千石於官助赈饥岁县闻於朝遣行人齎勑劳之旌为义民且复其家此阁之所繇建也洪惟圣天子体天之心法天之道以覆育天下夙夜孳孳虑或有一物之失所者或遭岁饥抚循赈恤之使旁午道路於是四方之民咸知圣志所向争趋奉承发廪倾帑以助济给如已当然盖前此所未见者岂非上之仁有以感之乎夫仁义礼智之心不间乎贵贱上下皆均有之惟在上者躬行以率之耳传所谓未有上好仁而下不好义者也於是有司奏出谷济民者悉赐勑奬劳旌其义而复之而劝赏着于令甲然民之斯举也昉见於吉水胡有初再见於希恭而然後见诸四方益多何也吉水吉安属邑吉安故文献忠节之邦仁人君子诗书礼义流风余泽未已也矧曾之先德行文艺着之史册郡志班班可稽其薰炙渐陶固有本矣不然何以其感发兴起之独先於衆乎呜呼一仁道之行而上下交尽其心太平盛致也猗欤休哉勑下於正统二年九月廿四日阁成於是年十月某日既成希恭介给事中刘益请记岁月并系之诗云帝御下民敷仁如天察馁与寒弘图利安仰体帝仁时维良民岁歉弗给以助以粒助岂曰多厥心孔嘉吉有曾氏克允蹈之帝闻噫嘻曰予表之汝忱义民予嘉赉汝龙光昭回自天来下百千亿年伟曾之华推利树义福其有涯凡世厚藏曷不惟义义为福址请视曾氏

交翠轩记

江隂之东鄙介常熟无锡之间周氏世居焉周之居负江流而面群山顾山屹乎前虞山立乎左惠山峙乎右寔三吴胜处环居之近杂植松栢桧竹甚盛苍翠郁然凌云日而并秀傲氷雪而不移爽籁时发埃氛不侵四时一致也周氏之良者伯曰孟德仲曰孟敬有雅致喜与贤士大夫游中书舍人金文鼎过之为数日留大书所坐轩曰交翠盖赏其趣之可乐也孟德兄弟属县文学严士正求余记之士正之言曰江隂之俗朴厚简静有廉耻之尚无乖争之风故素称道院周氏邑旧族世务善仁力稼穑不营仕进而好义乐施恒恐後予闻士正言而叹曰邹孟氏有云贤者而後乐此周氏斯轩之乐何往不可致如其人牵於外诱屈志役虑惟日之不足虽有斯轩克有斯乐乎孟德兄弟所存所务度越常流其乐也固宜抑吾闻周氏丰於产甲乙其乡也如公私之需丛脞于前亦岂能漠焉忘情而自怡於中哉今幸逢圣明在御惇用先王义民之政自常赋外无纎芥徵歛之下及又简求廉厚者以寄抚字之任凡暴胥悍卒之迹皆收歛闭藏而闾右能推有余以振不足者往往被玺书褒谕且复其家孟德兄弟日遂闲逸用钦体圣朝仁民之心益充其施义之志其乐也未艾若夫务诗书明礼义以孝友慈睦之行施诸尊卑长少之间惇於家化於乡而一尘不滓其灵台丹府俯仰无怍天趣悠然其又乐之至也吾愿周氏贤昆季之皆进乎是也请书为记其不视为迂言否乎士正曰交翠其亦有取夫朱子赞濓溪先生之旨然则太极图通书之藴凡吾所谓至乐者岂必他求哉

萧氏林泉居记

吾邑之南五里所澄江之隂有萧氏其曰自愚者自少学老子法居黄茅冈之白鹤观善画龙吾童子时屡造其存诚之堂或戏弄其楮笔瞋目谓余不及早学为霖雨事乃欲翻道士墨渖惊起雷电耶而掀髯以笑自愚时年已七十为人磊落疏畅超然尘表也继识其侄以德恂恂谨愿善画天神古佛菩萨然亦老矣後识以德之子士信以写真游两京又识士信子于乔益精其父之艺尝至南京大夫士求之者衆尚书蹇公尤重之後十余年于乔弟于京来北京其艺加精於写貌酷似一时京师之写真者皆称其难自尚书学士以下率喜而求之日酬应不暇而於吾家临摹唐李杜宋欧阳司马周程邵张及胡澹庵诸君子皆精妙于京为人温靖恭逊不恃其能而益务进吾尤重之间出所得林泉居诗文求余为记盖得尚书胡公及翰林诸名公之作可为富矣非其艺有以动诸公而能得乎林泉萧氏之居也环所居弥望皆平旷膏腴壤宜耕稼竹树茂密石泉溜溜其南则天柱之峯特起而耸秀又南则三顾之山骈立如笔格又南则东绵阆川诸山如屏如帷连延衍迤其东则匡山雄伟弘博势钜而尊其北则贑江茫洋奔放帆樯泝洄络绎无已而白龙之洲金鱼之浦及官府城邑楼榭室屋如蜂房如鳞次皆阻江而望也又阻江而西望则武山嶻然峻厚而尤奇皆可眺可悦宜幽栖者之适而近居之西数百步则陈覇先之故垒其遗迹宛然想像当时英风伟烈不可复见徒见累累荒丘於榛荆莽苍中可为嘅叹然事远不足究姑即耳目所及者吾四五十年前尝经其地於是其旁近贵者有焉富者有焉而一转目之顷贵者固不可常恃富者亦多消落匮竭甚者其子孙澌尽其居第不为瓦砾之墟则或数数易主可胜嘅哉乃若萧氏者吾及见其五世愈传而愈衆又皆克绍高曾之业而愈精方取重於当世闻人未已也则知凡世之矜其富贵驰骋快意而不务德者未必可恃而静贞有常不变者可以持久也萧氏後之子孙尚益勉之乎是为记

正心堂记

右军都督府左都督李英士杰以正心名其退食之堂求余一言以自励余曰贤哉士杰之志也人之所以为君子所以承福庆皆本於此何也心者一身之主所主既正斯无往而不正亦无往而不吉矣心者四端七情之会也其体用之大存养之方古昔圣贤言之备矣亦士杰闻之於儒者熟矣无俟余言虽然士杰之志其固有在欤君子之仕其道之大者上焉事君下焉爱民君犹天也事君如事天而可以弗尽心乎哉一言必敬一事必敬表里始终一於敬然後可以为事君而必端乎所存者能之民者吾君之赤子而命我惠养安利之也爱民所以事君而可以弗尽心乎哉必使穷困者咸遂其生长幼各循其分有以自适而一毫侵渔淩暴之不及然後可以为爱民亦必端乎所存者能之士杰之志非在於此乎士杰事太宗皇帝累官至指挥同知事仁宗皇帝陞都指挥同知事上超陞今官遭逢三圣极人臣之贵又躬受西鄙一隅之寄是宜图所以事君爱民不能蹔忘於食息之顷也欤抑事君爱民皆始於事亲之孝而继其亲志又孝之大也吾闻李氏世家西夏胜国时其曾大父以下皆有禄位其父南哥洪武三年以西宁州内附历四十余年积官至都指挥同知忠事朝廷益久不懈其母王故贵臣之子智行卓然其夫尝朝京师所部及其亲戚有叛者欲脇之偕去毅然骂曰吾岂从尔为逆哉衆慑而止此皆焯焯在人耳目者士杰岂可一日而忘继也哉士杰果毅敏达尝屡擒叛寇又发斥大奸乃心恒在国家可以观其臣节矣然终者君子之所谨易曰有终吉书曰惟其终士杰之惓惓端乎所存亦必在於谨终者乎余与士杰同朝其有志乎善道也余何爱於一言故以是书于堂中资之朝夕览省云耳

西园雅集图记

中书舍人陈登思孝得闽人朱孟渊所作西园雅集图赠余西园者宋驸马都尉王诜晋卿延东坡诸名士燕游之所也当时李伯时写为图後之临写者或着色或用水墨不一法此图用水墨清韵洒洒可爱燕集岁月无所考西园亦莫究何在即图而观云林泉石翛然胜处也有磵源远且厚纡折奔放而下磵左右巨石连延峭拔有壁立其势数十丈如削有方整如屏立横磵石梁平广若砥濒磵地夷旷有古松五株桧一株崇者势淩云际斜者若倚盖皆苍翠蓊郁类含雾者而桧根迸露斜出类猛兽状林竹森然扶踈萧爽可数蕉一本生意畅茂儒衣冠十有四人僧道士各一人坐松下凭按伸纸握笔而书者东坡居士对竚而观者晋卿侧立居士之右张文潜傍坐而俛观者蔡天启别据按展卷画陶渊明归去来图者李伯时傍坐凭按而观者子由持蕉箑立子由之右黄鲁直立鲁直之右陈无已立伯时之後而按膝頫视者李端叔坐伯时之右就按而观者晁无咎面石壁而立濡笔欲书者米芾立米之後观书石者王仲至趺坐石屏下论无生之旨者僧圆通袖手并坐而听者刘巨济坐桧根摘阮道士陈碧虚持羽扇对坐俛听者秦少游也又有侍女二人云英春莺晋卿家妓也童子四人一袖手立一捧砚一持灵寿杖各随于後一对竈?茗其家僮也而古琴罍鼎尊勺茶具咸备尝见熊天慵题伯时西园图诗及黄文献公述古堂记皆与此合文献据郑天民之记郑记作於政和甲午其可徵无疑而余近见广平侯家有刘松年临伯时图位置颇不同无文潜端叔无已无咎四人器物亦小异然闻後来临伯时者如僧梵隆赵伯驹辈非一人洊更临写则必不能无异而於以见晋卿之好贤重文及诸君子之高风逸韵萧散不覊光华相映如衆星之聨聚如群玉之陈列与夫从容太平之盛致盖有旷数十世而不一见者其可为盛也已因参考而志诸图之颠

宁国府庙学重作记

孟子论行王政之要养与教焉耳为国家简贤能任斯寄者莫重於郡邑郡邑得人则民足衣食而循礼义不然则否故安民必在於得人稽古自汉而下郡邑得人以任斯寄纪诸史册代不数人可为难矣我国家以教养责守令视其绩之殿最而黜陟之为劝甚盛典也然犹有祗焉有忽焉盖贤否之不能齐也宁国古宛陵今畿内名郡山川清淑锺於人为德行文学之英才猷政事之良闺门之节操风俗之敦厚具於志闻於时斑斑可考见矣近数十年骄奢顽傲譁讦之风往往有作虽不过千百之十一亦岂其性之素然哉非长民者之失其职而施教之昩其方欤临川袁君旭发身进士始为江津县一志安民凡所设施郡悉举为诸县之法正统初元陞守宁国知其民之本善而叹其俗之下趋也於是修政令清弊蠧劝稼穑明教化郡以大治遂撤故一新庙学作大成殿六楹奉先圣以及四配十哲东西序各有十二楹以居从祀之贤前作戟门又前棂星门皆六楹凿泮池於棂星之南为三梁缭以周垣殿之後作明伦堂暨左右明诚育才兴贤进德四斋各六楹堂後建重屋六楹以庋制勑榜曰御书之楼作文昌阁六楹在棂星门之东若师生会馔之堂藏修之室暨凡库廪庖厨秩秩咸具乃复学故地三十亩於豪据在泮池外之东南营射圃作观德之亭於中环植松竹千余本经营之周密规模之弘伟可为盛矣材良工坚费不损公役不疲下盖上以义倡下以义从诚意孚合斯以其成之之易而为郡得人之效也昔者圣人作易顺性命之理立人之道曰仁与义仁义天之所赋於人者惟圣人者得其全圣人之心即天之心一以生物为德也自伏羲至於文武周公皆得位以行故当是时世道隆而民生遂非後世所及孔子不得位然圣人之心未尝忘斯世也盖曰不得行於今可行於後於是推明先圣之道立教垂范删诗定书赞周易作春秋启发性道建植纲常以开人心以兴化理後有明主必取法焉然後君臣以正父子以亲尊卑以序风化以兴二气以和万彚以以成孔子之功在万世所谓生民以来未之有者也冕服南面春秋之祀尊同社稷与天地相为悠久所以崇报也游於斯者进谒於庙则思先圣之道原於天不可忽退讲于学则思先圣之道当力诸已不可怠致力於已则仁义其要此诸生所宜惓惓也袁君字廷辅廉正而明果爱民而体道卓然贤守为南畿之最是役也经始於正统元年十月成於二年十一月记作於八年四月求记者学训导豫章万修龄云

旌义堂记

正统三年六月十日上遣行人卢懋齎玺书旌江西吉安府泰和县民萧襄为义民盖自上临御以来四方之人仰体皇仁出谷县官预备赈荒事日有闻於上悉赐玺书旌褒时士奇兼掌内制每私恠斯举权舆吾郡而未闻吾邑有一人继者盖历三岁始见於襄吾与襄同邑有连且尝作宾萧氏塾固知襄必能为义然犹恠其独缓也今年过乡里里耆老为余言襄之图效义久矣属时令丞阙簿摄令事襄具材作义廪言於县请以隶官又言愿出糓纳廪以备赈饥县吏需重赂乃行襄私窃叹曰以赂吏曷如及饥时襄以赈民乎不肯赂吏亦竟不行明年吉安府通判佘君来掌县事襄复言之佘君大喜即日遣其佐眎襄所作廪而内其糓凡千二百石遂闻於朝斯其所由缓也嗟乎水旱在古圣人之世不能无惟古圣人有备焉故其民不病今民比比能仰体皇仁为先事之备食禄者乃有不能或又夤缘以为己利彼独何心如佘君之明治体豫民患卓然其今之循良有司何可多得哉若萧氏之务义厥有自来非昉於襄也昔襄之大父思和甫父安正甫当元季寇乱所在靡宁思和甫父子挺然发帑倡义保障其一乡终乱不见兵祸至于今号其里曰桃源我国家靖宇内定法制简富民长万石区俾董徭赋思和甫与焉惟义之行上下赖之後安正甫继焉一循其父之义及襄偕弟应又继焉皆循大父父之义尤恪慎介然不一毫苟取其区之民有横恣不律者率略之弗校有艰窭不给者恒加恤之盖萧氏施义其乡昉於襄之大父父而至於襄益笃也玉音下逮龙光煇煌真无忝也矣岂若世之骤兴於一人偶见於一善而滥冒宠锡者之可同日语哉余既名襄所居堂曰旌义襄来北京属书之余惟其宜书者有三泰和之民以效义荷玺书旌表自襄始一也佘公之廉公明决二也遂并萧氏世德书之襄字德赞惇孝友而端厚谨静有仁人长者之风云

浮梁李氏祠堂记

浮梁之田西里李氏故文献家永乐中奉化县丞善谋作祠堂於正寝之左未就而没至其子安遂成父之志堂及岁时之祭李之先出唐卫公靖五世孙佑为饶州刺史自三原徙歙又五世至宋秘书少监玑其子亨正绍定壬辰进士授文林郎浮梁县丞有善政卒葬浮梁子昱因家田西昱咸淳乙丑进士缙云县尉其子久益咸淳甲戌进士笃孝行尝以母老闻於朝得浮梁主簿便养宋亡弃官不复仕缙绅表其墓曰节孝先生节孝之孙仲元处州儒学録与赵文敏公虞文靖公游皆有文字之托奉化之祖也奉化尝自序其谱言高祖至其考皆散粟以赈饥捐地以给葬盖李之先德敦於躬及於人者非一日之积也今祠堂所祀自文林下至奉化学行之相承衣冠之相续前辉而後映愈远而不替可为盛也矣礼营宫室先宗庙家造先祭器急所先也而後世士大夫率因陋就简朱子始定祠祀之礼然世之遵用者不数数见盖有识者所为喟然太息者也李氏文献数百年至奉化能颛颛於此非仁人孝子之心乎安又能遂其父之心於既没之後非卓然善继者乎诗曰孝子不匮永锡尔类李氏有焉於是安请记堂之成安永乐甲辰予读廷试卷时所奏进士今为监察御史堂成於安登第之岁记作於宣德五年十二月甲午云

郊游记

永乐癸卯二月之初时彦习礼光世约予公暇郊游十一日昩爽朝退各以暇告独时彦未有暇予三人并邀学夔恂如与俱既食草具以随五骑出平则门望天王寺白云观在城西南五六里将驰赴之是日天气清朗风埃不作西北诸峯奇秀毕露恂如曰何为舍此也於是习礼一骑独先而西四人从之金山玉泉五华诸峯骈立天际而霞彩映射如屏风叠峙金碧辉焕又濯濯如翠芙蕖使人心目俱驰而应接之不暇按辔行七八里乃折而南涉小磵稍东而弥望皆麦陇萌始数寸道傍居民咸莳蔬为业沟塍畦畛甚整比十数畦则置井及桔橰蔬不一品或秀或蘖生意皆津津驻马观之恂如马上论种莳法娓娓学夔习礼相与辩析习礼又善言南北土地所宜余与光世唯唯而已稍前度石桥入土城望白云观可一里土城者辽金故城也其遗址独西北一隅间存亦间有可登眺者然不及登径趋观中道衆皆已出唯两童子迎客入坐西轩汲井泉?茗观右旧有长春宫盖元以居丘处机真人而观则真人退休之居也当时塑像尚存其神爽清彻凝静简远翛然神仙人也像之下其遗骨葬焉行视长春故址甚闳壮而殿堂门庑兵後悉毁寻范德机所咏门前流水亦无复有但隐隐见一渠已湮为行路而旁近之民竞畚坏甓曳断础治耕其中亦莫之御矣因以感夫兴坏盛衰之理恒相因而世之务祈佛老以冀免於坏与衰者不可鉴於此乎还坐东轩静幽明爽俗迹所不至出所携具以饮两童子侍客益恭爵数行一童歌以佐酒歌词皆古道人遗世离俗之意客亦欣然以乐也习礼曰乐必有诗遂取陈伯玉白玉仙台古丹丘别望遥之句为韵各赋二诗酒罢出南行一里至天王寺寺宇亦弊有两僧出迎有台颇高在殿後遂携僧升台泛览都畿山川之胜其北崇山大岭緜亘重叠东环大海西挟大行其南百里则轩辕之旧都而俯视江淮如在阶戺之下者壮哉乎京师天之所启也又念东南数千里皆平旷沃壤使民悉得耕桑其间而无天时人事之虞上可以裨国计下可以纾远郡供馈之劳也衆四顾喜不已降而观於浮屠之址问僧此寺所剏始不能言也僧指其南废丘隆然而峙者曰此辽之萧太后粧台也问唐太宗悯忠阁故址指其南三里所而今漫灭为平芜之墟矣则相与叹曰辽主不能以礼率家而恣妇人之欲如此无足恠太宗以盖世英武而勤远略盖至此而悔心之萌恻隐之不能己也岂非仁明之主哉顾其遗迹已泯没後之人欲一见而不得岂不可为太息也哉僧闻客言其意亦若有感焉者再出嘉茗饮客送出门上马归夫北京据天下之最胜也自余至三阅岁矣未尝得斯须之暇以纵览国门之外间岁一再随衆出北门皆以公事廹促又隆冬盛寒风沙眯目数十步外无所见则与未尝至者何异也故仕守职而有得於一日之暇幸也暇而得驰意於游观又幸也游而得偕其同志於所可玩可感可乐无不有焉幸之尤也余三岁而始一得其尤幸者不可不记故归而悉记之白云观之诗十首咸附于後

赐老堂记

皇上既嗣天位改元洪熙覃霈恩泽以福宇内德音屡下徵贤举能振拔淹滞优老録旧在廷文武之臣逮事先朝均有叙进而吏科给事中吴兴凌晏如陞都给事中先是晏如之父彦能甫以应天府通判坐累谪均州十余年矣一日晏如奏事毕上从容顾问其父晏如頫伏叩首言臣不孝罪万万无所容臣父去乡四千里今年七十矣惟圣恩矜怜之上曰而父官京师朕故知之遂勑吏部驿召还既至入见赐冠带又赐勑而命以其子之官致仕还乡於是凌氏父子拜赐殿陛之下公卿大夫之在列者亲见其遭逢之盛既退相与嗟咨歆羡而求彦能甫之为人曰是何以得此哉士奇与晏如好又尝闻彦能甫之事於缙绅间则告之曰彦能甫儒者历任余三十年两为教谕吾江西其学者皆敬服之陞武冈知州调郑州皆得其民心朝廷用荐者言召进用之州父老群奏乞还之後用秩满入佐京尹民戴之如两州此上在春宫时所知也盖其持身爱民皆儒者也公卿大夫闻余言亦曰观於其子可以知其父今之荣遇夫岂偶然哉明日晏如谒余言家君将归而名其燕处之堂曰赐老愿为书其所自以示来者夫堂之名以昭恩也观上之所以施凌氏之所以受皆足以劝天下之为臣子者而岂徒然者哉士奇史官也於国家施恩于下宜书及彦能甫之能於官晏如之能於子皆可书也遂为之书

吾隐堂记

吾邑之西武姥山之下西堂之上有田可稼有园池可蔬可渔有竹树可?有山水可游又多诗书家有朋游往来可乐也余少时闻有锺先生者隐於其处先生乐乎内无事乎外足於身无求於人踪迹恒终岁不一至城邑予虽得其为人而未尝承顔接辞也而不作久矣去年先生之子启晦由南雄训导陞赵府伴读留京师间与语及先生启晦泫然流涕起曰不肖愿窃有请也惟先人之德之行子尝知之不肖惧夫久而遂泯没也用夙夜弗宁既请诸修譔梁君状其行学士解君铭其墓侍读学士王君传其平生之槩矣惟前尚书刘公所名先人吾隐之堂未有记也又曰堂故卑隘又更久就敝不肖图新之且加大矣刻尚书公所书吾隐二字於楣窃尝记先人之言曰世所贵学为士者谓其能察於理察於理可以施利於民也然欲备乎我者致力可成施利於民者非有位不行焉苟不得乎命不得其位乐其所备於我者足矣此先人之志也今不肖陟降斯堂则思先人之居处覩尚书公所书则思先人之训言未尝忘之愿子之为记之也夫士君子不志於民不可谓仁不安乎命不可谓义仁义修而君子之道立锺先生志之於前矣启晦又能图不泯於後可谓善继其志也夫登斯堂究惟斯训勉图充其德而成先人之志者凡启晦之子若孙皆当永识弗忘先生名与字吾与唐中书令绍京二十三世孙德行之懿三君子所论着备矣兹不复记惟记其志之所存者以示其後人

思贻堂记

思贻堂者家兄仲基先生所居之堂取记礼者之言而名之也以为身本乎亲能尊其亲必能敬其身而人之有不能焉者盖无思耳一出言一跬步能必有思思而必在其身之所本则必果於为善而不果於不善以是名堂而自励焉先生之志厚矣先生生十数岁遭时兵乱诸父老长亡没几尽先生虽??而能勉自树立以图不坠於坟墓则曰吾先人之所藏也奈何其迷忘乎披荒履险遍求而得焉岁时躬率子弟自总角以上悉诣谒拜曰庶几来者无复迷也诗书则曰吾先人所以植身而遗後者也奈何可去此而他务乎孜孜焉以修其身而诲饬其诸子诸子克勉承其志即欣欣然喜动乎中不然辄形於色忧曰其隳吾之先矣遇手泽文字必宝藏之曰吾先人之所爱也芜废田园必除治之曰吾先人之所有也会族人少者必恳恳为言先世德义文物之盛曰若等不念所以图继之可乎盖平居无一时一事其心不在致隆於祖考也吾杨氏以儒业雄乡邑数百年至先待制公以来声名愈益焯焯而自元季变故子孙零落散徙故庐瓦砾之墟过者兴叹微先生复起而振之乡闾晩出安知有杨氏杨氏之子孙亦安知其有高明祖父者哉於是先生有功於杨氏多矣然饮淡茹洁适乎中无慕乎外凡闾比族姻或有势力而行之弗臧者未尝一顾也有穷乏不振而能自守率与之相厚家食未尝一日忘国家涵育之赐恒与人言必依於忠孝其耿介笃实之行知者盖以为有先人之风焉夫见诸实履真践如此岂假於名以自励哉岂非欲其子若孙皆睹斯名而知励乎是不可以不书谨书之以示来者

晁氏百泉图记

百泉卫诗注在古卫州共城东南注于淇水盖今河南怀庆府太行之?实山水胜处郓城晁景范先生其先数世卒於仕皆葬百泉之上先生自元季兵乱不得诣展省国朝初平海内即诏天下兴学县令丞强起先生典教事又不得去然其心常惓惓乎百泉也既被召入教国子擢春坊司直辅导东宫任益重又不得去而其心之惓惓乎百泉犹前日也及春秋已八十上悯其老特命致仕归而其子适除孟县教官迎先生就禄养孟怀庆属邑望百泉可晨驾而夕至也先生於是忻然就道书不云乎民之所欲天必从之夫所欲而善又出乎至诚天固从之如先生是已想其展敬丘壠顾瞻松栢指示其子若孙告之先德使图继於永远盖非徒不忘乎体魄之藏而已晁之先自宋元文公至於今其间擅文学而振德义荣圭纽而光谱牒者代未尝乏也先生安得不以绍前而启後者为重乎又想夫先生临百泉而四望因遗迹以思古人如卫武公年九十以礼自防邵尧夫超然自得於天人之际许鲁斋明正之学非皆先生所愿乎然予观先生温厚坦亮安乎义命之正泊然不累於外物其学以圣贤为归事君必在所学於人恒奬善而掩恶其可谓笃实纯明之君子而无愧乎古之人者欤余与先生同寮十年其学者今大理寺丞孙时求善绘者为作百泉图属余记因并及先生平昔以示其後之人焉

永乐二十二年进士题名记

皇上嗣临大宝以来凡所以制治保邦一惟祖宗旧章是循是蹈若前之所未暇及者皆体祖宗之心而悉举之盖庶政毕修百度咸章天下之人涵泳鼓舞皇上大功大德同虞舜之重华恊帝武王之继志述事猗欤盛哉於是礼部尚书胡濙言国家策试进士必树碑太学永乐甲辰一科尚阙请如故事树碑翰林儒臣为记以垂永久制曰可濙奉宣圣旨臣士奇拜稽只受伏惟是岁三月朔太宗文皇帝临轩策士其又明日传胪赐邢寛等百五十人进士及第出身同出身未几车驾北征又未几文皇帝上宾国家洊有大事故树碑缓今仰承圣明修葺阙典士之获托名永久非幸遇哉盖士於学问穷日夜弊寒暑其志固望遭遇展其负挟施当时而闻後世也上之所以奬进期望於士者盖亦在此士既彚升则駸駸乎行道之地而甲辰至今十年预名於斯者皆受职享禄布列中外矣固有志存所学秉道德用仁义勉勉而不懈者乎譬之木焉愈升斯愈高矣亦有安於小得玩时月甘卑琐颓堕而不进者乎譬诸水焉愈流斯愈下矣其相去岂不远哉夫学同志也升同日也及其自树立乃高下相远高者固贤下者不思所以自振乎或百有一焉反道倍德舍所学以务所欲不思羞同升而玷科目哉儒先君子有言立志以明道希文自期待之两贤者皆出科目盖必若是而後可以副上之奬进期望而光华永久也是科臣忝预读卷既钦承为记又因以致儆励云

东里续集卷一







续集卷二

钦定四库全书

东里续集卷二　　　　　明　杨士奇　撰记

承恩堂记

少师吏部尚书重庆蹇公居北京十有二年宠恩日隆而未有赐第所居吏部之东偏隘陋弗称上闻之命有司度地长安门之东文明门之北为改作焉中官视材与工而堂室塾庑门墉之位皆先具图以进其制高明弘壮疏豁靓深潭潭焉奕奕焉既落而徙居之是日勑光禄赐宴六卿长贰都御史咸在衆共瞻睹忻喜啧啧以为称公之官称上之待元老大臣也遂为公贺公曰上之恩义何足以当之义不佞惟上之大德同於尧舜惟天下亿兆之人同於唐虞之民此义之心也惟七政昭明四序和均远夷宾服海宇乂宁此义之心也所夙夜弗遑在是而暇萌其念於自康自适者哉矧闻之晏平仲列国之卿犹辞荣焉今上之大赐固不敢不只承而宁无怍於心者哉又闻之范希文之为人臣也於日之行事必思有以称其食今戴上之大赐其奚以图报称哉衆皆曰此大臣君子之心也君子之心行道於已者恒恐不及所得於外者恒恐过之斯以德日盛而功日崇也宜以为天下诵衆又曰公之德固谦让弗有然立朝五十年未尝一日不心在国家生民其密赞治化以被於当世者公不自言人虽不知天固知之矣公今七十虽老而未衰国家生民所望於公者未已也聆公之言知公之心於国家生民盖亦未已是宜为天下贺且为公祝公曰义其曷敢不自励於是皆知公有以当上之大赐也公既名赐居之堂曰承恩士奇请书客与公贺答之辞为记掲诸堂中公字宜之洪武乙丑进士为中书舍人陞吏部侍郎进尚书兼詹事又历进少保少傅少师仍兼吏部尚书厚德弘度岿然国之老成人赐第於宣德七年十月是月既望记

勑书楼记

皇上嗣大统之初一新仁民之政明劝惩之典於是户部臣言宣德五年江西饥掌吉水县事知州柯暹劝富民出糓以赈民胡有初首出糓千石而未有继者复出五百石衆始胥效出糓县人赖焉廵抚侍郎赵新上其事上嘉之赐玺书赐褒有初义民遣行人齎劳之仍命有司复其家有初既拜稽受赐作重屋若干楹只庋玺书题曰勑书之楼谒余为记是岁江西十三郡六十九县皆饥而吉水旁近永丰乐安两县加甚其贫民跽富民之门求贷斗升活旦夕之命固闭不发则虓於外富民不能平以刼诉县县不究情遽移郡请兵捕劫者旤连数千人老壮相枕藉死妻孥累累?囚絷哀动道路民不幸而遇水旱饥馑如幸而郡县有善政乡有仁厚长者犹不至甚病也向使两县其令得人如吉水其富民存心如有初岂被毒至此哉吾闻有初中人以下之产顾其用心矜恻无物我之间施厚於乡者非一日其度越等夷远矣惟天子体天心以仁民惟臣体君心以致其仁於民有初未尝沾一命无人民之寄斯举虽有县之令要之其能仰体君心使天下富家巨室皆能仰体君心将穷榈蔀屋岂有失所之人哉此有初所由昭受旌褒也户部既敷告其事於四方将史册亦有纪载若玺书所藏光气上腾辉焕五采仁山文水之区草木泉石咸被照耀於无穷惟德音忠厚大训在有初及其子若孙尚永钦承於无斁敬书以为记

宣府建庙学记

先王之世大臣君子皆身兼文武之用至覇国简帅犹取悦礼乐而敦诗书者盖古者习射受成献馘皆於学文武一途也自周以降王化衰而教法弛服诗书者耻言兵执干戈者不闻道而岐为二焉然具文武之才者世未尝乏人汉唐宋儒臣往往出任边寄而武弁所至能兴学崇教者史屡有书我国家治教天下一用先王之法自京师至海隅郡县皆遵明诏建学校学皆有庙以祀先师若边徼军旅防戍之所非直其力有不暇亦其知有不逮也宣府古上谷郡在居庸西北三百里虽密迩畿内而城垣外累累接连皆烽堠编氓之所不处敌人之所不时出没窥窃盖重塞也朝廷常宿兵戍守而建帅焉其帅既不可斯须以忽警备而肆习逻伺扞御糗粻之务昼劳夕勩自给不足矧有余力他及哉自左都督谭公佩镇朔将军印总师於此毕力殚虑图惟厥政整饬作新期月之间赡养有出兵坚士强既完且固声威弘振寇迹远遁疆场千里纎尘不作遂作社稷山川等坛春秋行事数岁军中庶富壮少勤事耄倪恬逸公曰不可以无教也即白於朝出私帑为倡建学而好义者咸恊赞之遂简将士子弟俊秀者聚习其中奏请学官建先圣庙于学之左像位咸饬作祭器置学田凡百所需靡有遗阙既成之明年士奇扈从廵边经宣府只谒庙堂退即学馆徘徊顾瞻规制之弘壮仪物之完具盖自大江以北名邦会府鲜有及之方歆艶嗟叹谭公之功於今絶无而仅有而公使教授刘凖求书其成夫王政之本在养与教有遂其生必正其性谭公起武功而重文教非其逹政本只德意而能然哉公之贤超越等伦远矣将见是邦教学之成其人皆明於诗书之旨皆勉於道德仁义之行事亲为孝子事君为忠臣廉耻之节厚功业之志奋而高城深池不足为其固甲胄干橹不足为其威人心之坚踰於金石矣又将无感慕德教而革心归化於隂山瀚海之外如有苗之至者乎此固本於上之大德而必公之贤绩有以弼成之也公名广镇江人忠厚仁勤明於大体自洪武中建军功历事四朝累官至中军都督府左都督在宣府十有余年威惠咸着隐然国之长城云庙学经始於六年三月成於八年九月记作於九年十月其殿庑堂斋器物之数及剏建恊赞者氏名具刻诸隂使来者有考

董井记

金华何士英为两淮盐运使运司厅汉江都王相董仲舒故宅其遗井尚存士英考郡志及询诸耆旧而信遂修葺井而作亭其上又於厅事之後作堂设仲舒位朔望必率僚属致敬四方士大夫过江都知慕之贤者必升堂而拜造井而观又退而窃叹士英之能尚贤也自孟子没异端之说竞起迨秦焚灭经籍尽废先王之法而圣学遂湮汉兴知崇尚孔子诸儒往往有出而卓然醇正者惟仲舒如论道之大原出於天强勉问学则知益明强勉行道则德日起与夫正谊明道之言皆有功於学者论正心以正朝廷百官万民四方及有国者不可不知春秋皆有功於世道君子谓使仲舒得游圣门无惭游夏仲舒孔子之徒也自汉以来孔子之道晦而复章自仲舒始仲舒广川人孝景时为博士武帝即位举贤良对策天子悦之以为江都王相後相胶西王史称其进退容止非礼不行两相骄王数上谏诤而正身以率下此岂徒见诸空言也哉洪武中升仲舒从祀孔子庙庭表先儒以仪来学也则其生之所居遗迹之所在士诚尚贤者其能自己乎诗曰高山仰止景行行止知尚董子其必心其心而道其道哉广川今德州余尝过之访仲舒故迹无复存者顾时吏兹土者无可与语而德州之人亦不复知有仲舒独江都尚致敬有所者由士英也士英宋文定公六世孙清厚恭谨明达大体为运使十余年设施有方江郡吏民及过使客交誉之如出一口相斯举者运使白琛同知张翔卢亮後之继士英诸君之位者尚思继其绩哉

日省斋记

日省之言始曾子盖君子以自进其德也人之品不齐非生知之资者必由乎学学必切於已而後其德进孔门明睿莫如顔子诚笃莫如曾子皆实用其力故四勿之功不已有以造亚圣之域三省之诚无斁有以传圣人之道圣人譬诸天地之大造化之妙不可窥测故学之必自顔曾始顔子天资絶出曾子惇厚质实盖学曾又易於效法云自教道衰士习骛外忽内穷居布素之士无富贵之念不肯自弃於古人而力行以图跂及者一世无几人若都高位享重禄贵富光显而能从事为已之学以古人为师者加尠矣今贵富而能然者盖见於驸马都尉赵公公为国周亲而所存心守身颛颛焉如逢掖士朝请外斋居读书玩古不肯辄一涉迹声利之区而恬淡谦约之道率履恒恐不及题其斋曰日省以自励省者求己之道所未至者而必至之日省斯无间断作辍之患公之爱其身厚矣哉水之行不已也必逹于海如公笃是道不已而不徒名焉由是续武古君子其孰之能御哉或曰公所务者保宠荣全始终若子所言拘拘儒生之事矣曰公所务非儒道乎儒道大而君臣父子之伦小而作止语默之义皆是已非外民生日用以为道也使公外儒道其能保宠荣全始终乎公闻之曰乃所愿学儒道也请书以掲诸斋中用警朝夕公字孟阳广陵人其祖考在国初皆以武弁积功云

克一斋记

太医院判蒋君名其藏修之居曰克一属士奇为之记士奇曰古之人为主一之说者衆矣管仲荀卿庄周韩非之徒皆有是说也子之取义也何适蒋君曰非也之数子者或商国政焉或议物理焉余敢有取於是哉惟先君子所以命我者曰人非学则道不明故学贵博既博贵知要夫德有吉有凶必主於善乃恒吉也既以主善名我矣我惟服膺先训博而求之也又图惟约而会之故采书咸有一德篇之语而掲之以朝夕自励焉士奇闻而叹曰贤哉乎父之爱其子也贤哉乎子之爱其身也孔子定书自精一执中之外惟此数言最为精密惟一斯纯而无襍久而无息惟一斯无不善而克一固当在我也蒋君掲诸所居而朝夕对焉其颛颛乎自励可知矣奚假於余言且克之一旨儒先君子言之明且备矣归而求之有余师亦奚假於後之人之言哉时有诮於列者曰书之是篇古大臣君子以告其上者也而子以自励乎士奇曰子之言非所谓自弃者欤穆清生人畀之明德岂有崇卑贵贱之间吾惟天所畀我者弗之能修而荒逸是惧吾尚何恤且闻之朱子吾於书惟见尧舜禹汤文武之事皆切於巳也此大贤所以教学者也若子之言不甚戾矣乎蒋君曰尝闻之父训者亦然请遂书以为记蒋君天资纯笃表里无间与人交悃欵始终本於生质之良其亦有得夫一之旨哉其父静学先生以儒医起家仕於朝几三十年没赠太医院使赐諡恭靖古称是父是子吾於蒋氏见之

聚奎堂记

宣德二年春太子少傅工部尚书兼谨身殿大学士建安杨公得故廨宇於长安门之南而修葺之周垣数百步凡屋四楹制度简朴梁柱不斵编苇覆茅涂塈洁素间而三之其中为堂高明靓深南楹北户疏畅洞达东西二室左备偃休西?图史庖湢具於两序卉木之秀环列前後四顾虚旷埃之影车马之音邈不及宛然郊郭之外高人逸士之所栖托也置僮奴数人酒壶茶竈与奉宾客之物恒具公之意盖将朝退之暇及其寮寀游息於此以适夫萧散之趣也既成会上临轩策士其第一甲三人皆授职翰林马愉修撰杜宁谢琏皆编修於是舘阁诸贤相与置酒堂中为三人贺主献宾酬觞行甚乐有言於列者曰斯会斯堂诚称古之人名其居盖有因事而志喜者请名堂曰聚奎何如衆皆曰然少傅公属余为记衆皆为诗夫奎西方之宿十六星与璧相比谈天者类曰奎璧主文章而图书秘府也今则吾徒之职守在焉国家选贤非一途而进士科为重自洪武辛亥至今五十有七年临轩策士十有六所得士之贤者济济中外有光政治之任而擢承明着作之庭者又皆当时之极选也今圣明在上丕阐文化斯民生遂四境晏然太平盛致也吾徒得以闲暇宴适於此千载幸遇上之赐固士君子所不能忘而升斯堂也於少傅公之所以自致亦未可忽哉公自登高科历事列圣几三十年未尝一日不在天子左右其文学才猷所以禆益圣治者愈久而愈勤故天宠愈进而愈厚诗曰夙夜匪懈以事一人少傅公有焉然则公禄爵之进尚未已也而凡在此者有心公之心将继起而光大亦未巳也三年一大比贤才之出当益盛则相与如今日之宴聚斯堂亦未已也吾虽老尚屡见之哉

素轩记

右军都督沐公奉命佐黔国公镇抚云南公字某黔宁王之子国公之弟云南自归职方黔宁奉命镇抚国公继焉今公又膺赞辅之命父子兄弟宏谟远略德怀威服边人戴之如慈父母五六十年西南诸夷靡然归化纎尘不作朝廷倚之为重者沐氏之功也都督公恭和端厚好学师古虽共武服而重文事虽出勲戚之门而礼贤下士祭颍阳之雅歌投壶羊叔子之轻裘缓带风度兼之其燕居之所题曰素轩间使其客属余为记客之言曰室之制俭朴明敞无雕琢之施无藻绘之饰无绮丽之欲凡古圣贤经传及历代之纪载百氏之述作购积无遗而楮颖琴瑟之类所以适性情娱宾客者亦靡不具此轩之所储也轩之中未尝有浮人佻士一迹之至而布衣怀道秉德方闻博雅之流相与讨论义理商确古今或焚香弹丝或尊俎吟咏则未尝一日无也若公政务之余颛颛焉用其志意上以副国家之隆委下以答黎庶之顒望而求悉当夫道静虑而沉思又未尝不在兹轩也余闻客言曰嗟乎即其所储知其所资即其所与知其所辅而静之所思惟即动之所设施可知盖莫非君子之事也都督公之贤夫孰之能御哉昔周文武之兴召康公为国桢干逮宣王之世穆公嗣焉见诸诗人江溪之咏今黔宁之勲上俪康公黔国之绩亦配穆公又有都督公之贤方益懋於君子之事将其功业监訇炳耀岂独父兄之荣盖邦国之光且昔之人之所未闻也不其盛哉客闻余言喜曰此足以复都督公遂书以为素轩记

勑书楼记

礼部仪制郎中刘孟铎中书舍人宋怀以其婚家庐陵陈谦来见曰愿有请也谦宣德乙卯之岁出糓千二百石助有司赈饥事闻於上特遣行人齎勑赐劳旌为义民谦拜赐遂作楼奉?勑书伏窃思念楼必有记庶几昭上恩於永远幸执事之畀之也士奇叨在近侍亲睹皇上嗣位以来富家钜室以出糓助赈承旌褒者畿内及江西浙东关中河南山东西累累继起日增月益不可胜记兹惟皇上奉天子民以不忍人之心行不忍人之政仁被天下而天下之人仰体上心竞起效助皆如川之赴海然者圣化感人之速若此其盛也旌褒之命肇自皇上临御之初下之沾被始於吾郡而覃於四方盖善者旌之好善人人同情歆艳兴起夫孰之能御哉陈氏斯楼之作固宜有记陈距余家不百里世有德善余尝书其宁国府君之碑府君蚤有大志兼文武才元末草昩僭夺之际能卓然保其乡族以归我太祖皇帝一见遽承奬任功着於时及於人一时吾郡之效用者莫或先之盖其心於国於民未尝一日遑暇虽其年不永而所以教於家者固在也其子致广遵父教持身谨行用仁其乡今春秋踰七望八矣恒见礼於守令谦之父也谦斯举固由於圣化其亦必有得於家者礼以继志述事为孝谦可为无忝矣夫记者所以纪前绩而启後人陈氏子若孙升斯楼也仰瞻龙章煇煌思天宠之广大而图报称读余之文思祖父之仁义而务继续将陈氏之贤而有闻其可量乎是为记

进修斋记

中书舍人天台陈宗渊取大易文言之旨名其斋居曰进修宗渊从余於翰林二十年始求为记余戏之曰子春秋六十矣髪种种而视茫茫且其身旦暮有职事尚奚暇於学乎宗渊蹙然曰惟先人所以遗教其孤俾终身从事焉者惟学又尝举先圣贤喻诚之旨训其孤曰学之道必由於此濬惟是孳孳夙夜不敢怠忽先人之贻训以图奉其遗体庶免於不孝亦冀以是承大君之命官而永终不辱也濬一息未絶不敢以惰弃而况於虽老未衰衰而不勉可乎余为之敬叹曰贤乎宗渊夫学所以明道而见诸行也学可以为君子不学流於小人之归善恶所由分也诚者实理出乎天者也人体之为实德天之有是理也万物所由生人之有是德也百行所由成故学者必立诚以为之本而人之大端言与行而已学之道亦必谨是二者而本诸其内者真实无妄则发诸言语动作之间亦皆真实无妄而表里始终无虚伪作辍之弊矣乾九三盖君子之未离乎下者也有学之道焉故孔子明之以进德修业而又继之忠信所以进德修辞立其诚所以居业德即夫心而言业即夫事而言非内积忠信无以致其德之日新不巳也非择言笃志无以致其业之一定不易也所谓学必兼内外之功而诚则其本也学而诚其有不至焉者乎孔子喻学於易之首篇明着切实如此固後之君子所宜尽心也嗟乎圣人之训其孰不诵习而能言也古之人有云行之惟艰夫苟出乎诚亦奚艰之有宗渊名其斋以自励其必致力於诚乎吾於是重宗渊有四善焉老不忘父之训一也老不忘学二也贵不忘学三也学不戾於圣人之旨而其实本於父之善也皆可记也遂为记将以考其终云其父字智仲有行义宗渊其嫡长云

益庵记

为学之居而名之以自儆其进者其志固将充而大之也盖士於道欲充吾之智而无所不知欲达吾之材而无所不能酬酢万事措之天下而无不宜不若是不惬也而非学何以能至哉学之而进进不巳其亦庶几也巳吾邑萧荐之名其自修之居曰益庵其志固将充而大之乎荐之於学敏而勤於所至必欲至之而不徒辍於所与必择加於巳而非不若乎已者恒持虚薄不足之意以求益焉大抵学足於巳得则日新之功画久而并其所得者失之故善学者愈损而愈益宜荐之之不自己也吾识荐之之大父惟善甫谨厚乐义二子伯龄仲龄皆英敏不群伯龄升自科目典郡学至宁波府同知显誉於时仲龄以养亲为志奉侍之暇怡情云林泉石之间澹然不以荣名累其心兄弟皆余少所同学仲龄荐之父也固其源流有自而薰炙有资乎今荐之以益庵求余记余言何足以益荐之夫学在我而所以善其学者必资於人海之於川泽莫或加其大者为其下而承之以虚有以来夫衆委之输也士而有谦虚卑逊之德则天下之善沛乎归於我不然局於偏见蔽於私意虽有善而不能入孰於我乎益也易书论语益之义明且备矣必有以尽乎已而後有以惬乎已勉哉荐之余言不足以益子也然荐之求余记益庵为之记曰益庵在泰和邑城之西秀溪之北其面巽震其作以某岁月作而居以学者萧氏名进永乐十六年赐同进士出身今为藤县令云

巽谿记

吉水杨季琛先生家巽谿之上以巽谿自名乡人後学之尚德者从而尊之曰巽谿先生有疑之者曰先生居文江之阳文江闻天下不取於彼而取於此何居余曰文江所同也巽谿所独也且巽之义有君子之德焉取诸近者且以植德宜先生不於彼而於此也曰先生之行有合乎巽之义者可得闻欤曰巽东南卦也有长养之德焉孔子系辞曰刚巽乎中正而志行先生存仁爱之心具刚明之才履中蹈贞自其少壮己有志致君利民之务其本固已不倍而平居莅事理明义熟小心谦顺未尝形声色而裁制一恊于中此不几於称隐行权者哉其仕也事上笃忠敬临民致惠爱所至人戴之既去思之久而不忘所谓无入而不自得非利有攸往之徵乎君子名必称其情夫岂苟然者乎曰若子之言先生之贤杨氏其将有重於巽谿也曰杨氏自宋盛际居文江其世以文学德善高科膴仕大忠大节炜然世道之光盖不徒重文江大江之西之重也巽谿云乎哉且先生所为自厚於己亦何暇计其於谿轻重何如也疑者既释曰吾因子以知先生又知夫巽之义至矣哉先生长子黻闻之请遂记斯语将藏之余不能止也先生洪武中举文学赞邑於淛永乐初用荐者陞南海知县改济阳县又陞东平知州改莒州洪熙初言於朝乞致其事归不听陞卫府长史俾导其子辅亲藩黻举进士为监察御史简陞长史文行卓然盖观黻亦可以知其父作巽谿记

慈训堂记

慈训堂者吾邑彭诩士扬奉其母刘孺人之堂也奉母而名慈训者诩非母训无以起儒术绍先业名之盖着所本示不忘余於彭氏世有连而相知於是诩来求为之书彭故西昌名家宋宁宗朝献赋不受官而与周文忠杨文节谢艮斋为文字交曰孝求者其九世祖也孝求之子孙世袭儒业至今不衰而原复居贞履素不屑意生事诩之父也刘氏系出汉长沙定王发後有讳尚者为泰和丞因家万安之东溪其子孙益盛至本直惇质素有古道孺人父也孺人归原复十年而原复卒诩尚幼就学外傅蚤夜躬程督於内数指笥书语诩曰而父以是遗汝俾承家不辱者奈何可怠诩间自外归辄问所从谁何及其所得当则喜不然蹙额以戚曰此非吾所愿闻也诩稍长有导之为贾贩者闻而止之曰士固穷利其可趋乎益戒以亲明师益友诩弱冠乡人请为塾宾勉之曰学譬於井焉非源厚何以应人之求其母浅近自足也盖诩自幼至壮自始学至於立身皆本於孺人之训也孺人涉书知大义自少至老谨礼不懈幼丧母育於嫂氏恒事嫂如母夫死时年二十六即誓守节不嫁其父九十余而丧子无为供养者孺人归宁遂留养父诩亦假舘授徒外氏以如孺人之志终父没然後归其孝类此原复尝长徭赋里中以民税输贑贑江险恶坏舟悉没所输税巳而原复卒有司责输税益急他里之输税既没则复徵於民孺人独倾其家赀偿输里民免於复徵之害其於义利又类此此盖孺人之以身为训者也夫至爱莫切於母之於其子也为训如此子有不贤乎哉古大贤君子成於母之训者往往书简册名後世今诩日进於道周旋儒林艺苑之间声闻日起盖所至未可量也则於斯堂也推本宜书孺人今年六十有六诩四十有七堂在泰和西郭三里月池之上彭氏世居其处云

正巳斋记

庐陵陈正伦余畏友也为监察御史时名其燕处之斋曰正已求着一言未暇也及九载之绩考最陞南阳知府又求之未有复也盖念正伦修诸躬措诸事鲜不当於理奚俟予言正伦且行工部郎中李新与之有同朝之雅且南阳人又求予文赠之则为之毕夫正已之说曰士君子一身其所系甚重上而只事乎君亲下而应接乎万事皆当为法於天下可传於後世此非正已而能之哉身者家国天下之本身不修不可以齐家况能推而远之哉昔者圣人为治莫盛於尧其道始於克明俊德圣人为教莫盛於孔子其语九经必先修身圣人之行与言皆本於身则吾之身其可以忽哉吾一言之出皆合乎天理之正而无妄一行之出皆合乎天理之正而无邪积之久习之熟斯发於身者无不正然理欲之微非精察明辨或所蹈未必皆正故君子於为学未尝已也得其正矣而悠久之功为难非一内外贯始终则或有厌倦作辍之患故君子於主敬未尝息也要之德本於身身本於心心者吾身之主与天地参而为三者也学以明之敬以持之斯其身正矣以之处事而事当以之处物而物化盖古之大贤君子无不用志斯道正伦吾同郡人永乐十年予校文礼部时所选进士求诸吾郡及进士中有持身谨行如正伦不多见也而有志自进如此吾安得不致夫远大之望哉

伴菊轩记

永乐十九年郴州知州天台陈伯杰年七十以考绩在京师岁春二月夜梦赋诗有种渊明菊伴幽独之句既觉而喜以告其友赵府长史赵季通曰吾其遂退乎夏四月诏吏部凡中外官年七十不任事者听致仕伯杰既拜命将归又顾季通曰吾以伴菊名吾佚老之居矣季通以予尝闻伯杰之为人属为记之夫梦者精神之所感而有其应焉周礼大卜三梦有致梦占梦所掌六梦有思梦皆出於思也而有其应则非偶然之故矣夫人强壮则出事事及其老也衰倦不任则思退焉以休此人之同情然有不能皆得者矣伯杰清修苦志泊然其中不为外物动而局蹐下位者十六七年荐其贤者历十余人始得郴州居郴二十有三年恺悌仁厚之德沦浃其民虽古循吏何过也则今之荣命亦天之所以厚於善人君子欤而优游兹轩天气澄爽之际玩嘉菊之秋芳对南山而清咏景与意会悠然尘氛之表伯杰之有慕於陶者庶乎得矣若仕而有民之爱焉退而有君之泽焉当世之士有慕乎伯杰而未得者其情何如也

孝友堂记

庐陵萧仲清氏蚤丧父偕其二弟叔宁季灵敬养其母而兄弟相与怡怡又有以适其母之心寖有闻於人安成周子冶先生名其堂曰孝友以表之且励之於无巳也仲清间请侍读学士曾公求为之记余前未尝识仲清兄弟学士公之言曰萧氏之先由金陵徙长沙又由长沙徙庐陵而家於郭溪之上代有显者盖南宋以来有文绍者为长沙太守其子曰子才为苍梧太守後有为断事官为学官累累不乏文绍九世至克昌仲清之父也所从来如此固诗书德义传袭浸渍非一朝夕矣夫孝友者行道之所始也人之至亲曰父子其次兄弟孝友所以善父母兄弟之道也必能尽是道然後上而事君下而处友近而宗族乡党远而邦国天下皆由此而推矣然此理人心所同有非自外至者唯气禀不齐加之圣人之教不明於後世於是有失其良心甚者至贻借锄?墙之讥故有卓然惇行斯道则见重於国家见爱於君子盖褒德励俗而以为斯道计也周先生於萧氏斯堂之表非君子之用心乎然吾庐陵江右之邹鲁也诗书礼义之俗忠节孝友之行载史册闻四方其来远矣於父慈而子孝兄友而弟敬皆以为当然且今圣明在上屡垂大训於天下吾庐陵之人敬承佩服宜独先於衆而岂有作辍之意尚劳君子者之励之哉而君子为人谋必虑其终而要其成者盖忠厚之意仲清兄弟亦必有以副周先生之意也以是复学士公为萧氏堂记

东里续集卷二







续集卷三

钦定四库全书

东里续集卷三　　　　　明　杨士奇　撰记

玩易斋记

吾舅氏有贤子壻曰萧德蕡所居在邑东南一舍许桃源之上其地夷旷深迥山远近环抱争奇竞秀牕户间可揽而得两水夹出其所居可以小舟浮游往来又有园林竹树之胜盖东南佳境也萧氏出齐国子祭酒子云之裔宋南渡後有贡士讳汉卿者始来居此历元至今其子孙益衆益富合族而居亡虑数千指而世有厚德为乡闾所依若其悦诗书崇礼义乐与贤士大夫游而毅然以亢宗为务者德蕡其一也前数年延予舘塾中德蕡好读易日持一卷就予讲说辩难予来京师踰年以书告曰自子之出也吾益谢尘事并屋南构小斋日居其中以玩吾之易颇若有所得夫易之所有皆示人所由之正导之於安而免之危也人不可一日违易违易则伥伥乎无所闓明而趋险偭易有不自知矣其道盖本於天理之自然非出於人智巧之所为是以静虚神妙广大精微体无不该用无不通而人用之者瞶可以聪蒙可以明拙可以知愚可以神人可一日而违易哉吾以玩易名吾斋曷为我记之德蕡可谓能言易者矣其得於所玩岂虚哉古之圣人无以尚巳若大贤君子如顔孟焉者其於吉凶悔吝之几进退存亡之道察之审由之当盖有合乎易矣而?其所素非必皆善言易太史公书云能行之未必能言岂谓是哉夫人之於道也必明於先而然後由之无弊德蕡於易致其明若此将所由无往弗得乎德蕡豁达负才具尝从事秋官有能声而今退处家食此其出处动静有合於易欤易之道动而静静而复动则今德蕡之静殆复动之本乎传曰动静不失其时其道光明余於德蕡有望矣故特记其所言如此且俟徵其所由云

谢氏耕读轩记

去万安邑西一舍许曰东山里山水围抱奇秀明悦松竹之林布列森邃车轮马迹往来喧杂之声不及而弥望皆沃壤高者宜麦菽下者宜禾稼泉源出山下散注南北塍四时不竭田无夏旱岁用时登而谢氏世居於其地谢氏之秀者曰敬常温厚隽爽笃志于学每鸡鸣夙兴率子姓僮仆载畚锸具耒耜咸往力田所居之东别作小轩蓄古今书甚富稍暇坐其中端志壹虑自易书诗春秋礼乐至诸子百氏之所记载自修身奉亲事君使民之道无不博考审思深体而求必行之者曰不废也因名其轩曰耕读或有请其故者不应恒自歌曰我黍被原兮我稼盈畴爰乐我耕兮以春以秋时未至兮我何求又歌曰群书兮姬孔之遗昼而诵兮夜以思吾行允蹈兮俟吾时或曰子之志其有希於古徐孺子董邵南者非耶敬常曰圣贤之教学之固将行之也而系於时焉学至矣而时不吾与虽圣贤不能以有为吾学於圣贤者求善吾之身以及於人耳吾非敢昩时焉吾何希哉未几敬常领乡荐上太学历事宪台天官今年春授官司谳汀州府既得其时矣夫观其积知其发观其穷知其达吾於是可以卜敬常之政矣敬常将之官求记耕读轩故为之书尚俟他日考其成也

诚意堂记

翰林检讨解荣文夫以其邑熊自诚之子伦谒余曰自诚吾久要其为人吾乡之人多重之其家有堂名诚意幸一言为之记吾前未识自诚文夫於交际不苟且其有取乎诚意其子又勉力儒术发身可以知其为人也夫学者之事至乎齐家治国平天下可谓至矣而身者家国天下之本也身不修不足与言治平诚意又修身之本也意不诚不能以修其身诚意可易言乎哉今有人焉於此将有适也既审其所适之方矣必诚诸心而後其行可至如其既审或怠焉不进或偭焉异趋则所云将有适者伪也伪则恶可以至修身之道亦若是而已务善去不善必其所发诸心者真实不欺如好好色恶恶臭而非伪也而然後心之所存无不正身之所行无不善矣故曰修身之本也古之君子其务诸己也皆若此故动静云为皆合乎天理之大公而发为修齐治平之功非衆人之所能及矣故曰不可以易言也然其道在已非有待乎外有志乎是者惟勉修其实而己苟外其实而徒名焉而已亦奚取於此乎吾又闻诸文夫自诚好贤尚士以求师教子为务此其发诸心者善也能实是心於已而益充之将岂特见重其乡而已自诚吉水人其居近学宫其子伦今以乡贡进士居太学预修永乐大典云

三乐斋记

余读孟子至三乐而未尝不愧且戚也盖余早失怙赖母氏教育卒之未能效终养之私又独立无兄弟之亲少不闻道不能卓然修身慎行以蹈於寡过之地无一善可以自庇况能有善以及人者乎夫系之於天非我所能必者虽古圣贤末如之何而圣贤所以得自致者皆为法於天下可传於後世则吾安得无所愧哉而求吾之乡党庶几无所愧戚焉者於吾有通家之好曰梁不移先生先生有二子长曰潜次曰混先生敦德务义明於理人之术际皇明熙洽之时则将老矣退筑一室郭西柳溪之上与农圃为隣日率其二子治经明道求古圣贤之用心与所以善其身以及乎治家国天下之术二子皆承教唯谨其父母皆喜庶几见其学之行也先生尝语之曰吾生无益於时幸见若等之用也吾且无所恨居数岁混举明经为瑞州府学训导明年潜亦取乡荐训导苍溪县学潜英爽端实混果毅疏达皆确然自重不肯苟且媮合既并得以所蓄施及於人以乐其父母之心潜未几擢知四会县自岭南至於海滨凡称贤令者必以梁君为首而瑞之学久弊不修混教之日益有成其学者多成名以去时先生尚康健和豫数载壶觞书册往还二子所察观其所施设陶然甚适也前江西参议李思聪与混相好为名其斋居曰三乐且为大书其楣至是混属余记之夫惟乐之出乎天者不可必得梁氏父子兄弟其得於天厚矣而又皆能勉於所得自致斯其所由得於天者哉混今陞溧阳县学教谕駸駸乎其学之及人也潜由四会三迁入翰林为修撰兼右春坊右赞善朝夕职论思在天子侍近母安人年六十有五先生年六十有六而先生诸孙又皆森然能乐其祖若父之心天之厚於梁氏如此其乐庸有既乎

肃雍堂记

余读易至家人而知圣人处家之道无以加也盖一家之间有父子焉兄弟焉夫妇焉有内外尊卑贵贱之辨焉过急则残而伤恩过缓则放而渎礼故处家之善未有踰於家人之义者也初九曰闲有家闲者防之礼法之谓盖辨长幼之序明男女之分焉二隂而五阳则女正位乎内男正位乎外以阳居三过乎刚矣然当治内之任与其过柔而嘻嘻则宁过刚而嗃嗃盖惟刚严者有以正法明伦而存恩义过柔将废法乱伦而家隳矣四以巽隂居正位是能安乎其位巽而无逆保有其家而无败者也至乎上九家道成矣又必本之威信以为正家久远之道而凡所以得吉者曰刚严而已耳曰得正而已耳所由悔亡者曰防之礼法所由终吝者曰嘻嘻无节也盖治家严肃则正正则父父子子兄兄弟弟夫夫妇妇各得其分尊卑内外秩然有序粲然有文愉愉怡怡和而不乖而皆本於严也故初之有闲以谨其始终之威如以要其成始终一道圣人於家人之义何其周且备哉吉水周宗坦氏以肃雍名堂其有取於圣人家人之义乎余虽未识之然周氏之秀而贤者如四明通守仲方郡文学仲容黄冈文学公明翰林编修崇述孟简皆与往还宗坦之贤余固熟之矣盖其为人温雅笃厚而治家肃然有威如终吉之义焉公明间告余曰族祖所为名堂固将示法子孙贻久远之规幸为记之余不能辞也遂为之记

静庵记

静庵者永嘉黄思恭先生之所居也先生之子右春坊大学士淮属余记之余与淮同寮七年闻先生见於行发於言者熟矣宜遂记余之所闻者先生为人醇谨谦约淡泊无他嗜好所居密比闤闠闤闠之人旦莫奔走进逐取丰利植厚赀以自雄者比比也先生独居无闻日闭户焚香取古圣贤之书究而行之曰此在我所当务者其平生故人知友遭遇亨嘉之运往往皆出攀龙附凤都高位享厚禄先生独守先人之田庐茹淡饮洁怡怡自足不以为穷曰此在我有命焉其平居教其家之子弟与吿其所亲爱及乡人後生俊秀必在乎君子之道曰天下之事物可以惑志而荡性败行而危身者多也君子者养其清明纯一之德居之以敬持之以诚行之以简防之以俭然後能御乎外外御者虽千驷万锺不动焉虽箪食豆羮不戚焉而然後定乎内内定者无处而不中无适而不利夫是之谓君子之道先生素见於行发於言如此非其所取乎静者欤吾又闻黄故永嘉簪缨家业儒十数世其祖母刘尤以贤节称先生之能养其德固有所自哉而今年七十矣頳顔白发神闲而气和顾视向之侪辈岿然独存岂古所谓静寿者欤而其子显庸於朝光荣孝养斯皆先生之德之应诗曰绥我眉寿介以繁祉先生其尚未艾也故因记静庵而并以寿先生云

缉熙斋记

太医院御医蒋用文温雅重厚绩学有文虽其官为医而其所志业不专在医也其所存心持身及交游往还皆儒者也於官署之左有小斋焉盖公退宴闲游息之处名之曰缉熙间属余为记夫缉熙余与用文皆所当务缉熙者继继而光明之者也古之圣贤其学皆本於此况後之学於圣贤者乎天之所以与我而我之所以为人者其体本湛然清明譬诸监与水也然或有时蚀焉而蔽汨焉而昏而皆非其本然非其本然则其所昏蔽固可以复明之也学者亦求复其本然者耳盖上智以降鲜无汨蚀之患而君子知其本然者未尝息也故必致夫操存省察之功自不睹不闻至於应事接物必由乎本然之正而不敢违且忽以求复其清明之体既复明之又常持不息之诚而所不敢违且忽者虽须臾毫厘靡不皆然虽少壮至老至于启手启足靡不皆然斯其所明者愈明而造乎极矣此之谓继继而光明之也吾与用文固饮闻而素知矣然岂知之为难哉知而克由之者难也古之圣贤知其难也至於盘监几席觞豆刀剑凡身之所常接者莫不有铭所以警不忘而致力於由之也况吾宴闲游息之处而独无所着警可乎用文有志古学固宜惓惓於此虽然有要道焉先儒曰主一无适之谓敬敬则一於动静始终自然继继而光明矣愿与用文共事於斯故为之记而致交儆之意云

厚敬堂记

西昌陈雍年甚少温厚信慎居家有孝弟之行为邑校弟子员知务於学方朝廷广召文学之士纂修永乐大典又简求能书者以职缮写於是邑大夫举雍应诏在京师数年早作而莫息斯须之暇其心未尝不在亲侧当是时其父启贤年始五十母刘四十有五皆康宁豫适又有四弟其二巳成立克任奉养之事雍终不以是而忘其惓惓之私翰林修撰王君直悯其意且欲进之於道也取记礼之言名其奉亲之堂曰厚敬雍求余一言为记呜呼雍可以为孝王君可谓爱人以德者巳夫人在其父母之侧昏定晨省冬温夏清愉愉焉起居奉侍之际无非至乐一旦有不得已去而适远越寒暑隔音问天性所锺至爱不忘宜何如其情此雍之所以为惓惓者也然君子敦爱崇礼不以偏废盖深爱易至於狎狎将流於无别崇礼所以别之也崇礼之实敬焉而已子游之贤圣人犹以是防之而况後之学者不务於是可乎善乎王君之爱人也而吾因王君之意又冇以进雍者夫君子在适其亲之心焉耳吾之心本乎吾亲一出言不敢忘吾亲斯言无不敬一举足不敢忘吾亲斯行无不敬敬言行以淑其身而无辱焉此孝之大节也夫如是吾虽不获服勤奉养而吾亲之心适焉其为厚敬孰大乎是雍其勉哉雍字仲京王君与余皆其同里人故爱愿之意无以异也

承训堂记

西昌曾梦淛始为太学生在京师求余作承训堂记其言曰先大父有子男二人长者家父次者叔父远升大父居常诲之以修德行义务君子之行至於没也召家父兄弟复申平素之训曰若等必勉之未几叔父又没家父拳拳朝夕重风木之永感耿遗训之如新作堂名之曰承训着不忘也家父时举先训以教梦淛兄弟则未尝不怆然而流涕焉余闻而诺之然未有以复也属梦淛之父又没梦淛将归衰絰踵门泣而请曰此非不肖言文时惟是家父素志不敢不勉强终事且欲使不肖之兄弟皆不敢忘也余为之咨嗟叹曰人之恒情凡有所蓄未尝不欲传遗其子至独以明德善行为可贵重而欲传遗之者非智者不及也然有启之於前而无承之於後斯亦徒然也巳有如曾氏之善遗厥子若孙存之於心不忘可谓难矣夫道着之心必见之於行譬诸璞玉受之於人韫椟藏焉而不为器用孰知其重宝哉此又梦淛兄弟之不忘者所当务也余与梦淛同邑其大父字以观好德乐善邑人老长多能言之其父字允升余尝识之其谨谨於先训如此盖为人可知矣堂若干楹在邑南五十里南溪之上曾氏累世居其处云

敬同堂记

敬同堂者尚宝司丞山东张信奉亲之堂取孝经资父事君之义名之以自警也求余为之记夫天至尊也包含徧覆而万物无不资之以生者其德至大也人之伦凡所尊莫加乎君与亲也而我资之以生资之以养君亲之德实配天而益加切夫其尊同其德同则所以事之者亦同故事君亲犹事天事天犹事君亲持其斋庄诚一之心不二不息表里始终一致也是谓之敬同而为臣为子一本於此然後所存者正所履者实而忠孝之道立故忠孝一本也传曰孝者所以事君又曰不忠非孝故世之求忠臣者往往於孝子之门自先王之教不明学者不知一本於是有修於此者或遗於彼不能以兼尽焉夫倍亲适君非人情而一志乎养不仕以为高者亦过矣信之名堂可谓知所务哉吾闻信蚤失怙兄义任旗手卫千户虽信自少至壮从事军旅之间而平居孝弟之行能为人所难者母尝病剧医不能治皆引去信露祷北辰刲股煮粥以进母食之良愈事闻天子嘉其诚孝诏旌其门擢为尚宝司丞恩至隆矣而信入焉事亲出焉事君兢兢夙夜恒惧弗任无以称德意而贻忧其亲职务之暇手一编遇先生儒者质疑请益有所得跃跃以喜夫人之於道诚好之不厌为之不画未有不至者信由是焉益勤不懈诚於中而力於行将身立名着岂独其亲之华於国家荣命不有耀乎信勉之哉使人之登斯堂也皆叹曰是不徒名焉而己岂不韪欤以是为记且俟徵於後日云

素行轩记

彦素吾家率齐先生六世孙先生在宋与其弟岫云益斋两先生皆举漕贡皆授登仕郎乡人荣之称三登仕家三登仕之後世蕃衍盛大赀产殷富儗古封君第宅台榭之闳壮甲於州里诗书行义之茂蔼然邹鲁之风也可谓盛矣元季兵乱向之盛者一旦沦谢殆尽岂消长兴坏固自有定数耶抑亦相因之理哉我国家弘靖海宇涵育生息未几槁者复苏仆者复起盖际乎循环复治之运矣於是时彦素去邑东南两舍所得山水田园之胜而居之躬勤耕稼仰给公赋之余寒暑朝夕之需足以自资安其分而无所外慕闲暇读书教子足以自乐辟一轩为游息之所取子思子中庸之旨名之曰素行可以观其志矣间来京师求余记之素行之旨见於先大儒之论说深切着明归而求之有余师也奚容复置喙哉亦见水之行乎於溪涧而达焉至於湖江而达焉至於海而达焉盖本之深厚有以充之矣苟无其本沟浍之暂盈其涸可立而待矣素行有道也道充於已而然後随吾身之所寓为吾分之当然无往而不达矣而致道在学所以博夫义理之趣备夫体用之全涵养纯熟而道具於我矣此素行之本也苟无其本能行於富贵或不能於贫贱而况於夷狄患难况无入而不自得哉勉哉彦素亦致力於本乎诚一志乎内未有不至焉者传曰必复其始吾所为望於子者远矣而亦必自素行始彦素朂哉是为记

赐荣堂记

皇上既正大统深惟治本诏科举取士永乐甲申大比上亲策得士四百七十人将大其器业既命廿九人就学禁林余悉命归进学以次起而用之丙戌又大比上亲策得士二百人命归进学如甲申赐勑谕宠励之筠潜溟彦鹏时赐同进士出身既归江西宪副张寿采勑谕之言名其堂曰赐荣於是筠人往来瞻望举手加额歆羡啧啧谓国家之宠恩潜氏之遭遇皆非常之盛也又三年溟起为监察御史益久有能名间求予文记赐荣之堂余伏读勑谕作而叹曰国家於经术士何其待之优而养之厚哉养之厚者望之深望之深者任之重南山之木不及其出云雾干霄汉而用之幸而材也中夫榱桷椳臬而已栋明堂柱清庙有不足以任焉隆古建学育材其法莫备於成周士由十五入太学至四十充积涵养之深道明而德立可以用矣而必论之於乡论之於司徒於乐正於司马考择精审然後告于王而论之官焉故当时布列在位其才备德充皆誉髦之士台菜之君子而周之鸿业所以长於唐虞三代之际也我国家教学科举之法皆祖述成周士之出也益久益盛矣皇上惓惓作成贤才之德意如天地之化曲成万物必使之生长荣遂而底于成者固望其出而辅建太平万年之盛业以为国家之光而岂独闾里之荣也且士生千载一遇甄陶圣泽固当摅竭所藴秉诚尽节以报效於无穷使声闻亦焕焉於无穷岂徒荣之於一时哉君子事上务乎远者大者使天下後世共荣之曰国家待士之厚如此士之不辱恩遇如此不其盛欤彦鹏其有以自奋哉

新斋记

西昌郭彦铉名其游息之所曰新斋尝得修撰梁潜为文记之新之义悉矣以余交最故也又属记焉彦铉天性孝友有端洁之行超卓之见时出议论辄屈其侪辈尝棹扁舟沿豫章下彭蠡过彭泽县想陶元亮之为人又浮江入吴登阖闾之城访范文正公故居慨然有四方之志既而循苕溪上天目山一览龙飞凤舞之奇遂造淛江亭吊胥涛悲歌慨慷而归由是益从事乎圣贤之学与二三同志讲说诚意正心修齐治平之道而力行之尝曰古之圣贤自非生知未有不以絶私欲复天理为务故汤武犹出於反之之功顔子犹从事於克巳复礼而後至乎圣贤之地惟世之知者求进乎是昧者舍此而日下矣不见缟之为白乎本然之质恶有所病也居之者弗爱焉旦旦而尘之久则黝然变矣视初之质不谓其二物乎诚欲濯洗以还其本然之质非致精其术百倍其力不可也昧者之日下何以异缟之黝然也夫物丧其所可贵则亦弃焉而已人而可以沦其弃者乎吾幸知明於此而世之人弗悉知也而吾弗以告焉是犹吾弃之也不仁孰甚哉於是日引族人子弟与比闾乡党之秀者授学斋中使日浸渍乎其说属其时邑大夫只受上命隆学政闻彦铉之善教也请以为乡校师彦铉亦乐然自任不辞居数岁乡校之士经彦铉之教者与宾兴列官爵盖济济焉盛矣夫不得於道不可以善行不端於己不可以淑人彦铉所以成乎人者如此其行已可见也余故为之记使游於是者即此以知先生又知夫学之道当如是焉耳

敬义堂记

去苏州郡西百二十里有山曰包山一曰夫椒山在太湖中山水之明秀物产之殷富据三吴之胜民散处其间皆有以遂其生而乐其志有徐氏者吴故家族衆有惇睦之行世袭有诗书之雅以好礼闻於乡而以敬义名其堂余闻而叹曰贤乎哉其有志於君子之学欤君子小人吉凶之分天理人欲焉耳君子之学必在於消人欲存天理而圣人示其要於学者则必本诸其心盖心者一身之主而万事之本也如其心放焉或出或入或存或亡则人欲日长而天理日微故学者常使其静专纯一而无动静始终之间必务操存涵养久而虚明湛然而仁义礼智之具於吾心者吾得以究而极之而随事泛应有以适乎当然之则而无非天理之公矣天理全而人欲灭学之至也故主敬以立本集义所以进乎学也诚之於己若是功有不极其至者乎自古之圣人所立教以及乎濂洛关闽诸大儒所讲授具在成书後之学者读其书服其教皆得以深体而力行之也然而鲜矣若其所居起处有适讲习有资诚用其志於此未有不至焉者也观於徐氏名堂以自儆於旦夕食息之顷其志可尚矣而亦岂以自益其身哉堂之中诸子孙曾继继而居也使因其名而思先人所以自修而训後者以自进焉徐氏必有自此而兴者乎至是徐氏属其姻王福者介中书舍人张谦求记敬义堂不得辞堂作於徐廷桂甫名敬义者取师尚父丹书与孔子赞易之旨廷桂甫没七年矣子燿重父之志求为之记永乐甲辰正月乙已云

雷冈康氏余庆楼记

泰和县西雷冈康氏世有厚德至宗顺尤谨谨持善行家益饶裕好施予克庇恤其乡之人尝作楼若干楹东望大江东北枕玉龙武姥诸山而朝山高霄诸峯连亘於其西北楼之上高爽宏深取易坤文言之语额之曰余庆宗顺尝语其子若孙曰今吾年踰五十矣顾吾所以得优游田里有居处之安服食之供而无横逆之加以遂为太平幸民者岂已之力哉自吾之先世修忠厚务播植者非一日之积至於吾坐享其歛获之利吾惟是兢兢焉蒙其利其不敢忽忘思其所树而尝愿培厚之此吾之志也时前国子学録萧执先生为文记之未几宗顺卒又未几楼毁于兵宗顺之子仲恭拳拳惟其先志是敬是承爰即故址一视旧规复为楼若干楹而仍掲其旧额将以永示後之人者今年在京师告余曰楼重作未有记也愿以属子且悉语之故曰惟先君子籍前人之休光益勤封植以施及於我俾承圣天子之宠命以佐二千石统理一郡我其敢不孜孜夙夜追惟厥勤敬其所遗以图益厚其本大其绪以昭于後之人此仲恭之志也予尝闻天之所佑者善也善之能感者诚试之从出者心也人之心诚於为善积久而不已则福降之康氏之上世以于仲恭其必皆由於此哉不由於此而愿乎福犹所谓欲适越而北其辕必不可济矣然则仲恭之後人愿继其祖父之志以遂延其福者宜永视於此不忘仲恭质直和易谦慎而有材今擢受同知梧州楼重作於洪武辛丑十月记作於永乐乙酉九月云

东里续集卷三







续集卷四

<集部,别集类,明洪武至崇祯,东里集>

钦定四库全书

东里续集卷四　　　　　明　杨士奇　撰记

双溪清趣轩记

双溪清趣轩者庐陵刘子政甫之所居也双溪在庐陵城北一舍许溪两源夹出清冷澄澈可鉴可湘可漱可濯浅可掲而涉深可舟而游也溪之上山远近环遶连青疉翠云霞烟霭朝霁夕隂舒歛变化不可殚状又有平原沃壤可稼可蔬而林木森邃葩卉映照禽鸟之声四时不一盖轩中毕得之刘氏始自安成来徙於此世业儒术逮子政甫少孤能自树立持身饬行至壮至老如一日导其子弟皆勉於善躬勤耕稼寒暑旦暮之需皆有所出公赋力役之征各有所任平居闲暇少长咸集轩中讲论经史辩析义利或与故人宾客尊俎吟咏消揺懙懙若将终其身焉岂非天民至乐者哉世之人其所乐不同盖各因其志也穷者志乎通贱者志乎贵志而得焉乃乐也惟处乎山林泉石之间茹淡饮清安贫忘贱自足而乐者非幽贞絶俗志之素定者不能子政甫其志之素定者乎士诚足乎内不累乎外则虽穷闾蔀屋箪食豆羮无不可乐苟无诸内徒汲汲乎外虽有玄佩朱组千驷万锺将其终日胶胶扰扰之不暇而暇於乐乎子思曰无入而不自得孟子曰反身而诚乐莫大焉子政甫必志於此乎子政甫春秋益高而乐善之志愈笃其弟太常博士履节其子翰林庶吉士孟铎皆发身进士与余游是以子政甫属余为文记其轩遂为之书

曾氏耕读轩记

曾氏泰和着姓余家与之有连异时鸥江先生文学行义名重一邑传道先生以易经为学者所宗所着书有易变通四书类辩庸学标注官至绍兴路照磨後遇乱死王事余犹及侍原友先生先生先宜人舅氏也秀眉广颡面洁白如玉雪仪观伟然至今乡人学子传其文章翰墨景仰前修於乎其可复得哉能济鸥江先生四世孙传道原友两先生从孙也不见几二十年今年过京师访予晤言劳苦之外追思丱角时久成堂相聚狎嬉不觉惘然无几将复别去求余记其家耕读轩告余曰能济不幸蚤失怙不克自振以绍前人声光又贫不获已岁仆仆江湖逐什一之利以为仰事俯畜之资非其志也数年徙家邑西金滩之上有少园田可以致力耕稼取足寒暑朝夕之需无意外之虞构数椽之室以居无喧杂声闲暇可以潜心载籍稽考古人之事而躬行之以此求偿其素志愿得一言记之且以自朂夫人之所为可贵者谓能以道善身也而道非学不明焉为学而有以自养无衣食之虑泊乎其内得以一其志焉学庶几乎易成也自养者一皆出乎已之力尤古人所重观能济之志与其所务其庶几乎虽然古之人不云乎顾力行者何如夫耕而不力虽有丰岁无所获也学而不力虽有令质无所成也若是非徒志之谓哉孔子曰欲及时也此自力之谓矣以是为记愿朂焉

承训斋记

承训斋者吏部尚书兼詹事府詹事重庆蹇公长子英藏修之居也英朝夕侍公闻公之训退而恐或忘焉此斋之所以名也间请余为文记之夫公所以爱英而教之凡於明善诚身之方宜至备矣余何言世之人爱其子谆谆而训之固望其能敬承佩服不愆不遗然藐焉听之忽焉亡之如授简无几而遂失者盖有之矣英惓惓书而掲之以着儆於闲居独处之际其能知所重而颛颛於心矣乎既知之必将行之知而不行犹未知也譬夫将有适而问道於人也既吿之以山川之所表途路之所出熟之於耳而识之於心矣然未尝舟而趍车而赴也亦徒知而已故学者之於道必务力行以求至焉朂哉英也安意以受之致力以行之庶乎不负公之训矣抑吾闻身之为训有切乎言之训者子亦观於公之躬行者乎其敦厚周慎表里一致历仕三十年谨谨守法未尝纵越盖其忠实不欺得之鲁简肃不为伤人害物得之李文正至於张忠定之不饬玩好傅献简之遇人以诚范忠文之不设城府则公兼而有之也公之躬行如此凡欲安利其身不隳其名者犹将视效况於其子者乎诗不云乎执柯伐柯其则不远英承公之训法公之行由是进而求之於古圣贤勉勉不巳子所至其可量乎朂哉英也不然徒名焉以号於衆而已非公爱其子之意亦非子自爱其身之道也英朂之哉是为记

具庆堂记

左春坊左赞善陈君仲完致其同郡林汝澄之意求记其家之具庆堂赞善君之言曰林世家闽邑方山之下其父昌朝甫今春秋若干母陈氏春秋若干皆康宁豫适汝澄笃於事亲得以致其爱敬之诚此堂之所以名也余闻而叹曰此人生之盛福至乐而何其见於世者少也世盖有得事其父或不得事其母得事其母或不得事其父又不幸则皆不得事焉又有得事於贫窭之时而不得事於丰豫之日重不幸者则皆未尝得事於一日焉凡天下可欲之事无不可以智力得惟此非人之所能必得也有其得焉者不谓之盛福矣乎然养亲有其资而事亲非得其道虽可以为福而未可以为乐也吾又闻诸赞善君林氏邑望族世笃於行而裕於赀汝澄涵濡承藉於家宜其事亲得致夫爱敬而乐也况今遭逢盛世汝澄以材举历事京师三年当授官矣而以需次归其弟方弱冠笃志学问兄弟所以乐其亲者不又有出乎服劳奉养之外者欤君子之乐亲其道固大矣敬其身而行之内敦於宗族外厚於乡党上忠於君下仁於民皆本於事亲之道而推之以是而乐其亲乐岂有涯哉吾羡林氏之福而嘉汝澄能乐其亲又重赞善君为之请也故既为记之而又有以进之云

芝轩记

上天仁爱下民爰简明圣为之君师而必生贤智为之辅俾助益其教养斯民之事其诚有以当天之意则福之佑之又见诸祯祥以昭夫天人感通之实焉而祯祥之出有为上焉者有为下焉者陶唐景星之纪有虞庆云之歌成周嘉禾之书皆尧舜成王之德之应也若下之人孝友仁厚慈俭之德发於身着於家而见诸动植之祥者代皆有之矧为辅臣其所任者国家天下之务而为之克尽乎诚弗违乎天有不见诸感通者乎故位与德虽有崇庳小大之异而感应之理一也皇上以天德居天位一惟天之道以覆育斯民仁恩所被沦浃海宇如景星庆云嘉禾诸福之祥骈臻而疉应盖同符尧舜成王之格天者也国家养民付诸户部教民付诸礼部上临御之初首擢胡公濙为礼部尚书公夙夜颛颛於所典三礼明五教修制度怀夷裔靡不尽其心而得其理继奉命兼户部又夙夜颛颛咨民生之休戚商国用之出入亦皆为之尽其心得其理矣盖公忠厚恻怛小心悃欵孜孜仡仡惟宗社生民为心知之必言言之必尽而沈潜慎密未尝一见声色其才量与其存心温然贤臣君子也上既特为公新作礼部公於後寝之左别作室四楹明爽靓幽旦夕治事毕燕居独处顺精神思政理必在於此一日室之中直公坐榻之前甃甓隐起翼旦起益崇发之得芝其从近尺衡半之厚寸之半莹白如雪如脂肪文理密致闻者咸往观焉曰此玉芝也最後少师蹇公偕仆往观少师公名其室曰芝轩顾仆曰子宜为记因稽瑞牒有赤芝紫芝金芝玉芝五色芝而玉芝五色芝世不恒有信瑞物也凡植物皆根抵也而瑞物根於和气之凝惟仁德可以凝和盖造化者为德而产也公致诚於事上爱民所系重且大非一身一家之比也则夫不恒有之瑞而出於公独处思政之居此岂偶然之故哉故不可以无记虽然公今精神强固志愈笃好德愈茂其及於人非止此也则造化者之嘉应亦岂止此仆虽老且衰庶几犹及见之公字源洁世家毗陵宋文恭公宿之後孝友忠信由进士累官都给事中礼部左侍郎兼国子祭酒进尚书历事三圣三十有余年敬慎如一日上尝亲制文曰清和恭靖命范白金为图书赐之盖知其德善尤深云芝生於宣德八年九月记作於明年四月记者荣禄大夫少傅兵部尚书兼华盖殿大学士庐陵杨士奇也

彩绣堂记

吉水胡元节年未壮举进士擢官监察御史时二亲具庆其寮之友荣之取杜少陵入奏行之语名其奉亲之堂曰彩绣後四年超陞广西按察使是时其父敬方先生已捐馆独奉母淑人就禄以养而寮之友复荣之以彩绣名其堂於是元节求为之记夫养而得禄仕而得行其志皆人之所欲也禄养者以其官共子职也仕者率局於位不得辄出位有所问有所言惟任风纪者无所不得问不得言而其志行焉斯二者人固欲之而岂可以必得得之而以谓荣也固宜如又兼得之虽以谓至荣可也余交游胡氏父子之间而相知有素凡敬方先生所为爱其子及元节所为爱其身者具有在也岂曰徒荣而已先生於其子盖?之以古人之道修诸身而达诸用事君也必致乎忠莅民也必致乎爱以至凡所施无不一由於道也元节之存诸心行诸躬者盖亦惟君子之道不敢苟有怠忽而惧辱其亲也故其为御史也持已以严用法以平而有清谨忠厚之誉焉既受命署都察院其誉益流以闳而在广西今三年明乎为治之大体纲纪肃焉畏爱行焉人鲜有不服之者非其由於君子之道本於先生之爱而致然欤盖惟道之行足以荣其身及其亲且闻於远也如元节继今恒由斯道政益行功益懋而使人谓胡先生有子其贤如此朝廷有风纪之臣其贤如此相与誉道之於无已者岂独亲之荣固国家之光也岂曰徒荣而已哉遂书以为记而俟其成焉

望云楼记

山西临县高惟明既丧其父母作楼面所葬处旦夕登望以泄其永慕之情而名其楼曰望云介国子监丞张缉熙求为之书余雅未识惟明监丞为人廉其所与宜有徵矣夫父母吾身之所自出也至爱孰加焉圣人知其然也故事亲之礼晨省而昏定出告而反面朝夕出入不违其亲固本於人情矣夫生事之如此其既没也至爱之情有能遂已乎昔之人於其配其子之没而至爱之不能巳犹有作台观以望焉者矧於父母乎哉惟明之为斯楼固天理在人心不容巳矣惟明自太学生授衢州府通判改太仆寺丞今为济南知府吾闻其所至能爱民亦其爱亲之心之所推乎然吾所遇仁人孝子之不忘其亲而以望云名所居者不可数计非天理民彛之正人心之所同者乎望云本狄梁公事公有唐忠臣其忠本孝之所推其孝则因忠而愈着也夫君与亲其德同其尊同欲尽心於亲而不及则求尽於君初非二途也後世诚欲希梁公之事曷亦究公之所立哉惟明荷国厚恩致位如古诸侯盖夙夜图惟效报之时也故余因书斯楼又进之於忠君之道忠君为孝之大端也将有徵其成而大书者矣惟明勉之

康氏重庆堂记

去泰和城西五里所曰文溪文溪之上原田旷衍四时禾黍麦菽之艺不絶而三顾天柱武姥玉华诸山如屏如戟环列四向龙河之纡徐贑江之闳壮骈带于前盖近郭佳胜也康氏世居其上族繁夥接屋而居其人皆俊爽通辩负迈往之气仲升其一也仲升始生数日丧其母氏父思中以事谪戍万里外寘仲升而去祖母刘宋进士简子之裔也躬勤保育之稍长矣俾後季父思诚无几思诚复以事谪戍万里外又寘之而去仲升终赖刘教育底于成立以有妻子兴家於饶裕今年余三十矣一时宗戚长老凋落无遗而刘氏春秋八十余岿然独无恙仲升恒自幸喜以为私家之庆然念二父在远徼朝夕縻於祖母之养不能往省奉斯须之乐而向之同谪戍者沦落不作不知当几人矣心恒耿耿也一旦二父皆以不任罢归齐民一家之中於是行者复幼者壮老者康祖孙父子懽聚怡怡仲升重以为家之庆也乃作新堂奉祖母及其二父顔之曰重庆志幸也以书来京师请文为记余惟天下可欲之事凡出乎人者无不可以力取惟出於天者不可必得天盖不容以伪为也天人感应之际明矣有人於此忠厚和平恭慎慈俭而行之以至诚久而不巳未有不蒙福者盖天之所应也仲升之重庆亦天乎哉抑岂累世所积哉夫庭列之树弥茂非一日之积也而日夜所息雨露所润一旦截焉弗继或牛羊斧斤又从而侵之则其所谓弥茂者亦已矣仲升继今因其积而益加厚焉将庆之所集吾见愈衍而未艾也故为记之使勉焉永乐壬午二月记

敬乐堂记

敬乐堂者桃源萧安正甫之子事亲之堂也君子谓事亲者居致乎敬养致乎乐此堂之所以名也桃源在泰和东南四十里萧氏自宋贡士汉卿始居於此至于今安正甫若干世矣安正甫好学博古论议魁伟而修饬整洁翛然尘表也其所交皆当时名卿大夫道德文艺之士论者谓其有凌云之韵名所居曰凌云轩名卿大夫道德文艺之士作为文章称述之甚富也而於今七十余矣頳顔华发高风逸致回视一时侪辈不几於鲁灵光岿然独存而合族而居数千指惟安正甫年德俱高有子五人皆恂恂雅饬率履於善平居谨事亲之礼至於行已接人无所不慎恐贻忧其亲愆为子之道以是安正甫惬乎心无违乎志乐乎内无虞乎外超然与天游有以自得也自教道不明人知事亲者丰於养或简於敬敬於亲或不能敬其身能敬其身斯其言行无倍於道而有以植乎福庆之本矣此亲之所以乐也萧氏之名堂庶几其可徵乎余自髫丱时从先生长者之侧识安正甫前十年馆于萧氏塾又交其诸子其子今存者德赞德刚德聚德雍而德聚来京师求记亦以余相知之久也故推本为之书云

溧阳县儒学重修大成殿记

高皇帝正大统之三年诏岳镇海渎封号如古制以山水称忠臣烈士称当时初封出於历代所加者一切罢去孔子明先王之要道为天下师以教後世非有功一方一时者比封爵宜如历代所尊崇着于令典垂之千万年而定鼎之初即建学立庙京师亲临释奠又诏通祀於郡县又诏罢从祀之戾於孔氏者所以揆前圣之大中而垂永代之鸿范也皇上继承大统益崇孔子之道以治教天下亲幸太学行释奠礼又诏有司治曲阜庙盖自汉以来崇礼先师极盛於今日矣孔子之道天之道也国家生民不可一日以无者伏羲神农黄帝尧舜禹汤文武行斯道於上孔子明斯道於下皆圣人也而使後之继伏羲神农黄帝尧舜禹汤文武之位得以行斯道者孔子之功也论其功而隆其礼圣人之心也由是天下至於海隅郡县皆有庙学其人皆知孔子之道尊且大而况乎首善之地百里之外其民心向慕兴起为何如哉溧阳县故为州有庙学元季毁於兵国初林公庆知州事乃新作之垂五十年矣礼殿敝坏教谕梁本之始至谒先师顾瞻惕然惧无以妥明灵副德意於是积俸廪节百费以谋更新而训导陈余适来议益克恊乃白之县令丞皆曰此吾职也敢不竭力以相县民耆老闻之又皆曰此非以图善吾民乎柰何吾坐视自逸即皆自言?有助也本之以其情言於朝从之於是自某以下各随力出私帑作大成殿若干楹易故以新工良材坚高敞弘丽加于旧规又新作夫子四配十哲像踰年以成由是岁春秋邑长贰学官诸生奉诏行礼对越有严秉?将事罔或踰越退而歛焉敬修所学以求无怍於古圣贤将上以光国家之用下以厚邦邑之俗所系岂细故哉诸生来请书其成夫受命有政教之寄而能究知本源之意相与殚力一心不费於公不劳於衆以底成功可谓不忝而为民父兄於斯举奋起趋事皆如当然又以见人性之善而王化之被矣皆可书也是役也肇於永乐庚寅某月明年六月竣事经始者本之垂成以家艰去代本之者陈余及训导某皆与相力故具书之其耆民之与力者若干人书之碑隂呜呼後之受政教之寄於斯为民父兄於斯者可以观矣

忠孝堂记

忠孝人道大端而百行之首也人之伦五莫大於君与亲古之人有言事君如事天事亲如事天君亲之尊与天等也忠者所以事乎君孝者所以事乎亲忠孝修而後人道立世道平故圣人所以为教学者所以为学必在於此夫上天生人赋之五性而忠孝具矣非有待於外也故君子者必求诸巳而惇行之太师英国张公有见乎是而名其燕居之堂曰忠孝用朝夕自励卓哉乎其志也公事太宗皇帝於潜邸翼龙兴之运南征北伐勲庸赫奕历事四圣爵崇上公位跻元佐禄秩日进恭谨日严四十余年靡间毫发确乎大臣君子之心也公之先王秉志端恪识虑高远奋忠勇死国难配享庙廷垂光简册而公继述之志颛颛有在太夫人惇德乐善明於慈训方今春秋踰八望九寿禄康宁诸福咸备而公奉养婉愉惓惓爱日慤乎仁人孝子之心也然犹欿焉不以自足必见诸名堂自警非卓乎其志者欤古谓孝者所以事君又谓事君不忠非孝盖忠孝一道也凡人非父弗生非君弗食忠孝在人譬若车之两轮不可阙一矧身受国家重寄而冠冕百僚者乎虽然君子之所以立德立功亦惟其诚而已诚者贯表里始终而一之者也惟诚斯德建功立愈远而道愈光此君子诚之为贵也士奇与公同朝久前後陪公在史舘七八年盖悉公所存之厚问承属记忠孝堂故请以是复焉

翰墨林记

永嘉谢环庭循清雅絶俗之士也敬言行如处女务义而有识不慕荣不干誉家无余资而常充焉有自足之意知学问喜赋诗时吟咏自适有邀之为山水之游者忻然赴之或数日忘返所与交皆贤士君子庭循善画初师陈尗起尗起元张师夔高第洪武初有盛名两浙清介凛然不苟接人识庭循於总角特爱重之一经指授辄得其妙处尗起亦倾写底里庭循遂驰名於时永乐中召在禁近宣宗皇帝妙绘事天机神发不假於学供奉之臣特奬重庭循万几之暇恒侍左右间承顾问率以直对上嘉其诚屡书御制诗赐之及有金币衣服之赐再进官锦衣卫千户盖授近职使食其禄也庭循益执谦虚不倚为荣退恒杜门谨守虽其中确然而外未尝一毫忤物所居深邃闓爽森列唐宋以来法书名画造之者如衆宝在目应接不暇有欲得者听持去无所靳惜所谓寓意於物而不留意者庭循有焉庭循素善余尝间壁而处者累年所居故号米家船余以翰墨林易之庭循达者也凡世间奇絶珍秘之玩岂其长存虽王逸少顾长康之迹皆神品也历数百年後即磨灭且尽况其次者乎独其行事因文字以传者虽千岁之远犹一日也昔苏文忠公记石氏画苑特着其为人故吾於翰墨林取以为法焉

万玉潭草亭记

客有至自三山者余诹之曰海邦丘园岩谷之间岂无高尚远蹈而未出者可得闻乎曰有之然亦寡矣出福州城百里外有溪曰义溪溪之上有文笔石鼓岱顶诸山皆奇秀又有泉石林木之胜幽人澹士之所乐也有君子曰陈周仲昌嗜学问通鲁史明隐公以来二百四十二年之事与夫圣人尊王抑覇之旨然不数与人言好为诗时有所作吟咏自怡耳非其人弗友非其义弗取饮清茹淡翛翛乎埃之外也所居石潭之上有竹数万挺作草亭其中题曰万玉潭草亭水光澄明林影森邃情与景会四时虽殊雅趣不絶仲昌尝倚竹而歌曰修竹兮青青中虚兮外直素节兮贞姿寒暑兮一色冷冷风兮朝夕余舍之兮焉适又尝临水歌曰湛渊兮渟渟澹静兮泓澄渺微波兮不兴涵天光兮容与恒皎洁兮镜平聊适我兮性灵国风所咏考盘硕人仲昌殆近之哉比年仲昌用子贵封文林郎监察御史然自是益歛迹不出深居草亭之下若将终身焉者余闻客言叹曰仲昌可为清贞之士哉盖昔人以竹比玉君子之德亦比於玉止水湛然则明德之喻也仲昌之适乎此其固专务诸内欤岂外物者所能动之哉客去以余言告仲昌之子叔刚明日叔刚诣余曰他人有心予忖度之荷先生知家君幸书所与客言者畀归为草亭荣叔刚永乐十九年余考礼部会试时所奏进士由监察御史再陞翰林侍读同在馆阁十余年为人温恭端靖盖仲昌德之成於家者也

姚氏祠堂记

工科给事中姚铣间诣余请曰先世自光州至固始徙闽族益蕃更五季之乱谱亡无传今所知者宋绍兴中国子祭酒子材始家侯官遂世为侯官人子孙岁时展祭酒墓至於今不废然莫详祭酒於今为几世盖更宋元之乱谱又亡矣铣七岁初入小学先考君训之曰吾蚤孤艰窭孑孑独立以共养老母暨汝母来归吾赖贤内助而家稍殖惟汝母之能孝也於荐祭奉养咸秉诚相余不幸吾母弃背汝母今复去世所以成家奉先者在吾汝不图惟务学植身以效助乎言已泣下沾襟铣记忆先君之训不敢失坠也时先君方作谱牒既成以授铣又训之曰宗无谱斯昩本矣吾宗先谱盖不复可寻究此特据吾所知者录之尊祖睦族人道之大端汝勉之哉然吾有大阙焉先世故有祠堂及祀田历兵革皆废矣非祠何以妥先灵而致追远之诚此吾寝食所不遑宁处者也汝勉效助焉时地陿隘不足为先君病且革顾铣言必成吾志呜呼先君奄弃孤矣惟所遗命孤者赖先君之灵今祠幸苟完盖拓先庐之侧得亢爽地从三十步衡如之有赢三倍焉为堂二十八楹为後寝及庋遗书祭器之室於寝左右凡二十楹缭以周垣岁时行事仪物约用朱文公所制?执事矜之特书其成庶几先君之志不冺於後世而姚氏永有赖焉余闻而叹曰此王化所关士行所始也祠堂本於文公念人子皆有追远报本之心而行礼亦必有其所故约古而为之制其视古盖简矣然世士大夫家虽有禄者能遵用之已鲜岂其智与力有弗逮欤孝哉乎姚君布衣食贫而惓惓此心将没犹顾命其子不已铣心父之心卒成厥志於既没之後孔子曰孝者善继人之志铣可为能继矣礼先祖有善而不知弗明知而弗传不仁铣克知克传矣大雅云孝子不匮吾於姚氏见之故敬为之书其考讳忠字用恕其孝如此他行可知没於宣德五年祠作於七年铣由进士擢官近侍温雅清慎盖复振其宗者也

金溪精舍记

泰和县之东四十里章江之滨曰金溪溪之上有大姓曰刘氏前二百年刘氏资产之充文献之盛为邑东之望元初有号金溪先生者清德博学为缙绅君子所重於先曾祖待制公莫逆交遂相与为婚姻家金溪之孙思敬先生之配先考少傅公同产姊士奇少孤思敬先生与姑氏尝诲之使知其先世以图无忝士奇谨识之既而获闻金溪先生之德之?先生藏修之居名金溪精舍其子若孙旦暮侍左右恒语之曰吾之先累累以德义传续为积善之宗为乡之表不徒以资也若等必务学以明善诚身立于寡过之地庶几以承吾宗间闻时之人有一善行必喜而语其子孙曰若等不勉可乎闻一不善之行辄曰若等其深戒哉故其子若孙皆秉德蹈义金溪先生远矣精舍亦毁於元季之兵我国家混一宇内刘氏之田庐聚蓄荡无存者思敬先生慨然欲复精舍而废於肓不克惟恒诵先祖之训以励其子弟族人诵已盖未尝不怅焉以思戚然以自伤也思敬先生静修硕学擅文词自其少年涵濡家教又亲炙吾家诸老而沾被其膏馥後来学者仰之盖嶷然老成典刑焉其子持志恂恂笃於善行而教授养亲终其身盖亦有志复精舍而未克也持志之子谏既丧其大父父乃克建数椽以为精舍而驰书北京请记谏可以为难矣余家居时谏甫齓也闻今与其子皆教授里中而养母能孝无义外之慕刘氏之善庆有自哉诗曰无念尔祖聿修厥德余喜谏之克继先志故述其先之训告之将并使其後之人皆图无忝盖亦思敬先生昔者所以告士奇之意也是为记

东里续集卷四







续集卷五

钦定四库全书

东里续集卷五　　　　　明　杨士奇　撰记

思亲堂记

吾仕北京二十余年赐第东华门之外环所居兵民杂处而业贾者十七八皆奉法循理不闻竞争声吾尝寅出而酉归间遇休假则牵於宾客未尝一濡迹隣比之居也隣之叟一二辈间以休日过余欵语因及比屋之行则指吾居之北曰有郁氏者兄弟两人伯名良仲名让皆有孝行岁时必哀慕荐祭必诚敬语及父母必涕下潸两人相恭爱弥笃出入闾巷又皆敬老慈幼未尝有干纪事吾闻而识之他日西隣蒋叟者以良来谒良再拜出一卷题曰思亲之堂蒋叟代之言良父母皆苏之长洲人父友谅乐善好义以艺事居京师母顾氏贤淑相夫以孝养闻良兄弟皆幼而丧母稍长而父丧今家虽裕而不逮养此其终身之戚而堂所繇名且为之乞言余叹曰良兄弟见称於乡闾老长固有自哉昔孔门学者问士之次圣人告以宗族称孝乡党称弟盖孝弟百行之先而立身之本也良兄弟克惇用之固儒者有取矣恒情之孝?存亡异致惟诚者不以存亡有间良兄弟庶乎其诚哉夫孝心人所同有也惟蔽於欲而後存焉者寡然本然之善具於心岂能终蔽哉故圣贤之教必务去其蔽而复於本然良兄弟其本然者固未尝蔽诚能因是而充之则何善之不可至哉吾故?以进之也诚由是而进焉将隣比里闾之间不有观於子而兴起者乎不然将无惭於子而歛避者乎使衆咸称曰郁氏二子皆京师之氓之良而不忝其父母顾不韪欤是盖孝之大者遂为之书使寘之堂中旦夕勉焉

怀德堂记

桃源萧德资新作堂若干楹其塾宾前兴宁主簿陈士瞻取圣人论君子之义名之曰怀德所以爱?之者深矣德资来京师求余记余亦其故塾宾宜有复也夫人之生天赋予之者极其清明而毕具天下之理极其纯一而泛应天下之事皆无一毫昏昩亏欠也然其禀有清浊焉有粹驳焉故所以受於天者有存有不存焉繇是智见各殊趍向益远或善或恶駸駸乎至於霄壤悬絶而终其身所得吉凶亦各有不同焉圣人者知天所以生人之意固在使其为善而吉也不幸人之有不存焉者是以推本立教使究知天之所以畀我者谨持笃行不敢怠弃以不失乎为善而吉也而又发其修为之要必使诚之於思惟念虑之间不息不贰则凡见诸语默作止无非奉行天之所畀我者矣圣人所以嘉惠斯民之心何其厚哉德资闓爽温厚乐善不倦诚因陈先生之言从事圣人之教务君子之归盖未有不至焉者德资大父思贤甫魁伟阔达负气义有善行其父安常甫笃厚温靖皆执德有闻乎前矣固宜德资所永念而图继焉诗不云乎无念尔祖聿修厥德言当承乎其先也永言配命自求多福言不可违天也德资其勉之哉是为记

本心堂记

友人曾与贤既登第为庶吉士受诏进学于翰林朝夕与余相即也数告余曰从祖本立公今年九十有六矣尝语与贤欲得君记其本心之堂君於曾氏为婣家矧有斯文之好君宜无辞余惟公耆年厚德於今乡邑不可以第二是宜有记以示来者公为宋忠臣宝庆府通判諡忠愍从孙自少读书谨行不肯违道以求所欲所居之堂顔曰本心余尝登斯堂闻公之言曰圣贤设教之要不过欲人正其心而已夫能正其心则事物之来?善?不善皆有以辨之可为不可为皆有以决之不牵乎物诱不逐乎情动有以主於中矣由是而应於外无往非德焉正心非德之本乎此本心之说也公尝以自励至举以告人亦必曰必欲吾本心之正则善矣乡之人闻公之言者亦皆曰此公所行者公言岂欺我哉故或有所私争不平得公一言无不止者盖公之天性忠厚恳欵凡事有求诸心而不得即止不为自少至老其务为善皆出乎中诚不杂以伪是以一出言而人信之此则公之所谓本心者不独见诸言语而已世之人有见诸言语者当道矣往往考其行事如秦越之不相似者岂非不能内修其本而徒事乎外也司马子长曰能言之未必能行如公者可谓能行之矣自余入小学时公已皓然白颠邑大夫重其行谊礼为耆老以资问政挺乎邑人之望矣今余既壮而仕公愈老愈强顔如頳玉日宴坐堂上宾客在列诸子孙曾奉觞上寿无时不蔼然於春风和气之中岂非人生盛福哉夫所以致福者必有已之善也善修於已斯天锡之福矣此又公所谓本心者之应也故并记之庶几来者有所兴起

雪屋记

世之所贵乎士者谓其能立志也志立而後道行孟子曰富贵不能淫贫贱不能移威武不能屈此之谓大丈夫皆其志之素定者也使志不素定则穷闾蔀屋羮黎饭藿者一旦遭际贵富鲜不意满气溢有自矜之色平居贵富丰衣盛食之人卒然而遇贫贱则忧愁抑鬰无聊亦必有不能自堪者矣故士志素定则於贵富贱贫穷达皆处之一致而终无以移易其心怀庆王侯某其未仕也布衣蔬食独处一室之内无肥甘轻暖之御也无高堂广厦之屋也无浮人豪士之往来也昼出耕夜归读古人书以求古人之道怀慕廉洁皜皜乎无一尘汚浊之累超然自适名所居曰雪屋盖以自况也其立志如此既领乡荐登仕籍敭历中外为金华郡守郡守视古诸侯也有千里民社之寄侯剗弊建利煦枯濡槁兴教育之方日孳孳焉如有所不足由是金华之民皆乐侯之政然侯所自处澹然不异乎家居之时退食之所仍掲雪屋二字朝夕省览以益固其廉洁之志夫为吏廉则公公则明明则善善恶恶罔不得乎其正如此民岂有不遂者乎侯得禄十余年历数官以致其贵视古诸侯矣而恒不变其志其庶几古之清白吏者欤余虽未始识侯友人石彦诚道侯之事且为求文记雪屋彦诚耿介尚志不易许与此其必可信故为书之使凡今之为吏者观之知侯之志而有所兴起

龙溪书屋记

吾友周复则致其家君至善甫之命求作龙溪书屋记吾虽未尝造龙溪识至善甫然吾家距其地近又交复则久闻而知之矣龙溪在庐陵城北一舍许峯峦骈立环拱如帷如屏溪水出山趾澄澈萦回道东南入章江其人居室森立有土田林沼之产为厚生之资其俗尚气义不薄周氏自烱村徙此若干世矣益久益大又多端厚秀敏之才至善甫尤卓荦其务善屹然为乡人倚重有七丈夫子甚爱之作屋若干楹购书数千卷自图书以来至于周公孔孟又至于周程朱张群圣贤之所着以及诸子百家之所纂记者悉藏其中日延该通洽闻之士讲论道德仁义之懿与上下数千年既往之迹孰之可蹈孰之可去以道其诸子使之渐濡陶薰为善士为君子不至於流于下此书屋之所以作也夫父子之爱天性也世之人爱其子愿之以贵富寿康者多矣求能爱之愿其为善士为君子不至於流下如至善甫者盖寡见也夫能为善士为君子贵富寿康之来不外此矣至善甫之卓识度越常情远哉复则温雅乐易好学而敦礼今自太学生选历事大理寺有能名即授官矣而汲汲辞归以定省为重其父子交相尽如此此书屋之所为可记也於是乎书

赐印章记

仁宗皇帝赐印章二其一范白金广方寸文曰绳愆纠谬盖临御之初召少傅臣蹇义少保臣杨士奇至思善门谕之曰卿二人自吾监国时相辅益甚厚今不可以薄但吾有过举如未得即见可具述其故以此封识进来赐义与臣各一章且各赐小素掲帖百俾述所言盖求益於下之切也又召义与臣各赐象牙图书一臣得杨贞一印皆有玺书盖念其尝效分寸之劳也宣宗皇帝赐方寸银章二其一文曰贞一居士盖取先帝所赐贞一章而举二字赐臣为号也其一文曰清方贞靖时览贞一章既顾谓臣曰此先帝之灼知汝也然吾知汝亦非浅指清方贞靖谓臣曰此汝之所有而吾所素知也遂以赐臣又谕之曰士奇必以所辅先帝者辅我臣叩首对曰不敢不竭尽愚诚既拜受赐时皆以为千载之遭际希阔之大恩也盖仁宗初赐臣二人绳愆纠缪章後数日亦赐夏原吉臣冒昩进曰臣与杨荣金幼孜实同职任今赐不及二人幸天恩均之言且再三遂赐荣幼孜同一章至宣庙赐清方贞靖章是时蹇义杨荣胡濙皆有赐其文则各因其人而不同於乎仁庙求益之诚切微劳之不忘与宣庙之不改父臣而褒宠之加厚皆自古寡见今二圣远矣臣之孱弱愚劣终不能效裨益万一徒捧遗赐而永恸谨志之以示子孙俾珎袭云

一乐堂记

吉水罗从敏及其弟从渊从昇名其事亲之堂曰一乐从昇来京师介其妻之兄翰林编修周孟简求余记之孟简曰从敏父敬简甫母杨氏皆惇德乐善春秋且八十皆康宁和豫从敏兄弟又皆温厚秀雅相且与和乐一志奉养此堂之所以名也余为之嗟咨歆羡曰罗氏之得於天何其厚也夫父子兄弟至亲莫加焉世之人盖有不幸生而不知其父母者矣有幸而得事之则鲜能以俱存或得於偏侍或得於贱贫之日而不得於贵富之际故孔孟之蚤孤伯奇子骞之失母曾子悲於千锺之禄子路极其负米之思其不幸皆天也至於兄弟兴终鲜之嘅怀独无之忧者古今何可胜计盖亦天也今罗氏具庆在上具翕在下奉春酒以介寿蔼埙箎之和洽一家之间雍容爱敬天伦怡怡即天下之乐复有加此者乎其所得於天何其厚也虽然必有所力诸己以承藉夫天之所以畀我者乎必求之於道端之於心慎之於行以达夫不愧不怍之地使父母兄弟皆得以乐吾之乐而後为无忝焉吾闻罗氏为吉水山原之望宋景佑中吉州推官曰拯者其初祖也建炎中举进士後至武冈太守赠朝散大夫曰棐恭见於杨文节公所状行胡忠简公所铭墓者其七世祖也杨氏又出忠襄文节之家其原之正如此而从敏兄弟数游江湖治奉养之资以遂接夫名士大夫其得於见闻益广矣诗不云乎题彼脊令载飞载鸣又曰夙兴夜寐无忝尔所生罗氏兄弟其必勉於此矣以是为记

宣城县庙学重修记

古昔王者之建国君民也教学为首事其学之制二十五家有塾五百家有庠万二千五百家有序王都及诸侯之国有学今郡邑之学盖古之序也古之序其下为庠者二十五为塾者五百盖里皆有学民皆有教其教之法自洒扫应对至穷理正心与凡修已治人之道莫非尧舜禹汤文武之所传者非此不以教不以学是以其俗化之隆而人才之盛也後世不明先王之道而老佛二氏之说继出昩者惑於所诱而沈溺焉率倍此而趍彼逾久逾甚是以正道榛塞而风俗人才不逮於古盖积习非一朝夕矣我国家列圣在上惓惓焉兴学饬教玺书靡岁不下学宫之布徧于海隅矣其或犹有未备则吏于斯者之弗职也宣城南京畿内之邑山秀厚民淳质名人君子忠义之纪代未尝乏然余在禁林尝阅四方所上郡邑之志宣城为邑民户三万有奇而今为老佛之宫者六十余儒之宫一焉而已夫正学异端不两盛在此者既寡则吏于斯者宜力致夫饬励诱掖之功以仁其民以称上之德意庶几其可凡前之吏宣城者多矣其学则自洪武三年知县王文质建於泰和门之内九年知县邢知远以其庳隘改作于县治之西庙与学咸备永乐六年知县熊义存及教谕方濬源以岁久而敝恊力新之岁久复敝宣德二年教谕张嵓至谋於知县萧吉改作庙之外门中门广隙地为学外门明年作明伦堂及师生会馔之舍又广地作射圃而萧去官嵓及训导陆霖杨辉劝率邑之好义者作大成殿及东西庑像位咸新郡推官尹崇高至用嵓等议作尊经阁于明伦堂之後未半而尹去官工部侍郎周君忱廵抚过之功赖以完而凡庙学之未备者郡守袁旭至悉备焉是役也虽有衆力然始终嵓功居多於是辉来请书其成於戏凡今老释之宫圮者兴废者复不必其有势位率无过期月耳若儒学之宫隳弛欲葺即有势位者为之纲维主张犹必更十数岁而後成何其难易之悬絶也非由习俗之移人而人心不知有古道欤为政者以正风俗淑人心为要务而风俗人心之所由善必在於兴学校学校者明先王之法以为教也为学不明先王之法不能善其道为政不明先王之法不能善其治学校之关系於世大矣其成宜有书若学於斯吏於斯者亦皆致力行之功乎

重荣堂记

皇帝临御之初玺书数下以恤民为首务念旱潦之弗时而饥窘之可悯命所司存问给济又分命廷臣四出修备荒之政於是四方之民祗体上心竞出谷於公庾以为荒岁赈给之助无间远迩风动云集传所谓尧舜率天下以仁而民从之者也旌褒之命靡日不下辉映日月光华古今何其盛哉新淦界江里李孟都宣德十年尝出谷五百石县如制建碑表之乡人荣之正统五年今刑部侍郎薛君修荒政於江右重宣上德以风励其民孟都跃然感激复出谷千五百石事闻赐玺书旌为义民劳以羊酒孟都祗诣阙谢命光禄赐酒馔孟都荷天恩之隆厚归而命其庋玺书之堂曰重荣介武选员外郎毛谷英来谒记以侈上赐以永示其後之人余叹曰此治世盛事也盖自吾童丱时尝闻老长言昔我国家未一区宇也民困於元季兵戈寇盗鸟散而鼠窜流离颠蹷父子夫妇相视不能相保所在皆然夫岂计复见今日而为太平之幸民哉言已且戚且忻既复曰何以报上之赐哉吾谨识之弗忘而自吾之幼而壮而老至于今八十年朝廷清明礼教修举四境晏然民远近咸安其业无强凌衆暴之虞而有仰事俯畜之乐朝恬夕嬉终岁泰然而恒适者皇上天地之赐岂可一日以昩报乎民知体上心而思效义此天理之良心有在矣夫能一为之可书如一再为之又其所出者加倍於前如孟都然者尤以见好义之有诚重荣之堂其信可书哉谷英历官多明於知人且屡道及孟都之先人有为通判为长史为县尹者皆以忠厚为政夫譬之木一本所出其性无异则李氏之及人岂直孟都而已乎因并及之李氏之後世尚世承之勿隳

孝义堂记

江隂朱维吉出谷四千石於有司备赈饥其善心之发盖以祈其父善庆之康且寿也有司上其事赐玺书旌其父为义民而并嘉其父子且劳以羊酒免杂役七年盖特恩也乡人士采玉音名其所居之堂曰孝义维吉来求予记因得所录玺书拜而观之盖所旌善庆之义者谓子之能孝必本於父大哉皇言乎其重所本乎且勉其父子允蹈孝义谨宪度表乡俗所以光宠朱氏父子何其至也朱氏父子所宜拳拳服膺奉行而岂可斯须怠忽哉吾尝闻维吉有至性母范氏两遘危疾皆致诚叩神刲股煮液以进而瘉搢绅大夫多为文章褒嘉之此其诚孝非一日之着也其必能服膺大训而不愆者欤夫义者心之制而事之宜也必始於事亲故孝为百行之先事克孝矣推之其余所谓本立道生而未有不至焉者也朱氏以是名堂而益求进进不已焉将其几於道也岂远乎哉维吉勉之是为记

继芳楼记

灌溪之罗氏泰和名族也罗氏之继芳楼作自子赞始子赞与其兄子宣俱读书好礼孝友而文杰然出其一乡其所以名楼之意盖欲趾美前闻人而不遏佚其声光此非善继善述者不能子赞昆弟其贤矣哉余外弟陈叔度来京师为余道其事且徵言为记余与子宣徵士有连其几世祖某敦德尚义阖门数百指聚处无间言至五世不分先曾祖待制公尝名其所居之室曰和乐之堂盖所以彰其善而着无穷也有水环居而流曰木兰之溪溪之上为花萼亭一时光景文物之美为吾邑之望至今使人叹慕以为不可及此子赞之楼所以作而继芳之所以名楼也予何幸得以文辞托名於待制公之後乎夫有作以开其先者固难有述以绍其世者尤不易故古之名公硕士流芳垂荣於百世之下者常患无贤子孙之继其後而勃兴暴贵崛起闾阎之间者又恨无高明祖父之肇其始有能前後无愧而两得之如罗氏者何其寡见耶嗟夫子赞之作斯楼也名山胜水乔林修竹依然昔时之盛至於亭榭陂池之胜奇花异卉之植琴书图史之富宾客游宴之乐亦不减前人之旧观矣则其登高以望远临清而赋诗有不嘅想先世之流风余韵而兴起者乎况罗氏昆弟子孙之盛如此和乐之堂又当相继而作矣虽然子赞尝见夫巷列之树木者乎廼祖父得其地及时而种植之矣後之人深厚以培其本灌溉以息其生高援峻墉以防其侵绵绵延延而不至画焉则其?骩百围干云蔽日可计日而俟也诗曰无念尔祖聿修厥德罗氏世万子孙尚引而弗替哉予他日获谢事来归登斯楼尚能挹湖山之白云濯长江之清流一为子赞赋之未晩也

乐志堂记

吾宗自吉水徙西昌盖四百年世以赀甲闾右然所恃者诗书行义相传袭未尝恃赀也更世多故其连甍飞栋池苑亭榭之盛无复存者其田跨数县皆膏腴亦皆为势而巧者所夺独诗书行义之传犹有存而未泯者此非先世之遗泽者欤余少所亲炙宗人老者或出一言或至终日言未尝不汲汲於後生之德善而自余去乡二十有余年吾宗之老长亦且尽矣人之少者日壮壮者日老而於余有识有未识壮焉每私窃咨求其所修诸躬施诸家与乡而不忝乎先世者盖无戚疏智愚而一以彦实为说彦实吾族兄子有甫长子童丱已知自重惇孝弟不肯非义取利而往往损己以济人里社中有所私争不平咸走彦实彦实为一言即平彦实平居祗宪度凡百先公府而後私室於为义如壮士畏事类处女而为人所畏服盖能以柔为强所居去邑南五十里有田园以资有山水以娱闲暇或循历壠亩或濯清?茂乐稼穑之得时玩鱼鸟以自适入则课子孙於文学洽宾朋於觞咏有以得乎心无所累乎外谓非吾宗之良者欤嗟夫今吾乡之人吾不得而尽闻也而闻吾宗有人焉如此吾安得不倾意以向之哉前六七年彦实以运赋来南京告余曰信窃有志乎善诚以谓为善有以自乐不自量而名所居曰乐志之堂庶求至乎是也幸为记之余诺之未暇今其子振又以运赋来北京惓惓其父之为善也求记益切故述彦实之志之所得且本乎其先之所恃者为之记亦将以示其子若孙云

敬本堂记

万安东溪之上有世家曰郭氏元之盛际有孔祥者博雅好古轩伟豁达乡人号之曰孔堂而荐绅大夫多喜与之游翰林滕玉霄尝为大书孔堂二字又为文记之至今里人老长矜道其盛历历如昨日事而孔祥之曾孙仲玉今徙居宁塘之侧去东溪之里而近仲玉恒不忘其祖若父故所居也名其新居之堂曰敬本以系其孝思亦因以图无忝焉介翰林修譔曾鹤龄来谒文为记万安於泰和接壤而东溪尤密迩其民俗好尚同也其故家世族虽富盛皆赫奕而必务诗书谭礼乐以为高不以智力为长雄也郭氏先德之善其有徵矣迨至于今二百年其曾玄之世继续其盛而未衰者亦必本诸其先也仲玉虽不得已而去其故居而慕仰先世引望桑梓于咫尺之地惓惓不能已於情者可谓能敬其本也人惟不知敬其本故不知敬其身不知敬其身则?其身於戮辱而亦不自有遗矣仲玉之存心其度越衆人远哉仲玉惇实恭慎崇尚文雅尝以田赋长万石区得举於公私间乡人号之曰玉田盖郭氏之秀而无忝其先者也仲玉四子亦皆肖其父而余识其叔子曰利砥者温温焉方志於学郭氏益盛而未衰吾於堂中卜之矣故为之记若其作堂之岁月及衡缩深广之度不系事体之重者可略焉

大原清适记

濒澄江之南曰大原其地平夷旷衍皆沃壤可稼可桑又有崇山茂林之盛徐应弘之居在焉其居清幽而爽闓其伏腊朝夕祭祀宾客之资常裕然也以此自幸题其宴息之所曰大原清适属吾侄子旅来请文为记吾家距其处虽限一水举棹而济朝而往日中而返日中而往莫而返吾自童而壮而冠率一岁十数过其处信知其可适也然人之所以适在乎心而不在乎外盖尝观於古之人焉其富且贵矣有居室舆马妻妾声色之奉至足矣然其心犹有所不适焉者何也岂非时之不可以适乎今幸遇圣人在上惓惓夙夜以安民为切务纲纪清肃德化覃敷年谷丰登烽警不作使天下之人垂髫戴白林林总总之衆皆得相与恬嬉於春风和气之中而不置一毫忧戚於其心者其可忘所自哉其必思有以报上之赐也夫上至仁以厚下下必至敬以报上所谓至敬者体至仁之心而修於已孜孜乎孝弟忠信恭俭廉耻之行以克承藉上赐於无穷而所以适诸中者亦无穷矣夫记者所以记其所自而不忘应弘尚克永念之哉是为记

罗氏旌义堂记

洪惟皇上以至仁大圣君临天下夙夜孜孜育民为心天下之人祗承德意兴仁效义如恐不及盖洪范保极之庶民天保为德之羣黎也岁郡县间奏水旱勑使驰驿发廪赈济闾右之家亦争出谷用助县官有司以闻者并见旌赉于时淮安民罗振出谷千二百石上遣官某齎玺书劳之旌为义民郡守表其所居堂曰旌义振恭诣伏阙谢恩既退以其父同郡之旧谒予求堂记其父景泰吾郡吉水人少游淮隂遂家焉尝於予往还为人笃厚直谅喜施济见重贤缙绅大夫其弟铨与予同朝十数年卓然有立於予往还尤厚盖予素悉振事振字文振平素耿介自执不肯苟且而寛惠乐施酷肖其父凡於出赀奉公率以当为然必於衆恒自谓吾民之职也君子之论人必推其本凡文振所由昭受旌褒固非一日之诚亦其本诸家之训者有自哉且於今南北之民以出谷蒙旌褒往往有之非一所也若斯举而权舆实吾吉水胡有初氏而後感发於四方况吉水文振先人之乡也而谓不同所自乎然道无穷已君子之志於义亦岂可以已乎譬之水焉出乎山道乎涧谿入乎大川行而不已必达乎海君子於义积而不已焉为善之应抑岂啻於旌褒者乎吾望文振之进乎是也为记之而加励之

退省斋记

万安於吉为小邑其人敦实不为夸毗而重儒者虽农商工技之人老释之徒皆知儒者之尊也岂非其风俗之懿有以薰渐之乎道士李如愚好儒者之学遇儒者辄礼下之求益焉其邑丞林公异儒者也尝以退省名其轩既示其要矣间因中书舍人邹尚友求记夫如愚不欲闻儒者之学乎韩退之有言当就其师问之何故谒吾徒而来请也儒者之学明善诚身而已明善者即一事一物无大小精粗皆当究其极中至正之理而非虚无之谓也诚身者即於其身不间作息幽显皆当谨其真实无妄之发而非清浄之谓也然以一心欲致明於万善或不能无他岐之谬以一身欲致诚於万事或不能无作辍之患此人之恒情儒者则致夫自省之功以求其至当而勉其所不逮焉耳儒者之道孔子其致也孔子教学者未尝去内省为说传孔子之道者曾子也曾子得圣人亲为之师犹曰孜孜焉凡忠信传习可能可为之事且不敢自足恒自省察冀增益所未至今之儒者学为曾子者也故一事一物无时无处而不致其自省之功自省者为已之要也如愚诚欲闻吾儒者之学如是而已孔子曰与其进也公异其善进人者乎太史公曰学老子者则绌儒学吾非能必如愚不有合乎其言然信其乡之人皆可与为善也故因尚友之请为之记以终公异之意

东里续集卷五







续集卷六

<集部,别集类,明洪武至崇祯,东里集>

钦定四库全书

东里续集卷六　　　　　明　杨士奇　撰序

送贵州按察使胡士琏先生致事诗序

士诚志于道凡存诸心见诸行皆天理之公而不累於外物惟其皆天理之公故为子得乎亲为臣得乎君处朋友而朋友信治民而民服表物而物化惟其不累於外物故富贵贫贱忧患之来一无足以动其中无所往而弗得焉古之君子达乎道皆能於此後之欲学古人亦必造乎此而後可以为君子观於清江胡士琏先生其今之君子者欤先生家於儒平居素守不求一毫於义命之外入仕至今四十六七年历州郡长外宪驱驰万里边徼跋涉岁月夷险一心泊焉休焉所至其士服之其民戴之未知由於善者化之圣贤论感人之道诚而已先生其有诚者欤圣明在上乐得老成重厚端洁之士天官卿雅知先生将奏而进用之先生春秋时七十余以老病固辞遂命致仕归先生悠然川泳云飞之意易曰介于石不终日先生之谓哉於是朝之学士大夫相率分题赋诗送之而太子少保金公属余言弁简端嗟乎余愧先生多矣尚奚言尝闻玉之所藏其山川草木咸被光润清江碧嶂之间将必有占光气之复还者乎吾又以为其乡之人之贺也诗凡若干篇

赠周用珍诗序

余初至北京解翰林之职为春坊公务甚简所居城西僻远隘巷中达官贵人车轮马迹之所不及每朝退闭户静处不与俗接其意气放旷翛然如林野人而清尚之士无所慕乎外者时过余谭论久之余亦欣然不厌也吴中周用珍时以善书授官选在中秘所居城东距余十里而稍暇辄见过用珍闓疏恭慎有务尚之志其言依於礼其才盖适於用尤善说医理娓娓有造诣余与用珍言洒然相得也仁宗皇帝既嗣位余复入翰林至于今职务日殷旦暮在公虽於用珍居舍益迩而晤聚益踈矣用珍父母俱在喜其子之效用於时也然用珍念其亲南北相隔数千里定省旷远不能以朝夕宁也一日请於朝归省焉太子少傅建安杨先生少保临江金先生及缙绅君子之素重用珍者皆为诗送之非用珍之有诸躬其何以得此於当世贤卿大夫哉孔子曰出则事公卿入则事父兄又以谓何有於我公卿贤而在位者也圣人岂徒为自谦以立训哉诚以事虽至近而欲尽其职而无怍斯亦难矣用珍内而得於其亲外而得於贤卿大夫其可为有诚也殆孔子之所予哉其归也余亦不能无言故书其所为可重者以冠诸篇什之首

送陈孟旦赴江隂教谕诗序

陈氏余外家孟旦海桑先生之孙太华先生之子於余为弟余少从学海桑先生侧其诸孙多同笔砚孟旦最幼少余十有六岁初入小学也尝从余里塾警敏清重特异诸兄诸兄今皆谢世独孟旦在而有子与孙駸駸非复少壮时然则余曷为不衰且老哉其诸兄虽今皆有子及孙然诗书之习无闻独孟旦父子克绍其先而弗坠殆黄文节公所云中和之气萃於此一枝耶孟旦明六义之学西昌邑大夫聘佐教事所造就学者成绩焯焯观今之佐教如孟旦者寡矣今考最陞江隂教谕江隂三吴文物之邦太伯延陵高风之所被者远矣往焉尽为师之道将其学者有成岂下西昌也孟旦勉之又念陈氏之先诗书科目之荣达自宋迨今累累不乏也而吾外祖一派自其高曾以来緼仁施义雄文奥学表表名乡郡而宦达未盛有闻往年孟洁孟京皆以乙科进士擢官翰林余揆造物者之报施其将在此而不及展其分寸相继皆没盖余窃悲其命也尚惟孟旦在夫天於为善之应必不爽也修於身应於天如执阳燧求火无弗得者顾在天者有久速之异耳惟致力德义以俟焉可也孟旦勉之词林学士君子有赋诗赠之行者书余之所望者为之序

送郭鼎贞诗序

临江郭鼎贞为南京刑部主事九年考最陞郎中复之南京刑部鼎贞为人温厚简静不为气势崖岸而有执守出言率由夫理盖笃实士也今外百司之务皆上计北京而南京所治惟应天一郡其政务视昔裁千百之什一公庭清虚吏牍简静鼎贞之官可谓称其资也吾识鼎贞於太学於秋官将二十年其履坦如一日此其福固安静和平之行有以承藉之欤彼有沾一命承一官傲然自得而窃威福之柄磨淬锋利欲以畏慑一世曾不几日而遂偾覆者使其少知以德义自裁以庶几鼎贞之为岂不可以免哉吾闻鼎贞淦故家世积厚德固其来也远乎士君子相率赋诗赠鼎贞行而给事中萧廸哲以属余序余固重鼎贞亦因有所警焉

赠萧生序

里生萧仲敬有司以材举於朝历事夏官岁余擢令归善县里人之在京师者皆为之喜盖令者古子男之爵而百里之宰也古之君子有博学惇德怀负利器而终其身局蹐丞尉盖望令之位而不能至焉者矣仲敬一出而遂得之固各有命欤令亦难为也矣凡百里之内民之休戚善恶皆於我乎致也有一人焉或沦於冻馁而失其所或困於横逆而不获安或丧其良心而?於刑辟亦皆发诸我者於道有所未尽也况又有大府尊官之临乎其上命使过客之出入其境出内听断簿书期会之纷然杂出於前事之皆欲尽其礼为之皆欲尽其诚也一有所未尽毁与败且及之矣令岂易能者乎古之为丞尉犹必务尽其职而况令之所系者重乎归善苏文忠公过化之地也其嘉言懿行邑人耆老有能言者矣礼其贤者而访之宜有益焉毋徒自足乎已也余既喜仲敬得官又欲其宜於官也书此以赠其行云

送郭先生诗序

吾友郭彦铉先生历官将三十年今年七十且病朝廷命致其事归四十强仕七十致事古之制也盖用之於道明德立之後而佚之於精力衰疲之余先王待贤仁义之兼尽也圣天子於敬德优老尤隆恩意临御以来士大夫耄疾者率得请而去既适所愿欲欢喜舞拚以为衰老之幸先生年踰四十始出分教乡校历三考用最陞教谕安吉又三考用最陞教授顺德在顺德四年其习俗朴陋人不知重士士不知惇学道德礼乐之意漠如也先生既戚其教之不易入又其家之来顺德者数有疾疢死丧之婴于心居恒郁郁乃今遂释而去归于乡其为喜幸何啻什百常情哉凡於先生有游从之雅者亦皆为之喜翰林侍读学士王君直相率为诗送之谓余当序之余窃念童冠时与先生者十数人为莫逆友里巷旦暮相聚讲学道论古今为文章娱嬉陶然自足无务外之意睨眎流俗人不直草芥盖共相谓以此终其身无憾也後十余年各东西散去不能得如意或出或处动累岁不一闻问今忽忽四十年向之十数人者沦谢殆尽独吾两人在又皆有官守而南望乡国於六七千里外盖其心未尝不惓惓也今幸遭圣明而士奇以恩遇隆厚义不得顾其私先生独返初服以遂放其志意於山水云林之间盛哉乎其迟莫之适也然山有玉焉则草木岩石皆将增其光润孔子称子贱必本於鲁之君子先生之归吾又以为乡人後进喜矣

送礼部侍郎仪公致事序

礼部侍郎有恒先生高密仪公今年八十上悯其老赐玺俾致事归盖特恩也礼曰大夫七十而致事疏曰七十有德君不许我国家法古制治优老敬贤着于令甲然有未及七十而衰病不任者亦听解职盖悯下之仁也有踰七十而不听去者好德之义也仁义兼尽圣人之政也先生起自学官尝为宝庆知府陞通政兼春坊中允又陞湖广布政入为礼部侍郎奉诏授皇太孙经先生虽不得以七十之年谢事而玺书之褒极其优老重德之意先生何自而得此哉有恒者其斋居之名先儒曰贞而不已之谓恒此非先生之德欤先生天禀淳笃表里洞达而直谅之节刚方之气端实之行自少壮至老如一日岂非贞而不已者乎故所至以为教则学者皆曰得贤师资以为政则民皆曰得贤父母在朝廷则衆皆曰此贤辅弼也是宜其得乎上而必踰八十之年然後得去也今归荣乡邦抚其曾孙消揺山水之间而茂膺康宁和平之福古人所谓超然者也然古之君子其身虽退而心未尝一日忘君故富文忠赵清献之致仕也孜孜忠君爱国之诚未尝已於言焉推先生贞而不已之心将必有同於此哉先生尝属余记有恒斋而未有以复也故述其躬行所得及所以名斋之旨以为荣归之祝

送刘鼎序

为学能自知不足而反求诸己不累乎外此贤人君子之事也世固不多见焉今年春天下贡士会试京师者几三千人余奉命主文衡凡得士二百人而闽人陈中第一吾邑曾鹤龄第二又选可以为校官者三百人既而二百人入对大廷上亲擢鹤龄第一於是公卿大夫皆欣喜庆告曰天下之大公也而吾邑就试之士惟罗敬刘鼎郭绍宁王钺不与五百人之数四人者皆以父执见余恭然其仪怡然其容无几微不得之意余主文方愧失士而合辞谢曰生之业未至不能迯夫明有司之公幸获退而学焉受赐侈矣已而数过余求益无倦色其视世之有小失辄惨沮忿怨畜於中形於外者霄壤矣夫人一得一失皆有命惟知道者安乎命焉耳今吾邑之士得於命者可谓特出矣其未得於命而能反求乎中不累乎外如鼎之四人者其所存谓非特出可乎敬援例入太学而鼎三人者皆归吾少识鼎之大父愚村翁忠厚恂恂於乡党之间诸孙多读书业儒咸涣皆明经擢第今咸为河南按察佥事涣为兵科给事中将继今而起者非鼎乎固本其大父之积欤其大母今年八十余康宁和豫而鼎二亲具庆兄弟怡怡归而乐天伦之乐益求诸已进进而不已所造诣可量哉鼎父仲高吾童弁与之同学相别二十余年矣故於鼎既喜其能特出於流俗又喜故人之有子也特赠以言且期望於他日云

送葛主事还乡诗序

庐陵葛氏世儒家尝有科名於宋清隐自少寄迹老子法中洪武中以乐舞生举送京师十余年擢为山川祠祭署奉祀又十年皇上龙飞之初陞太常寺丞又十六年调礼部仪制主事今满一考盖年七十有二矣奉命致仕归清隐为人温厚笃实不苟其行居常闭户焚香坐咏道德经南华篇不与俗人接翛然自得也而名儒硕士方闻博雅之流相好而过之者或留寓至累月而不厌非清尚不群者欤其治职事也明於典常之故达乎节文数度之详岁国家有事天地宗社百神清隐秉?相事严恭对越虽笾豆罍洗之末必躬莅洁之诗云济济多士秉文之德对越在天骏奔走在庙清隐可谓无忝者矣今归荣於乡瞻桑梓而致敬乐山川之仍旧忘机鸥鸟之群游趣烟霞之表遗荣名於外物颐天和之自然岂非盛福欤非自其修诸躬者得之乎於是大夫士有赋诗荣其归者余为叙诸简首

赠太学贺生序

元太学生山西贺永中积三仕而至正平县尹既内附以故官举又积三仕而至泰和淘金驿丞官满遂留家泰和余犹及识永中於士君子间其意度闲雅其词气简重其仪矩整肃盖未尝以一毫之微而妄取敏其冢孙也秀頴务学自县学生陞国学踰年矣时初建北京学舍未备郡县学生贡至者日益衆礼部奏请以南籍者分处南京国学诏可於是诸生之急於仕者多不乐远去敏独曰吾求进於学耳怡然以行余闻而韪之告之曰世所谓学者文辞而已求其力学躬行无几也工文辞可以资进取致显荣惇德行者顾独不可耶古之人修天爵而人爵至故学贵先本而後末敏往朂哉为学必有师今司业吴先生吾尝同为史官其笃行劲操毅然如岁寒松栢之不变助教欧阳先生与吾同邑而少相讲学其为人温然方正而坦亮两人者其言皆本道义而乐於教人而今皆子之师也往焉亲炙於朝夕之间涵濡於岁月之久子恶得乎无进也敏闻余言喜跃然则又告之曰未也京师者势利之所聚四方之人杂处其巧伪百出可以顷刻致重赀中人以下之心岂能确然不夺乎外故有遇端人正士则改顔从事及退而群居浸渍乎便佞邪辟之说而?於小人之行卒不能以自拔者故於取友尤不可不慎朂哉敏也敏惕然起拜曰敢不刻厉以敬承先生之教请遂书於简以时自省因并述其祖德使图无忝云

赠萧汝坚序

今岁礼部会试天下贡士三千人申选者二百人又选其次三百人为副榜例授府州县教官吾泰和中副榜九人而萧钰三人者自言於吏部学未至未可以为人师愿卒业於太学吏部以闻诏从之居两月礼部言太学生益衆学舍不能容请令尝中乡选者蹔归自进以俟再试诏从之钰行求余赠言余少於钰父所耕居同里巷又尝小学同师今其子志於学如此何爱一言嗟乎汝坚勉之哉世之得一名者往往安於小成不复有自进意甚者昧其固陋放言訾古人议前辈遇贤而长者不知礼下之有能如汝坚之不自满而求自进盖尠矣汝坚庶几漆雕子之志乎书有之满招损谦受益苟自足之心窒乎其中蔽乎其前见善而不能知知而不能入虽有欲以善及之者亦且歛而去矣由是冥焉肆行偭焉背趍久而并其所得者丧之矣损孰大焉如持不足之心恒以不若人为耻以无诸内为歉汲汲焉惟忧善之不在已惟恐人之不已吿也则有欲以善及人者皆将轻千里而来告之故日进月长其所得沛乎莫之能御矣益孰大焉勉哉汝坚又当慎择所从也子居太学有德义儒者为之师今之归也文溪武山之间德义之儒有如吾行俭者乎子诚以求之虚以承之後三年遇汝坚必浩乎乘长风凌青云而高举哉汝坚勉之

送萧郎中序

临江萧伯辰事太祖高皇帝为卫经历事上为泰州知州又改深州凡卫之政无钜细必由经历而泰深二州皆畿内民衆务殷不与他州等伯辰为之盖上下皆归其材且良既去则皆思之不忘伯辰儒者明乎理道有忠厚恻怛之诚和平闓敏之资而又行之以勤慎斯其所为达於政而得於人者欤今深州满三考书最陞南京礼部祠祭郎中国家建两京其官府之制同今外之庶务皆上计北京繁於此必简於彼故南京之官守优逸多矣而宗伯典礼其优逸加多焉宗伯领四属惟祠祭典常祀岁时有事伯辰为其长推其所负蓄且练习之久宜绰乎有余矣今年六十余而进进於荣且逸如此亦晩节之福哉余闻伯辰有素今岁始邂逅北京其姻家大学士金公属为文赠其行故为书此

送廖子谟序

翰林庶吉士廖子谟既授颍上知县告别将之官廖氏之先与余同里巷余少犹及趍走其曾大父愚寄先生德辉之下长而与其父潜仲相好也而子谟从余於翰林六年志同而道契矣余素寡合於流俗而今益就衰迈方资二三贤俊朝夕聚处以适而子谟遽有数千里之别能无情乎子谟行念无以助益之则告之曰君子之长民也求其安而已惟令於民最近其道易行而功易成也子谟怀安民之心有素矣有是心或上而郡府下而佐贰其心异焉势犹有所沮此必致诚以格之也诚可以通天地孚豚鱼有不能格人者乎而非谦虚以承之优柔以将之虽诚未易以格也勉哉子谟子之所修能行於家有不能行於官乎颍上俗淳而务简抚字之暇日求前言往行以自益焉岂徒足於百里之治哉

赠胡敬同序

亷者士君子当然之行非峻絶卓异之事也廉非一义其於行则不贪之谓唯君子则必廉不廉则非君子孔子曰君子喻於义小人喻於利义利君子小人之判也君子居则修其义於身出则施其义於人盖视人犹己忧人之忧乐人之乐无一毫自私之心小人者反是知有己不知有人损人以自益瘠人以自肥惟已之肆无所不至焉故为天下国家者必择君子付之以养民之寄君子知义必廉廉必公公必明而民安政理矣然君子有其德径情直道持重不謟而衆率忌之小人有其才捷给柔媚屈已趣合而衆率乐之於是有君子而屈小人而伸者盖系乎所与者之衆寡也其亦系於命乎丰城胡轸敬同家贫有志节初擢第虽得禄以供养外服用类寒士而怡然自适授兵部主事勤於职务确於自守不苟取一毫而自用如初第时陞夔州知府孜孜以爱民为政其守益确其禄仅给奉养自用益俭而民戴之如父母後为同官所累司法者不为之辨左迁两浙盐运司同知贤士君子皆枉之而咎司法者敬同既不自白後数年凡自浙来道浙之仕者有守有为十数人而誉道敬同者极口不置且恨其不为郡为藩以施惠於民也敬同见枉於司法又未见知於司铨固其命矣古之君子不以挫於外者而变易其中岁寒之操敬同有焉敬同於余往还二十年知之有素今考绩来京师一见遂别不能无嘅於君子也故书此为赠

送杨修撰致事诗序

翰林修撰建安杨君寿夫致事戒行有日其学者连智时亦为修撰在翰林求同官诸公赋诗赠之又求余序智之言曰少之日学于乡校也实从杨先生先生教诲饮食之如父母智微先生不有今日愿一言以华其归余闻而叹曰寿夫之乐成学者与智之不忘其师皆今所罕见也前二十年余在南京耳熟寿夫名心慕之永乐辛丑考礼部会试与寿夫同事一见如平生亲时车驾?郊外鎻院数旬既竣事多暇所与六七人旦夕聚嬉甚乐寿夫邃春秋兼书渊源有自明於鉴别平居言论温恭谦下至辨析是非枉直断断焉虽贲育不能夺也宣德中诏廷臣举贤才余与今少师建安杨公同举三人寿夫预焉既至授翰林编修在馆阁七年褎然老成人也预修宣庙实录陞修撰於是其年七十得请而归夫士君子出处进退从容合义固自其志盖必有圣明在上使臣以礼而然後志可遂也寿夫亦荣遇矣其去也吾盖为同官惜然念崑冈有璞玉焉山林卉木咸被光润今使丹山碧水之间学者得所师善人得所恃守令之政有所咨过使客之尚贤也有所致礼光润所被岂直山林卉木也哉吾又为建安贺遂以书於群玉之首

送龚宪使致事诗序

宣宗皇帝临御深惟安民之道诏吏部凡布政司按察司正贰及府州正阙令京官三品以上奏举必取廉公端厚识达大体能为国为民者如所举後受赇并罚举者皇上嗣统申饬旧章而加严焉繇是被命之臣咸颛颛不敢以忽凡所奏举十率七八称得人於时按察使尤难其选吾友豫章龚鐩子谏起科目初擢给事中陞云南佥宪改广西又改广东用少保东莱黄公奏陞四川按察使命初下中外忻忻喜朝廷官人之当於其职且重黄公之明知人也岁余子谏声誉益起盖士大夫公议今宪使之贤子谏表表在甲乙数子谏宋吏部侍郎竹乡先生之後笃志而清修耿介而直谅有学术明大体尝言事过直虽忤不悔所至不尚威严而政纪清肃除害兴利具有成绩如在云南为法教屯兵引水灌田岁免夏旱之虞广西叛猺猖獗都司不能制子谏亲督官兵进讨擒戮猺寇二千余生絷凶渠送京师斩於都市悉还所掠良民男女数百人四川时释平人死罪於十年之久未决者五十余人皆着人耳目其所建议便民尤多盖其心夙夜在民所历官或万里或七八千里跋涉险远而氷檗之操久益确仕四十余年贫如家食时园田无寸尺之益而视旧加损此其人岂贵富之能累其心哉今年七十有一言於朝乞致事归天官卿言鐩虽老尚堪事事未应退盖重贤者之去也上念其涉历之久且艰竟从之优老之仁也子谏既拜命过余曰故人能无一言识别乎嗟乎久劳怀逸人人同情何独子谏哉故赋近体诗二章寄久要之情云耳

送尹道充南还序

前三十年尝与道充甫一见於吾邑清节书院书院者邑萧氏作之以祀其族祖宋子荆先生道充甫萧氏子壻也余见之时财四十莹然其姿恭然其仪温然其词也今复邂逅京师则昔之恭然温然者固在独其莹然者变为苍然盖久而後能识也道充甫洪武中尝举贤良为虞官於沔阳典郡幕於檇李行端操洁有政誉於时今闲居且老执守如一日间以其子监察御史循迎养为此来循起科第任风纪能持身奉职无忝崑冈之产也然余窃闻其父旦夕励之於道者犹惓惓不置呜呼世之人幸有子弟在当路率凭籍声势偃蹇宗族乡党之间甚者贪猥淟涊无所不至有如道充甫吾见盖尠矣道充甫念其先人桑梓之远违也又将别余南归归而日与二三耆俊小车往还逍遥觞咏以乐圣朝太平之泽且使乡人後进瞻仰老成以兴於仁义忠厚之习者岂非盛致哉而将有望德星占贤人者亦不在是欤尚见杨嗣庆先生道余向往之意

东里续集卷六







续集卷七

钦定四库全书

东里续集卷七　　　　　明　杨士奇　撰序

送邓训科序

永乐十年泰和医学阙官邑大夫举邓迁请命于朝太医院试之曰能遂以为泰和医学训科将归其所与姻好鸿胪序班萧子敬求余赠以文盖以余与之同邑也邓邑中故家其先宋之时有兴举神童者诗书簪缨世不乏人元之时有子方子静两先生惇德硕学虽不仕隐然名动江乡之间所以冠冕儒林仪范後进至今灼灼着人耳目皇明统御天下文运丕显四方俊乂争先奋跃愿效用於时吾邑之士翕然云兴而杭州府通判杨自立先生德安府同知罗子理先生四川盐运经历邓崇志先生尤以清修苦节着闻时称为杨罗邓邓氏又有大椿先生崇雅先生相继而出虽其位崇庳不同而清洁之操炯然相映者盖未尝不同焉於今独崇雅先生岿然而在虽以疾废然老成典刑尚有以为乡闾斯文之重可谓邓氏盛泽者矣况又有如迁者继踵而出乎今迁虽以医见用於时夫医圣人之教而人之生死系焉此其术不可以不慎也子为诗书簪绂之裔又有温厚秀敏之资吾知子之必能慎也夫能慎乎此亦足以绍家声而不忝乎国命矣子必勉之子归而见崇雅先生其为我道向仰之意

送李昌明诗序

风俗之能移人尚矣自中人以下为善为不善未有不由风俗之化故邹鲁之儒风江汉之好游皆其俗渐陶薰习而然非邹鲁江汉之人其性独好儒与游而天下之人不能也吾庐陵古扬州之域杜佑称艺文儒术斯之为盛盖庐陵人表然者矣其家说诗书人服周孔益久而益盛此岂他邦之人其性有所不能哉惟其俗渐陶薰习非一日之积为士者皆知所自勉是以他郡之人不及焉然则士生於庐陵幸矣其可不自勉於其身哉吾家去郡城不百里闻李伯葵先生兄弟久矣而未识也来京师见学士解君侍读胡君道其行义学问为多今年先生之子昌祺举进士为庶吉士进学文渊阁挺特不群励操行能文章予固重其有所由矣居数月先生中子昌明道二千里来省其兄温然其资恭然其仪予数过之见手一卷未尝释也亦爱重之未几昌明以旷定省告予别而归且出诸君子所为赠行诗卷求序则告之曰夫生于文献之邦书礼之家入有贤父出有善俗薰炙濡染宜子之兄弟英英卓出也然不宜自足而不勉诸其身是行也子孝弟之心可见矣孝弟者行之本也语曰本立而道生勉哉昌明使他日称昌明之贤曰此庐陵之产也岂不伟哉

送陈硕望先生序

吾邑陈硕望先生持端洁之操藴通博之学擅奇伟之文弱冠举进士出佐百里之治於兴宁善政施焉善教行焉既去之二十年民犹至今思先生不忘後谪南徼虽武将悍卒皆知先生可贵重不可?慢声望益着远近慕其德义而求其文章者日继踵于门既还其乡乡先生耆德宿学者多已物故或宦游在外惟有郭子益先生与陈先生两人在矣郭先生洪武初尝徵诣阙下以目疾罢归杜门守道非其人不接也陈先生方以启导後学为重从学者有不远数百里而至三年阶高科而登者愈多矣今上咸和万方笃志稽古礼文之事永乐四年春悉徵天下名儒以事纂修先生与焉至则老矣例得赐环行且有日矣方先生徵诣公车也吾乡之学者咨嗟怅怏如失所凭恃如遂伥伥无有所启发则今闻先生之南辕也吾意其欢忻鼓舞拜上之赐踰越恒情可量哉盖人之学必有师师得然後道明道明然後由之则可以善其一身推之则可以善及乎人人事君也可以致君治民也可以泽民师道之所成夫岂细故也使陈先生归而尽发所藴以为学人志士之资将来有出於吾乡德修而材达功建而泽流者人皆曰此陈先生所成也是先生虽退不尚有裨於时甚博乎翰林庶吉士欧阳俊尝学於先生乐先生之归告朝之大夫士作诗送之余先生之外弟也故具述所由以引诸卷端

送郭推官序

先王之制刑非所得已也人之生有气禀清浊厚薄之不齐又有习俗之异也故制为教化之法以一道德而同风俗然天下至大也生民至衆也有从焉有违焉则又制为刑法以警惧之使之去彼而即此盖出乎不得已也先王何其爱民之深而制法之备哉我皇上临御以来惓惓宵旰念生民之命至重也罪之罹于大辟者覆奏必至四至五察辞阅实了然无疑而於天理人心必不可容者悯焉哀矜而与衆共弃之如其有纎芥之疑则曰宁失之不经而每岁数降德音戒饬司理之臣以钦恤之意尤深切也如此而职司理者犹有不体德意致讼弗得其平民之弗当乎罪此独何心哉吾友郭彦迁为琼州推官勤於职核於事达於理敏於断於是满两考矣三州十三邑之民皆爱服之广东之藩臬二司泝而至天官皆书其绩曰能彦迁所为非能上体德意下当人心者乎不然何以致交誉之如此也吾与彦迁游自髫齓以至于今知之有素为人温厚谦慎又出乎诗书簪缨之家薰陶之熟也如使天下司理者皆彦迁上之泽焉有不下究下之情焉有不知所警惧趍向哉今彦迁复还其职将以满其三考也然吾闻之行百里者半九十盖谓恒情率怠於垂成而终事之难不可不致其力也则夫谨宦成之戒持终如始以永休誉者固彦迁所当务哉诗曰靡不有初鲜克有终君子盖慎之矣余与彦迁别七年今相见未几且复别故重朋友责善之义既乐颂之又祝规之

送梁教谕序

梁氏吾世婣家本之自幼至今笃於事亲自父母至於闾巷皆称之曰孝爱兄弟之子如子推所有以周婣戚之贫者益久不倦擅经学有渊源负刚直之气勇於有为尝训导瑞州府学教谕溧阳县学两学教久弛诸生不自振本之至力作新之自是选科第进者皆接迹矣在溧阳五年积俸廪倡邑人修庙学之圮者焕然增其旧观岂非才德兼有者欤今以丁外艰起复改泸州纳溪县教谕繇泰和至纳溪五千里川路之险絶天下本之上有七十之母其长子官侍近今扈从在北京独幸本之得禄近地便娱养又违之而远去行道观者犹有不忍之色而况孝子之心哉故本之遑遑乎斯行者迫事亲爱日之诚天理之公也余从而解之曰凡人出处得失其各有命孟子曰行止非人所能君子以义安命所不可必於已者盖无容心也易曰官有渝贞吉出门交有功夫渝得其正何往不吉诚不系於其私何往无功吾且为本之贺虽本之志在其亲而不在乎已夫敬其身谨其言行勉焉效诸功业以光承国家之命以荣乐其亲者孝之大节也孳孳乎旦莫起处饮食之奉末矣君子亦务其远大者哉况有子能敦诗书之习承贤父之志旦莫起处饮食之奉有赖也本之之心可以自慰矣然本之诚孝人也士百行莫加於孝世之任教职者苟治於文艺衆则以为可矣求文行本末并举如吾本之盖寡见也纳溪远方之学者一旦得贤师独非幸欤夫得贤师而不力於进修以臻有成其果於自弃而何以仰副朝廷教育大德哉吾既以解本之又欲以勉纳溪之学者故引於诸贤赠言之首

送周添彰序

国家兴学用儒之盛古所未有内自都畿外至遐陬絶域万里之徼凡郡县莫不有学每岁郡县之学贡其成材者上於太学率二千人太学之六堂肄业者率数千人学舍至无所容太学生岁以次历事诸司而官之又有进士之科以简用太学及郡县学之生而比年繇太学生繇进士发身者多上所亲擢内之为给事中御史六卿之属外之为县令郡守有为布政使按察使者所以隆奬儒术何其盛也士生斯世苟有尺寸之具孰不庆幸愿效用於时况躬被秀民之选承教育之恩者哉郡周添彰自庐陵邑庠生充贡入太学历事礼部当授官矣拳拳念去其亲亟请归觐焉人之行有大於此哉添彰升堂拜庆奉觞介寿足以为亲荣退而与昔羣居之士道圣朝之盛事士有笃学而尚志者其不跃然兴起哉诗曰凤凰鸣矣于彼高冈梧桐生矣于彼朝阳菶菶萋萋雝雝喈喈於添彰之归吾三复此诗以致望於庐陵多士焉

送康遇衷赴柳州卫经历诗序

经历幕寮之长而卫之幕尤难於他司盖指挥使至佥事皆起身军功於凡政务设施緫其纲视其成而一理之於幕柳古百粤地去今京师数千里与蛮谿獠峒接壤军务之繁尤难於他卫又其四时地气不常特异於中州遇衷拜命而去视其色怡然无不堪之意岂遇衷之心独异乎常人哉遇衷自少读书乡校已能持守不逐流俗睢盱淟涊以苟利虽穷蹙不少变及来太学历事都察院夙夜敬慎勉勉不懈持洁清愈励衆迂视之遇衷独以为当然盖其心异乎常人久矣孔子曰得见有恒者斯可矣如遇衷非有恒者乎夫充是心无所往而弗济斯行也吾见其易不见其难也虽其地气不常然持其志积诚而不已有自胜之理亦在我焉耳余雅知遇衷故其戚监察御史王铉求余文赠之又求能赋者继于下方

送监察御史曾本清诗序

风宪之臣国家耳目所寄纲纪之所由肃百度之所由贞也古之任此职者必得廉重明公守道不回者而後授之是以风宪之臣所至善者有所恃而安不善者有所惮而格後世风宪或杂匪人而其所至善者无所恃而益危不善者无所惮而益肆盖由其非廉重明公守道不回而冒焉处之者也夫有正人之责者必先正已正已之道必自无欲无欲则所存者明存者明则所施者公而然後有以畏服人也廉耻道隳久矣士之仕能以无欲行道什盖得三四不能者率六七为风宪亦槩然也凡仕者之不能风宪得举正之风宪有不能於所罚之典加等示惩国家於用人图治惓惓激励之如此而士犹不知所自重是果何心也哉入国朝吾西昌之士为御史者九人始王子启而陈仲述继之子启没四十余年仲述亦三十余年至今其所过之处人诵道其善啧啧吾乡老长亦恒举其行事为子弟法四方士君子亦共推此两人为吾乡之望不贤而能得此欤曾泉本清举进士为庶吉士於翰林有年今授福建道监察御史当之南京本清果毅明敏志於有为乡荐绅先生皆期望之曰是必能不沗风宪不沗科第翰林所出者欤必能不忝王陈二先进及西昌者欤於是侍讲学士王行俭相率分题赋诗赠之余其所为主者也故引诸群玉之首

送余通判归泰和诗序

国家仁民之政择郡邑之吏为要邑视郡尤亲於民然举世所病刚毅者或失之急巽愞者或失之不振有矜物之心者或局於无施有驭衆之才者或堕於无守民未必被泽也长民者诚本乎仁确乎志明乎理人之道通乎古今之故悉乎事物之情斯必有及民矣吾泰和素号忠义邦礼让之俗厚文献之传远近自宋元至国朝之初所得贤长吏历历可数三四十年吏之人品不齐俗化不能不因之移易皇上临御之三年兴化余君叔炫以进贤政满用绩最陞吉安府通判掌泰和县事君和夷质直氷檗之操坚若金石而一志保民恪勤夙夜胥吏毫末之奸无所容上官势要一不得干以私素阿谀险诡把持揺撼之徒咸歛迹以避闾巷畎亩帖帖焉安於无事为县如余君盖於今絶无而仅有者郡太守四明陈侯治行为江西十三郡之最其於属邑独加礼余君之贤比以考绩来京告士奇曰余君浩然有归休之志余君去即邑之百弊皆复後邑人之至京者亦皆言余君浩然有归志余君去即百里之民皆失所矣言已皆若有戚色无几余君以觐来士奇勉之曰皇上选择贤良付君泰和奈何欲去郡侯与邑民愿君之久於位也如出一口奈何欲去余君默不应已而引疾白天官卿求退甚固天官卿亦固尼之盖尤知其得民之心也非余君诚於中积於行何以得上下之重其去如此哉若前史所称循吏视余君何有间也余君今复归泰和吾故次第其事作诗送之并致有终之祝云

送王教谕之象山序

王效先尝从学海桑先生陈公於予为同门始余事小学效先已冠下笔为文章滔滔也效先学成余亦渐长各东西散去不相见二十年今余窃禄近侍效先以佐教分宜县学满三考上京师得握手相劳苦申间阔虽效先论议志意不改於昔时而斑白照映容色枯槁於是其年五十余矣则思余之年亦非壮也而学无一进徒然滥士名玷时宠上不能有裨於时下不能措其身於寡过之地念先生之不作抚去日之如流其何能不有动於中哉效先虽栖迟下位是来也有司上其功天官最其能陞象山教谕夫施於事而有称受於上而无怍余岂能无愧欤然古者学校之教文艺末矣而今论学校之士往往视其文艺而高下之而其最下者有廪养十余年不能吐一辞此岂其资不及哉盖师道之不立师道之不立则讲学不明讲学不明则士不审於趍向欲振起而作新之必自师道始师道立则讲学明讲学明则士之趍向定虽欲追踪古之人为无难而况文艺之末乎往哉效先尚本诸其身乎本立於已而谓有不行於人者否矣效先行求余赠言余重同门之义故书今之所急务者以告效先亦有以处我乎

送王知县致仕诗序

永嘉王时中事太祖高皇帝为广陵华亭丞事上为光化令时中自为国子生已能??树立起才誉至临民为政清慎恺悌有及民之惠其民安之後坐累谪交址民老者数十人出三千里匐伏请於朝乞还时中时中之甥右春坊大学士黄淮时在上左右亦以为言有诏召还既还朝廷虽知其宜於民然视其貌老气衰不宜重劳命以前职致仕所以礼待之厚矣儒者有言事君不患无礼患其忠不足耳皇上宵旰劳勤以安民为务然而典一乡一邑者求能尽心致力庇利其民以不负任使如时中者鲜矣则所以承被厚恩非由尽已之所致乎今归故乡依止桑梓日与家人父子兄弟颂祝圣明以伸感荷之意与乡人长老觞咏酬酢以乐太平之世与後生俊秀讲论孝弟忠信以厚俗化灵台熙熙万虑皆静即天民至乐复有过此者乎其行也翰林检讨潘畿以同邑之好求大夫士为诗送之而以首简属余故次第所由来以为先生庆且以告今之为郡邑者宜务尽其在已者云

送李孟谦训导序

庐陵李草堂先生之季子孟谦训导分宜县学官满调安庆府学且行大夫士作诗送之吾友胡存渊属为之序余虽初识孟谦然童丱时侍海桑陈先生入郡城获拜草堂先生清伟凝重博学笃行近年先生冢子石埭教谕孟昭被召纂修永乐大典与余同在翰林孟昭端厚温雅文行表然孟谦为李氏令子弟又尝从游海桑先生经明而行修其在分宜也盖学者悦而归之夫导之而後善警之而後从自中人以下皆然故建学必重於立师安庆畿内名郡其山川秀厚又余忠宣公过化之地其人宜隽爽识所趋向今又得孟谦为之师表率而启廸之安庆之学夫安得无所成乎孟谦之道行固父兄之荣也孟谦勉之

送陈雍序

圣天子龙飞之明年诏翰林之臣修永乐大典尽出中秘书又广求天下载籍而统稡之包罗天地囊括古今浩浩穰穰盖自有书契以来篇帙纪载之富未有若此之盛者矣又明年悉徵天下博闻之士入预纂修又简太学郡县学生及秀民之工於书者以职缮写於是天下文艺之英济济乎咸集於京师而出入禁闼日食大官又有骈蕃之赐夫士遭明时预稽古制作之事而翺翔乎声明文物之会岂非千载盛遇乎而吾西昌之学以能书与於斯者陈雍曾贯刘选三子者可为遇矣而其居乡校也皆尝有志乎学雍来京师主吾家雍之心未尝一日忘其亲处人必信临事必慎亦学之力欤夫学之方在致其知识知之不豫则昩厥趣向而无以明乎善知所趣向矣在勉於修为为之不力则无所持循而不能诚其身雍庶其知之矣乎苟知之而不为之犹未尝知也吾所为重雍而愿之如此雍必勉哉子之遇岂止於是乎今竣事皆归进士邓贞王铉善雍属余赠以文故告之以此岂独告雍亦将以告夫二子者

送宗人思惠序

庐陵以忠节名天下杨氏以忠节名庐陵君子曰杨氏庐陵之元气也忠襄文节皆家吉水其後世至今服诗书秉德义未尝乏也此岂独於杨氏先德不辱盖於庐陵无辱焉吾家宋之时繇吉水徙泰和皆虞部府君之後水木本源之心吾未尝一日不存也往往遇吉水之族不忘敬爱况其修诸身见诸事自有可敬爱者前数年识今东平太守季琛先生博学谨行有政誉於时今年识惟效举进士从事宪台有能名超拜河南宪副继又识思惠则季琛从孙惟效从弟也温厚秀朗闓疏能慎来京师假舘授徒以务学问盖於见闻益广气韵益畅矣夫有高明祖父肇之於前又得贤子孙承之於後家未有不兴者然岂可必得古之圣贤有一再世遂荒落无闻?至於毁败污辱者矣如其本既立後之人又能加夫培养灌溉之功则枝条敷衍益茂而不替思惠之先世固如此使继今培养灌溉愈益不已将駸駸乎其盛亦不已也此固思惠尽力学问足以致之思惠将归来告别余无以益之故书此为赠思惠勉哉

送张日孜还泰和序

吾友张日孜以诗书故阀之裔忠厚数世之积明敏和易之资又出於钜儒先生之门得经学之传今岁邑令丞举之以副教其学弟子员而敦遣上京师请命焉既得命归且有其知日孜者皆为诗歌送之而属予为序夫有国者其兴学育贤用心之勤笃三代以还未有若我朝之盛者也其教育有法其责效有程职教有成绩者率超陟厥位怠废者必底黜罚由是效用於时者出於学校常八九焉而士亦以出於学校者为重然天下之大士之出于学校者莫盛於江西两浙吉安又江西之盛者而吉安之盛者泰和其一也宾兴之岁顒然而起者未尝不夥於诸邑盖由其风俗之美其人皆能尚志洗濯淬励以求不负上德意故受典教之职者以得其处为幸然而不出其乡而有天子之命享官禄之奉其居与俊人秀士讲道而论德其出与邑大夫相宾主论议与宗族朋友里巷之人朝夕相欵接好也岂不尤幸者乎於是日孜之归其所得多矣然吾因之有感焉国家初下建学之诏其时副教泰和县学者予伯父吏部公及继父德安贰守罗公四川□幕邓公当时翕然称曰杨罗邓盖其表然所自树务求合於古人者不独文艺之工而已予尝忆伯父初领乡荐时戏语二公吾三人者即皆获一命可不失为廉吏二公同声应之曰此士之素分耳其後皆出为显官而其家皆愈益贫薄则他行可知己继三公副教者得仙游县簿罗公国子学正严公杨子初先生又後得御史王公公操行方正峻洁屹然人不可干者又後得临晋令郭公国学录萧公之数君子其文学之正其德义之端虽时有小异要皆的然可以垂范於後进者而今皆不复作矣诗曰高山仰止景行行止予与日孜何可以忘也又曰伐柯伐柯其则不远则今日所以副教吾邑之学者何待以他求哉盖师者表也表端而影随必然之理也日孜其尚有取於予言

送邓主事南归序

庾岭之南大海之滨山川灵淑之气锺於物木有千岁之香禽有五采之珎及象犀珠贝之属填溢海陆岁贡献而北来者连属於道何其富也其锺於人为瑰玮杰特之才修洁廉正之资如张子寿余安道者往往出为世用然亦鲜矣夫灵气所锺人与物均得之非独厚於彼薄於此也岂由於世求之则出欤抑人固灵於物而不为世之所取乎自余仕於朝所得粤产之良两人前十余年校艺礼部与陈琏廷器同事比年校艺礼部又邂逅邓林士齐皆博学擅文负用世之具余间问粤之人才所以鲜遇之故皆莫得而知也廷器自良郡守擢陞宪使四川为国家正风纪於一方士齐自郡博士擢陞天官属日在冢宰左右商论天下贤才俾各宜厥职皆要任也功能日着而誉望日起矣今士齐蒙荷国恩追赠其亲方捧命书归故乡举焚黄之礼奎光龙文焕乎临照岭海之人有不仰而快睹頫而歆羡者哉其或才且贤而匿于下者有不幡然易虑者哉幸际明圣在上求贤若不及之时尚卷而自私区区穷老於一隅必非智者所为也试因士齐之行卜之士齐来告别遂书以赠

东里续集卷七







续集卷八

<集部,别集类,明洪武至崇祯,东里集>

钦定四库全书

东里续集卷八　　　　　明　杨士奇　撰序

送周教授序

吾邑大原周氏世有厚德至所敬尤为乡人所重往时邑中钜公硕儒名德之士为文章称誉其行又伤悼其才不获见用於世而没也凡数十人如出一口夫得名於天下易得名於乡里难况又皆出於钜公硕儒名德之士是岂声音笑貌之所能致哉所敬之子叔京谨愿温雅博学有清才其配陈氏元潮州教授以道之女先待制外孙也叔京子以巽自幼惇厚力学入邑庠充弟子员从前国子学録萧执先生业毛氏诗取乡贡进士得教谕咸阳县学改归善县学於是考九载之绩今得教授台州府学将别而之官余少时与以巽朝夕讲学劘切资丽泽之益其志意相得不啻芝兰之同气金石之合奏也而云萍之迹忽然异处者既二十年近年以巽迁归善过乡匆匆一见其後来朝京师乃不见而去今年留纂修翰林止京师半载且数得见坐各有职务未尝接盃酒叙契阔於今乃又有千里之别其能不动於中乎然离合常事君子不以动其中也君子在立身有道以不辱其先人而已以巽际明盛之时典教导之职虽道行於身验於人有素然君子不以其所能自足也往哉勉焉

送严绳祖序

严氏五季之末繇金陵徙泰和世以赀甲闾右宋庆历中震举进士为常州推官自是诗书簪绂代未尝乏理宗朝肃以正学粹德知名当时宰相马廷鸾江万里上其所着易说召除秘阁校勘不受学者称朴山先生朴山之子元高安县尹用父克世其学而忠厚之德及於人者博也具载吴文正公掲文安公所为碑志故论泰和着姓必曰严氏而士奇之祖考皆严出士奇又辱壻焉而族人之相为姻好加多也故论杨氏世好亦必曰严氏然更元季兵乱之後严氏向时赀产之殷居第之壮诗书文物之盛荡然不能存什一於千百州闾长老往往兴嘅而况与之有世好者乎皇明统御天下设科目以宾兴贤能天下之士争濯磨以奋於是诗书文物之家既偾而复起者比比矣而严氏之後世复厉志乎科目者吾始见於绳祖绳祖名圭自少笃学以邑庠生领永乐六年乡荐今年会试中校官选将赴登州之招远一时与绳祖游者皆为之喜而况於余乎然士不患其不达患达而无所施耳故其未达也勤勤焉积而充之以待夫达而施也既达矣又患夫施之而穷故积而充之者益勤弗懈君子之仕如此今绳祖往焉任乎师道之重学者之所资也辟诸井焉非其出源源不已何以应无穷之求哉孔子曰温故知新可以为师勉哉绳祖其可以画乎今子之始达也所与子好者皆拭目以望矣

送彭孔修重庆教授序

孔修庐陵世家也其读书乡校时余与之相好未几余来京师孔修送余行不能为情也又三年孔修来京师相见慰喜握手未几日有邵阳教谕之行余送之盖相去益远临别之情益切为文赠之以道朋友之义又十年邵阳满三考而来相见之喜加於前也甫一再晤语今有重庆教授之行而去益远矣属病不能送之而情不可以已也则告之曰君子之於道始终无一息之或间也既久而厌倦生既成而怠忽形恒人之情君子不然也君子之道诚也诚则不息不息则久久则徵始邵阳之人有知学者乎子蚤夜率先而化导之邵阳之士子贡成均者岁不旷选乡荐者科不乏他邑士子望邵阳瞠若乎其後矣岂他邑士子其性独异邵阳乎非化导者不知自力哉重庆蜀大郡诗书文物之俗旧矣士之登用於时者显且多职化导於是者为力易而得效广其俗度越邵阳岂直倍蓰哉然谨於难而忽於易者恒情也子於重庆可不蚤夜率先化导之如邵阳乎他日重庆士子之成有加於前子书最而陞亦岂止此哉利达固非君子所计盖求尽其在我者耳

送董知州序

族兄仲素在楚州前二年以书抵京师告士奇曰吾謪居於此生女且笄矣吾谨择所归得海州守董侯某之子既许之矣侯四明儒者也以尽已事上以寛恤治下以廉洁忠厚行身而起家庶几可谓胜吾家者也明年友人曾仲濬由海州幕官满来京师又告余以侯之为政曰侯为海州三年矣州之民知有父母不知有有司治之也故鲜不遂者州之佐幕以及於其属知有老成典刑不知有守之尊且严也亦无不勉於其职今侯以考绩来京师将复还海州余始胥晤焉侯端厚简重词气温然盖有以使人喜即而敬服之者司马子长论循吏曰身修者官未曾乱也奉职循理亦可以为治世之为吏持法令刑罚以惧民者多矣有不务乎法令刑罚则求所以善治其身者鲜矣本之不立则无以见诸用若之何民获遂也哉董侯可谓有诸已而及诸人乎诗曰岂弟君子民之父母董侯其近之哉侯归仲濬求能赋者为诗送之又求余叙於是乎言

送陈正言序

皇上奉天恤民夙夜拳拳惟恐一夫不在化育之内覃霈思泽际天所覆一视同仁而况去京师数千里之近哉国家命田氏以思州思南绥抚之寄其後世承其职者反藉以厉民豺虎噬之无厌也玺书数谕弗悛然後决去之而援斯民於焚溺之中析其地为郡若州置贵州布政司以总之简贤而有才能者任之牧守抚字之寄而皆上所亲擢於是陈礼正言繇进士授知府盖特恩亦隆委也夫国家孳孳兴贤育才职以为民士之涵濡德教作养於平素以克成其器能者固望一试以自见而其出於文献之家有继承之责者亦欲效诸功业以昌大其世也陈氏西昌世科之家自宋以来举於乡及对於廷者历六十余人以至正言而正言自邑学弟子员历数十年以至赐进士出身则夫秉忠孝之志欲有所自见以仰荅恩遇光绍家世者不在斯行乎夫郡守在求民之情而致之安也曾子曰民之所好好之民之所恶恶之孟子曰所欲与之聚之所恶勿施此安民之要道端诸已而行之无不达之政不安之民者勉哉正言其惟毋忘圣天子亲擢之意正言先宜人族孙也吾故於别也望之切焉

赠彭宗税序

吾友郭彦迁为琼州府推官别去七年今年胥晤京师恠其容色黟然槁悴有异乎昔者彦迁曰西渡海北行以病止北流久益困衆医环视之将投以寒剂有彭宗税者独持不可曰是证於法宜雄附衆骇之无和者余数往来北流知宗税为医多奇效独信其说施数剂以瘉微宗税吾与子复有今日聚晤邪然吾未有以报也将货报之邪非宗税所重且货其素用以济乎人者子盍为我文以昭之固宗税所愿也又曰其为医如良将用兵不拘古法而多成功其存心惠济如饥渇之於饮食人以疾病告者无贵贱富贫皆与善药既良瘉贵富者报之贱贫者或不能报宗税遇之终不以其报与否有重轻意或察其贫不克振又与之以赀盖不独於其乡然也凡行道之出於北流者无不皆然而四方缙绅君子过是邑者闻其为人必至其庐宗税所以敬礼之者必为之尽自余行岭海间十数年所遇如宗税者盖尠矣吾闻彦迁言为之叹曰昔宋清有及人之心徒以居善药佐医治病不责报而为之有道也卒以是致富非若宗税之善於医也而柳子厚为文致其不朽今宗税有清之心而术固过之及人之功宜博也又闻宗税吾庐陵之产也吾乡之人去於外克自立不沗有耀若此固宜为之文也然岭海之间其山川灵秀发而为珠玑珊瑚丹砂翡翠百珍之物不可殚纪则夫锺之於人岂无闳博明智忠信仁厚之士生乎其间世虽未之知也宗税处此久亦尝有所遇乎因彦迁试诹之也

送史参政序

永乐十六年三月行在吏部奏各布政司按察司官阙诏大臣举近臣及京官之材而良者时吏科给事中溧阳史寿守仁侍监国在南京召至以为广东布政司左参政守仁疏达而恭慎磊落而和易繇太学生上亲擢为给事中端其所存勤其所务在职将满三考坦坦如一日人皆誉之以为才且良也及今拜广东之命又皆荣之以为宜也呜呼士当太平无事之日出膺方伯句宣之寄緫数十府州之治而环数千里之民惟其言之听而不敢倍焉岂非荣哉然广东为南方大藩连山跨海杂蛋獠而处乡殊习而邑异尚而欲人人皆得其情岂易哉一民不得其情及一州一邑不得其宁承宣者之责也故量欲无不容也施欲无或偏也欲明而决也迩不可以独比远不可以忽忘也古之为大臣其道如此守仁今遭时得位举而措之其可以已乎诗曰夙夜匪懈又曰敬之敬之守仁必有以副宠命而慰民望哉其之官也给事中任守礼重同寅之义属赠以言余於守仁亦非交游一朝之好故书此为赠

赠尹同知之任序

国家选士惟其材德之实耳果材德矣拔之斯须之顷用之不次之任盖未有知而不用用而不速者惟士之实有诸已也彼其寻常碌碌者问学不究乎圣贤言行不循於道德而日延颈企踵以望一见用於时卒之旷岁积年塌然如被湿之翼欲举而不能者此非无诸已而然乎无诸已而不内省以求之而往往诿曰有命是自诬矣盖充乎已而无所遇於时者命也古之君子如孔孟是已无诸己而无所遇者理也君子不谓命也吾友尹自道自其为邑学弟子员已能敬慎言行潜心诗书不同流俗有誉於乡矣及其以贡入太学圣天子隆四书五经之道及古圣贤性理之旨诏翰林儒臣博考衆说而精择之以垂教万世又诏选太学生端慤有学者以职缮写自道虽始至国子先生已重之遂举应诏既入翰林自学士以下皆重之书成诏吏部太学生悉第其高下授之官而考策自道褎然高等奏授正五品澂江府同知盖自道繇入太学以至授官裁岁余耳士君子有知自道者皆懽喜庆告以为公选之明非其所幸遇而有先自道充贡十数年犹未得出身者盖望自道邈然如不可及嗒然如有所丧焉孔子曰不患莫已知求为可知也珠玉潜乎山川之深其光彩焕发必有趍而取之者矣惟珷玞鱼目虽置诸其侧有不之顾故为士欲见诸用亦惟力诸已焉耳力诸已而充将无时而不达而况遇圣明急贤公选之盛际乎於是自道将之官来告别且求赠言嗟乎吾何以赠自道哉澂江虽在云南万里固职方之内也其民固朝廷赤子也皇上宵旰拳拳图惟安利之是以必择贤者任之司牧有如往焉治之不以其道使之不遂其生有负圣朝简贤子民之盛心以取讥累者吾知自道所必不为亦非士君子所望於自道也传曰民之所好好之民之所恶恶之此之谓民之父母自道勉旃吾於自道有世契故既喜其用又愿乎其成也遂书以赠

送史主事序

豫章之丰城为江右文献之邦二百年来熊天慵先生掲文安公高文奥学清德重望着在天下其他芳闻笃行养高邱樊韬卷而不出者加多至於今其流风余韵延被後人彬彬乎盛也豫章庐陵壤地相近文献相望余尝数过丰城辄以事牵不得舣舟访遗老求昔贤遗事以快景仰之意而斗间宝气固时时在望也来京师二十年丰城之士官于朝者多识之或以文学或以政事或以德行要之循良谨愿而有守者什率七八焉史安志静举进士为礼部主事为人资禀明秀外和内庄敏於文学达於政治自其上官及同列皆资之朝之名德硕望者皆重之而与余往还久且熟矣丰城固多贤乎哉孔子称子贱必本鲁之君子吾安得不兴怀於熊掲诸公者乎吾又闻史氏世家北方志静之大父洪武初官丰城遂留家焉其先世盛德茂勲耀当时闻後世者累累矣夫出徂徕者必挺特干云之材产崑冈者必珪璧瑚琏之质志静之得於其家固自有在哉於是论人之贤否高下谓不系乎其乡其世者鲜矣今居官六载当考绩赴北京士友求余文以赠其行故推本而言之

送康孔高之景陵教谕诗序

学校为政之首务而教官非通学明道有以乐乎中不慕乎外者不愿焉何也事大而位卑力勤而效远禄寡而责重故除命一下则皆茫然如失所凭或所得之地其俗薄恶其人顽鄙在已者又不足以振起作新之则终其去其效不着其责愈益重矣非其无所乐於中故有待於外无所蓄於已故弗徵於人乎故教官必通学明道有以乐乎中不慕乎外者而後愿之也吾友康君孔高英迈杰特其少能自刻励学问既壮选乡贡登仕籍两教永之属邑永接壤夷獠所居渐习嚚俗孔高处之裕如也又教大理在云南万里之外欣欣独往无几微不自得之意至今永州两邑与大理之学者皆戴服孔高之有成未成者亦皆慕恋孔高以不得卒业为憾非孔高有所蓄於已有所乐於中者乎今又得教谕景陵县其所成於人者益多可为景陵学者贺也然景陵在文王风化所被江汉之地无永州之嚚俗无大理之远涉孔高往焉假岁月之久蓄於已者益富乐於中者益深则将推以成於人者愈益多也非但景陵而已又可为孔高贺也士友为诗赠其行者余故引诸卷端

送彭学修之兴宁知县诗序

月池彭氏故吾邑诗书家世於杨有连学修又永乐辛丑余校文礼部时所选奏进士今得湖广兴宁令其之官也求余赠言夫士可以及民且声誉易致者莫若县令余素志於此而不可以求得然尝思之为令不易而为今之令尤不易凡其民老弱贫病皆欲处之得其所有一失所则令为不能凡上官无贤愚智不肖皆欲事之尽其礼有一违礼则令为不能令之能不能誉毁以起而陞黜所由定也令可以易为哉勉哉学修君子持已莫先於廉廉则公与明由此以出及人莫加於恕恕则暴与刻无自而作惇廉与恕而行之以慎令亦无难为者勉哉学修余既赠学修此言又赘以诗者爱之至望之深也吾继今侧耳以迟子之声闻学修勉之

送王伯瞻归西昌序

父之爱其子本於天性爱之必教之教之必以其所尚民之类四而士居其一士之所治者诗书所蹈者仁义所贱而轻者利焉耳然世之所骛率在於利故爱其子而教之士盖非有超然之识卓然之志者不能以吾观於今殆十得一二而已然十之一二之间又有不能如其志者焉父穷力极意以望其子之有立也而或气禀之不及加之习俗所牵愈趍愈下卒无以成贤父之志故有能勉勉敬承其父之志确然不失其所自重卒於有立者盖吾於今百得一二焉吉安为江南邹鲁邦也家治诗书人蹈仁义既久而风俗不能无少迁易西昌王伯瞻其志独出乎衆人之表爱其子铉自少谨其所习不使狎溺於流俗择明师良友谕之辅之而躬行以先导之盖尽乎教养之方矣铉能谨谨服膺见诸言行表里之间底于有成也王氏父子之良非吾所云今百之一二见者乎孔子曰鲁无君子斯焉取斯重所本也伯瞻贤乎哉铉今举进士为监察御史迎伯瞻就养京师既至不数月伯瞻重老母之养也将还西昌太学生欧阳昭求余文赠之余欲乡之为父者皆如伯瞻之善教其子为子者皆如铉之敬承贤父之教而有立也於是乎言

送罗子瑄诗序

百围之木干云之植不产於衢路之侧常丛生於高山深林大谷之间故凡匠氏为室屋求梁柱之材者必去彼而之此若士之惇德厉行负济世之具者固多出乎孝弟忠信礼义之门故孝弟忠信礼义之门亦为士者之高山深林大谷也而欲得士之用者必於此焉求之则无有不如其意我太祖圣神文武钦明启运俊德成功统天大孝高皇帝既有天下旁求天下材德之士与之共治乃洪武甲戌年山东部使者荐吾邑罗君子瑄其行能可用罗故邑大姓世积厚德笃伦理元之时尝旌表其家曰孝义君之祖庭芳一门五世聚居共?盖常千余指愉愉然乐也至於君袭先世之遗温良而寛裕居家善事其亲处其兄弟五人极於友爱与乡人处恂恂然又通练果毅有过於人者此其美非由生於孝弟忠信礼义之门是以卒不能免於求者之至乎子瑄既入京师试将命於四方上下交称为能今陛下御极之四年乃援例得请而归士之知子瑄者皆望其必以所长见於用而不计其遂去而重以为惜者予谓陛下方弘天地之德以洽于天下将使天下无一人不得所愿欲岂独於吾子瑄之意而抑之哉孔子不云乎施於有政是亦为政若子瑄之去归其乡益持其所长以化导其比闾族党之人与其人之子弟使皆勉於孝弟忠信之行者固陛下之所望也又岂必居位食禄而後为用哉於是士之闻予言者皆跃跃以喜而赋诗送之子瑄请书予之说於简首以为序

送彭知县复任序

吾友王询谟端厚和易慎交与不肯寻常有所称说今年擢第为庶吉士在翰林与余聚处独数言其友归善知县彭彦宾可以为良吏其言曰彭故庐陵世家彦宾尝知萧山县有惠政萧山之民至今思之今为归善三年矣其政如萧山其民安之彦宾学通於古今智明於历涉其持已有道爱民有诚也可以为难矣余亦数闻御史近臣廵治岭南还说归善之政皆以为无失业之民者余以是益信彦宾为不易得时余外兄周以巽方教谕归善县学私窃喜其兴学所资有贤大夫为之纲维居无几彦宾以考绩至京师因询谟得胥晤彦宾恂恂焉出言恒依於道殆所谓有诸中而形诸外者乎既考最将归询谟求言送之治民之道养与教而已民有养则遂有教则善而後庶几可使也彦宾知爱其民宜无有不遂者然安知不犹有未善者乎民不知善则难於从令难於从令则将有不可制民至於不可制无所不至矣如此欲求名为良吏可得哉夫教固非可以朝夕成也今彦宾还归善假之岁月尽诚以道之未必无成古之人有言顾力行何如耳彦宾归见以巽为我谢焉夫邑得贤令又得贤教官学校有不大兴者乎学校教之所从出而政之所由成也

送郭知府序

万安郭士道以仁厚之心明达之才刚毅之气起科第敭历中外人皆知其直道而行也永乐二年朝廷下求贤之令大臣荐之擢为顺天知府四月初吉告行於素所知者於是各为歌诗以致愿祝之意而以首简属余序焉余惟士道自行人之职以至今凡经几岁历外几官处局蹐之地无知己之应言不见信志不得行士道之不遇亦久矣而今幸遭国家太平之运公道着明贤类鬯达於此时得千里之地而为之守遂展其所藴岂非士道之荣遇哉夫顺天北京内郡也数年王师举义北京诸郡之民奔走供给之役而顺天尤甚圣天子既覃恩起其萎濡其稿矣而又拳拳简贤如士道者为之守使其民获承岂悌之化沐忠爱之德得其所好而去其所恶将无不得其所者此岂独士道之荣遇盖亦顺天之民之荣遇也且顺天北京诸郡之表使号於衆曰顺天有贤守而其民泰然相安於温饱无事之地则诸郡之守虽有不如士道之贤而少知自好者其肯靡然立於下风而不知兴起淬砺以致其民皆如顺天之民者哉若是者亦士道之行有以及之也勉旃士道请书以赠

送王纪善序

吾友王宣倬昭既拜庆府纪善之命将别其故人冲氷雪出都门涉数千里之官于西夏学士解公重乡郡之好赠之以文矣余与倬昭生同邑方其緫角游乡校时余已识之爱之忘年与之交至于今岂独无一言以写离别之情哉然吾观倬昭居家孝於亲友於兄弟宗族无疏戚皆能尽敬爱居乡从先生长者游能谨谨执弟子礼处朋友重信义亦不肯苟有所处犹不肯取於利其出而仕也虽局促下位禄入不足自给而其中恒泰然如无不足者乃夙夜益自饬励若恐有怠其职者倬昭可谓能自持矣方今朝廷隆亲亲之义咨求端洁之士以充辅导而於倬昭有取焉可谓真知人矣夫人之处同列也苟其志有不合焉言不能相入道不能相资也况卑之於尊贱之於贵其志有不合焉其不能相入相资加甚矣庆府贤王忠孝性成好贤乐道虽汉东平河间不足过盖天下所共知也以倬昭所自持若此而往就陪辅之列从容旦夕上之所咨下之所进无非忠孝仁义之懿诗书礼乐之事倬昭其将不因贤王盛德之着亦与有闻於天下者乎倬昭勉之余且为子贺矣虽别固无足道也

送钱士复广西参政序

余始至京师识士复於荐绅大夫之座盖相与谈论而知其文学时为秋官属其哀矜恻怛之意见诸设施赞画亦屡有闻焉後陞安庆知府往来者率谓士复奉法循理有爱民之实修坏兴废得为治之体其去也民思之虽久不忘又迁江西之广信其施政得民亦如安庆诗曰恺悌君子士复有焉今陞左参政广西为大藩之元佐得以行其志而及於人者亦广矣夫为郡而治千里之地其民之情吾耳目易及也进而处乎十数郡之上董治乎千数百里之地其民之情欲吾耳目咸及之固已难矣而况滨乎穷山絶谷夷獠之区哉故善为治者必笃近而举远远者举斯其近无不举者矣周公论大臣之事亦曰不遐遗盖远近无或违而後吾之职可以无愧焉余於士复二十余年之旧窃愿其所及人者广也因秋官正董廉恭求赠以文於是乎言

送独孤郎中致仕诗序

刑部郎中独孤乐善与予少同邑里同孤贫学成而仕同朝同自守不敢图苟得於义外若职务丛脞蚤莫恭勤不少间又屡奉使命道山川万里之险以效其臣职此乐善所有而予之所无也徒崇秩厚禄旅进而旅退上无裨於国下无益於民以不能逭素飡之讥者此余之所有而乐善所无也乐善少予六岁一旦引疾辞禄而去又余之所素愿而未得者也然世之知乐善者方叹其积累仕之贫而遽归休将奚以为卒岁之计夫士君子俯仰无怍进退有道足以自裕贫非所恤矣亦何必为之私忧过计哉吾惟自念今老病日加不能自奋幸蒙恩罢归当与乐善藜杖棕笠日消揺龙洲鸥渚之间采芳酌清望南山之白云而歌考盘之诗一切尘虑不得以干其灵台丹府以为迟莫之适也乐善其俟我快阁之上玉堂学士大夫重乐善之归取韦苏州诗分韵作诗送之故书余说为之序

东里续集卷八







续集卷九

钦定四库全书

东里续集卷九　　　　　明　杨士奇　撰序

送郭子泸赴广西佥宪序

皇帝正大统之明年改元永乐将挈天下之民咸内之久安长治之域深惟措施之术乃诏都御史移檄诸道按察司察所部守令能子民与不能者而升黜之又诏吏部檄百司举抱道伏匿之士与负才具沈淹下位者将显用之繇是吾友郭君子泸以知万县考治最又用荐者陞广西按察佥事将行知子泸者皆为忻喜荣艳谓可以行所志也而余窃有祝愿焉昔子泸起乡校上太学擢进士第既仕於朝为行人又出膺百里民社之寄博於学达於理周於务矣而又好善恶恶之志加切也以此往司大藩耳目之寄造父御骐骥驰康庄恶足以喻其易哉人安得不忻喜荣艳者乎夫人处一邑之上其视听询察易周也处一郡之上而欲其视听询察之周也已难矣况进而处於数郡之上哉位愈尊势愈絶民愈远则其下虽有困苦愁恨寒饿疾痛与郡守县令廉贞仁厚贪懦残暴恶能一一及於吾之耳目也此非能忘其尊剗其势乐易而慈祥安有所得乎夫郡守县令得一人而善焉奬励诱掖之不失夫孰不劝於善遇一人而不善焉驱斥屏遏之不遗孰不惩於不善若是民固不沦於病也此又在致公於已之视听苟不出乎公则必移是非之正反激扬之用而民不胜乎病矣此余所为祝愿子泸者也且广西为西南大藩踰五岭而濒乎夷獠之区民劳且病久矣朝廷方夙夜在念前既命重臣往镇抚之今又选择如吾子泸者往职风纪之司则广西之民其安且治可待矣子泸宜有以称国家选择之意也

送彭先生序

世所谓君子者身在是即道在是而人之是非毁誉君子不计也君子之道凡君臣父子夫妇长幼朋友之伦天地万物精粗巨细之故日用作止语默之则仁义中正恭俭廉耻之用诗书礼乐修身齐家治国平天下之务无不力探博考研核深体求充於其身利於其行时而处也茹清饮洁休休焉不屈於富贵不汚於卑贱时而达也不问位之大小崇卑其才所施无往不适功建於当时誉流於後世者由其道之足乎已也然其处也道閟而弗衒行独而弗偶世之人盖有不之知者岂惟不知有从而病之焉及其达也得行道之时有及人之泽而後人知之岂惟知之固从而乐之焉然人知之与否病之乐之君子奚与哉吾邑彭叔介先生承累世诗书之业尽心於仲尼以来至周程朱张之书凡性命道德之微治已及人之术敬身而洁行屹然自持也方其闲居杜门刮去一切还往请谒之事独时与二三同志相讲说唱咏为乐而世之病先生者盖有之矣先生持之益坚既而出教万安县庠又擢丞香山县政教之施化行而惠流上下咸宜於是人知而乐之者多也峄山之桐挺乎深谷之间未登於用孰名其嘉植哉迨夫斵琴瑟奏清庙而然後人重之理之固然者也余素知先生今以事来京师将还香山靖江府长史萧用道属余赠之言先生过故乡有达於君子之道而知先生又深者必有同余言者哉

送王琼州诗後序

西昌王氏以诗书德义为乡邑之望者四百年於今矣宋户部侍郎贽显融仁宗朝其子亿为吉州通判今邑中有具庆坊犹当时以为乡荣者户部之後文学簪缨绳绳不絶而与余家世交且有连也余童丱时犹及侍教竹亭先生与其弟崇庆太守两先生既没世则挟所业请益竹亭先生之子伯贞先生伯贞先生博雅精粹俯接後进如春阳及物皆使之融鬯敷达遂其生长之意时以工部主事丁外艰居家余或旦而往日中而返或晡而往夜而返无不得所意欲盖非独余为然邑人俊秀之务於学问日挟所业请益如余者衆也其得所意欲加深也伯贞先生今为琼州太守一时从游者皆已出而跻华陟要虽余之不肖亦叨禄于朝每引望南海而思邑人学者於今无所资赖然念先生统治三州十三县环数千里之地专於宣上德究民隐位足以行道惠足以被下使海邦沾文明之化岛夷乐衣冠之治则先生之功在彼犹在此也先生在琼六年今考绩来京师又别而归乡人後进有不能释然者作为文若诗送之故书余说於卷尾以解之

送夏驿丞诗序

泝文江而上不百里有山曰石屋前临大江江之外奇峯秀?骈立上下余尝扁舟往来其处徘徊顾瞻甚乐之意者必有幽闲静贞之士居於其间乎前数年见乡先生吴孟勤罗德崇言有所与游者夏彦琛及其弟惟琛居石屋之西皆简静乐善谨谨自持无所事於闻达好与儒生学士游闲居多畜经籍以自娱此岂吾所谓幽闲静贞之士哉今年在京师识惟琛於胡侍读光大所是时已用为桂林苏桥驿丞满一考而来且将复还苏桥光大属朝之大夫士为诗送之又属余序其首君子之於仕也无论卑高小大惟已有以称其任而不辱彼其慕高而耻卑乐大而厌小者要皆不足与有为也驿丞之职卑且小又在遐方絶徼炎风瘴雨之地惟琛终三年之淹观其容色无不得之意而自其府至于藩臬之司至於天官皆考其绩曰能夫善处卑幼於尊可知善处难者於易可见使惟琛之仕不止乎此将见无往而不称矣余安得不乐为一言

送陈司业诗序

宣德二年秋七月吏部言南京国子监官阙上命翰林侍讲陈敬宗往任司业於是京师士大夫皆为太学得人喜敬宗字光世初举进士为庶吉士时太宗皇帝临御之三年命礼部翰林简新进士端厚博达者廿八人俾进学禁中光世与焉尽出中秘书以增益之养之厚而望之重且以风厉四方学者而与於斯者皆能奋力自致後起而职论思掌帝制内佐六卿之政外赞方岳之治皆焯焯有树立不负任使而四方学者感发淬砺踊跃以起日益衆矣盖文运至盛之际也今上临御之三年简用光世於首善之地此其所望之尤重也光世往焉尽心其所当为将使四方服辟雍之化人材致誉髦之兴文运之复盛其又始於此哉此士大夫之所为喜欤光世廉正简静在翰林二十年同僚皆乐与之亲今之去也多欲乞留之有正色言曰圣天子用志兴学育贤为臣乃昵乎其私不能有所助耶有为光世私计者从傍叹曰使光世道行於太学於吾徒何敢有爱然近之为司成亦难矣同则好异则恶有如其寮或所存之不同而龃龉於下虽光世贤且才其能有所自遂以称塞德意乎余曰不然古大司乐有道德者使教今之教者岂非明夫道德者欤以善人恶善人必无之理也又奚虑之之过乎於是舘阁诸贤於光世厚者分题赋诗赠其行而谓余为之序

送陈嗣初诗序

仁宗皇帝初御天下顾问少保臣士奇曰东南文献邦尚有老於文学而潜未用者乎士奇顿首言臣愚不足以知盖闻苏有陈继焉即日遣使者驰驿徵之初至授国子博士以为四方学者之资既而上欲自资改翰林五经博士时初建弘文阁召寘阁中得恒侍燕闲效裨益加亲密焉今上嗣大宝诏修两朝实录简为史官嗣初操存正识见明所叙述直而约婉而严得书春秋之法信良史也书成进官检讨踰年以目眚求致其事归诏从之士奇与嗣初同在馆阁同史事嗣初博古知要尤长於礼予资之多矣於别也不能已於情故赋诗送之且致讯张宗海尤文度云诗曰在山有云在泽有鱼睠言偕处优哉于于云升于霄鱼游于川今子逝我我心悁悁石以璞辉渊涵珠丽君子归止于邦之贲翽翽五彩羣飞攸从邦有君子多士其宗煜煜德星睇彼东南我怀伊人宁不嗣音

送张员外序

太祖皇帝御天下用贤致治其取士非一途而必本诸其材与行也有裕於赀而达乎政理者皆得举用盖裕於家必能守身达於理足以济务圣明惓惓致治之意也於是阶此而陞华要列中外着誉名者往往有焉方是时华亭张宾阳被擢为鸿胪属宾阳温恭有仪闓疏能慎持之以廉行之以勤盖士大夫多爱重之皇上临御之初陞为户部主事越数岁又陞员外郎官益进而务益通矣夫官进者或骄务通者或怠宾阳在户部几二十年未尝有滞牍有废事而所守益笃非其有恒心而能然乎士惟有恒心而庶几乎保终吉也今以考绩复还南京特一言张之缙绅大夫士相继为诗赠之云

送罗敬序

士习轻实履而重苟得非一日矣而吾乡其俗敦诗书其父兄躬率子弟以德义其学者务乎内不役志乎外盖今尚有可称焉吾去乡而仕于朝二十余年後余而学者多不及识近数闻罗敬笃践履贵重其言行不同乎流俗今年会试天下贡士余为考官正副榜五百人而吾邑与选者十六人不与者敬及刘鼎四人焉耳既出院敬鼎偕十六人来谒敬雍容端雅鼎爽朗疏达恭然在群辈之中怡然无得失之意余时未暇为十六人者之喜而喜敬之四人者其所存有过人焉盖非独余之喜缙绅君子见四人所存如此亦皆喜吾邑之士有过於人也礼部既援例遣鼎三人者归敬入太学太学生日益衆学舍无以容又奏遣敬等归罗故庐陵清湖宦族世有科第分居泰和之梅溪数世矣怀忠信修礼义相袭不絶至敬之父宗智甫以学行为学者师敬涵濡家教而一志乎内盖所谓吾乡之俗之有可称者也勉哉敬也士贵务本而将以行之古之君子明善诚身之学益进而有成焉推而施於家又推而事君治民以为国家之华岂徒自足其身哉勉哉敬也吾所为望於子者远矣子归拜家君过庭之训有不同於余言者哉

送段参政诗序

毗陵段民时举以明经登永乐二年进士第为翰林庶吉士与今侍读学士曾公二十八人者同受诏进学文渊阁遂预纂修永乐大典既授刑部主事陞郎中又受诏同翰林诸臣纂修五经四书大全及性理大全之书今年冬上以山东饥命吏部慎简牧守之臣往抚其民首擢时举为布政司左参政自古圣人之御天下旱涝饥馑未尝无之惟圣人以民之心为心而施之尽其方其为之臣者亦以君之心为心而为之尽其力是以其民皆得所欲而无所恶故虽有凶灾而不至乎甚病也今皇上仁民之心拳拳夙夜惟恐有一人不得其所同於古圣人之心矣而为臣者尚有漠然上不知敬君命下不知恤民穷者亦独何心哉时举行端气和忠厚坦亮於为政有恭慎匪懈之节有哀矜恻怛之意诗所谓岂弟君子民之父母时举无忝焉是行也其必有以宣上德而慰民望哉於是士大夫相与有交游之好者赋诗赠之而余为引其卷端云

送郭兴文序

松栢柟桧之材恒出而柱明堂栋清庙者其本既良又生於深林大谷无牛羊斧斤之侵而风日雨露氷雪之所养者历百数十寒暑愈久而愈厚故其成之钜而用之重也盖士亦然生乎诗书礼义之门少而亲乎父兄师友之良不染於浮薄下俚之习而有问学讲论以博其智端其行又或加之饥寒困穷以砺其志操其素所养如此故出而见诸用其所就必宏也使素无所养徒以一朝之誉而用之其本已浅其效诸用可见也兴文其世所出良也少所亲又良也其智其行其操之所养皆无不至也而举於乡贡於朝将命四方且十年将必跻显用也夫用在命士所重在道君子惟修道以俟命也予与兴文最故且婣今其南行也书以赠别

送吴参政诗序

国家置布政司品秩亚六卿以分治外服统制广而体势重其委任不轻也而古君子之从政也其要曰事君曰爱民达乎事君之体者必能爱民书曰民非后罔克胥匡以生后非民罔以辟四方故苛责以悦君非所以事君怠命以悦民非所以爱民盖爱民所以事君也而後世从政者有不为苛责怠命鲜矣夫郡者邑之表也郡能惇斯道邑从而化之布政司又郡之表也布政司惇斯道郡从而化之故布政司之任非才德兼有而达於大体者不足以称二十年来为布政司余之所识者如四明吴好德盖不多见好德端厚简静举进士为给事中十年恭慎如一日陞江西按察佥事独持风裁不严而肃再入为仪曹郎履正而行不卑不亢而所至尽力国事存心民隐不以中外有间也陞陕西布政司参政位益进道益行未尝有所苛责怠命而事君爱民之务皆称其才德之所施好德其可谓达於大体者欤今之布政司陕西所治最广使其为郡为邑者皆惟好德之表是率陕西之治其何可及哉余尝与好德隣居八年知之有素今以参政满三载考最而归其姻家中书舍人刘孟功属缙绅君子为诗送之又属余为序故以是书诸卷首

送刘参议归云南序

江陵刘子伟自给事中拜云南布政司参议历三载考最将复之官云南虽去京师万里濒夷獠之域而归职方四十余年建官府明吏治与内服等民皆乐其业安其分循习既久学校之贡士科举之荐材岁未尝乏人固本於国家德泽之涵濡教化之孚洽亦其长民者承流宣化克殚厥职欤盖得贤令足以治一邑得贤守足以治一郡而布政司又郡之表也为布政司及其佐诚皆贤焉则一方数千里之民无不治者矣子伟固旬宣贤佐也其伯仲余皆尝与之同朝伯氏尚书公识精材敏典邦政二十余年恭慎小心伟然名卿也子伟闓通和易既薰渐於家又官侍近者将十年其练达政体可谓竞爽则於今名贤佐於外服书最绩於天官固子伟所宜有矣然君子之道诚焉耳诚则表里始终无或间也诗不云乎靡不有初鲜克有终故古人有宦成之戒子伟之贤其必免於此乎矧圣天子惓惓爱民之仁同武王之不忘远则求以尽臣职而副君命者岂可一日而忽也缙绅君子有分题赋诗赠子伟之行者翰林编修裵纶来求余序余故述其所自而以君子之道终焉

送邓嘉懋序

邓氏自磁溪主簿始家吾西昌至宋神童有兴又至于今其诗书簪绂?煜振动闾里间不乏也吾犹能诵子方子静两先生文章浑然商卣周彛古意独存及彦高先生诗歌渢渢魏晋之盛犹尝侧闻崇雅先生论诗极唐人之趣也犹及知彦高先生经历四川盐运司清白皦然为当时所重及大椿先生知日照彭水皆有惠政民为立祠至于今思之不忘也犹见冀州知州子寛山西按察佥事文质平阳仓大使崇雅米脂县丞仲简泰和医学训科性善清才博学继继而起于後也而又交训科君之子嘉懋非一日也邓氏可谓盛矣嘉懋自少学于邑庠其後登成均已而告归养其亲又八年部符援例起嘉懋於家庶几将举之於用也既至有废疾不任奏罢遣归且行余往送之视其意欿然如有所不足如欲一展其素蓄见诸当时上以报国家十数年教育之德以继其先累世芳华之盛而不获者则解之曰士之希有益於时者固尚於得位然而名一德擅一艺虽不得位而处於家则善其一家处於乡则善其一乡亦未尝无益於时也方今国家致隆孝理君归尽事亲之道将使一家或一乡之间皆由之而善焉若是而有补於风化可以为报也矧古之人固有志立事违以待诸其後之人者矣今君有子森森而君且善教也是归也义方益严勉之於明体适用之学将不有益於时国家者乎亦可以为报也夫上有以报国家斯可以继前人声华不坠矣其何以欿然为哉於是嘉懋跃跃喜曰予虽不敏其敢不戮力以庶几自勉遂书以赠别

送乡贡进士萧镗诗序

余姑夫陈白石先生与其兄金华主簿皆博学能文持论议衮衮余幼时常嬉戏其家其子壻数人皆俊爽英特萧子琛独谨谨敦本崇实无务外之志余虽幼知敬重之於今三十余年矣回视一时俊爽英特忧患变故存者无几子琛独岿然无恙固敦本务实者其道可远哉其子镗温然谦恭而恂恂殆亦本之於父乎试于乡闱年裁十七今来京师挟所试文字过余读之词义粲然余於是有感矣余初去家上京师镗方入小学习句读今所进駸駸至此余岂有铢寸之加乎前也岂惟无加而退亦甚矣徒然滥玷时荣不尚有愧於镗乎使镗亦进进不止其谁可及也苟惟若是而止焉将不有愧於後来之人如余者乎勉旃镗也其愈力进而无自足可也今镗以例归待再贡其内兄翰林庶吉士陈孟洁求朝士作诗送之又求余为序故书此使勉焉

送侄子之夔赴吴江训导诗序

之夔家兄思贻先生之子谨静和厚今年会试礼部中教官选得苏之吴江县学训导辞行为告之曰吾杨氏居吉今四百年世服逢掖为邦硕宗处者力诗书崇行义仕者持大节履正道见诸国史郡志家乘者焜焜相望夫有兴於前必有承於後此吾兄弟所为夙夜不遑宁居者也继今而勉者不在於汝乎吾兄今年八十有五吾今年六十有九何幸见汝以经术发身居师范之任用慰其衰老然师道至重也非端其所存谨其所发道圣贤之道以道之其克有济乎况苏承泰伯仲雍子游及近代范希文诸贤之化未泯也而山川清淑之气锺於人皆明秀端厚皆将出为君子为济世之材而所以表率成就之系於我我欲其言听而令从心悦而诚服也而不勉诸己可乎孔子曰温故而知新可以为师此言必有诸已而後能及诸人扬子云曰百川学海而至于海丘陵学山而不至于山为其画也汝往无画庶几以称朝廷之任使以不遏佚我前人之光也翰林编修朱孔阳尝为余写竹於是赋近体诗一章其上赠之以寓临别之意

送汪推官诗序

吉安府推官蕲春汪君彦良以永乐壬寅到官郡即檄君董是岁秋赋输北京汪君敬事而爱民是时郡尚有积岁逋赋未输者汪君所董数月皆具舟首尾相属数百艘道江湖踰险阻凡七千里又数月毕达既悉内地官其运输之民无有劳苦愁叹之意盖得汪君为之长也於是吉之士君子仕於朝者数十人相与嗟咨爱重汪君之独贤劳於其乡也皆赋诗赠其归而余当序首简夫吉江右邹鲁之邦也谭诗书者不间乎贫富贱贵服逢掖者传习数十世不变负气节於乐善急义赴功而趍事固习俗素然矣况又有长之者之贤如汪君者哉然其比岁之赋不得若壬寅者岂必皆细民之罪细民於供县官虽单力未尝不勉也使祗命者皆如汪君率民者皆如汪君吉之赋焉有积岁之逋哉此非吾徒之所当言也然自国家统御以来吉之赋未尝有一岁之不足吉之守未尝有一人之不贤不必以远举前二十年金华朱侯山西蔺侯至于今郡之人思慕如父母数年之前三山林君为推官其威爱之施民畏而悦之以为恃也吉之人曷尝不有公论哉林君去再代得汪君志不挠而才有为虽在郡未久而毅然摧恶植善间一二惩其甚者则罔不慑伏歛避盖卓然宜於其职者也虽赋运非其所领职而能尽心於为国与民如此岂非足以继林君者哉此吾徒所以乐夫为乡郡者之屡得贤也嗟乎使汪君归而历政之久及民之深将不有咏歌之於闾阎畎亩之间而岂止诸君子今之所赋也请书以俟焉

送周时立诗序

吉之文江泥田里周氏世袭诗礼联簪缨凡仕者必以明经发身盖嶷然为乡硕宗余家居时庐陵邑大夫尝聘佐教事时周氏仲方先生佐教郡学其从子公明佐教邑学余与公明隣屋而处者浃旬公明冢子时立年弱冠列诸生之次粹乎其资之良也温乎其仪之恭也颛颛乎其谨於言行也勉勉乎其勤於问学也余私心悦之及余官翰林仲方先生被召治水浙江数往还京师其时仲容先生及公明皆召纂修禁中而岐凤方分教国学仲方仲容泥田之望也公明岐凤泥田之英也余时得聚处相乐及余来北京岐凤仲子功叙公明仲子时简相继官翰林今皆为修譔泥田之俊也於余聚处益密相乐益久近数年公明季子时勉孙源皆擢教县学时勉得襄阳源得德清其初至及去以祖父故皆一再过予恂恂端厚称其家世何周氏诗书世泽愈远而愈有继也源近年预考南京乡试士论惬服时立之子也余不见时立三十余年未尝忘之盖时立静贞恬澹处乡里恒自进其学不厌後生晩进率皆师之而无所务乎外也此其志非有大过人者乎譬之於玉为瑚琏为圭为璧用之宗庙朝廷人皆知贵之若夫璞而韫焉山川因之光采草木以之明润非有识者不能知也焉得重彼而忽此哉时立今年夏思其弟来北京间过余其温润缜栗盖视昔之时益深矣不几日将往德清见其子即归终不一语及他事士大夫有为诗赠之者以余素知时立故属为之序云

南园宴游诗序

鸿胪卿杨思敬有别墅在都城之南备山水园林之胜公暇约客往游宾主相与觞咏之乐可为至矣夫人之生上寿甚少中寿亦不多见下寿而或有寒馁疾病劳困忧欝惊畏之婴於中则其可乐之日亦无几也况或利欲之胶於中营营扰扰须臾食饮之不暇虽有可乐其能乐乎今吾数人者幸耆艾康和亦皆达夫理欲之几无所累乎外而际治平无事春和景明之时二难契合又有文字之娱岂非至乐然吾闻之古之君子其乐也岂徒然哉卫武公既老饮酒作诗惓惓於自警宾之初筵是已盖乐而不忘敬德也德者乐所自古者今所法此君子之为而吾徒所不可忘也思敬辑诸公倡和之作属余引於首敬用书此

东里续集卷九







续集卷十

<集部,别集类,明洪武至崇祯,东里集>

钦定四库全书

东里续集卷十　　　　　明　杨士奇　撰序

送金典籍序

天下之事有本末惟明达知务者有以识其轻重缓急而致力焉天地万物之理往古成败之故凡圣贤之所以为训具在经史百氏之书上而国家资之以出治成化下而士君子资之以成德广材皆不可以一日阙焉者也我太祖高皇帝建太学以育贤才诏经史百氏之书咸聚焉时四方书板上京师者悉藏太学寘典籍司之司之有官而求之无禁盖京师天下之会太学贤士之会经籍贤士之所资而贤士者治平之资也圣明之意深远矣余居京师二十年往还太学其典籍盖独见钱塘金砺汝用之敬於其职也旦暮谨视孜孜修坏补缺愈久而愈勤夫官无崇庳尽职为贤汝用其贤乎士膺一命典一职则必尽其所当为乘田委吏圣人犹尽心焉况经籍所系之重哉汝用发身科目累任教官於持身及人皆有贤誉庶其明达知务者矣今满三考书最以去中书舍人张侗左春坊司谏王荣翰林庶吉士陈镛重同乡之谊求赠以言余言盖非其乡之私也

赠监察御史彭百链归养诗序

监察御史泰和彭百链既蒙恩赠其父以己之官而封其母太孺人而专奉养之事於家者有子已冠矣居再岁子卒百链恸曰如吾亲何即为归养计时已满九载都院长天官卿佥考其绩最当奏陞秩私爱百链者或尼之曰曷如就陞禄为养哉不应遂白其情於朝从之学士大夫为其亲荣者取李太白北堂千岁夀侍奉有光辉之句为韵赋诗赠百链泰和百数十年仕於朝而有亲得请归养者前有国子学録萧执先生今再见於百链而百链之亲加有褒封之命诚荣矣哉旁有太息者曰方今圣天子新庶政贞百度而始於风宪比亲擢方正亷清之臣为两京都察院皆赐玺书俾简僚属存其贤者而黜其不肖者论今御史之贤百链盖卓然能持好恶之正有守而有为乃遂其私以去夫新进晚出之士求如百链殆未遽能顾当令在散地乎又有言者曰居位者欲得君子几有禆於时君子亦何往无禆於时哉玉之在石也山有光辉今僻州远邑风俗不淳於古人轻义务利恶者虓攫善者却避盖有识莫或敢一语谁何者如使百链入其乡能皦然不滓乎流俗发诸已者有以亷贪敦薄化暴而驯之亦足禆时奚必有位哉此在百链勉之诚若是也足以乐其亲岂直荣亲也哉君子事亲莫切乎致乐百链可不勉乎衆皆曰然遂以书之赠行之诗之首

送蔚尚书致事序

礼部尚书合淝蔚公春秋七十有三上引年之章特勑致事赐钞万缗及官舟归公自洪武乙丑仕为户部主事陞员外郎又陞山西布政司参政入为户部侍郎改礼部遂陞尚书历事列圣四十有六年寅恭小心始终不渝清白之操老而益厉其同时官京师而今在通显者及公裁三四人皆於仕最久而公年又最高嶷乎今之老成人乃一旦决引去皇上体恤下情頫从所欲而加之宠恩於是卿大夫皆歆艶公之遂闲而颂美皇上待贤优老之厚也士奇盖以为圣君贤臣之心皆有不得已者士束髪学道志在当世况都高爵享重禄此其志虽终身岂能忘世哉惟自顾年已迈智力有不逮则不敢以其所不逮者妨贤路废职事故乞身以去者止足之分亦爱国之心岂诚安於闲逸者哉圣天子孜孜图治岂不欲久任老成顾寻常於一夫不忍久劳之况士自壮至老未尝一日之暇而当终劳弊之以异先王之制哉故老臣之去圣仁亦有所不得已焉然使都门外夹道瞻望车马祖饯之盛如叹二疏之去又使乡人故旧幅巾藜杖骈首云林泉石之间如迓乐天之归者皆缙绅之荣也而非盛福克有之乎荣哉乎蔚公一世其何几人公之归也尚书毗陵胡公重同官之好属赠以言士奇於蔚公相知有素故不辞而为之言

赠胡克寜归常州序

礼部尚书胡公源洁有贤弟曰克寜祗守丘垄不省兄者十年切切其同气契濶之情也盖公爱弟之情亦无以异去岁之冬克寜自常州走数千里诣北京兄弟相得懽甚居数月克寜又惓惓桑梓之在念也告其兄将归过余别且求赠言曰愿有教也尚书公留之而不可也亦为之言余与尚书同朝交四十年居相邻者十年时克寜尚少温恭执礼日以求益为事今踰壮而强而志於进未已也尚书公凡行己居家立朝皆贤人君子之道克寜薰濡於家足以自振尚奚假於余夫人道之所务在义而不在利在以济物为要诗不云乎伐柯伐柯其则不远胡氏其世所自宋文恭公盖高明先祖也史传所纪文恭初为扬子尉县大水民被溺令不能救文恭率公私舟活数千人公少与一僧善僧有秘术能化瓦石为黄金其临终也以授文恭求葬之文恭曰葬应尽力术非所愿此文恭居下仓卒之为也自文恭以来凡再世执政而至侍从九卿者犹数十人史盖以为脱人於溺而隂德之应也余尝观胡氏谱其先之显且盛自刘宋以来累累矣而常州之盛实始於文恭若文恭之笃行自励凡天下後世有志之士犹将视法矧身为之後者乎夫所以为文恭者究古人之书心古人之心行古人之行惟恐其戾夫古之人也克寜率是而由之积勤不己文恭有不可几及者乎位不必计也力於其行为贤耳请书以为克寜之赠尚书公其亦以余言为然哉

送曾吏目还海州序

曾源仲濬为海州吏目之四年考绩来京师遂谒告归省居两月将复还海州其同门友萧德蕡求予赠以言余与仲濬亦同门也仲濬学通识明疏达以果尝从事吏部三年佐青州幕二年来海州尤久知益博行益熟矣虽言何补乎仲濬然知之而不言之非忠也言之而不以其大者非知也请书其大者国家所以置州县树官守者非以育民乎得一州一县而官之亦必有以育乎民而後有以承君之官永终不失也夫民者君之本也今之世皆务急民供上为劳以望其官岁中三四迁而民之饥穷冻馁一不之察夫民之饥穷冻馁不之察是既倍乎上之所以官我之意如此求不罪乎我不可得况望其官岁中三四迁又永终不失哉盖民之心非不知奉上之为其职顾力有所不及则赖长之者优容以待之可也君之心非不知取於民为厉惟事有所不得已则资长之者寛恕以来之可也不然人孰不可使何为精选举明考察而使士哉故急民供上以求其官之显且久幸上之人未察耳察之其有能免者乎此非求成而更败希荣而反辱乎吾所见江右尤甚海州寜有是乎以仲濬之良赞政幕下又有古襄刘侯为之守吾闻刘侯温然忠厚有爱民之心则海州之人无其急而得其育也必矣然余尤不忘斯言者朋友之至情仲濬其试择焉

送萧知事考满序

国家设卫建官其制自指挥使以下皆以处军功之臣而择文臣有学术识治体者一人以为知事事必先白知事廼循次上至指挥使而後行指挥使虽尊事不由知事则尼不行知事亦不卑矣而况有军政之设施储廪之出入案牍之樷脞其上也或又临之以亲藩之尊都阃之重风纪之严又当往来要冲之地日趍走乎应对知事亦难为矣哉洪武二十五年秋大同萧秉文以太学生为武昌左卫知事所谓不卑与难为者皆有之秉文勤慎闓疏不敢毫髪自恕故卫自指挥使以下皆赖其能以无废事下属之吏皆服於威明不敢骋其私与怠盖惟见其所不卑而不见其所难为者今瓜期且及矣将上天官书最考而去即是行寜不又有过於今之所不卑而益无今之所难为者乎虽然位高者易骄事简者易忽与勤於始而惰於终皆常人之情而君子所戒慎焉者秉文勉哉必毋负国家所以用文臣知学术识治体者之意因某等重其去而望其远且大也谒文为赠於是乎书

赠医士蒋添祥序

太史公书曰能言之未必能行能行之未必能言凡以为不能言之非吾病病不能行之耳行之而利即不言人犹知爱且慕也而今之人之智异也尊其所能言不夷考其所能行者皆是焉鄂城萧良用疽发背甚恒所亲昵乐良用之生者?来荐医曰某医之良者吾尝聆其道岐黄氏之言矣请致之良用曰吾有所善蒋添祥藉数世业医恂恂焉虽未尝言其道而眎其所治无弗瘉者吾既致之矣闻者戚焉动容曰子无闇於智而易其生哉不能言之其曷以行之良用曰吾良弗智吾岂易吾生者哉而益信用添祥不变越月以瘳良用来谒余语之故且求文谢焉夫言中之宣也言果足徵乎宰予之贤犹不盖於其行不言果无取乎李将军如鄙人口不能道辞史赞桃李成蹊今有服缝掖之衣修仁义之术而口不能言即类以为无有况医之业乎孔子曰不以言举人医人之司命死生维之而惟言之徵耶故医之极称神圣工巧神之功曰望圣之功曰闻工巧之功曰问与切亦非以能言也必能言为医之良则为臾为和为扁皆非知隂阳荣卫虚实之故徒以说辞给捷之利有是哉故医者意也手其脉目其色耳其音心谋其治如斯而已言无与焉此固存於求之者之智也余客蒋氏塾有年知添祥达於理诚於术不浮不伐务慎以谦盖有慕古者耻其躬不逮之义兹因良用之请着其藴且以警夫尚言者云

赠杨掾序

江夏宋惟宪请曰先父试吏陕西都司时与闽中杨复隆同事相好莫逆不幸先父即世遗小弱弟无所於依惟宪不孝时远在故乡赖复隆辛勤治丧葬如礼抚孤弟教育亲爱之如所生复隆德被存殁惟宪虽殒身不足报愿一言以张之呜呼朋友之道大伦而主乎义焉义者非有盛衰存亡之异此三代所以直道而行者今之人当富贵显达气焰赫赫时托交投分倾肝胆相与出入相扶携意气相合如金石胶漆谓患难真若可倚谓死生真若不相负一旦势力衰拂衣袂去不顾过门不一入相见不俛首揖不异行道之人者古今相去盖远矣复隆其犹有古人之遗者乎於死生之际以义自重不肯负其友如此其食国家之禄任案牍之事况肯负朝廷乎诚使食国家之禄任案牍之事人人皆能以义自重如复隆吾见天下之才皆可用也故又张之以为为吏者之劝

送张知事诗序

襄阳汉江重镇凡今列镇之帅皆武功之茂者任焉而簿书期会出纳之务一治於幕官帅恒视成而已故幕官之任又必择士之畅於理道者洪武二十八年太原张景先由太学生授襄阳卫知事知事於幕为贰幕常虚正员而贰董之景先果毅敦实不怠不忽期月之内声誉灼然今一考当上天官方国家用唐虞考绩幽明之法而重军政之务期得一士幕下久任之以辅其帅之所不及若景先者庶几其得士哉则又岂遽然夺之乎是行吾知旦而往夕而来矣其僚有恐其遂书?而登也咸赠诗以道意请余为之序云

送胡希闵归四明诗序

武昌左护卫知事四明胡铉先生既卒之又明年子希闵奉其母夫人去归其乡濒行其师楚府吴教授令凡所还往者皆为歌诗饯之遣予序首简余虽未获识先生尝闻大夫士言先生敦厚温雅不雕不衒莅官用忠爱为本闻一暴刻言塞耳蹙额不对遇谳讯必平必恕先生殆仁者欤岁七十始沾一命又不满其秩不尽其报以殁意者尚在後之人乎乃今见希闵挺然修且厚吾固意其在是也虽然亦见树稼者乎夫树之固将获之而或身不逮焉归于其後之人後之人克勤有之不然莠而不薅稿而弗溉斯亦已矣秋其可几耶故德亦在善继而已善继未有不获者苟为不继岂徒无获将遂穷其身而辱其先不亦可惧乎希闵其去此而务善继哉且吾闻希闵乃祖竹隐先生积德累仁致紫芝之应亦未食其报此其树之非一矣朂哉希闵其无自画焉吾与希闵接屋而处者两月是以赠此言希闵归故乡入里门见父之执焉吾知其复有说也

送萧教授归金华诗序

皇明治定时海桑先生陈公以易诗书教授澄江之上诸生皆温雅端厚笃学厉行或仕或处皆有闻於时伯龄亦崭然群居之中先生殁伯龄以诗经举於乡陞於太学除教授金华府学金华浙束文献邦士固知所趋向伯龄加躬勤率先之更六岁承伯龄之教者往往取高科而升伯龄教日益行名日益着人皆称伯龄不辱其所受教先生不辱其所教今谒告省亲归故乡旬日当还官知伯龄者皆为诗饯之属余序一言余何庸言哉虽然亦见树木者乎既宜其地而树之矣又必培之以深其本溉之以充其养援之以防其侵故盘骫翘特干青云蔽亏日月矣其或有先之树而不加崇於後之树者岂其木弗若欤亦培之溉之援之之不力也故君子之仕既宜於职矣益务深其本充其养防其侵以求干云蔽日而不敢画焉不然枿乎吾後者几何不轶而过哉往年伯龄举於乡选於朝顒然而起矣今伯龄之徒复有举於乡选於朝顒然而起者伯龄将惟资益於人乎抑将益崇其身也子年盛志锐二亲具庆有贤弟承堂上之欢而无内顾之忧於是勉勉焉德已修而益励学己富而益勤名已重而益下吾知子去此而益崇其身易易也则俾陈先生之教益远有耀者非子其谁望余与伯龄尝同事先生不见将十年不知此别复在何日故窃取回路相请赠处之义而叙之诗凡若干首

送严士正赴江隂训导诗序

严故泰和世家其富盛视古封君其文献焜焜见胡忠简周文忠吴文正掲文安诸公之文其科第仕宦自常州推官而下代有继续邑世家之盛如严氏盖无几矣而於吾家世姻先大考先考皆严出士奇又辱严倩童丱及侍国正先生先生先祖妣之弟以姻家子孙见教爱甚严至今追忆侍侧时心肃然不敢忘两家相厚盖非一日之故也今年先生之孙士正选乡举来京中会试副榜得江隂县学训导士正明爽端重谨义利之辨介然可为世德之有後也夫道无穷君子之学亦无穷其学非专言语文字之间所以古之人皆务乎本也後之学者不务乎本斯畔乎古矣学而畔古君子不予也朂哉士正果成於已将於成物也何有吾老幸见姻家有後又期望其远且大也故首举其先世之盛次举君子之学以为士正之官之赠而翰林同乡诸公相与分韵赋诗送之者继书於後云

送徐崇威佥宪致仕还乡序

仁宗皇帝临御制诏吏部居官年七十听致仕去有疾而年未及亦听去申着令典盖於今四年仕者老病不任咸得所欲而士君子进退从容无所覊系有以见太平盛致矣四方出仕者之衆莫盛江西江西为县六十有九莫盛吉水今致其事去者始见於徐君崇威崇威虽病其年未七十盖自洪武中起家为廵徼为征商永乐初入掌外制又出司谳陕西广西二大藩知宿州佥山西宪事其为人持已爱民而平心易气历仕三十年未尝有一日颠蹶之忧然弊弊焉所以汨乎中应乎外者亦劬且倦矣今之决去固人情也崇威吉水故家吾亡友胡君光大女兄之夫也其在京师恒主胡氏故於余还往甚厚光大尝约余他日幸遂乞身相与具扁舟载壶觞书册泝沿贑江萧峡之间漱芙蓉之丹泉酣澄江之明月歌咏圣泽逍遥以终余年足矣时崇威闻之亦津津出喜色光大竟卒于官己十年余犹縻宠禄不能去也两人夙昔所歆慕者今属之崇威独未知崇威入故乡临清?茂万虑不兴翛然自适之际北望京华数千里外尚有停云之思者乎故於别也歌白驹之四章以为赠

送郑郎中归省诗序

吏部文选郎中郑诚文实既蒙恩封其父母士大夫采诰辞名其奉养之堂曰隆夀皆为之赋诗今蒙恩归省於旴士大夫又采杜少陵入奏行二语为韵赋诗送之盛矣哉郑氏之荣也诗可以兴可以观三复其诗盖上有以见朝廷之厚其臣下有以感发为父母者之成其子岂直荣郑氏而已也夫贤者之仕也未尝一日其心不在国家文实为天官属十余年於品量中外百职之贤不肖才否而抑扬进退之皆与闻矣今道途所经齐鲁以南踰淮泝江以达乎匡庐彭蠡之奥上下六七千里耳目所遇凡前日之进用者亦皆奉法循理守官爱民不忝任使矣乎旴江右文献郡三四百年名公显人其文学功行如李泰伯曾子固程钜夫诸君子其所表见於世炜炜不可冺没顾眎今州闾乡?将复有起而续之者乎要之贤才本於学校今为吏於旴者亦有克致夫作兴之道者乎此皆文实之职所当知者旦夕还朝必有所得以禆冢宰黜陟之公哉大学士曾公邀序送行之诗因以及余所望於文实者云

送陈祭酒复职还南京序

吾友陈君光世文学卓然而靖恭端直洒落疏畅处人有诚也官翰林踰二十年升教南京国子又十年矣自其改官而南凡翰林素交或相聚讨论觞咏未尝不思光世盖光世亦同此心也今年春以考绩来朝退而见其翰林故人相握手慰藉喜色津津溢眉目遂即建安杨公聚奎之堂出所载江南嘉酿会者九人献酬交错倾写极欢既而光世奏最复任戒行有日九人者复即堂中宴饯之酒半建安公举古诗君子有酒八言为韵偕江陵杨公共八人各赋诗赠之而退仆序之夫朋友志同义合者也久别而聚尊俎以相娱歌咏以相发情之正也况赠言仁之事哉国家法古为治典教育贤治之首务而任之於太学其所以命光世者盖舜之所以命夔也任甚重矣以光世之贤有不夙夜图惟以副君上之命塞朋友之望用永终嘉誉也哉贤者任其事必尽其道善夫始必谨夫终古诗人於赠归之作盖有戒夫修职业者仆故窃取斯义既述其情而终以规

送杨长史致事序

吉水杨季琛先生自壮岁乡里举学行升於朝历仕州县几四十年所至训治其民励抚字之劳惇岂弟之化行能着而名誉流今春秋且七十有倦勤之叹时其子黻为卫府长史乃循去官就封之制乞归休焉朝廷知其贤封以黻之官仍就禄养盖资其贤以助黻为辅也二年黻卒三年先生益衰又乞归休朝廷悯其情从之夫士君子怀抱德艺且遇乎时矣岂不欲究於用以及人顾在己者有所不能强则势之所宜已也国家用贤致理既得其人矣岂不欲久任之与共成其功顾在人者有所不可强则礼之所宜已也然君子有不劳而及於人者古大夫七十致事老其乡里大夫为父师士为少师教道之及也先生之归也必有及乎其乡欤家者乡之始杨氏自忠节显闻数百年而於今辨其昭穆尊卑联其爱敬申其教诲者老长之仁也先生又必有及其宗欤士奇幸归乡过宗家拜耆夀参谱牒之异同考文献之传续以观诸老振起之功而快其平生行有日矣请书识别

送吴先生还乡诗序

余仕两京三十年往还太学祭酒司业皆故人而所识监学诸生过从者益衆故其博士以下问学浅深德行邪正率得之若持亷洁之行一芥不以苟取吾庐陵罗师程清江吴节性表然者也清江庐陵接壤其人相与率亲厚清江士大夫仕於朝於余好且故而以亷洁名者节性与吏部郎中张玉莹表然者也亷本於义士君子发诸己施诸事诚由夫义外物不足以动之矣师程节性玉莹三人者虽皆有禄而其家皆萧然不改寒素充充有自得之意故余於此三人恒私心敬慕之也前数年师程以老乞致事去节性玉莹年皆六十上下未当得致事今春玉莹以病乞解职去节性之子为刑部主事得封父母节性又弃职而就其子之封以去此岂有富贵之累於其中者哉节性於师道严重不可犯盖学者望而泯其非僻之心作其恭肃之意尤世之所难得者嗟乎江乡百里之间天清岁晏二三君子小车往还盖必有占德星之聚者而余也以固陋之资加之衰病方縻於宠禄未知何时而遂相从於清虚闲远之滨共歌咏太平以为迟暮之快也朝之学士大夫相率为诗赠节性谓余序之因以及余所向往者云

送刘叔毖辰州府同知序

为天下以安民为切务安民之方在得贤守令而已圣天子临御以来宵衣昃食孜孜焉惟恐天下之民未得其所也明诏数下简贤举能畀之守令之任又屡勑以抚字安利之道守令之能奉法循理布德宣化有安民之效者必明考课而超陞之或从民之志仍其任而增加其禄秩所以待守令之道厚矣然而民犹有未尽得其所者何也岂非由守令不能体圣天子德意而苟焉自怠甚者或纵其私以厉之而然欤如使今之为守令者皆如吾叔毖民焉有不安者哉叔毖始自萍乡学官陞沅陵令其爱民如子诱掖化诲而庇护百至惟恐其或伤之也三年考其绩最又用荐者陞北京行部员外郎沅陵之民羣告于藩宪冀请于朝以还叔毖弗得又亲诣伏奏于阙下至于今六年沅陵令不知更几人而叔毖自员外郎入纂修于翰林又四年矣沅陵之民犹群趋伏阙下乞还叔毖不置由是朝廷益贤之以为同知辰州府沅陵辰属邑以贰辰州则不独沅陵之民之沐其利泽也叔毖初何以得此於沅陵之民哉吾与叔毖交廿年其为人端厚易直闓疏亷介而表里一致其为政简静不扰有至诚恻怛之意而不为名古称平易近民民必归之叔毖其几之矣使天下之为守令者皆如叔毖民有不安者乎其行也吏部主事陈子鲁谓余宜赠以文岂徒赠叔毖固将以感发乎今之为郡邑者

东里续集卷十







续集卷十一

钦定四库全书

东文续集卷十一　　　　明　杨士奇　撰序

送王彦鼒序

吾邑王铉彦鼒其行安於分其言当於理自登第与余往还既为御史有职务而朝退或公暇辄过余相与清论为乐盖未尝累日不相觌者去年冬余侍从来北京独彦鼒驰一骑追至江上送余登舟舟度且半犹隐隐见其徘徊江畔其情可知也今以考绩来北京得握手叙契濶过余留信宿辄告别而归吾两人之情固皆所不能已矣夫人生离合率出偶然不能以恒也惟其不可无恒者心之所存身之所行焉耳今天子下明诏宏养民之政申扬激之令在位之臣孰不饬躬修行以钦承德意况风宪者扬激之所自出哉吾故三复羔羊之诗以为彦鼒南归之赠彦鼒勉哉

送蔡运使诗序

乡先生山东盐运副使萧鹏举表然清洁之操於人不易许可去年来京师独数称其同官蔡继先之贤其言曰继先维扬人温厚平易常为河南参政亷直持法吏民敬爱之既为运使山东所以发已莅下者一如参政时运使无参政之尊而赀筭会计之繁细又参政之所无也非澄心寡欲达於理者不能以称继先为之一务寛厚恤下不计身之利害其下之人亦竞相劝趋事曰蔡侯仁我我曷可不力以累仁侯以是岁课之入无或不足亦无有後期者使者过山东观吏之贤否皆称继先为贤曰他运使不及也余闻萧先生言心异之今继先考绩来京师天官第其绩最等於是朝之公论与士君子之所言合也然则继先可为长者可为今之循吏今将复还山东士有为诗送之者继先以萧先生之故过予求为序予安得不为喜谭而乐道之也

赠医师邹孟义序

自余仕京师十余年有从乡郡来者率喜问士人近况凡余所识者多已物故而今之能卓然立身致名誉余虽有识与否中心爱之称道之不厌也邹孟义家庐陵距吾所居一舍许业於医其先授秘方於岭南隐者有名於时至于今孟义术益大售所治疾无不瘉庐陵西昌之境有奇疾更衆医不能瘉者孟义多瘉之如孟义曰此不可治即更衆医竟亦无治者然其心急於济人有求之者不以其贵富贱贫及道路远近虽甚寒暑昏夜辄趋赴既効径去报不报不计也所存心如此余恨未之前识也今年赞善梁君抵书京师告余曰孟义所治医术博矣尤邃小儿科且年甚富志甚锐意甚恭将益进其术广其功未已也宜一言使传焉嗟乎余言何足以传孟义世率谓医之施於婴儿尤难徵诸音声容色之间而非可以言语求也非精其理专其业不能成功如孟义既邃乎此又方进其术未已将所造诣益深如过邯郸为带下医过洛阳为耳目痹医过咸阳为小儿医无不可者将必有能言如司马子长者为传之使不泯奚假於余哉然余乡人也既爱重之故书此以复梁君以为赠医师邹孟义序

送邓宗经永新训导序

学校为政之首务也长民者知重乎此典教者知重乎此可以为贤矣吾吉安九邑庐陵附郡城其学常得贤教官然县令丞亲於民者求其能以时一至於学或出一言致劝勉之意何其少也夫不得贤令丞幸有贤教官又上有贤部使贤郡守亷视督劝其学不废也近年会稽吕公佥宪江西慨然独念治化所先行部至郡邑必下车趋学宫谒先师退考视诸生所习深致敦勉之意盖贤部使也而相继守吉者金华朱公山东蔺公皆尽心於学劝率奨励或日一至或再至无三日不至焉者皆贤守也时庐陵职教者浦城陈君士希佐之者吉水周君公明士希持身谨行公明明经敦德二君协力合志毅然以究职事成後进为己任後又得邓君宗经佐教焉邓君学行有称且益与二君协力合志三君皆贤教官也於是庐陵之学虽不得贤令丞而学者勃然擢高科登膴仕莫之能御也固诸贤之力哉邓君又负理才郡长贰政有所未通者皆就而问之邓君尝游太学向之同游者今皆跻华陟要邓君之才宜华且要也乃独恬然安其命乐其所有日与其徒讲求圣贤修已治人之道以此为得此其中之所存者可量哉居无几丁家艰去服阕得佐教永新县学永新亦吉之属邑其令丞吾虽不知而吕朱蔺三公之德政尝行於彼矣邓君移其効於庐陵者施於彼永新之学将来有不大兴者乎有求余文赠其行者於是乎书

赠陈教授归临江诗序

临江陈孟浩永乐十六年李骐榜赐同进士出身凡进士发身者其初授官内为六卿之属为御史为行人外佐方岳佐郡宰百里之邑中人以上者为之朞月间率能见设施起声誉下者辄得济其私欲孟浩所存心一不在是初当授职言於吏部愿得教官遂奏授长沙府学教授己而改苏州府学夫教授非有政务之繁簿书期会之丛脞日所亲比者俊秀逢掖之徒所谈说者周公孔子之道修齐治平之方盖职於化俗而育才也非学之明志之有守固不乐就此於是孟浩之学与志可知已孟浩所至尽心教事其学者率有成效而耿介之操断断然非公事未尝一涉迹郡守之庭郡自守以下至于耄耋之民皆誉之曰贤吏部考其九载之绩最将奏陞官孟浩再三言老且病愿得致事归不愿得陞也吏部察其诚遂奏遣归孟浩时年六十有五志力强固精神未衰也昔伏生九十犹强授经掌故孟浩固不可强乎其殆审大易进退之几而安老氏止足之分乎於是士友有作图赠其归者给事中康中正以求予言余於孟浩故相好也遂作诗赠之学士君子於孟浩故者亦继作焉

赠严士正之桐城知县

严氏吾邑文献故家科第仕宦相承三四百年士正承其世业敬身力行选贡士擢佐教江隂县学其学者皆心服之自邑长贰暨其耆耄皆心敬之满九载天官考其绩最当陞翰林侍讲学士曾君鹤龄言士正才行可任理民遂以为桐城知县桐城畿内邑民淳俗厚有朱司农之遗爱在焉士正清操雅度有古循吏之心夫士不得善地其政未易行民不得贤令长其生未易遂於是衆不独为士正贺实以为桐城贺士奇忝近侍有年圣天子孳孳体天心以育下民选贤良寄之牧守然今山泽畎亩林居野处幽僻之民岂皆泰焉得所而无嗟叹愁恨之声於下也哉吏之比民者莫切於令若上有爱民之心而得以行所志亦莫速於令令果能致诚以求其情以施惠利民将无不泰焉於下而岂有嗟叹愁恨之声也哉传曰民之所好好之民之所恶恶之盖必若是而後不负圣天子简用之盛心与平素之所学而桐乡之祠将不有继汉人者乎朂哉士正吾两家非一世之好也请书以为之官之赠

送杨修撰诗序

仁宗皇帝临御之初下诏求贤山东按察使首举仲举明年徵至吏部尚书屡试文章奏授翰林检讨预修永乐洪熙实録陞编修又修宣德实録陞修撰士奇交仲举五十年仲举淳厚而坦夷贞静而直谅非圣贤之书不读非合礼之文不窥言行雍容未尝有过粹然如玉也余尝升其堂拜太安人高年懿行言有师法退而交其兄伯升惇实恭谦简靖坦易一家之间慈孝友悌温然如春也余交友多矣求其人如仲举固鲜求其家之母子兄弟如杨氏加鲜故余初别仲举也恒思之不置及出而仕同在翰林又各牵职务不能如往年之散逸而适也仲举今谒告归展先墓武昌少师少保两杨公礼部侍郎两王公以同史馆故赋诗送之余最故当序简首盖予因之有感焉水木本源之心人人同也今之仕者大率三四年五六年远者十余年皆得省桑梓拜丘墓以伸追远之情士奇之寡昧叨禄三十有八年讫无寸补徒以宠恩之厚而不能一日少伸其私於别仲举云何为情又念少壮游武昌往还几十年於时同辈六七人皆志合道契相好相益笃交谊於金石抗志尚於浮云殆不知有人间富贵忧患事若将终身焉者既不能如志相继多出或仕或处今亦多谢世独仲举士奇两人存故余於兹别亦难为情嗟夫山川不改古人之遗迹故在仲举展省之余鼓兰枻絶长江登禹书之大别俯屈骚之江夏南望曹孟德周公瑾之赤壁东睇苏子瞻之樊山雪堂因旧游兴怀旧交而有存没之异仲举亦岂能忘情也哉动於情形於言嗟叹咏歌必有不容已者明年北上必将倒囊以慰我若夫励之为臣之义而戒滞于私者君子之心何俟於余言

送周秉昂甫诗序

文江周秉昂甫故吉州总管耐轩先生之六世孙周氏其先诗书阀阅赫奕於宋元而耐轩先生有隂德於吉之人厚秉昂甫负卓荦之材英迈之气自少壮至老不屈乃独敛而在下有山水以娱有田园以给有诗书以淑其子孙长子忱擢高科仕於朝二十年有贤誉闻中外衆子若孙森森玉立居则尽心於爱敬之养退则悉力於公私之务秉昂甫无所累乎中无所慕乎外日与故人亲戚尊俎歌咏逍遥云林泉石之间有以足乎其私也今年县推长徭役里中而赋率大半输北京秉昂甫矍然念曰此出诸细民而将仰给公家者也沿江涉淮道河济踰七千里之远且险是岂细故哉且是役也吾於事君上所当然虽老矣其可辞行乎时秉昂甫春秋六十矣即日治装具督饟舟率先而发四阅月达北京悉登于公廪而县之赋皆莫之先也然因秉昂甫亦莫之敢後焉常情足於私者或不知敬於公秉昂甫其可谓忠厚之至也夫乡有一人焉邑有一人焉能敬於公凡事率先而不敢後斯一乡一邑之人起而劝矣而安得人人皆如秉昂甫者哉忱时为秋官员外郎候迎就第乡人士之仕於朝而与忱游者皆走贺焉方忱为酒夀其亲秉昂甫既喜其子之贤於官又喜其客之皆贤也挽留相与酬酢倾写懽洽觞未既秉昂甫辄以明发告忱拜乞留客亦咸谓何遽也曰老者其孰不荣禄养哉顾先人之丘墓系於我奈何违弃之而贪荣远外乎客知其志不可以强留也取古乐府分题咏以送之士奇与秉昂甫之生同岁则为引诸卷首

送周以穰序

周和以穰於余为中表兄弟其为人闓爽温实无外骛之意其家食时有孝友忠信之行闻於人治诗经尝试经义於翰林中选得醴陵县儒学训导历数载丁家艰去服阕改新乐县学训导通两学三考其学者多臻于成而选乡贡者科未尝乏也以穰今考绩在天官用例当陞翰林阅其所试经义有一言之误乃复得训导新会县学知之者率枉之而以穰不谓枉也方欣欣治行李就道曰吾戚焉望故乡七千里不获一展桑梓今而得便道以称吾之愿欲国家之赐厚矣嗟乎士固有以尺枉而掩其寻直者然良工不以寸朽弃合抱亦取其大而略其细也余尝观以穰所治经其析理通而不窒见诸词直而不浮而援引发明无或弗当盖其兄台州教授以巽得前进士萧执先生之传而以穰私淑焉者也今之选科第官学校其皆有所自如以穰者乎以穰独无不足之意亦其学问之力所至欤邹孟子所云不怨不尤以穰庶其近之哉其别余将之官特次第所以来之故赠之而因以见余意亦将以示未知以穰者云

送陈参议赴湖广序

中书舍人庐陵陈彛训陞湖广布政司左参议命下荐绅大夫皆为之喜中书掌天子外制近侍之职也凡近侍久於其职者往往陞迁出任藩宪及大郡惟两制久未有陞外者盖难於文翰之选而重其去也於今参议之命遂以为中书喜彞训家文献之邦袭诗书之业闓爽通练喜於为义在中书十有八年矣故其陞也亦以为彞训喜湖广江南大藩也接黔蜀介两广据汴吴江淮之滨而包汉湘洞庭之广杂以夷獠之居地大而民衆如彞训往焉赞旬宣於此尽为臣之节端已率下致民隐以毕达导圣泽於旁流使其人讴歌鼓舞於皇明治平之世吾又将为湖广之人之喜也君子居其位则思尽其职吾於彞训非交游一朝之好故书以赠其行凡与之相好而重离别之情者又为图与诗继于下方

送锺子勤之官肇庆知府诗序

吾同邑今仕於京者惟余与子勤最久余官翰林子勤除中书舍人居第相近旦暮相聚忧患相恤情好之厚於今二十有五年矣子勤积六考之最今陞肇庆知府士大夫素相往还者相与庆喜赋诗赠其行而於余处久且厚能无言乎中书近侍之职所典书辞命皆天子训谕四方其任至重也而居是职者往往久任不迁二十余年陞迁於外者始再见於子勤其亦难遇也矣今圣明在御方诏百司举守令严连坐之法以责实効而雕弊之民譬诸枯枝悴蘖岂一旦雨露之润所能复也故得一郡一邑而长之以求其民之病者愈危者安自遂於田里而吾无忝於任使者不亦难为矣乎夫非持之以亷存之以仁施之以公如父母之爱子其克有济哉古之号良守令者亦皆尽力乎此勉?子勤而今之守令又有难於古者声渐气习之相远也会府尊官之临乎上部使过客之交乎前吾之礼有未至而荣辱系之内而子弟臧获之出入外而胥吏徒隶之觇伺吾防范一有或怠而毁誉至矣非致明与慎其克免此哉勉?子勤他日有来自庾岭之南者吾将洗耳以聆端溪之政子勤勉哉遂书此於羣贤珠玉之首

送许鸣鹤南归序

吉水泰和接壤如东西家其人居而婚媾相倚出而兄弟相好且其志敦诗书尚行义相契也前二十年余侍讲禁林与胡光大邹仲熙同官又联第紫垣之南稍暇辄相聚讨论相益过失相规时许鸣鹤用推举从事翰林客光大所皆吉水之良也日共相得又共窃叹何幸衰老复得此於田里之间也後十余年光大没又数年仲熙没独余与鸣鹤在而皆不能忘田里之思今鸣鹤奉赐勑归展丘墓乡闾耆壮聚观歆艳而顾视昔时侪辈或存或亡其存者亦尚有如胡如邹之相与为益者乎朋友失其义久矣鸣鹤不然不以存没有所加损虽其友之後世有不如其意未尝已於言言而不从犹惓惓恳恻未尝终絶之也鸣鹤其厚矣哉世固有为人臣朝蒙恩而夕怀不足者於眎鸣鹤其厚薄何如鸣鹤为近侍十余年贫如家食时而执守甚固未尝枉已阿附坐是屡忤於人不悔可为直道而行者矣呜呼士安得皆直道者而与之同事君也哉於其行不能已於余情故书以识别

送尹哲序

泰和尹哲克智为云梦县学教谕九年考绩陞府学教授时教授未有阙当需次于京师而哲久病不任旅次言於天官愿得复为教谕去天官以闻从之除教谕京山县学夫学者重得贤师而仕者所重得善地哲经明文达重义薄利虽贫介然有守而不混於流俗庶几其贤师乎可以为京山学者贺云梦京山皆隶湖广相接境其壤地肥沃种植用力寡而获利倍而川泽之产四方莫加焉其民俗敦朴无浇诡之习其学者苟得师振作之可与有成非仕者之善地乎而两为教官於此可以为哲贺吾泰和尹氏自绦有科第於宋今数百年矣其後世复振於诗书之业吾目所接者务厚先生以上海教谕致事哲从祖也复道佐教南雄府学自道同知澂江府哲从父也铎佐教桃源县学哲弟也皆发身经术又可为尹氏贺然吾於是有感焉髫齓时与哲父传道先生读书邑庠有同门之好亦皆有志也而传道溘先朝露十六年不及悉见其家诗书之盛吾见哲如见传道也而与哲间濶久矣今在京师数月仅相过一见又竟去人之情其能遂已乎吾甥康荣速文赠哲故既述其所可贺而遂以及吾所感云

送解教谕赴庐陵序

吉安属邑九庐陵附郡治之下其山川之清丽人物之秀厚端雅习俗之贵诗书重德义闻於四方久矣故四方士之游学者往往轻千里而至曰此其今之邹鲁也为政者乐得其地曰其民审於趋向可不劳而治而典教者尤乐得之诚以其化易行其功易成也往年庐陵之学聘廖敬先先生佐教事已而有他命不果赴继不鄙聘余而亦有他命不果後与廖先生同在禁林每共忆庐陵俊彦所会欲复一至相与求斯须丽泽之益如临弱水而望蓬瀛焉朝夫家吉水去庐陵一舍有半其为人温厚端洁本於天性文学得於世家之传既举进士历事宪台都御史上其能时与朝夫名同上者皆任风纪陟清要朝夫独恳恳乞教学近地以养其母朝廷重孝子之意以为庐陵教谕於是吾徒素愿欲而不得者一旦归於朝夫安得不为之喜哉然今学校所难得者不在於良弟子而在於良师譬诸材木土地所生无处不有焉而匠石不恒有也有良材而不遭匠石徒木而已耳乌能见诸用哉学者所以贵得师也而今之为师如朝夫亦罕遇矣朝夫且行士友为歌诗送之余既喜朝夫得庐陵又喜庐陵学者得师也於是叙诸其简首

送金幼孚序

翰林侍讲金君幼孜之弟幼孚将还其乡其友饶伯韶求余赠以言世之得一位一爵者贵重其身意气扬扬骄蹇倨慢人不可近其子弟凭藉气势驰骋纵放旁如无人金君朝夕侍天子左右掌内外制承顾问遭蒙恩遇之厚可谓盛矣而其所自处谦恭逊下退然如虚泊然如无所据无一毫贵重扬扬之意侍讲其贤乎哉亦其学问之至道明而德立有以臻此乎乃今观幼孚恂恂温温质而不夸敬而有礼敦孝弟之行而几微凭恃驰骋之意无有也於是乎二惠竞爽矣然古之人有终其身为之勉勉不已者学也学以造道而立德也不务乎此人之道有不能备幼孚尚去此而益务学哉譬之水焉流而不已可以达海譬之木焉升而不已可以干云诚於中力於外学未有不至焉者也且幼孚之先人博学惇德师于乡闻于时久矣固幼孚所宜图善继而不忘也余与侍讲同官侍讲之弟犹予弟也故以为告

送蒋子夔诗序

子夔居吾邑西两舍许家故富赀至子夔始脱去一切俗好力学为儒者其为人端厚秀敏重行义其学好古务实得为文有理致分教贑县学九年今复迁汉州德阳县学夫学校兴举在得贤教官譬之埴焉非得善陶者不能中乎模范而为教官者皆乐得善地冀易行其教有如子夔为师躬先率之又得严君平姜诗张魏公父子之乡习俗之良德阳之学吾知其有成也且纪纲学校者必得贤守令今之令德阳者吾虽不识而汉州守刘公濳吾友也其学端而德修盖贤守也则为令於其属容有不贤者乎守令贤而纪纲有出又得贤教官德阳之学安得无所成乎子夔行能赋者作诗送之余为之序

送翰林侍讲陈德遵诗序

余与德遵家居里巷相比幼而学也孤苦相类仕而官也职业相联於论议趋向亦靡不相契余去乡二十有五年德遵亦十有余年水木本源之念皆未尝斯须忽忘也幸遇明天子推恩官其先世又俾得以展省归顾余之菲薄辱在公卿後不敢先其私而德遵亲捧命书还登先人之丘壠拜頫荐告以昭宠贶而申其孝思退则会其族姻乡闾以写夫久别契濶之怀何其荣且乐也於是士大夫相与赋诗赠之而委首简於余余因之有感夫族姻乡闾之素厚於吾徒者矣始来而饯之也爱之祝之冀速其达闻其沾一命进一职则居者交庆于家行者乐告于途曰吾邦之华也又闻克慎厥行修厥职则老者兴叹少者兴慕曰吾邦之华也而闻有弗率于道则闵焉以戚而犹几其改之以不忝吾邦也呜呼其忠且厚於吾徒如此吾何以报之哉古之礼君子虽贵且富不可以加於其宗其乡而吾乡前辈尤致谨於斯百年之间耳目所及举其大者一二人元盛时先少傅吟窗先生以翰林待制朝列大夫归恂恂谦温不改其布衣时而岁时宴聚闾巷间无贵贱贫富一以序齿而倾写无间洪武中刘槎翁先生以吏部尚书归尤谨谨下乡里於亲戚邻曲虽至贫贱恒相与欢洽虽童丱接之不见有惰容虽蓄一骑未尝以行城郭中君子於族姻乡闾其道无不然也前辈远矣後生寡昧无闻挟其富贵忘其桑梓之恭敬忽父兄之交游矜傲淟涊其为薄如此夫安知富贵之不可终恃也哉幸吾乡之未见斯人也而吾道路所见盖不少矣每与德遵道论及此未尝不共骇异愧汗而何幸德遵之归以继前辈君子之行以答乡人老长爱厚之意盖君子之行必信于乡人而後可以信于天下德遵尚以吾言归谂诸来者其毋俾胥沦於薄也

送桂修撰致事诗序

翰林修撰四明桂君宗儒年六十有四以病诏致其事归夫士之学也固望行於当时被於天下况当朝廷清明贤类彚进之际乃独退藏焉岂士之素心哉而士之贤也上之人亦岂不欲久任之以冀其效惟其既老聪明之不逮气力之益衰则不得已有致事之命固悯老之仁优贤之义也宗儒以文学发身尝佐治郡其亷简之政安静之化已孚於民既入词林为天子侍从之臣温厚端恪恂恂缙绅之间与人交久而益敬虽贫泰然虽病犹勉强事事可谓善人君子矣乃今蒙赐归之命敦同僚之好者既荣之又惜夫良友之去也相与形诸咏歌夫君子之有益於世也进则泽夫民退则善其乡宗儒归而导其里闾乡?使为父兄者皆以德率其子弟为子弟者皆以德事其父兄蔼然孝弟忠信之风肃然礼义亷耻之节以庶几孔子是亦为政之云者未必无益於世也而优游暇日与故人夀俊小车往还尊俎谭咏超然自得於物表将不有占德星之聚於东南海滨之区者哉遂为之序

送耕乐翁养蒙罗先生归庐陵序

予尝闻吉水罗养蒙先生乐善笃行居家以德义淑其子若孙及其乡人之俊秀县令丞之敬礼高年厚德者必首於先生然余家距其所居二百里未尝一获见也其仲子汝敬登第为翰林庶吉士与予朝夕相接汝敬英敏杰特听其言恒依於道观其下笔为文词义?然卓出同辈於是益知先生之所以教矣汝敬既得禄迎先生就养京师余始得承顔而接辞焉时先生年且九十须髪雪白而两頬丰腴温乎如玉言论雍容敦厚称古之所谓有德者洪范所云夀富康寜攸好德者先生盖兼之矣夫数者之福自其本言之在乎好德先生所膺若此固其有所本哉世之人其福之不足要其本之不立耳本立而福至此天理自然之应而不足焉者鲜矣近周公明教谕被召来京师周於先生居处最近交好最久又相知最深也间为予言其先世曰皆有厚德为乡闾所归宋之时有至百四岁者其後至八九十者盖比比矣至今其所居之处人称为老人里然则罗氏之务本岂一世之积哉不然前後所膺何累累其厚如此乎所谓有德者必有夀岂天独私於罗氏一门而已也今先生将归乡里教谕命余一言以为赠故序着先生以膺福者盖有其本且俾乡之人观之亦庶几知所自勉焉

东里续集卷十一







续集卷十二

钦定四库全书

东里续集卷十二　　　　明　杨士奇　撰序

安成李氏族谱序

翰林学士安成李君时勉以其所修李氏谱属余序以贻其後人余与李君同在翰林三十有五年尝闻其先世所自盖李氏系出南唐烈祖第五子景逷之後马令唐书言景逷累封江王尝为处州节度使简易节俭而非毁佛书尊崇儒学纳谏礼士盖贤王云安成之李出景逷之子瀚宋平江南瀚匿迹处吉间不与世接吉守李鬯闻其贤求见之不出鬯不敢强乃辟其子光为阎岭铁务官俾以禄养光三子十一孙孙两为府尹一为县尉盖自是子孙益衍益蕃擢科名升仕籍代有承续不衰而愈盛蔚乎文献之宗也元之将亡行简以名进士死国事节义炳炳迨于国朝发而益闳洪武中思焕起知绍兴府有贤誉今时勉擢高科累陞学士掌制命侍经帷直道劲操时望伟然本其先德之厚岂一世所积哉宗族盛者必有谱所以明源本别疏戚盖有禆於人心世道者也使知尊其所尊亲其所亲斯孝友睦婣之道行焉然谱非仁人不能作仁道之行本於身始於家故谱者仁人之首务也李氏故有谱今学士君重修之凡先世出处行义之槩皆具使其後世明夫源本之同而作其爱敬之心观夫积累之厚而奋其继述之志岂非李氏贤子孙而足以仰副作谱者之仁乎毋徒视之为虚器也敬之哉

芗城顔氏宗谱序

吾友芗城顔君仲平命其子庆云教官肃以宗谱求序仲平笃学有行谊吾甫冠时交游也今皆七十有余不相见五十年其忍以衰疾拒老友夫谱牒者家之史也必孝子仁人而後知作之吾之所从出者吾所当尊吾之所同出者吾所当亲尊之亲之则其本末疏戚或仕或隐与凡善之可法於後者皆所当知於是而録之以示後人勿忘故曰非孝子仁人不能知而作之也顔出鲁附庸小邾子之後以字为氏历数世有兖国战国有率有斶汉有驷晋有含隋有之推唐之最显者鲁公也公尝谪吉州司马至今吉有祠祀公公四世孙翊五季为吉之永新令遂家焉永新之叔子兴祖徙庐陵芗城今十六七世矣其间有徙沙田者徙泸源者而凡德行文学科第皆世有人此谱盖特纪芗城之派耳然自邾武子以来历历若指诸掌而近代字号世行出处生卒葬娶靡不槩见亦皆无忝鲁公而因谱以有传谓非孝子仁人之所作可乎小说家多载鲁公後有遇其为仙者夫生为名人没而有灵必游清浄高明之域理无足怪然此不足以论鲁公公之後散在四方忠良仁贤之士往往而见吾识芗城之良者伯玮仕为沛县令太宗文皇帝靖难之师压境伯玮父子同日死之其後宪臣劾奏不顺命者十数人请治其家伯玮与焉文皇帝曰食其禄者死其事一无所问圣德广大仁明度越前古若伯玮之卓然数百年後无忝鲁公此可以论公之盛矣故因为仲平序谱而并及之

华林胡氏族谱序

胡氏春秋时有二其一子爵国於颍州汝隂之胡城後为楚所灭子孙以国为氏其一周封虞舜之後胡公满於陈子孙以諡为氏亦曰以国为氏或曰命之氏胡要之云命之者非华林之胡盖出於满华林今南昌奉新之境其谱云先世家邳之宿迁至刘宋太子左卫将军藩有功于朝赐土於南昌乐华林山水而居之遂终焉史传以为南昌人当以谱为正谱叙所録秦汉以下胡氏之显者历历有稽而断自藩以下着为谱又二十四世至唐侍御史□而下则加详焉□五子璫瑜琼球璫官至膳部员外郎其後仍居华林宋尚书直孺所自出也四支之後皆他徙瑜之後徙陈留宝文阁学士諡文定安国所自出也琼之後徙毘陵太子少师諡文恭宿所自出也之後徙九江高邮朐山球之後徙郡之武寜今独华林毘陵二派子孙相往还亲厚如未尝析者今大宗伯源洁毗陵出也及华林之贤曰应麟各着其本派谱宗伯将合之为一而仍名华林者统於所自也二派之後其子孙之蕃衍诗书宦达之辉映谱牒纪载之详明凡故家硕宗鲜与拟者可为盛哉固本於其先之积亦必其後之人德行文学之克敬承者欤□之下析五派而其三无闻盖未必无人岂非其昧所从出而汨没於庸俗且衰落不立故不相及欤作谱者非不欲统而合之顾势不可得则亦莫如之何已夫祖者吾之所从出族者吾之所同出必资谱而後明有谱斯水木本源之心存孝友睦婣之道行故谱者为仁其家而作也非有贤子孙不能宗伯公方宏其仁於天下而况於家斯谱之所以必合也宗伯上距文恭若干世清修厚德卓然於时名卿有光文恭者也谱所録华林若干世毘陵若干世既成华林毘陵各録一本宗伯属余为之序胡氏之後尚益敬承於来世

杨氏清溪家谱序

杨氏清溪家谱谱杨氏之家於清溪者也清溪在泰和城东金鱼洲之西北杨氏家其上不知所始所知者吾高曾以来百四五十年於今矣吾尝作泰和杨氏族谱又作谱图谱泰和之族而吾高曾以下生卒岁月葬某地娶某氏女适某人皆吾所当志而例不得独详此家谱所以作也家谱之作以详吾高曾以下而必始於允素府君者府君繇吉水徙泰和为泰和初祖清溪之源也高曾以下诸父兄弟今多散徙他处而悉书之者清溪之派也上之兄弟亦有书者以着同源而异派且便参稽也凡高曾以下生卒葬娶吾所当志而犹或阙焉者盖不能知也至於娶某氏而详其所生女适某人而并志其子若孙又以明庆泽之源且不忘世好也噫吾之後世观於此而有感发焉其庶乎不流於薄也

太原徐氏宗谱序

宗谱何为而作也所以明源本辨戚疏而作也譬则木焉柯敷条析益散而益蕃其实原於一本一家之亲自同气至于一从再从至于无服至于途人益离而益远其实出於一人之身自一人之身而至於途人谱何可无作也而今之人之为谱者往往藉是以着其先世华显闻达以耀於人人即其先世未尝华显闻达则旁求远掇谓他人父谓他人昆若拜郭汾阳之墓之类以务张其声光若是谱无作可也吾邑澄江之南二里所曰太原里世居其里曰徐氏徐氏之翘楚曰应琳应琳上距初祖十三郎七世矣十三郎始繇万安之皂口迁太原生二子曰大翁小翁大翁历再世至夀远小翁再世至夀甫始分居南北屋南屋则夀远及其弟重三捌居之北屋则夀甫居焉又去夀甫四世至应琳於是南北屋相视服尽矣两屋子孙愈益蕃衍敌均应琳惧其将远至於途人而无别也作为徐氏宗谱图合南北屋书之俾後来者得有所考徵命子以鼐来求余序一言以贻其後之人按谱自太原初祖以迄应琳之子若孙盖八九世族属虽踈远而皆得考徵世次以知孰之为尊孰之为卑而同出於一人则油然孝弟之感必不至相目为途人者矣即字若名不可知则阙之其肯蒙冒他人之华显闻达以徒炫燿乎哉吾闻有厚德者子孙必大今合南北屋观之为应琳兄弟若干人为应琳子若孙兄弟又若干人岂其所由来者固有厚德乎余尝过北屋识应琳伯父原德翁年踰七十矣孳孳以延师教子孙不坠其世为事应琳尝以丰产长万石之区乡民服之其弟应琦间一被贡于朝恳恳以养亲乞辞以鼐亦好尚文雅此皆北屋之绍有厚德者乎将南屋之厚于德者亦不下此乎若是其子孙益大庸可涯哉则斯宗斯谱岂不复有继应琳而书者乎徐氏之子孙其世世勉之

平原丘氏族谱序

吉水之平原丘振仪余往年在武昌始识之於乡先生吴孟勤所振仪於先生尊之若师亲之若父惟所命尽力不辞先生乐道人善亟称振仪好善不可多得数视余所为赠振仪之文恐余之失之也先生来史舘又求诸能赋者作诗赠之张之也先生真厚德哉自是余亦与振仪往来振仪尝求余赋其乡所谓平原十景者於是不见之六年今年胥晤京师坐语未温席又出所蓄图画求为之题赞又求序其世谱勤勤不倦世之人奔走营营江湖之间惟利为务有遇其故旧而非所同志者片语不暇接而暇与儒者偶语又数有文字之求哉如振仪信吴先生所称不可多得者乎岂其家世有所积乎按谱丘氏世家河南隋博陵太守和生二子长行恭善骑射佐唐太宗定天下以功封天水郡公次行简为吉州司户参军行简之孙琦始居赠山琦四世至江州刺史昌昌生三子震选彦又徙平原遂析为三震号後丘选号中丘彦号前丘此谱叙後丘之派也盖震生嫩八嫩八若干世至岳元季为大都路管领御河上下长官司正官岳生明远明远生振仪自和至振仪若干世时代数易矣而其嗣续愈远愈衆又数有显者出于其间此非世有所积不能夫有所积於前而其後不知图继不名为贤子孙振仪之所务其知所图继矣乎而又拳拳谱其先之所出以传其亦欲後之人皆知图继者乎为丘氏之後者所当勉也故为之序

书院罗氏族谱序

凡今得姓受氏皆出於古圣贤之裔而历世寖远其传系有可考不可考者盖其先有功德於时有爵位於朝史氏详其人因着其所从出或其家代有贤子孙纪载不遗故传历虽远而派系有可考者矣其先既无显者不见録於史氏私家又无纪载之者於是传历逾远加之散徙不常夫安得复有可考者乎近世士大夫家着谱牒其有所考据者自源徂流百数十世若指诸掌其无所於考则断自所可知者而着之而不敢妄有援焉其於义皆当也而流俗之人挟其私见往往互为诋訾其世系有所从来则曰谬冒耳无所来者曰贱出也岂至当之论哉世固有谬冒者矣岂可以一二废千百且谬冒者必援夫圣人以重其所出夫舜禹大圣人至重矣谓瞽鲧非其所出乎其亦不思之甚矣故君子之心惟曰此吾之所从出也吾有所考徵也吾从而谱之其为人吾不敢议焉曰此非吾所从出也吾无所考徵也虽大圣人吾不敢谱也盖为子孙孰不欲泝流求源探其本始而谱之以系其後世无穷之思惟不幸而无所於考乃断自所可知者而着之如眉山苏谱之作而岂其所得已哉吾邑书院罗氏族谱肇自有熊至伯嘉始得姓於春秋之世居於宜城又若干世至汉成都守褒又若干世至新丰侯晋晋之孙魏皇城使夀昌夀昌曾孙臒仕晋以伐蜀功为襄阳太守又九世至唐中书门下平章事临清郡王宏信又三世至隐隐生邺邺生曾孙崇勲徙居江州子玩又徙吉州之岐下玩三子仲子延梁之时始徙吾邑之中团里延之孙洞晦徙书院此书院之所始也洞晦六世孙宏既历序其先所由来胡忠简公又为之铭粲然甚备而至于今书院之族愈远愈蕃盖洞晦以来若干世自伯嘉至今若干世矣源委本末班班可稽非代有贤子孙纪载不遗其能然乎噫可谓盛矣今书院之族其服诗书持忠厚者继继不乏余尝识与谦於吾兄仲基甫有连其为人惇厚雅则儒者也来京师又识尔辅焉恂恂温厚慎而有礼皆罗氏之秀也此其先德敷遗之所致乎夫为子孙者能究其所自出则必修其在已以求无忝焉可也尔辅介乡贡进士严圭求序此谱故为之书

上邳刘氏族谱序

京师凡志於荣达者之所必之也城阙之壮丽河山之闳伟公卿贤俊之会声明文物之盛可以发人之志趣豁人之胷臆增益人之道德然而涉江湖缘山岳以来至者其所务率在彼而不在此也吾郡刘敦信先生之子孝彰温厚质直常负志远游而非以为荣达也与今庶子胡公相好胡公在京师以书邀之既至而馆焉缙绅大夫闻其来皆遣子从之游孝彰旦起授徒夜则与胡公讲说性道以及古今之务既再岁其耳目之所濡交游往还之所得愈益进矣视一时荣达纷乎目前者孝彰曰是各有命孝彰可谓异乎衆人者矣孝彰将归持刘氏族谱求叙之刘氏初出晋安成太守?三世至禋家于安成禋之後有曰景宏又徙永新景宏二子长曰昫又徙吉水下潢昫之子庚南唐金紫光禄大夫始徙上邳庚之後有讳某者笃行孝义致家富累万石乡称长者其没也周文忠公为志其墓其後曰某宋宣义郎宣义生次山次山生元方敬方元方子敦复事太祖皇帝官至浔州知府广东参政敬方则敦信之父也敦信博学笃行为郡学师为山东考试官刘氏由晋迄今若干世或贵或富未尝乏也要其世德之积累者厚矣故为之序而因及孝彰之所存焉

泰和杨氏重?族谱图序

士奇既作杨氏族谱而欲便於观览也又作此图且欲刻之分畀族之人盖杨氏族谱自延真刻本亡逸诸房各惟存其本派之谱而已赖与芳父当踰八望九之年汲汲以尊祖睦族为务始统萃为图是以士奇所修得有所依据与芳父所以仁吾族之人者厚矣盖宗族之盛必有谱牒以昭源本启敬爱维持於无穷谱牒之不作传历未久或离析转徙暌隔迷忘尊卑有不辨庆吊有不相及者此非其心之独薄亦其势必至矣故谱不可以无作谱作必家藏人蓄然後有以广惇睦而行久远焉此图上自府君辂始迁庐陵以再迁泰和於今廿有三世其间或书字或书名或书行或书号者凡四百九人失其字名行号但书某以识之者十有五人总四百二十四人夫谱泰和之族必自庐陵府君始者尊吾所从出且旧图之録也其上失系属者如十五世瑞荣之祖某十六世百三太学百六太学百某太学十七世君实十八世华甫实甫善甫云谷定甫达观十九世惠可文可元可皆仍旧图位置庶几传疑之意而今廿二世以下子孙尚多此但载旧图所録及士奇所知者盖族人散处且士奇仕於外不得访録姑明其统系之绪而已统系明将後有继修者得缘此而録也盖世谱凡子孙皆所当务顾其智力或未及此夫其智力足以及此又能勉勉成之以贻後来庶几为贤子孙士奇所为此固有望後世之贤子孙也然图以掲世系而谱兼载事略览者尚不以此而废彼哉

廖氏族谱序

廖氏族谱者吾邑愚寄先生廖子谦所作也先生没三十年其孙海康教谕潜仲考绩来京师以示余属为叙且曰此先祖手笔也余於是有所慨矣国家初建学校邑大夫聘先生主教事又聘杨子渊罗子理邓彦高三先生佐之四君子问学德义海涵而山蓄氷清而玉洁皆人之望也三先生後皆出仕廖先生则既老矣於是时海桑陈先生竹亭王先生尚皆无恙而吏部尚书刘公崇庆守王公亦退而家居四五耆艾日小车往还雍容燕嬉蔚然德星之光映也之前後数公其老成典刑系斯文之重士林之表盖学者争趋归之下至闾阎贾贩之贱皆肃然而惮竦然而仰也既次第沦谢尽矣日月愈远後生晚出无所视法为士者薄清素而甘浊污外诗书而内货贿薰蒸渐渍愈趋愈卑甚者不见容於闾阎贾贩之贱而更侈然自得夫士习如此安得复有廖先生诸君子者一起而振拔之哉於是览先生之手笔能无慨焉者乎廖氏出周文王子伯廖其後自金陵徙西昌至先生若干世矣而皆业儒绳绳不乏也谱肇作於先生之曾祖梅涧府君先生继而述之其法准楼氏惟书本派之亲而官号生卒葬娶几子女适某人皆详而有条也而其先与吾家夹巷而宅于清溪之上中更变故其子孙散徙落落其颓垣废址草莽之墟故在而乡人父老往往叹其先世善行历历如昨日事而世益远矣此不又可慨乎然於今有可喜焉者自吾睹於廖氏四世矣有愚寄先生有先生从弟翰林国史院编修官伯先及编修之子松溪教谕季习又有潜仲及潜仲之子翰林庶吉士谟皆发身诗书或官侍近或任教职而皆在文学之任岂非盛哉今西昌章逢故家其後如廖氏者盖尠矣此固君子之泽亦岂非其力诸已有以致之乎夫所可慨者吾末如之何所为可喜而力诸已得致焉者凡为子若孙皆当勉也廖氏将又有继今而起者乎请书诸简首以俟

徐氏族谱序

翰林侍讲罗汝敬以其槀城知县徐聆聪来求序徐氏族谱聆聪永乐二年进士为庶吉士在翰林相识而闻其治槀城也得士民心仕而由进士清流也治而得民心良吏也以清流为良吏且素识也於有求不可以辞盖谱之作所以尊祖厚族而实寓昭先启後之意按徐出伯益益次子若木封徐子孙因氏焉历二十五世至周穆王时曰偃王始居太末又历至汉曰瑄为金紫光禄大夫曰尚为征南大将军曰丘为征北大将军又历至晋曰晔为尚书左丞又历唐曰坚为集贤学士封开国後曰元高以破黄巢功补承务郎始徙上饶之南山至宋而文献寖盛矣最知名者世称西窗先生尝从朱文公讲学及绍定五年进士第一人及第皆其族也而居今之山门者实自天圣九年礼部尚书直方徙山门之後而显者在元曰容以易经登第仕至余姚州同知在国朝曰观道为吏礼二部郎中其子克俊为工部主事聆聪盖郎中从子也徐氏非古所称世臣之家者欤而考其所由显或以功德或以文学皆其自致者也如後复有贤者出究观此谱而图继焉其亦思所以自致可乎自致则必由敬身始故为详其往者以告其来者使勉焉

陈氏族谱序

中书舍人长乐陈登思孝以其陈氏世谱属余序之自周之小史掌邦国之志奠系世辨昭穆有事诏王之忌讳见诸礼典而後世宗法既废世臣钜家重尊祖惇族之心者皆本诸此以作谱牒以约其族之人俾皆由於孝悌此固古人忠厚之意而非有贤者则不能为之也陈出虞舜之後自周历汉晋至唐代有显人唐末居光州者从节度使王审知入闽居玉融又徙长乐长乐於今十有八世子孙愈远而愈盛而诗书圭组亦代有显者焉其谱则十七世孙伯康之所纂辑本其所从出而凡支派尊卑疏戚之辨名讳官爵生卒葬娶之详粲然毕具而不紊而别为例目推引古义兼示训戒蔼然仁人君子之心也古之人其谱之善者今独传欧阳氏苏氏陈氏谱其法虽不同而所以教孝弟本忠厚之意则一也非伯康之贤其能之哉吾闻伯康事亲孝治家以礼处乡?以义历官至江山知县以亷能得民心朝廷尝榜其善以示劝盖卓乎陈氏之贤也而陈氏之与余往还而相知者其从弟仲完今为左春坊左赞善淳厚端慤为侍近二十年敬慎如一日其从子全进士及第今为翰林侍讲温恭慎密退然自持其子登历丞三邑今为中书舍人好古博雅而乐善疾恶不肯苟有阿狥其篆法独步於今陈氏固多贤哉而亦皆伯康之所成也如继今其族之人因其所着谱以究夫世德之源因其所示训以勉於自立之道将陈氏之贤彬彬而出者奚啻於是欤此作谱者之所望遂为书其简首以俟

荷山刘氏族谱後序

夫世家大族其声明文物之盛历时变故而子孙孙子卒能继继愈引弗替虽本於忠厚之泽亦繇谱牒之着有以唘之矣彼其见先世积德累仁蜚华腾茂赫赫炳耀乎前而顾已有未能焉者必将惕然思起而继之以不辱於後此为人子孙苟有志乎善者所同情焉然则谱牒之作岂小补云哉吾邑东南十里曰荷山刘氏为望於兹若干世矣自利宾幼孤随其母适曾遂冒曾姓自是荷山之人亦以曾为望利宾六世至仁可及见先世谱牒究知其源本乃复其祖之姓夫子孙之於祖父凡有一言一行之懿犹谨谨率循不敢倍焉矧於刘氏之大者乎刘氏之子孙可以谓贤矣仁可生以智以智生伯昂实先伯祖清江主簿之壻士奇之从姑夫也尝问知其家自仁可以下皆有厚德能庇其乡人伯昂又英爽杰特博达前古负有为之才当元季寇盗充斥民生垫溺屹然保障其一乡独如平时然卒不获一见试於时坎坷终其身郁郁以殁而至今乡人生长子孙犹相戒曰无忘刘君其得於人如此然则刘氏子孙之贤岂独知复其姓而已此谱重修於以智父子先主簿公及乡先生前吏部尚书刘公崧广平刘公云章序之详矣今伯昂之子子敞宝之不异拱璧又重缮写成帙盖将以昭先德启後裔於无穷也间使其子公确来京师属予识一言子敞予表兄也不敢以辞故为探本而书之使刘氏之後世观於此者亦思继继不辱於无穷云

西昌尹氏族谱序

西昌尹氏故儒家自宋真宗朝有讳绦者登景德二年李迪榜进士官至衡州通判世有诗书盖衡州生河南节判仪节判曾孙国子学録茂之学録四子伯叔季皆儒学官仲为庆元路同知又二世至德可盖尹氏之族至是而衰独德可有三子务本务尚务厚皆教授于乡务厚自泰和县学训导陞上海县学教谕致仕务本生传道传道四子务尚初无子务厚二子复道自道而自道为务尚後今复道及传道之子哲铎皆以会试副榜为学官自道以国子生为澂江府同知尹氏诗书之传可谓世克承之矣吾与尹氏居同邑虽不及识务本然其与临淄知县欧阳日新德安府同知罗子理两先生厚善如古所称金兰契者此其人岂苟然哉务尚温靖忠实务厚重伦理磊落轩豁其为义卓卓?见余所着蔗境翁传而传道复道自道及哲皆笃实谨行称其家皆予所识而知之者也世之号为士者以诗书焉耳而往往求其行不称於士如尹氏可谓称矣尹氏故有谱断自衡州以下至传道之曾孙十有三世盖考其世德将其子孙及诗书之传继今宜益盛矣而其行亦将与之称庶几乎可也因复道兄弟求序此谱故以其所自而望於其後者书诸简首

南径胡氏族谱序

谱牒之作所以亲宗族也世道泰民俗厚则谱牒盛行比年士大夫家率有谱足以为世道人心喜而孝子慈孙不失其良心者传信传疑不肯毫末损益如崛起骤出者欲与故家世族为颉颃往往攀贤援贵以自矜大而舛谬错乱不自知者君子不能不为之兴慨也盖观於吾邑南径胡氏之谱有以知其出於孝子慈孙之良心而君子必在所取也其谱质而有伦详而不泛信而不援其先家庐陵之永阳宋乾道乙酉始分居南径於今二百七十年凡十世其名字行号生卒葬娶多有録而不遗非历世相承皆有敬爱之心其能然欤谱胡氏之良如骐所辑如骐以才举今为任丘知县考绩来京师出谱求序嗟乎谱牒者仁人之用心也士行仁始於家而後及乡邦及天下者皆自家而推也如骐此谱固行仁之所先欤胡氏自居南径以来虽间有仕者而始显於如骐其仁所及未可量也吾闻如骐家食时尝作义塾以教其族及乡人之子弟又作广爱亭於衢路之侧以息行旅能仁其乡如此今有仁民社稷之寄诚能推是心而不已焉所及何可量哉何可量哉又因序谱而致勉焉

萧氏族谱序

同邑萧建平自少志于学方冠诖误谪戍万里东海外十有四年始得以弱疾罢归归则乃父吾幼翁捐舘已七年及其母皆尚殡浅土建平??一身所资贫薄而不忍其亲如不可一朝居者辛勤为茔兆不数月二丧皆葬乡人称之为难建平又惟高曾之上忘其世次宗人老长又皆凋谢不可考问而同姓所仅存者皆远而疏疏而离可慨也乃据所知断自高祖以下作谱图以系其宗族求为叙之萧氏其先居西昌邑南半舍许高富里世畜厚赀相传袭为善人逮志可始来赘邑刘氏长子孙遂家邑城西则建平之祖也今谱起善卿又志可之祖余闻志可之父明叔捐赀凿渠导水於其乡溉田若干顷名黄连陂至于今渠上之田无夏乾之忧者人犹称萧氏萧氏云若吾幼翁言如不出口身如不胜衣不矫不抗恂恂焉持其言行则余所见而知之也孔子所称积善之家若萧氏数世庶几近之哉而即是图观之其子若孙今散处落落然如晨星霜木夫世有善行者其後宜振天於萧氏未必若是而已也况又有存心之厚如建平者吾庶几犹及见之哉遂为之序

玉山李氏重修族谱序

族谱之作所以明世次别疏戚着其所自出而表先烈启後昆之意亦具乎其中故凡世臣巨室之家皆有谱而谱非有良子孙则莫能举而修之也庐陵玉山李原珪系出唐西平忠武王晟晟子宪为江西观察家于袁若干世由徙玉山又若干世族姓之繁愈远而愈盛原珪恐其世次疏戚将混而弗辨且昧其所自出之光大而不知图继也间因旧谱重修之将以贻其後之人介安府纪善刘贯唯求序之余闻有勲德於世者其後必大夫心存乎国家功施於社稷宏拯斯民载安天下此勲德之盛也西平载造唐家史称虽三王之佐无进其能可谓仁义之将又以谓是宜有後者史氏固本诸勲德然不过见晟之数子克似其劳非有见其历数百年後嗣之繁又有若原珪辈者能图不泯其前人声光如今也此岂独西平之基哉亦其後之人世有培之者欤不然奚若是之远且盛也夫有高明祖考铿鍧燀赫乎其前而为之子若孙不能敬身以图继承於後则不足为贤矣盖贤子孙者其祖考虽无铿鍧燀赫犹俛俛图修於身以求大之况有之又光大若西平者其宜继绳以图不辱为何如哉此原珪作谱之意之所望也故为之序

南雄杨氏族谱序

南雄杨氏谱者杨氏之孙有文念其先世徙处不常惧远而失其源本而作也其先出唐之长安靖恭坊自祭酒膳从僖宗幸蜀遂家眉州而代有显仕九世至宋昭庆节度使逵二子伯知章知吉州後追封鄂国公鄂国子端仲追封申国公申国三子孟栋事理宗官至太保参知政事退居台州季履之官至淮西安抚安抚子公畿宝佑丙辰进士仕元为南安路总管遂家庐陵总管二子仲壮行累官至衡州路判官致仕判官二子伯昌文仲彬文昌文抚州路崇仁县尉二子仲杰肇庆路知事卒葬南雄之保昌三子孟仲礼洪武初举授南雄常平仓大使遂家南雄二子仲广有文之父也杨自靖恭徙眉又十二世徙台十三世徙庐陵十三世以来仕者多在南安庐陵临川数郡而居处葬娶实多在庐陵有文此谱始於眉详於庐陵盖木本水源之意并州故乡之思靡不具之以士奇之先同出靖恭属为之序余尝见虞文靖公所作衡州判官墓志述其家世事行特详而形诸感慨特深盖杨文靖外家知之深故言之详也今斯谱与文靖所述合而谱中所名多祉有学有文又知其本之於铭也呜呼靖恭启自汉太尉史称太尉累叶载德是以其後子孙散之四方者往往皆至通显固源於太尉清白之遗亦必仁义之施代有继承用克致之矣今南雄之显自有文始有文以才举授扬州府通判闓敏果达敬於奉公厚於惠下吏惮而民爱盖所至未可量也惟善继尚在其後之人是为序

傅氏族谱序

江陵之石首傅氏其初出临江新喻元季有讳三俊者其仲子鼎孙为石首县儒学教谕迎就养阻兵乱不能归遂留家焉至鼎孙之仲子讳汝霖惇水木本源之念恒欲一造新喻以究知其先世而访其族之人而卒牵於事不克行既寝疾顾其家人言术者谓我今年当死即死无他遗恨独恨不遂一造渝上以快吾平生其能死瞑目已乎幸记忆吾父尝语我曾祖以来万分之一今且死如又不言将无知之者矣悉以语其诸子而命其冢子启良曰汝谨志之汝兄弟异时庶几成吾志也启良谨志之而其弟启让遂録以为傅氏谱谱始於宋侍郎堂而着其详则自宣义郎光後光後之子节入元举乡贡官至宣州路録事三俊之考也三俊三子鼎孙其仲也自三俊居石首至启良兄弟四世矣而非汝霖惓惓重祖敬宗之心临没而犹未已其後之人虽贤有不能明其所自出矣呜呼为人子若孙孰不欲长守先人桑梓不去其乡里而与宗族相聚相保以笃其亲亲之恩而世世不絶也不幸而离析转徙兵戈相仍南北间阻仁人孝子其於情何如哉重不幸而暌隔迷忘其身既没其子孙欲考求所自有不可得而抱无穷之悲矣是以仁人孝子必致谨於斯也汝霖傅氏之仁人孝子欤新喻於庐陵接壤盖吾闻傅氏之族有存焉者为启良兄弟能造而访焉展敬丘垄退而合其族之人明其昭穆惇叙亲好以终先人之志且使渝上之宗知在江陵者於吾同一本而未远也不又仁且孝乎启让由进士今为河南按察佥事风纪肃然傅氏之贤子孙也间来京师出此谱求序余闻谱之所由作矣为次第书之简端

东里续集卷十二







续集卷十三

<集部,别集类,明洪武至崇祯,东里集>

钦定四库全书

东里续集卷十三　　　　　明　杨士奇　撰序

泰和杨氏族谱序

杨氏出姬姓晋武公子伯侨四世孙叔向食采於杨生食我以邑为氏食我之後散居华隂在战国时曰章生秦卿欵欵生石从沛公征伐为太史生赤泉严侯喜喜七世至太尉震震第五子城门校尉中书侍郎奉奉八世孙结仕慕容氏为中山相结三世至恩恩七世至寜寜生虞卿虞卿生堪堪生承休唐天佑初以刑部员外郎使吴越杨行密乱不得归遂家钱唐承休生岩岩生郁郁生蟫归宋太宗更其名覃宋史有传覃生文友文友生辂来居庐陵郡中则庐陵杨氏始祖也庐陵府君二子锐徙吉水杨家庄鋋徙吉水湴塘锐之孙延安又徙上径延安孙允素始徙泰和则泰和杨氏始祖也泰和杨氏族故有谱刻石置县西延真观元季观毁於兵石坏刻本亡逸士奇求之廿余年不得近得族父与芳翁寄示所修谱图一帙其间传系失於接续者亦多矣窃惧其益久而益废也乃本谱图所载准欧阳氏五世以下别自为世之法而统録之其传系失於接续者皆仍旧位置而详注于下方庶几延真刻本有出可以参补名曰泰和杨氏族谱於戱即谱而观繇庐陵府君迄今凡廿有三世繇允素府君始迁太和以来十有八世矣积德累仁弥久弥厚所以後嗣之盛他族鲜俪而逾远逾疎加有富贵贱贫之殊於是胥目为涂人有可慨者矣苏文公有言其初本一人之身也而至於涂人可慨此谱之所以作也杨氏子孙观於斯者尚世世致敬一本之意勿忘

潘氏世谱序

仙居潘叔政以其所作潘氏世谱求余叙谱有其乡先生王原采叙之矣推其世家之实及作谱者用心之诚备矣又叹後来流俗之弊而援古以示训者至矣余何言叔政发身儒术历佐数郡能持身爱民为国家议建水利有成绩亦尝倅吾郡所历民皆悦之誉之余安得不为一言吾尝谓世谱者所以仁其家也士君子少而学也其志固望上以事君下以及民然能仁於家而後能仁於国仁於天下能孝其亲而後能敬君能惇於族而後能惠民盖道修於身举而措之必自内以达外也叔政之仁其外者既有闻於搢绅间斯其仁於家者可见作谱乃其一端也吾观後世作谱无援引矜诞之弊者鲜矣潘氏其族故甚蕃其先尝连姻宋宗室盖仙居硕宗也今所録惟传其可信者简而明质而有据叔政其可敬也夫吾闻叔政尝学於原采先生先生官至翰林修撰学醇行正子道臣道师道终其身无一毫之苟鲁无君子斯焉取斯叔政非有所自欤余素交先生相知为深审理之除实其所荐今不作四十年而无主祀者矣读所叙潘氏谱怀旧凄怆盖不能已於情也因并及之

吴氏世谱序

余尝阅宋史见龙图直学士仙居吴公芾凡所立身事君治民一由君子之道而以刚直不容於时心向慕之又阅朱文公所为公神道之碑视史加详於是慕之加切焉盖君子之仕也皆欲推其所学施诸致君泽民然而得遂所志者何其少也後之人得其行事而向慕之不已焉则亦好贤尚德之心无古今之间至若慕之又思见其子孙则君子之感於人者深矣吾邂逅仙居士人未尝不及吴氏之後世独尝见王静学先生言龙图之子孙宗族诗书世泽故未衰也可为仁者有後矣比年识龙图之子孙太学生同志温温然持其言行甚谨盖已重其崑冈之产也既擢陕西都指挥司断事尤闻其敬慎职务盖加重之三载考绩京师复见焉始得见其宗谱盖其先居处之遂昌唐中宗朝讳进公者举进士官至刺史刺史十世孙讳全智仕梁至银青光禄大夫捡校国子祭酒兼侍御史光化中避地仙居遂家焉其子孙愈远而愈盛祭酒之九世孙登进士第者三人曰咏曰谦其一龙图也咏之子骧谦之子浚龙图之子津又相继举进士自是文献益有续而吴氏为望於仙居岂一朝夕之故也族故有谱至岐又续之凡名讳字行生卒葬娶详其所知阙其所不知粲然有条而不紊名曰世谱所得历代封赠诰勑及碑志行述之文别辑为卷名曰世録附谱之後凡此非有贤子孙莫之能为也嗟乎吴氏之肇於前有其人矣将无绍之於後者乎绍之之道亦曰殖学树德焉耳传不云乎必复其始盖吾於吴氏之贤子孙望遂书以复同志为世谱序

李氏族谱序

乐安之下墟里李氏其先自真州徙盖唐僖宗广明中抚人袁劒宗为乱真州李慧奉命讨平之以功授宣武节度使下墟人怀其德作祠祀之宣武二子皆显官伯曰仁为司空仲曰恕为团练使恕家下墟其子孙历远益盛服逢掖业诗书者盖彬彬矣在宋有举乡贡中江西第一者元有明经仕至集贤院都事者其族故有谱昉於德源所録既坏於兵乱之际德明因其旧而重録之其後罕章继録之今汝文及其从子泉又继録之德明所録乡先生何伯善尝为之序罕章所録祝永贞序之今之所録者泉以求余序观其谱自宣武至泉十有八世其本源支派至於名字行官生卒葬娶所当尊当亲当敬念不忘者一览可以毕得世守而用之可以笃於仁厚之行也盖宗法废而族谱行庶几犹有古人仁厚之意夫仁厚用於家则可以善其家用於乡则可以善其乡推而用之可以兼善谱固世道之所重也而非有良子孙不能为之李氏之子若孙累累继为之不已固皆良也泉永乐乙未进士擢官行人敦实谦恭其又良者欤故为之序

丰城李氏族谱序

天下之治本於亲亲故先王之世特重宗法後世宗法废士君子笃意於谱牒盖亦先王之遗法而敦本之道也谱牒明然後源本不昧疏戚不紊而孝友慈睦出於仁爱之良心者自不容於已矣仁爱施於家推而及於民又推而广之天下之治所由以兴谱牒非有关於人心世道者欤兵科给事中丰城李实作李氏族谱其乡先生国子祭酒胡公既为序之又以求余序余受而阅之曰嗟乎何其盛也其先出唐宋王成器成器子梁王钧南徙信州又二世徙徽之黄墩又三世至金紫光禄大夫都督淮南荆湖四川节度使匡禄又徙饶之玉溪又十四世至钦始徙丰城之提陂今传于实五世矣泝其先声光震耀赫赫如此岂非盛哉夫天下林林之族其先孰无声光震耀赫赫于世者或其後子孙碌碌不能有立以遂泯其前人之盛者亦有之矣故为子孙而能卓然立其身以白其前人之盛於不泯庶几为贤实以明经举进士擢官近侍恂恂谦谨盖克自立也宜此谱之有作而李氏之先之盛不泯於後乎亦本其仁爱之心有诸中乎仁爱施於家如推广之以为及人之功其亦孰之能御也实方向用於时故为书此而并致期待之意云

余氏族谱序

翰林庶吉士余学夔持其父斯延先生所作余氏族谱示余求序之予家与余氏相好非一世先曾祖待制公与友梅先生交尝为序所着经史时务蒙求伯父吏部公又交斯延先生其季子学奭吏部公壻也则学夔之求予敢忘世好而不勉乎况族谱之作以明源本教孝弟予不有以相成之不可也按谱余氏自宋襄公靖知吉州其仲子西融州通判仲忠娶泰和陈氏来居邑之万岁巷西融生南昌令仁南昌笃於行义尝为家训曰读书起家之本循理保家之本勤俭治家之本和顺齐家之本至今乡人取以为法南昌生孝感主簿可大可大通五经起家进士在孝感有善政民作祠祀之孝感生袁州学正天祥尝试于郡第一生五子人英始徙千秋乡之株木里益大其家人英生五子珪领乡举为九江儒学提举九江之孙贑州路学教授希武即友梅先生亦通五经友梅三子存道尤博学下至天文地理历数医卜之书无不精究存道生昌龄即斯延先生时安成刘云章先生从虞文靖公得性命之学先生往从刘先生而受焉修德厉行尝一徵诣京师以疾辞退以所学教其乡之人与其二子二子亦卓然有成学夔以书经登永乐二年进士第与翰林修撰曾棨二十八人者同受上命进学于禁中为天下之所歆羡属望於戱余氏自襄公以宋名臣至今凡若干世其诗书福泽何其不替益隆如此也岂非有念其祖之德思嗣之者代不乏人而克臻是乎如使继今益有其祖德思嗣之不懈则余氏之福泽岂有涯哉余氏子孙尚世念之

丰城槎溪王氏谱序

丰城槎溪王氏谱者王氏之贤曰逸勤者近所续也逸勤之子乡贡士安奉父命介其婣家翰林侍读孙曰恭求予序余受而阅之王氏系出宋翰林学士元之曾孙御史中丞关始居丰城之槎溪自是世有令人自关至逸勤凡十五世传续之盛益庶且富诗礼不乏亦其先源本有自封培益厚之所致欤盍观诸木根柢既植生意既达而其後雨露之养以时斧斤之戕不至则其本益固其茂益奋岂有穷哉夫仁义忠信所以培之养之也骄奢凶悖所以戕之也凡古圣贤君子其後之不振或遂至偾絶者要之後之人无以培之养之或自肆其戕伐也王氏自中丞以来历数百年不絶益盛岂非培养世有其道欤其先之谱有宋状元薛坡姚公信国文公元学士承旨程文宪公国朝文渊阁大学士朱公助教聂公序之所以称述之而期愿之於孝友亲睦者悉矣余尚奚言虽然诗不云乎昭兹来许绳其祖武槎溪本诸中丞中丞事无所於考然中丞本诸学士史称其醇文奥学为世宗仰其骨鲠謇谔之节蔚为名臣夫奋烈於前者盛矣後世必有能力学笃志挺然特起以续前人之休光顾不伟哉庸书其谱端以俟

石冈萧氏族谱序

吾邑之石冈里萧自诚先生寓书及萧氏族谱来北京求予序谱旧有乡先生刘子高序之矣自诚先生续有增益故又属序於余余与其子省身有斯文之契不可辞萧氏系出齐宗室子云其後居临江玉峡至宋有讳逊者始自玉峡徙泰和之石冈今谱以玉峡之世冠於前而断自逊以下为石冈之谱石冈萧氏故泰和之望也自逊以下袭儒业居厚赀至登仕郎思亷之子保孙为诸王府掌计从文丞相举义图兴复事败覆其家呜呼国家平时养士以为重宋之亡忠义之士多矣盖文丞相第一人当是时宠禄隆盛於丞相岂可以数计而危急之际往往委去不顾甚者畔国以谋已若区区一掌计非有高爵重禄也而不忍坐视其国之亡毅然殚心尽力以从事焉虽家覆几死而不悔此其忠义气?卓卓岂可以成败论之哉虽萧氏自此而益衰而文学材行杰然自豪者代未尝无人余读刘先生之文则必为之反覆低徊叹息以悲其累世之不遇而想见其人焉而至于今其子孙勉於士行次者治耕稼不失为敦朴之氓非其先世之流风余韵久而未泯欤自诚先生淳笃乐义虽老教授不倦省身明经擢第自翰林庶吉士再陞刑部郎中今为河南右布政使温雅亷重有贤名于时刘先生所望达其混混者盖在於此天固久而後定乎夫天之於福善虽久且远不爽也则世之蚩蚩务以仇善类者卒能违天也哉余又有感夫刘先生里舍儿之言故於序斯谱也而为之毕其说

瑞安杨氏谱序

福建布政司左参政瑞安杨公景衡年七十致事将归以余同宗也出其世谱求序之谱断自宋司马始居闽长溪之潋村自司马而下世以文学致禄位淳熙中宗旦知瑞安县其弟士芳从学陈君举先生遂家瑞安士芳子斯泰为太学生再上书论贾似道误国不报参政高祖也盖司马以降其禄位莫盛於参政云杨氏自晋太傅叔向之曾孙秦上卿欵生汉赤泉侯喜赤泉曾孙丞相敞丞相曾孙太尉震至是极盛矣太尉至唐靖恭坊盖又一盛而自秦卿始着谱至太尉以下特详宋无为子序杨氏谱云太尉之後别有东垣宜阳房荣阳房蜀中院靖恭之後别有淮南院蜀院闽院丹阳房而唐书所列太尉之後派别尤衆於此见太尉盛德流庆之厚且远而皆因谱有以见之欧阳文忠公所谓杨氏汉唐常出显人故系谱次序自太尉至今不絶者也太尉以上别出之谱无传近世掲文安公作吾家忠节祠碑谓天下之杨皆祖太尉此盖据有谱者言之不然赤泉至太尉八世其间支庶岂皆无子孙传续於後无为子亦谓赤泉之孙别有新昌院是固尝有支????矣但既无谱则不复知谱所以不可阙也士奇尝续本宗谱遍求各派谱参之独见蜀谱盖与吾宗皆出靖恭其所着本源悉同别????谱虽未见计有存者亦当不异也参政此谱初祖书宋司马当是唐司马谱中所引灵峰寺碑载咸通九年杨仲和施田事仲和司马之子也又载司马四世孙谆景德元年施田事碑所载当得实咸通唐懿宗景德宋真宗所纪年也则司马误为宋无疑谱不着闽之所自徙岂其先失於纪録或有録而世远遗逸耶抑所重者近而亲其远而疎者遂略耶作谱之道明其本详其亲存其信阙其疑欧苏所为可法者盖如此今少傅建安杨公序此谱谓其初同自关西徙闽然少傅旧谱已逸士奇尝见其所列上世皆书行与参政谱所书正相类合其先推之意其无为子所谓闽院者欤盖未可知闽僻在一隅世鲜兵旤故家文献尚有可考参政虽老未衰又日就优闲而瓯闽相距如东西家诚有志斯事尚可以成之他日幸复邂逅并出所藏得以考其异而合其同亦迟暮之一快也参政勉之

邹氏谱序

谱牒君子以仁其族之器也本乎孝弟之心焉盖君子无往不用其仁而行之必自家始此谱牒所繇作也兵部武库郎中新淦邹孟爵之谱邹氏也其能仁夫族也欤邹氏先居抚州之艳坪在宋有官至银青光禄大夫者其後有赘新淦润陂遂为新淦人赘润陂者生二子其仲曰少四府君又徙淦之晋溪自是其後益盛而少四之五世孙曰义叔三子仲子立文又徙韩溪孟爵之父也孟爵所着谱及图凡三自少四至孟爵之孙为新淦谱盖重其所出且以明源流也自高祖至其孙以下为五服图又自其父以下为韩溪谱则厚其所亲且以辨等杀也何其用意之周欤古之为谱非一法而各有攸当邹氏斯谱创自孟爵要之事当人心不必尽出古法孟爵亦孝弟之心有不能已者欤可谓能仁其族哉君子仁於家必推之上以忠君下以泽民孟爵仕於朝有年其位所进盖未可量也间求序此谱因推广而告之孟爵朂哉

严氏家谱序

泰和有故家曰严氏其先出冯翊唐末讳实者为江淮转运判官居广陵子可求事杨行密可求子续事江南李氏又徙金陵续之孙令钧始徙泰和令钧曾孙震宋庆历二年进士常州推官震一名宣三子孟执矩不仕仲执中新建县丞季执衡临安府同知自是子孙始衆文献益盛矣三执之後其历世文学节行皆有闻人钜公为之纪述执矩之後有季模有山臞有吾庐见须溪先生刘辰翁及刘尚书崧之文执中之後有迪功郎皥有乡贡进士万全万全胡忠简之壻见忠简文集执衡之後有致尧有可久有秘书校勘肃有高安县尹用父见周文忠杨文节吴文正掲文安之文此其文献之盛也严氏在宋元时宗族之盛赀产之阜丰居第台榭之宏壮奕奕焉赫赫焉而服诗礼敦忠厚率有君子长者之风今未百年向之奕奕赫赫者不复见而诗书忠厚之习犹有存者盖世所恃以亢其宗者在此不在彼也严氏故谱更世变而亡执矩之後昭远教谕圭执衡之後子琼尝同録所出二派为谱而执中之後元晏执衡之後士臧又各为家谱述其本派亲其所亲人人同情然必有合三执之後而为全谱庶几克广同源一本之仁圭子琼谱成以求正於余元晏谱余尝为之序士臧谱又以求余序士臧秘书六世孙洪武中国子学正从礼之孙也今严氏惟学正之後谨操履不去儒业而严杨世婚姻予安得不推夫仁之广者以望其後之人哉是为序

丰城史氏谱序

史氏所自出非一族皆古太史之後如史佚史兴史苏皆以官为氏近世史氏之有闻者虞文靖公言二百年间眉山四明真定三族而已予仕於朝三十余年眉山之後无所遇四明之仕於京师者间一二遇之最後识安安字志静敦行谊好学不懈相与最厚其先出真定也求其宗族谱牒之详盖不能无盛衰之感焉元中书左丞相太师镇阳王天泽八子长湖广行省平章政事格平章之後有仕邓州者子孙遂留家焉一再传至河南行省都事宪中生户部郎中文质我国家奄有天下悉徵元之故臣简其才者授之职文质得富州吏目富州今丰城也文质後卒於官贫不能归遂葬焉子伯允因家丰城伯允惓惓於光续先世而卒齎志以没临没顾其二子纯安曰必成吾志又啮安臂申谕之曰汝必毋忘安时尚少贫苦力学後举进士为礼部仪制主事陞郎中孳孳访求真定及邓之族与谱十数年不得盖居邓者不久宜难得也而真定之子孙亦寥寥无闻虽间存一二而代更运革耆老皆尽既懵於学问而侪伍农圃以耕凿为业恶能知其所自哉呜呼当元之兴史氏一门父子兄弟功德之建在国家在生民封爵之崇峙冠缨之连续何其盛也及天命去元凡其佐运辅理之家亦随之俱落如史氏然者又何其衰也安每与余道及其宗之盛衰及其先君子临终之言未尝不泣下沾襟余尝解之曰盛衰之理恒相因汉名臣之後不有复兴於唐者乎唐名臣之後不有复兴於宋者乎惟在殖学与德以迓承之今之才且贤如子有不复兴史氏者乎子必勉之安尝作史氏谱上自镇阳之曾祖而下至於安之子【阙】　居邓者或一世或二世盖无所於考而属余为序余诺之未及为而安奉命从赞交址之师没於忠余每思安而悲安没已十年而余之年今七十有二念谱序之有前诺也遂力疾成之以寓其子使冠诸谱云

杨氏谱序

杨氏谱者吾友翰林修撰杨君仲举谱其宗者也其先居代州之崞县累世业儒用明经擢第迨其子孙以武功显以忠义奋在宋官至武功大夫贵州刺史永兴军路马步军副都总管曰宗闵历仕五朝名闻西北二边建炎中金人犯长安守节死累赠太师魏国公諡忠介子震有文武才累官知麟州建寜砦敌衆围建寜势张甚城中守卒不满百人敌诱之降不屈益奋厉竟与其子居中执中并力战死累赠太师秦国公諡恭毅并载宋史忠义传秦公四子存者沂中彦中沂後赐名存中与张韩刘岳同事高宗朝官至太师追封和王功烈具着国史杨氏之宗於是为盛彦中官至武义督机自和王护跸南渡挈家居临安而葬秦公於湖州之武康创别业於苏之长洲皆留子孙居之此谱所録惟和王督机二派上断自秦国之曾祖承奉公下至仲举之子凡十有三世仲举出督机派距督机八世矣今居於苏杨氏入国朝显者昉自仲举余交仲举五十年其持身谨行如玉雪官近侍十余年矣蓝田之产必荐於庙堂邓林之材必收於匠输忠义之宗有君子焉宜其效用於圣明之朝也惟其後之人尚力学敬德用世承勿替可也仲举间示谱求序敬为书此

凰冈萧氏族谱序

吾邑之南一舍外曰凰冈壤地肥沃宜耕稼去城邑既远又限大江冈峦涧谷盘回而幽邃叔季之世兵戈寇盗之祸常不及故其人愿慤勤生自足无慕外之意而为望於乡者萧氏也萧自宋南渡始居於此至今十有一世率业诗书履忠厚虽世未尝有显者而素与往还及相为婚媾皆时之显人吾先世与之有连吾犹及闻诸父兄言元末兵乱之际举室出避依萧氏其家尊卑内外其行慈孝恭俭其所务诗书礼法其敬爱宾客如子弟之於父兄而宾客之寓於萧氏者安之如家焉夫世之所谓显者率视其外焉耳德行本诸内者也苟无诸内而徒烜赫乎其外君子不贵也萧氏其可谓有诸内者欤吾生晚不及识其老长而与信立往还为人俭质和易不事表襮繇邑庠生陞太学出族谱求序之考其谱自诠始乡先生尹子厚称诠宋之时举兵勤王为军先锋後以讨?割牛洞叛寇死之人义之立庙祀焉诠有弟四人諲证谏诜而谱惟録诠之所出其支分派别愈散愈繁非本其先世克修於内而世承不懈何以致此哉修乎内者久未有不徵乎外继自今萧氏之徵乎外者不在信立乎亦惟勉乎内以俟焉可也吾既以复信立又书示其族之人

西昌袁氏家谱序

按袁虞舜之後系出陈郡见唐韩文公袁氏先庙碑自司徒滋少子邯为吉州刺史留家西昌遂为西昌人邯十世至宋宣德郎倜六子其仲子士表累官至建寜府通判五世至以寜三子其仲子务敏四子十有八孙今其曾元益增而衆袁氏之後盛矣哉西昌以科第名家者十数姓袁氏在宋登第凡七人嘉泰二年曰士安嘉定元年士表十六年槱绍定二年樵及文焴淳佑元年清伯咸淳七年岄又有中乡试曰士宪曰灏曰濚曰櫮皆在於宋是时科举取士以经义诗赋袁氏皆以赋着名其文物又何其盛也而此谱不具载者谱以寜孙曾所録特着其本派耳吾犹及识以寜时年已八十余惇德乐善有仁人长者之风其卒也海桑陈先生铭其墓务敏笃肖其父其卒也萧子尚先生铭之即袁氏之上世而观於今盖以寜父子有承先裕後之功焉务敏之孙仲愚今自县学升太学生曾孙和以选乡贡袁氏文物殆将有继也然而高曾之善容有弗继者欤袁与杨同里而余於务敏诸子小学时又尝同门故因仲愚求序此谱也并寓愿望之意袁氏之後世懋之哉

况氏族谱序

礼部仪制主事南昌黄锺伯律其先本况氏其父以实幼孤遭元季之乱里黄氏鞠之遂因其姓伯律虑其後之人昩於所从出也取其先世之谱重修以传求余为序按谱自虞国君之子烈初居水北其後子孙益衆散徙不一盖烈之十二世曰昌伯徙丰城曲江十九世曰鼎徙西山今其地曰况坊者其族所居也二十七世曰政徙瑞州药湖曰敏徙奉新虬峰曰敬徙韶州鼎之十八世曰昇又徙靖安曰景徙凤冈今独韶远不可知若水北若曲江若西山若药湖虬峰若靖安凤冈其子孙皆盛又皆累累有显人其古所谓硕大之宗者欤非其初积善累仁有以基之又有继而培之者欤锺靖安之出也於烈四十有三世於昇六世矣此谱着自烈者尊其所本也而自徙靖安以来凡行官生卒葬娶特详者亲其所近也於各派惟着所徙之始者盖以备参稽作谱之体也盖谱以明源委启孝爱而厚俗化也本於天理而兆於圣人之礼典而非有贤子孙则不知为之伯律其贤者哉然姓氏先王所以别生分类也後世或不得已而去之而能终复之者子孙之尤贤也伯律此谱盖复姓之几矣伯律达於理慎於行而勇於为善吾故以尤贤者望之是为况氏重修族谱序

刘氏族谱序

吾友刘仲良作刘氏族谱命其子河南按察佥事咸以来北京属余序欲以贻示後世按谱其先居金陵五代有讳况者为柳州判官以道梗留止泰和遂家焉况以下世远不可知可知者始於仲良五世祖实夫故祖断自实夫以下夫録其所知而阙其不可知者作谱之体也眉山苏氏出眉州刺史味道而味道以下不可纪故其谱始高祖至于昆弟之子凡六世而於其高曾祖考仕娶及卒之月日特详君子以为谱之善者也刘氏谱所録五世以下而於本派讳号仕娶加详非得於苏氏之意欤仲良虽未必准苏而作理之在人心固有同然者乎夫谱以明源本辨戚疏然教孝友劝惇睦导礼义之意盖并行也故苏氏记族谱亭惓惓六行之为戒而仲良所欲贻于後世亦未必不在於此也矧吾乡名诗书衣冠之世而蹈夫所谓六行皆仲良所目击而不能?於心者因其乡以励其家固仁人君子之心所不能已也吾与刘氏居同里仲良之父愚村翁及其从父以彰皆恂恂谨言行以彰善言河图洛书数得先儒之微吾少尝往质焉而仲良兄弟昔皆同门而学今咸及其弟涣皆举进士咸佥宪外服涣为兵科给事中又相与同朝盖余周旋其祖孙父子之间亲见其家尊卑疏戚孝友惇睦不愆於礼义於今不可多得则表之以示法其後者於余为宜亦於仲良之所欲有助也

郑氏族谱序

贵州布政司参政郑景曜以其所修郑氏族谱介贵州按察佥事郭公绪求序之谱有吾友胡仲器序又有元干夀道所为郑子谦家作司徒庙记夀道子谦皆元延佑乙卯进士与先曾祖有同年之好於余为序谱固宜抑余在舘阁尝见郡邑所上志书而饶州志载郑司徒事与谱合又载宋贤彭汝砺之诗所以咏叹司徒当时功德爵位之盛有景仰不忘之意则为之序谱固有徵也郑氏望出荥阳唐永泰中讳选者自荥阳徙徽之祁门黄巢之乱选之孙传偕其弟鲁玫奋布衣举义旅保障其乡既而邻邑土寇连结为乱传尽平之遂并保徽饶二州传积官至捡校司徒上柱国其没也人庙祀之於浮梁司徒十三子其有官者十一而六居浮梁浮梁又十一世有讳舜臣者徙池州之建德舜臣至景曜四世矣此谱纪自选始至舜臣以下则惟记建德之族盖特详其本派云凡今天下宗族之盛者率其上世有大功德於民始巢寇之盛其锋所向莫或与之抗大州大邑重爵厚禄者往往望风弃城而去司徒初非有一命一职乃能毅然以斯民为已忧其功烈之盛虽不详於史传而能使其民庙而祀之志而显之後之贤者又歌咏之不忘此岂偶然者哉至于今其後嗣益衆诗书仕宦往往有闻非由上世功德及人之深者之所遗欤吾於斯谱盖敬叹其源本之厚也传曰公侯子孙必复其始郑氏必有贤子孙力学畜德复振于後欤景曜发身进士自监察御史陞今官有贤名於时固郑氏之贤子孙乎是为之序

清溪杨氏先德録序

清溪在泰和东阳门之北杨氏家其上盖邑之艮隅也杨自允素府君居泰和至余十有六世然其析居清溪者莫究所始余童丱闻之老长云此故书厨杨家相传叔球府君博记精通一时老儒皆逊之学者有所窒碍遗忘咸往质焉而咸得所欲故乡邑号之遂并号其家实郡伯府君之父待制府君大父也则知居清溪者约今二百余年矣杨世有文献为乡邑之望更元季数十年兵戈寇敓之旤糜坏之极凡名家钜宗倾圯消灭皆不能存什一於千百於是时杨氏故老已尽而家之断简残帙悉无一存虽乡之遗老时能道其先德於人然文字之所纪者无传焉余幼孤幸内承先夫人之训外承二三世父及外家耆耄之教稍长历咨徧求初得陈心吾先生所着墓铭次得先公着家传又次得刘尚书墓表墓铭二文最後得欧阳楚公墓碑手笔於贑农家濒毁之际真若有神物护之者又後得史传遂稡为卷而益以先父兄事状墓志碑传并先夫人慈训録皆在焉名曰清溪杨氏先德録首冠以谱谱必自始祖者重所本也今清溪之出多已他徙而悉録之者详所亲也清溪杨氏二百年来仕者?具於此其处者或勤诗书之业或躬稼穑之事虽不尽録盖皆循理秉义不忮不求恬澹自足要之其所传续者有自矣礼先祖有善而弗知不明知而弗传不仁是以敬辑此编用遗後之人使祗承於永远

宏冈袁氏家谱後序

洪武二十六年秋吾邑袁君本谦受命为汉阳河泊官与余邂逅武昌以先君子尝教授其家也特厚余示余所作宏冈袁氏家谱曰先世本唐吉州刺史邯家西昌今城西袁家巷是故居之处迨宋一徙居万安袜唐一徙邑东中埠一来居宏冈宏冈始祖曰谔谔至诚伯则本谦高祖也本谦生岁余而孤又岁余而丧其母独赖祖母教育底于成立然使尽知上世所从来与其一姓尊卑亲疎则赖族之谱牒存焉谱诚不可以阙也故余今又取自高祖以下至余之子凡六世别为家谱以贻後之人俾咸知夫尊尊亲亲之义焉余曰君孝弟人矣孝弟盖百行之首万福之基也而君重之矣君且益前光大岂止一官河泊而已行庶几见之也又十年余在禁林本谦亦盈三考上京师书最授云南临安府廵检赐九品服从陟典也且行告别曰惟子不忘先好用是辄布其腹心惟家谱昔尝与子言之於武昌今余且六十矣行即万里去胥晤何期子可无一言叙吾作谱之故以慰吾远去之意以示劝袁氏後之人哉则又复之曰自古人宗法废天下之人其子孙日繁盛则不辨於尊卑亲疎不辨於尊卑亲疎则日流於不孝弟而不自知也於是乎谱牒兴矣然世道益降人率假谱牒以为门阀之光甚者巧伪百滋其意岂皆在尊尊而亲亲也本谦孝弟人也君之心诚切乎尊尊而亲亲又必推以教其後之人其用心如此且将益前光大尚岂止一官廵检而已君虽老行庶几见之也即此谱可以知君矣而君之子克俊克让皆恂恂惇礼好学苏老泉有言观吾之谱则孝弟之心可以油然而生斯又在袁氏之後人也孝弟盖信乎百行之首而万福之基也袁氏之子孙尚益引之毋替余又以告袁氏之来者

甄氏家谱序

古者宗法行人皆尊其祖敬其宗而俗化以厚後世宗法废人犹有不忘其尊祖敬宗之心不沦於薄俗者则赖谱牒之行也故谱牒可以系人心惇化本而仁人君子必致谨於斯焉然更世多故迁徙不常传历既远统系之不明代序之不知亦理势之所有惟仁人君子则着所可知而缺其所不可知又谨之至也数百年来士大夫着谱可范世者庐陵之欧阳氏眉山之苏氏欧阳谱凡二十世祖而缺其中七世苏氏自高祖以上失其传谱録始於高祖以下此皆着其所可知而缺其所不可知其心固以为一家之中其事孰有重於尊祖而敬宗者其可以不谨乎故曰仁人君子之心也岂如薄俗夸大喜高而冒昧无实者之所为乎太仆少卿甄德辉作甄氏家谱断自其祖至其孙凡五世曾祖而上盖不可知所可知者其祖考而下而凡祖考生卒葬娶皆详焉其所致谨非有合於仁人君子之心欤盖甄始居真定之获鹿德辉之祖五处士因元季之乱徙河间之庆云既没而葬焉一子成遂家庆云成有笃实之行益大其家三子德刚德辉德源德辉以春秋中洪武庚午乡举初授汝寜府同知又改襄阳湖州二府遂陞南京太仆少卿其为政果毅公敏有闻缙绅间夫其能致谨於其家之所重宜其推而施诸外无往不达也因刑部主事徐孔章求序此谱辄为书卷端

丰城荷塘袁氏族谱序

丰城多前辈君子吾少而学也盖景仰焉仕於朝四十年丰城之仕京师者又多才且良不忝其乡之前闻人吾皆得与之游最後得监察御史袁海秉常其为人亷正和厚其处物寛裕明信起家科目自学官为御史恭慎平恕务持大体鲁多君子盖吾於丰城亦云秉常既陞太原知府将行以其兄秉彞所作袁氏谱属吾甥康荣求序按袁出妫姓舜之後陈胡公之裔伯爰孙辕涛涂以王父字为氏後或作爰作辕实一本也又後去车作袁汉以来代有显者丰城之袁始居豫章西山之蓼洲至处士德由蓼洲徙丰城之蒐湖其後又徙荷塘此谱专録荷塘之族质而明简而备固作者之贤也夫谱以考源流明本支辨疏戚以启孝敬亲睦之行盖家之重器也必有贤者而後能作之不贤者之为谱假托谬援前之崇重华显者为其所自出而不知乱其宗陷於不孝卒为世所讥诮也袁氏斯谱吾故曰作者之贤也所録自袁二府君以下至今十有二世子孙益衍而益繁又有如秉常之光荣特达於圣明之世非其先务善施仁积累之厚有以致之乎继自今袁氏子若孙览斯谱者尚究之吾之所从出与吾之所同出以勉尽夫孝敬亲睦之道且力学务德以图益光其先如秉常今日而又加盛者庶几不负作谱仁其族之盛心是为序

东里续集卷十三







续集卷十四

钦定四库全书

东里续集卷十四　　　　明　杨士奇　撰序

读杜愚得序

李杜正宗大家也太白天才絶出而少陵卓然上继三百十一篇之後盖其所存者唐虞三代大臣君子之心而爱君忧国伤时闵物之意往往出於变风变雅者所遭之时然也其学博而识高才大而思远雄深闳伟浑涵精诣天机妙用而一由於性情之正所谓诗人以来少陵一人而已世之注杜多矣浅者或陋深者或凿不足以究杜之心微辞奥义盖有汨而不白者焉虞文靖公集取其近体百余篇为之注盖得杜之心而长篇短章关乎世道之大者未徧及也剡单复阳元用志於杜而不足於前注遂以所自得亦为之注考事究旨必归於当其疑不可通者阙之凡十八卷名读杜愚得简直明白要其得杜之心为多阳元洪武中为汉阳湖泊官谋刻以传未有所遇而卒武昌丁鹤年重其书从其家求得遗稿欲成阳元之志又未有遇前三十余年余过武昌鹤年以属余及张从善余时未暇録而心恒不忘比与训导严颐语及之颐曰江隂之善庆兄弟清尚务义喜为诗尝刻当时名人所作以传此其无难者遂求从善所録本证之不数月颐书来言刻完求序何其成之速也事固各有遇然今之遇如善庆求十一於千百不易得也论者谓杜集诗之大成以其兼备衆体也文靖亦言学杜则无往而不在善庆斯举非徒不泯阳元之用心其於学杜者有助益焉遂书为序

杜律虞注序

律诗非古也而盛於後世古诗三百篇皆出乎情而和平微婉可歌可咏以感发人心何有所谓法律哉自屈宋下至汉魏及郭景纯陶渊明尚有古诗人之意顔谢以後稍尚新奇古意虽衰而诗未变也至沈宋而律诗出号近体於是诗法变矣律诗始盛於开元天宝之际当时如王孟岑韦诸作者犹皆雍容萧散有余味可讽咏也若雄深浑厚有行云流水之势冠冕佩玉之风流出胸次从容自然而皆由夫性情之正不局於法律亦不越乎法律之外所谓从心所欲不踰矩为诗之圣者其杜少陵乎厥後作者代出雕锼锻链力愈勤而格愈卑志愈笃而气愈弱盖局於法律之累也不然则叫呼叱咤以为豪皆无复性情之正矣夫观水者必于海登高者必于岳少陵其诗家之海岳欤百年之前赵子昂虞伯生范德机诸公皆擅近体亦皆宗於杜伯生尝自比汉庭老吏谓深於法律也又尝取杜七言律为之注释伯生学广而才高味杜之言究杜之心盖得之深矣观其题桃树一篇自前辈以谓不可解而伯生发明其旨了然仁民爱物以及夫感叹之意非深得於杜乎或疑此编非出於虞盖谓欧阳原功所撰墓碑不见録也伯生以道学文章重当世碑之所録取其大而略其小故録此未足以见伯生然必伯生能为此也此篇旧未有刻本江隂朱善继尝刻单阳元读杜愚得其子熊得此编又请於父而刻之吾闻熊有孝行固其克承父志欤

庐陵李伯葵先生诗集序

余童丱侍陈心吾先生入郡城时郡中儒师耆老多在日过从相乐李伯葵先生年最少诸老出伯葵恒独留每出所作诗介陈先生评余时未有知也而见陈先生爱玩称赏之不厌伯葵出余私请焉陈先生曰衆意凡陋伯葵独志高古衆窘局蹐伯葵独舒徐有余且其进未可量也余心识之陈先生没余益壮而不至郡城者二十年独时时闻往来传诵伯葵之诗心益慕之又二十年再见於南京相握手月余先生虽苍顔白颠而矩度雍容言论雅则乃其意恒慨叹前辈之远而不能忘焉於是得观其平生所赋益多嗈乎金石之和也瑲乎佩玉之清也?乎兴寄之远也浑乎古意之犹存也盖先生学富而志笃意广而才高一芥尘俗不得入其灵台丹府间是以其诗之昌也先生怀仁秉义蹈履以正所居郡城之北安澹适而避荣名虽其子贵显而角巾布袍于于然入则集其子弟及乡之俊秀谈道终日或天清景和则出偕幽人贞士遨嬉溪山泉石超然自得於埃氛之表也而吉之为守贰以下欲有所问政者皆之焉以及四方之缙绅名人过吉欲有所致礼者皆之焉呜呼吉自诸老沦谢惟伯葵先生岿然独存今又捐舘五六年吉之士其能忘先生者哉先生蚤岁之诗陈先生尝序之今其子河南左布政使昌祺并集中岁以後之诗将刻之又属予序予蚤知敬先生而与昌祺同朝相知三十年昌祺自登高科历朝署出长大藩寛厚亷洁卓然名臣固先生之教也序其可辞乎

通监纲目集览正误序

朱文公因司马文正资治通监作纲目五十九卷大书为纲分注为目其书则孔子作春秋之义以正人心植世教有助於治道者也分注既详而其言与事或出於深僻有非浅尠所能遽通昔王行卿尝着集览以便学者其意善矣然其间不无文选蹲鸱之陋亡友右春坊赞善陈济伯载为正其谬误四百余事名曰集览正误伯载学博识端於此书致力勤而历年多考据精切殆无余憾有助於纲目者也其书故藏予家近陪太师英国公在史舘间论及纲目书公益深叹集览之误因出伯载所着公阅而是之曰宜广其传遂取梓行之嗟乎纲目有关治道之书也伯载此编诚不可无者太师公勲德大臣好贤重儒之有素而图其不泯所存厚矣士君子有志尊主庇民之道而欲稽古以扩充焉者是编岂小补之哉予深嘉之故为序诸简首

蠖闇集序

为学不求诸经为教不本诸经皆苟焉而已经者圣人之精也不明诸经则不达圣人之道然世未尝无学者惟善教者难遇也元之世江右经师为四方所推服五经皆有专门精深明彻讲授外各有着书以惠来学当时齐鲁秦蜀之士道川陆奔走数千里以来受业者前後相望迨国朝龙兴江右老师宿儒往往多在学者有所依归如南昌包鲁伯傅拱辰临江梁孟敬胡行简庐陵陈心吾刘云章欧阳师尹萧自省刘允恭刘伯琛陈村民临川吴大任何伯善皆岿巍浩博而凡有志经学者所必之焉何先生名淑以诗经名家登至正辛卯进士第授湖广武冈县丞会湖湘寇乱不果上时吴伯高为江西亷访使辟先生署从事不就虽寇祸延及乡里而执经相从者常不絶洪武中以贤良徵继以太子宾客召皆引疾辞他日特召天下名士九人先生预焉既至入见固以疾辞归而从学者益衆朝廷後复遣使即其家起之时蜀献王亦遣使奉书币来聘盖先生以前月捐舘矣使者相顾叹息而去先生得於经修於躬光明俊伟岂徒以空言示学者哉先生之文铿然金声莹然玉洁发明至理一以启迪人心扶植世教盖譬诸布帛菽粟之有资乎民生之实用也余家距先生之乡数百里童子时伏读先生程文心切慕之而不能趋拜请教稍长则先生厌世矣每以自憾呜呼前辈老成凋谢尽矣而使寡陋小子滥备斯文之任循省愧汗恒用感叹今年先生之孙寜国府学训导士彦在京师出其家所刻蠖闇集属余序之蠖闇先生所自号其退处之居也集中古近体诗二卷赋序记说题跋行状墓表志铭策问六卷尝见先生所着诗经衍义等书皆已传世因念国初诸老皆有着作今独梁何二家所着有传盖由其门人及子孙之贤也则余於序斯文安得不益增感叹而重先生之有後哉

王忠文公文集序

古之为士者文行皆备而必行为之本故三代以上文最高古而无以文名者其所本不系於文也秦汉以来士始有专以文名如或违道畔义君子不道也扬子云剧秦美新是已若断断焉发於忠君爱亲之诚读之使人感激奋发希慕之不置虽去之千载犹目前然者诸葛武侯之出师李令伯之陈情是已近数百年来士多喜读韩文公欧阳文忠公苏文忠公之文要皆本其立朝大节炳炳焉有以振发人心者也我国家龙兴之初金华宋公景濓王公子充相继入翰林持文柄时诏修元史二公皆任总裁岿然一代之望也已而王公以翰林待制奉命招谕云南之未下者至则以天命人心从违吉凶之道反覆开谕其人初已向服会有倔强拒命者公奋义死之後十年天兵下云南王公死事始暴白於中朝然旌褒之泽未及也皇上嗣大统之五年义乌丞刘杰白其忠于朝下诹於衆而信诏赠翰林学士中奉大夫赐諡忠文於是距公之死七十年矣命下之日舆论欣快盖忠孝人人性分所固有者为天下者必表章之以正人心善俗化治道所系也其或晦於前而必彰於後者天道显忠佑善虽久远不爽也杰又辑王公平素之文将刻以传属余序公之文蚤有声於胜国时既入国朝首见用於朝廷於郊庙宋学士诸公序之详矣余特録其死节事以着其文之本也呜呼王公之死以使命盖与唐顔鲁公同鲁公之书传於後虽片楮尺素人得之千金不易矧文者至理要道之所寓乎其传无疑也公名禕义乌人死年五十有二杰所建白十事采用其九论公死事在焉其亦可为达於政事者矣

性理羣书补注序

天之生人赋予之均也而人之禀受有不齐上焉者得夫气之粹而理之全此圣人也圣人之德纯乎天次焉者知其均得於赋予而有不能备夫粹且全者於是明之修之不敢违天而必宗於圣人此贤人也自孟子没圣教不流圣道日晦历干余岁其间知宗圣人者虽未尝乏然其足以明之修之盖尠迨濓洛诸君子出然後圣人之所以为教者晦而复明学者始了然知正道之所在而有所依据向微濓洛诸子相与明之修之用示法焉将世之学者日趋於异端无所底止而安知上宗圣人以归於正哉故欲学圣人者必自濓洛始昔我文公先生尝辑周程以下诸君子嘉言懿行作伊洛渊源録後来熊端操又着性理羣书盖因文公所辑而益以司马文正及文公先生之言行熊刚大从而为之句释无非以导学者於正也比年吾友吴君敏德又为性理羣书补注而於端操所辑间有损益於刚大所释颇见更定各有攸当焉而於义理之原讲学之方大要具矣夫圣贤之言一理也古今之人一心也学者於是编成因前古以求诸吾心稽往行以务诸吾身笃信而允蹈积累深而涵养熟虽由此而泝濓洛望洙泗未有不可驯致者敏德之所望於学者远且大哉敏德学端而识明志笃而行庄所着非止是编要皆端本澄源之意也其集解文公小学上初御经筵即録上进敏德历官台宪至左副都御史肃清之暇又辑前代名臣谏疏以励其属昉年七十即引疾退吾尝论敏德古道古心盖非今世所常有者故因此编而并及之

医经小学序

医学肇於三皇至周六官有医师掌医之政令所以卫民之生也历代明於医者皆有着书去古愈远後生晚出往往不究宗旨甚者於脉证隂阳表里经络运气之说一切懵然惟执前人一定之方以待病者用觊幸於万一而使斯民不幸不获保终其天年者盖莫甚於今比者宪臣有言请於邑里建学设教庶几免人於夭阏虽一时格於廷议然其发於恻隐之诚实切民用也往年副都御史陈公有戒刻刘纯所辑医家玉机微义以为施治之资矣又欲为施教之资也并刻纯所辑医经小学以传其书首本草次脉诀次经络次病机次治法次运气凡六卷一本於素问灵枢难经及张仲景王叔和至近代刘守真张洁古李明之朱仲修诸家之书撮其切要缀为韵语类稡以便初学本末条理明切简备医学之指南而端本之书也凡善学者皆务本况医人之司命其可昧本而苟乎哉学医者诚能熟究是编融会於心将所行皆正途所用皆正法触类长之於岁论十全何有哉此书非刘氏莫之为非陈公亦莫之传学医之幸生民之幸也纯字宗厚吴陵人其父叔渊仲修之高弟授受有自云

新编葩经正鹄序

国家取士以经术为上士之尚志者务以经术进经者圣人心法之所寓而出治之本也士不通经不适於用故三代而下用世之士於事君治民功业伟然可纪者必出於经术而明经不易矣即诗之为经其言优柔微婉其理精深藴奥明之必得其要也而非得其方岂得其要哉梁君本之佐教筠庠时虑学者於精深藴奥不易入也偕其内弟陈赏取朱备万所为解颐何伯善曹居贞所为主意林泉生所为矜式篇别而章附之合为一名曰葩经正鹄使学诗者读之大要了然无复他岐之惑诚亦三百篇之指南也梁君嘉惠学者之心可谓深矣筠久不荐经术士本之来职教而後筠之学者选乡贡选进士科不乏焉是书之利於人也亦既有效虽然商周以来所以正心修身齐家治国平天下之事与夫上下之间其行事之是非皆见诸三百篇之中而自汉以下言其旨者至多也至宋朱文公始折衷归一焉此书又明文公之旨而会其要者也士诚能因其书以求其要能求其要以察其心能察其心以明其道之是非而由之戒之则於贵贱内外进退隐显无所处而不利岂独利於文字进退之间而已哉此又读葩经正鹄者所当知也本之将教论溧阳探其囊得之读之跃然以喜本之求余序之故为书其简首

恒轩韩先生诗集序

恒轩集者越山隂本常韩先生之所着也其先相之安阳人宋司徒兼侍中赠尚书令魏国忠献王之一十二世孙建炎间韩氏以勲旧之门扈从南渡因家于越迨今为越之山隂人先生少有大志行谊素闻於乡先生之尊人叔英先生尝遣从乡之诸老游时则有若赵公本初刘公昭父王公思敬钱公子予吕公中立先生皆游学焉洪武初遇科举法行先生谓功名可引手取乃刻苦为举子业虽初寒暑雨手卷不释废寝忘飡致成痞疾後有司屡以经明行修为荐俱以病痞辞遂家居教授以淑乡之晚进筑室一所扁曰恒轩陶情养性其间日以吟咏为乐尤笃意教其子阳以缵先业先生生平吟咏甚富五七言律长短歌行字字句句悉中矩矱缘情序事温厚清邃所谓发乎性情止乎礼义之作也欤奈旧稿回禄之余所存止此可胜惜哉先生虽物故子阳以永乐丁酉乡贡进士职训苏松二郡学及教谕润之丹阳所至能以师道自立用太常卿吾友姚君友直荐擢拜监察御史亷重刚正克振风纪中外皆知之今观先生所着诗温厚清邃而忠君孝亲之心累形於篇什之中由此亦可知阳居官行事之善未有不本於先生义方家学而致然也兹以诗集请序遂书此弁诸首云

西廵扈从诗序

宣德甲寅秋居庸之外怀来保安宣府万全皆大熟上虑边人安於足给而忽警备也乃九月甲申车驾亲廵饬之词林从者士奇勉仁宏济德遵士奇年七十特给舆卒二十人而道中气候清和动息舒徐号令严肃行者不劳居者无扰间驻跸平旷命将士飞放驰射用阅武也是月丁酉至洗马林盖去宣府西百八十里洗马林者旧名荨蔴林语袭讹也时北边阿噜台之衆为卫拉特摧败狼狈假息塞下左右从臾希合之臣多请掩捕之者上曰朕知饬备耳困人於厄非王者事不听从臣中士奇为最不习兵事间以文事承顾问而宠遇恒均一夕召问士奇卿数日马上亦赋诗否士奇惶恐叩首上慰劳再三既班师十月甲辰至北京扈从往复裁二十日其间情之所至亦时见诸赋咏凡得小诗若干首记忆前五年从廵边至宣府往复二十日在道未尝不寓兴於诗而以今视昔年益迈气力益衰词意益鄙陋无足采特以其发於一时之扈从而将来亦可考见岁月故遂録之而不弃云

玉机微义序

都察院副都御史姑苏陈公有戒奉命镇抚陕西仰体皇仁躬勤蚤莫苏息雕弊民用向安遂饬边疆亦既完固时有余暇其恤人之念未始或忘苟可利之为之恐缓间遇医家玉机微义一编谓可以济人捐俸僦工刻以广布於是布政郝公珩王公敏合其同官志在施济者率效协助焉既成郝公以求余序此编集於会稽徐彦纯吴陵刘宗厚续有增益皆明于医者凡五十卷门分类集於论病因证治条理粲然既详备矣夫医家神农轩岐伊尹及秦越人张仲景之书万世所宗不可易也历晋唐宋代有名者近代张元素起北方盖得神授深造阃奥再传李明之三传王好古南方朱彦修得私淑焉遂为医家之正派彦纯宗厚又私淑彦修者也论者谓元素医家之王道盖王道以养民为本元素之法厚脾土为要此知本之务也是编主素难金匮及元素一派之旨若诸家治法不倍此者亦旁采而附益之虽中医执此施治可以成功如病者有能知之亦必不为庸医所误其所济利岂小补哉医者圣人仁民之术也有戒诸公於此编协志以广其传盖其不忍人之心所不能已也将其不忍人之政讵可涯欤

沧海遗珠序

诗本性情关世道三百篇无以尚矣自汉以下历代皆有作者然代不数人人不数篇故诗不易作也而尤不易识非深达六义之旨而明於作者之心不足以知而言之萧统之选古高适姚合辈之选唐下逮宋元亦各有选其采之不详选之不当皆不免於後来之讥盖选之不当者识之不明也近代选古惟刘履选唐惟杨士宏几无遗憾则其识有过人者矣我国家文运隆兴诗道之昌追古作者选録者不啻十数家然惟刘仔肩王偁所録为庶几焉仔肩过略偁録虽精且详而犹未免於有遗也都督沐公以其所得名人之作择其粹者通古近体二百余篇皆前选所不及者名沧海遗珠将刻以传属余序余阅其诗大抵清楚雅则和平婉丽极其趣韵莹然夜光明月之珍可爱可玩而可传也有以知都督公之识之明矣公字景顒黔寜王仲子方以忠谟宏略佐兄黔国公为朝廷镇抚西南一方而绥靖余暇适情吟咏以及斯事非兼文武之智而能之哉然今好文之朝天下之广制作之富有遗而可録者未必止此此殆其权舆者乎

法书志序

余素简澹无他嗜好独好文籍及古法书然法书佳者於今极难遇间一遇之非特其力不足以致亦不欲以已之好移人之好也而先生朋友有知其意分其余以遗之者辄喜受之不辞故余所得者皆世之所有而世所嘉者率不在余也间以所得自周以来篆隶行草之书百二十本各志之而稡为一卷名法书志云

文籍志序

夫所贵士者能尽道焉耳明道必自读书始经圣人之精也史备行事之得失诸子百氏有醇焉有駮焉审其是非邪正以求至当之归其书皆不可以阙也吾先世藏书数万卷元季悉毁于兵吾蚤有志乎学而孤贫不能得书稍长事钞録无以为楮笔之费则往往从人借读不能数得年十四五出教童蒙颇有所入以供养不暇市书也弱冠稍远出授徒所入颇厚始畜书不能多也及仕于朝有常禄又时有赐赉节缩百费日月积之一为收书之资历十余年经史子集虽不能备颇有所蓄视吾先世所藏千百之十一视吾少之时可谓富矣夫人於其所好劳心苦力以求得之必将谨护珍袭不至於废坏逮传其後之人未尝知得之之难盖有视之漠然不以留意弃之如弃瓦砾者矣吾惧後之人不知守也凡书具志吾所以得而勉其所以守盖昔人爱一草一木犹戒子孙以勿坏矧书籍圣贤至训之所寓乎敬之哉且积书岂徒以侈座隅充箧笥而已必将讲读究明务得之於心而行之於身也司马君实谓积书不若隂德以子孙未必能读彼非有激而云然乎不然其待乎後之人者薄也吾不以薄待後之人也勉之哉

牧斋诗序

陈子韶名其藏修之所曰牧斋盖取孔子赞易卑以自牧之义自勉也其妻之弟翰林庶吉士萧省身在京师求诸缙绅贤士为赋之以余知子韶属为之序余往年读书桃源山中与子诏还往子韶愿谨恂恂务自韬匿未尝采荣钓名也或徒观其外以为巽耎缩朒如不任者而其中强执确然不可夺家贫教授以为业虽所入不腆裁给寒暑朝夕然懙懙安舒自得视千驷万锺不足与易者然吾於子韶有可慨焉者陈氏自五季来迁泰和四百余年之间诗书簪绂辉映先後屹然为邑钜族其後之人有如子韶可谓不辱矣且泝子韶高曾以上至于始迁之祖其流派彰彰着明乡人长老皆能言之而今谱陈氏之族无録子韶焉者陈氏之後世贤者固多也若其不贤於子韶亦未必不少是谱得子韶不尚有重乎为子韶重轻固不系谱之録否第为谱如此果可谓无憾乎哉而子韶未尝以是尤人曰我之行殆有忝於先乎益敬修不懈於乎子韶所以自取乎卑牧者岂徒载之空言而已世之托仁附义以为名号卒之所由判然如薰莸昼夜之相反者其视子韶为何如此宜缙绅贤士之为之赋也赋或颂或规不一其旨要皆有以发子韶之意故为摭其行实之槩以为之序使读诗者得以考信云尔

志训堂後序

吴兴章自明甫其子善洪武中授茌平县典史自明甫寓书训之娓娓千余言於持身莅政事神恤民敬长亲贤之道备举而曲尽盖不徒可以赞治一邑而已也爱之深故言之详知之明故言之当即所言以考所存自明甫其贤父乎善拜受父训掲于堂中旦夕省览以图无忝及自明甫没善历茌平令数进其官今为刑部郎中为人闓敏恭慎而拳拳斯训所至掲诸堂恒若其父之临乎上而始受命也善其贤子乎盖亲之德与天之德同一仁也儒者有言事亲犹事天受天之命以生犹子禀父之命以行君子畏天命而不敢违犹孝子敬父命而不敢悖故敬父即敬天也则自少壮至老至终其身可有一息之或间乎古之言孝者必曰曾子其戒慎惕厉之意必至启手启足而後免善必务於此哉善以志训名其堂缙绅君子为之序为之记矣又以属余序余既嘉之又愿望之未已也为书于後

善安堂诗序

吾邑刘文复和易惇信而重气义乡人士多乐与之交今年来京师京师士大夫亦多爱其为人知其家有善安堂为之咏歌文复以属予序予念童丱时识文复其家在县城中其时城中有骋私智欺愚弱致厚赀者高堂重屋歌舞丝竹欢乐之声以夜继昼孰不自意可以终其身及其子孙於无穷哉而文复与其兄存礼谨谨自守不敢苟求所欲於理分之外日以奉亲为乐作龙洲书舘延师教其子所资非饶裕而仰事俯育之余以济贫乏不靳也迨予弱冠求向之盛富而极乐者忽然若烟消若澌尽无复遗余而文复一家之内父子祖孙兄弟孝敬慈爱天伦之乐视昔弗替而益加也岂非所由之道安危之异哉夫人置其身其家亦若置器焉置於安亦安於危亦危为善者置安之术也书曰作善降之百祥易曰积善之家必有余庆善固天之所佑也其後文复之父至八十有八母八十有七其兄弟皆垂白无恙其子长而知学斯其得於所佑者然欤故书予所见者於诸贤咏歌之首使读者知为善之必有徵且欲安者当知所择术也

崇孝堂序

江隂朱熊惟吉性至孝母尝疾剧叩医巫皆不效熊痛迫罔措或言古医书有人肉治弃疾之说即露祷北辰自刲股煮液进母者再母食之疾愈宗族乡党称之无间言翰林检讨陈嗣初先生闻而嘉之名其事亲之堂曰崇孝崇者盖将进之於道也既为之记又为书道熊来见亦欲予一言进之夫刲股在吾儒有不足焉者盖谓圣人之教所未有且虑至於残毁而伤生也夫残毁而伤生宜见黜於名教然论人者亦究其心之诚何如耳父母吾身之本也父母危殆将絶是吾之本将絶而暇计吾之身哉盖於是时父母为重身为轻矧事迫计穷无可奈何之际虽捐生有不顾其心固曰吾之身受诸父母幸父母之安也捐生所甘心焉矧人肉治疾着在医家书吾於父母而可以已乎矧刲体未必皆伤生乎故刲股为世所嘉者亦谅其出於爱亲之诚而儒者明道以正言则立范垂世之用心也而用恕者庶几可以无訾焉熊之诚孝可嘉然而君子之孝非止乎是也孔子语曾子曰立身行道扬名於後曾子动求诸己自日三省至於启手启足不敢忘孝曾子之学者亦曰一举足一出言不敢忘父母虑辱其身羞其亲皆君子之孝也君子之道务其远者大者熊朂乎哉奉养之暇力探前言往行而躬蹈之以称陈先生名堂之义哉且吾闻子诗礼故家也今子之世父父皆惇行尚义亦宜子之嗣承不隳也熊朂乎哉遂书以为崇孝堂序

沙村江楼诗序

沙村江楼者乡先辈刘伯川之所作也沙村在吾邑之南山水深邃幽僻之处四方往还之迹所不及而刘氏世居之伯川刘之秀而文者楼据沙村之胜杰然而特出乡名卿钜老皆有赋咏纪述历世变故伯川没无子简牍散逸无存而楼亦久仆其从弟伯埙今即故址复作之伯埙能记忆刘尚书子高故所题楼中长句及所寄伯川近体之诗间於翰林诸公诵之诸公闻尚书江楼诗皆喜而继作者曾学士而下若干人伯埙并稡之以求予序楼始作於伯川余虽不及见然观伯川可以知之伯川先公同门友尝闻邑老言其家甚富於崇儒礼士汲汲恐有所未尽元季兵乱攻剽充斥民奔窜深山穷谷不能保一时率视沙村为王官谷而邑之士大夫挈妻子走依伯川伯川倾倒迓迎舘谷之不使有几微羇旅之意益久不厌凡依伯川者皆如家焉尚书所寄近体盖谓此也伯川平生轻财如粪土年四十尚有田数千亩一日悉散予其亲戚闾里又散遣臧获独与其妻处弊庐数楹仅蔽风雨而旦暮饘粥休休自得也平居不与俗人接然善观人且喜奨掖後进士奇年十四五与陈孟洁往拜之皆以故人子见爱是日雪霁酒酣以予两人循溪行咏命各赋小诗言志孟洁对曰十年勤苦事鸡窗有志青云白玉堂会待香风杨柳陌红楼争看緑衣郎予即一时景趣塞责曰飞雪初停酒未消溪山深处踏琼瑶不嫌寒气清人骨贪看梅花过野桥伯川顾孟洁笑曰十年勤苦只博红楼一看耶又曰不失一风流进士顾予笑曰虽寒士当耐又曰人有不为而後可以有为其勉之後伯川卒二十余年孟洁登第为翰林庶吉士而卒今又二十年余幸存余喘皆如伯川言然予未能有副其所望恒用内愧伯埙自刑部主事再陞郎中相与同朝每共论往事追念前辈高风远韵不可复得今喜伯埙能继其作楼之意也故因叙诸公之诗并及伯川为人大略云

禄养堂诗文序

永新戴礼本敬永乐乙未举进士登第登进士第者例观政於诸司然後授官本敬独念其母春秋高爱日之诚不可缓也以其情言於朝冀得教职近地以禄养其亲遂得衡州府学教授衡去永新不五百里即过家奉亲以行到官顔其奉亲之堂曰禄养志喜也缙绅大夫闻者皆为之喜或为文记之或为诗章謌咏之且盈卷矣永乐辛丑余与本敬同奉命考会试因以出示属序焉夫士之仕也皆欲行其道上焉以事君下焉以为民而事君为民之道皆本乎事亲故曰孝者百行之源行道之所先也人之爱其亲固本於天性然有幸不幸焉亲在而养不备及得禄而亲不逮终身怀仲由之戚者世不少矣本敬虽早丧其父而母孺人垂白康豫本敬出而与诸生谈周公仲尼之道入而升堂上夀甘旨有资承顔婉愉天伦之至乐人生之至幸得之而喜宜也士大夫皆喜为之文若诗亦天理民彞具於心者之所同也则夫升斯堂诵其文咏其诗者有不欣喜而歆羡者乎

虚庵诗序

河南按察司佥事吾邑刘咸士皆名其所居曰虚庵盖取易咸象之义而求益者也缙绅君子与之游者为文记之矣又有为之赋咏者稡以属余序焉人之心其体本虚也圣人者全其本然之体虚灵澄澈廓然大公而物来顺应下圣人者不免拘於气禀累於物欲不能全其本然之体是以所存所由不能不倍於道故圣人之教必以虚为求道之要虚者无我之谓也君子达乎斯旨则其心一於道而不蔽於私欲主於公而不介於物我是以天下之善皆归之而日进乎高明之域小人昧焉私智自高偏见自是以此窒乎内拒乎外天下之善无自而入日沦於污下而不自知矣此贤不肖所由分也士皆有见乎此以之名所居而朝夕视警焉将进於道未可量也此宜缙绅君子为之赋咏欤士皆以明经擢第今佥宪外藩朝廷之耳目政治之纲纪生民之休戚谳议之得失皆系之诚由此道而不倦焉必将有立於当时有传於後世勉哉士皆余於士皆为执友故因叙此诗而特有所期望云

东郭草亭宴集诗序

圣天子嗣大宝之明年改元正统仁义之施洽被迩遐稿者以苏仆者以植万彚咸畅而凡中外小大之臣咸洗濯修饬祗奉法度天子恒昧爽朝百官亲万机既即位御经筵文学从臣执经左右讲说尧舜禹汤文武周公孔子之道日恭日励不敢怠逸乃三月之望有赐假於是讲臣九人豫约郊游以娱一日之暇是日早朝退联骑出文明门礼部尚书胡公适邂逅焉遂偕东行二里所鸿胪卿杨君思敬望而欣然出迓指顾道左而言曰此中可以少憇也皆下马径而入折稍北旷地可百数十亩环以苇樊樊之内皆蔬畦麦壠沟塍秩秩如画中置井作辘轳引泉灌注凡种艺具有条理盖思敬别业也衆从容周览还坐井傍柳下共歆艶思敬之乐思敬饮客嘉茗遂治具延入坐小亭亭覆以茅俭质而清雅幽邃而闓爽亭之外杂植名卉异果周垣以护之垣之外树桃李杏时花盛开翛然有尘外之趣思敬举酒乐客一叟弦歌佐之爵行无算客亦欢然倾写皆赋诗留亭中已而夕阳冉冉薄西山思敬送客出曰愿岁以是日候从者於斯又谓士奇曰愿序诗俾後之人知衆君子之尝乐于斯也夫君子之乐岂苟焉者哉何也生民之失寜弗乐也处非其地弗乐也与非其人弗乐也今圣明在上百职举而群生遂海内无事可乐旦暮劬于职务而得适意于旷闲萧散之滨以坐玩夫时物之发育可乐斯集又皆卿大夫之贤藴道德而服诗书志合而言契靡不可乐矧思敬好客有郑当时陈孟公之风若之何不乐哉乐而形诸诗歌乐之至也後之读诗者尚考其乐之所自诗凡十首皆近体是月十有七日序

翠玉楼诗序

永阳胡孔时往年来京师胥晤于吾友周是修所是修为余具道孔时之行又示以所为其家翠玉楼记槩述景物之趣而寓喻勉之意也余既重孔时为人又重是修之爱人有道未几是修没与孔时不相闻十又四年今年再见京师其恂恂慎重尚贤好德之意加笃胡氏居永阳诗书行义为乡郡所重者累世吾少犹及识国宾先生表然修整端确和厚使人敬而爱也渚樵先生虽不获识然闻其笃学务义汲汲以成就後进为己任盖孔时大父也夫产于崑山生于丹穴必为世所贵矣今之来告余曰比年士君子为翠玉楼诗多矣诗必有叙敢请时其简留於家一见既不可得固辞不能叙不获也翠玉者是修取苏文忠公诗语名之是岂专以言山水之胜登览之乐哉其亦欲使因其言想见其人而勉之於已乎孟子曰尚论古之人颂其诗读其书不知其人可乎是以论其世也是尚友也文忠公学问之闳博文章之雄迈气志之刚正独立而不顾百折而不变当时如黄文节其於公犹曰晚进之士不愿亲炙先烈以增益所不能者非人之情又曰心之所期可与知者道难与俗人言景慕如此则後之为士者欲有所立於世而求之文忠未必无所助益也是修爱人有道其意不在此乎然引而未发也诸君子之作於诗必有及此者乎孔子曰诗可以兴可以观兴观诗之道也请以是复孔时为翠玉楼序

东里续集卷十四







续集卷十五

<集部,别集类,明洪武至崇祯,东里集>

钦定四库全书

东里续集卷十五　　　　明　杨士奇　撰序

虞氏家范序

夫所重乎故家者谓世有德善其一家之间父子兄弟夫妇长幼戚疏各敦其道雍雍乎和也肃肃乎敬也秩秩乎无相踰也上历高曾下暨曾玄暨十数世传续不已此可为故家而岂徒富贵之谓哉若是者世虽有之然亦尠矣盖祖父之贤者固愿其子若孙皆惇夫孝友睦婣之行子孙之贤者固思勉於孝友睦婣以光其宗然知之而未能行或行之而未能久者盖人品不齐且躬行感化之道有未至训励防范之具有未备也二百年来世推浦江郑氏雍睦之行无异辞者盖其感化之有自防范之有作不然何以其能行之久而不隳欤今观乐平虞氏家范其有闻郑氏之风而兴者欤虞氏始居会稽与唐永兴公同出日南太守国後至饶州太守少微留家余干子孙繁夥分徙乐平子孙益繁至世杰甫惓惓水木原本之念而愿其後之人合族同处而不分然迫於衰老临没授其意於子彦佐彦佐敬承唯谨此家范所为作也彦佐之子讷谦续有增益通百五十事於凡尊祖睦族治身齐家处乡所当然者训谕详而防范周一出乎天理人心之正既明且备矣盖世杰之贻谋为虞氏之义开先也彦佐之继述为虞氏承先而启後也其弟侄一闻善训既析而遽合又以见性善之同而感化之速也感化兴於前防范行於後虞氏合宗之义其必徵於恒久者欤嗟夫合宗仁道也必有至公不私之德乃能久於其道此又系於学焉学则天理明而心德固外诱不能间之虞氏之後世必皆务乎学哉盖何幸有高明祖父作於前则勉勉祗率於後而勿替有不与浦江之郑俪芳匹休而号故家於永远者乎家范成谦以来北京介翰林侍讲刘球工部郎中周礼求余序故敬为序之

东山燕游诗序

自古天下可乐之日常少而可忧之日常多何者上无善政赋敛不经弗乐也五谷不成冻馁无措弗乐也四夷不格师旅数兴弗乐也隂阳失和灾厉洊臻弗乐也数者有其一而民病有其二而民危有其三而民不可胜其忧矣数者无一有焉斯之谓平康之世平康之世盖有旷数百载而不一见者今圣天子在位诞敷恩德以洽于万方登贤拔材咸列有位贷逋负宥过眚百政修举乖沴和顺万物条畅岛夷峒獠悉驯悉归斯非所谓平康之世者乎故贵者遂乐於上贱者遂乐於下士农工贾无小大富贫各以类而乐於其所时云中张君从善寓武昌久矣兹岁秋九月之日合四方士侨处於是者及是邦之彦凡七人游于城东十里所之东山所以乐其获际乎平康之世而无所忧也既用苏李五言体各赋诗又取杜牧之齐山登高首句为韵次序而书南阳邓君存诚又写为图系於诗之下所以昭其乐也明年春奇从江右来张君出以示之且命为之序夫诗以言志也士君子立身行道俯仰无所怍随时随处固无非可乐者然所以重乎士者固谓其能以民之忧乐为己之忧乐虽或其居位有所不逮而其心必曰民者在我所当忧必不嫌於出位而有一息之自寜今观诸君子所赋凡其所当忧者既未有以为言而其言之有所未慊者不过虑会合之不常与进修之不继而已岂其志不知忧乎民者哉非也凡今在我所当忧者则固已不待乎我而无用夫我之忧我固可以从而乐之矣夫我之所当忧者既已不待乎我之忧又俾我可以从而乐之则信乎民之无所可忧而在我者有可以乐也此其志虽不言而固已显然有见乎言之外者然则是诗也其於世之平康与诸君子以民而乐之志皆可推见无隐余安得不序以发之哉

绍祖録序

上虞张九臯先生尝名其游息之轩曰听鹤缙绅大夫为之文若诗富矣其孙居杰偕弟居彦稡为一卷题曰绍祖録夫鹤羽族之至清者也其鸣也着於易咏於诗圣人之所取也先生乐闻之且以名轩非其志之相契者深乎夫作於其志必形於其行推是好也先生其抱素履洁超然离伦皦然不滓於流俗者欤先生没久矣读听鹤之文与诗先生志与行固不没也此居杰兄弟之所必稡而不敢忽欤盖世之为贤子孙者虽其祖若父未尝有善犹将蓄学励行以图立身显扬其祖父矧有之而可以泯乎礼先祖有善而不知不明知而不传不仁居杰兄弟岂惟明且仁也其题之曰绍祖録固将嗣其清以图不忝乎书曰率乃祖攸行诗曰无念尔祖聿修厥德孝哉乎居杰兄弟之用心也夫观其言必考其行其兄弟皆起家科目居杰自给事中再陞江西布政司参政公正有为居彦由教官擢福建按察司佥事恭慎和平清白之操皆有闻於时非其得於家者有素乎而岂徒见诸空言者哉其兄弟皆於余往还居杰同朝尤久故属余序绍祖録而敬为之书

蓝溪钓隐诗序

古之君子其志皆贵有用乎世也虽一时闲居山林泉石之间托耕钓以自乐其乐也非在乎闲旷静逸无世虑之扰顾其有所畜於已可乐也有所畜於已将无往而不济隐显皆可乐矣昔齐太公诸葛武侯尝乐乎渭滨隆中及其出也皆功建於当时泽流於後人然则向之所乐岂果於耕钓而已蓝溪距泰和西百里山高而水清车轮马蹄往来者不至也吾外姊夫刘务耕居之务耕负气豪迈临事吐论率常惊骇其坐人其子彦伟乃能折节读书持谨厚之行为乡闾所敬重雅好鼓琴赋诗他一切世务无所好也遇暇则持竿坐小舟沿洄溪上下恣意所适或竟日忘返因自名蓝溪钓者大夫士闻者皆为作钓隐之诗彦伟特求余序之余谓彦伟英年令质上遭圣明之时宜力学育德以求有用驰令名扬伟绩顾乃足乎一丘一壑慊然若将终身不易其乐夫以闲旷静逸无世虑之扰为乐者果於忘世者之所为君子无贵也君子之所贵在有其具於已有其具则处也可以利其身出也可以利於人随其所寓无不可乐岂得溺彼而忘此也诸作诗者之意或见於奨誉或形於祝愿指归各殊而彦伟吾甥也故以古君子之事道焉彦伟其将愿学乎

白鹤山房诗後序

建寜之郊有山曰白鹤冈峦奇秀回抱起伏磵水湛然萦带其下豫樟桧栢之生出云干霄蔚然弥望今翰林学士杨公勉仁其大父某先生之没也葬於其中而公家食时作室其侧名曰白鹤山房以便展省且日与其昆弟读书讲道于中公既擢高科有禄位於朝其心未尝一日忘山房也於是使善绘者为图公退之暇时复披阅以自慰而词林诸君子相继为诗歌以道公之意大学士胡公既序诸简首夫恒人之情於山水之胜亭榭之幽游焉息焉有以自适则虽去之久其心恒不忘也而况吾亲体魄之所藏吾尝旦夕致敬於此讲学於此其能无情乎宜学士公之惓惓而图所繇作也然公以文学才行遭逢圣明居宥密之地为斯文之冠则夙夜摅忠效诚以仰答恩遇务显扬以为孝此宜今日所汲汲焉者岂必於山房之思而图之为乎然因是图有以见君子仁厚之心矣吾又闻某先生葬处本真如寺地寺之僧以杨氏世有厚德於其乡而赠焉者也夫天下名山水未有不为仙宫释刹所据民之慕福田利益者有奇胜之地犹以奉仙释恐不及况望有得於彼者乎繇是观之杨氏之仁厚其来远矣故书以为白鹤山房诗後序

新正宴集诗序

朋友之交久其於会遇乐也会而相契於心相忘於物我又乐也如又有文焉乐之至也永乐壬寅王正之始故事有赐假乃六日甲子天宇澄明风日融丽邹君汝舟金君用诚暨余三人却骑而步避嚣閧道旷寂过姚君友直时张君伯原舍南邻闻而来会列坐小斋焚香清谭继以奕嬉姚张二君命酒觞客主献宾酬爵行无算兴至懽洽旷焉写心於是邹君顾谓衆曰昔人宴会咸有咏歌兹焉弗继曷彰雅集遂举杜少陵迟日江山丽之句各钩探一字为韵赋诗既皆醉而余尤甚最後廼出明日诸君谓余序诗惟兹会其乐至矣推厥所自寮寀之交岂一朝夕哉邹君钱唐人永乐十年自广东参政再迁为左春坊左庶子前岁陞詹事府少詹事姚君会稽人二年自中书舍人陞司经局洗马金君三衢人七年自翰林典籍陞左春坊司直郎张君蕲阳人四年自靖江王府教授陞左春坊司谏余出庐陵二年自翰林侍讲兼左春坊左中允陞兼左谕德前岁自翰林学士迁左春坊大学士列诸卷端观者有考焉

赐游西苑诗序

宣德八年四月二十有六日上以在廷文武之臣日勤职事不遑暇逸特勑公侯伯师傅六卿文学侍从游观西苑以息劳畅倦於是成国公臣勇丰城侯臣贤新建伯臣玉少师臣义少傅臣士奇臣荣尚书臣璡臣濙臣中侍郎臣骥少詹事臣英臣直侍读学士臣时勉臣习礼拜命以行时少保臣淮来自退休承命偕行凡十有五人又勑中官导自西安门入听乘舆马及太液池而步太监臣诚奉宣圣旨令徧历周览从容勿亟於是诚导之循太液之东而南行观新作之圆殿返而观改作之清暑殿臣诚为臣勇等言二殿皆皇上奉侍皇太后宴游之所也臣勇等仰瞻殿庭周庑规制高明缮作精密凡所以供奉之具洁清鲜好靡不悉备俯而思惟皇上之圣孝皇太后之盛福皆古今鲜有遂拜稽懽呼万岁乃降而登万岁山至广寒殿而仁智介福延和三殿及瀛洲方壶玉虹金露之亭咸得徧造是日天宇澄明纎尘不作引而四望山川之壮丽卉木之芳华飞走潜跃之各适其性万象毕陈胸次豁然心旷神怡百虑皆浄信天造之佳境而人生之甚适也已而中官传奉上命赐黄封之酒御厨之珍令咸醉而归又拜受命方爵数行时久未雨忽云隂东来微雨沾席仓庚如簧和鸣不已衆益以喜相与引满劝酬尽醉而出臣闻一张一弛文武之道皇上统四海之广抚兆姓之衆一日二日万几则以闲暇游焉息焉且奉天伦之乐於兹诚宜又俯矜左右执事之勤亦俾之预有今日之适恩甚盛也於是羣臣欣幸遭遇赋诗者若干人诗总若干首臣士奇预侍宴闲於兹屡矣是以谨序於卷端云

归田趣序

士奇窃禄于朝三十有三年祗事三圣皆在翰林春坊论思赞辅之地顾学术迂陋才智卑浅不能效分寸禆益仰荷三圣天地之仁包容保全不加谴斥而屡有升进然内窃自省惭愧兢惕惟日不足盖位高禄厚而能薄才鲜一也当精力强固之时不克少自见顾今老病困惫视听步履不复可自勉强而一借助於人此岂能复有所自效二也且固陋椎钝愚戅之资不能淟涊取容於衆三也固上之大德寝食不敢忽忘而其如三者何哉朝廷有七十致事之典士奇犬马之齿来岁实维其期圣恩必垂悯而曲成之则其乡之山水原田可稼可渔可樵可牧又幸有三男子长者几壮次者将十五幼者十一二颇胜使令而小孙亦遶膝可娱乐虽四时景候不同而衰残之躯既无所用其思虑则几杖逍遥於其间亦庶几可自适矣因暇豫作满江红词四首俟承恩归休与渔翁田叟歌之以乐太平以荣上之厚赐以优游其余年间出示素所厚者於是朱孔易分绘为图沈民则作隶古题其首曰归田趣云

庆黄先生夀诗序

岁四月五日是为永嘉黄先生初度之辰先生今年八十有七聪明康健时其子淮为少保户部尚书兼武英殿大学士侍上左右虽未得退奉朝夕而乐其父之夀且康也属朝之钜卿及词林大夫君子名能赋者为庆夀之诗寓归俾少者歌以侑觞又属余为之序先生字思恭永乐十年以淮贵封奉议大夫右春坊太学士十有三年为洪熙元年又以淮贵封荣禄大夫少保户部尚书兼武英殿大学士盛哉先生之夀且荣也凡物之夀以其才亦必得夫所托之地松栢其才最夀亦必产夫长山大谷静深之域然後有以历千数百岁而凌切云汉先生生於天下无事之日承诗书之世惇静贞之德所居山水文物之区僻在一隅叔季之世兵戈战争所不及其禀也清而完其养也端而厚及老又累荷天宠以有乐于心而佚于躬宜其益夀而荣也欤而计今中外之臣有父而生受封者多矣若九十之年荣兼数职崇跻一品且其行不忝如先生者岂直浙东西一人哉上夀百岁中夀八十吾闻至夀恒见於盛治之世盖道德慈爱被于下也观於先生盖可以徵国家至仁之应又岂直黄氏之庆也欤

欧阳先生庆夀诗序

吉泰和欧阳子白先生生疆圉作噩之岁孟秋之初今年初度之旦盖历四百五十六甲子矣女兄之子少詹事兼翰林侍读学士王君直属朝之名卿显臣赋诗寓归俾其子孙歌以为夀以余知先生者又属序之欧阳之先出唐吉州刺史琮与宋文忠公同祖洪武初以文学治行为临淄令蔚然有贤称者先生之考也先生蚤孤力学勇自树立当国家好贤急治之时同侪材俊盛年锐气者皆起而列清华崇誉望先生独引恬乐澹居贞守道于于然褒衣博带坐里塾讲论诗书推明周孔为州闾後进所师法为郡守县令所敬礼今苍顔白颠聪明强固岿然如鲁灵光之特存非其有所充乎中无所骛乎外心安体舒而合乎仁者静夀之道欤楩楠豫章产乎长山大谷幽闲旷远之地雨露之泽深牛羊斧斤之不相及其夀也固宜而其材固足以柱明堂栋清庙也虽先生不志於用世而詹事君尝受学焉今在天子左右掌纶綍职论思恭慎亷介之节表然缙绅君子之望其道之行盖先生之道行矣此名卿显臣所为赋诗而交庆之者也赋诗者少傅工部尚书兼谨身殿大学士建安杨公吏部侍郎丰城黄君礼部侍郎会稽章君少詹事兼翰林侍讲学士临川王君翰林侍读学士安城李君吉水钱君右春坊谕德清江黎君及先生之甥詹事君凡八人序诗者先生之友而少八岁少师兵部尚书兼华盖殿大学士同邑杨士奇云

陈母伊安人夀序

永乐二十一年三月五日翰林侍讲慈溪陈敬宗之母安人始生之日也安人至是春秋八十有三矣敬宗虽縻於官守不获侍温清朝夕而喜其亲之夀且康也厥明夙兴洁醪牲崇豆笾祝告祖考以荅敷佑之休退而与其朋友相聚宴乐於是敬宗欣欣然如躬在侍下捧觞趋拜以承懽然者而宾客亦皆乐敬宗有母之乐也相与分题为庆夀之诗洪范五福夀为之首礼八十九十曰耄盖上夀百岁中夀八十而君子论夀之本必其道德仁义慈孝恭俭有诸已也古之公卿大夫备德与夀而有闻者多矣而妃夫人妻备德与夀之有闻者鲜也太安人姓伊氏德兴令陈公孟藻之配吾闻其为妇笃於孝德兴之仕也独留家居养姑尽爱敬终姑之身其为母笃於慈德兴之没也教其三子务学或养或仕皆卓卓有立盖妇道母仪闻於族婣乡党焯焯如此谓非其夀之所本乎敬宗自登高科而今在论思亲切之地被沐宠光岁时致其禄养於太安人诚无忝而有荣也又当泰和丰豫之世四方无事太安人日坐堂中子孙绕膝朝恬而夕嬉有以适其志无违其意则夀而康康而乐自然之理也然则太安人之福敬宗之燕喜宾客之咏歌皆岂偶然者哉客之为诗者十序诗者一於是敬宗寓其简以归将使其子弟日歌诗侑觞以祝夀嘏又使读诗者因序以知夫夀之有本也

挽陈御史诗序

余外兄陈君仲述既没之十有五年其子赏领乡荐来京师未几下第将归士大夫知君者见赏之有成而思君之不可见也皆慨然有作於歌诗赏持告余求序焉夫人之处世未必无一行一艺之可称至其没也亦未必不忽然为飘风之过而能系於人之思者尠矣惟贤人君子之没也不然贤人君子其行其艺有非一之可称其於人如菽粟布帛不可一日无者人无布帛菽粟则困於冻馁而不得以遂其生无贤人君子则无所取正於为善而无以臻乎平治之乐故世有贤人君子则人资之其没也则思之思之至於歌咏之不忘则其修於已而感於人者又深且厚矣若君者非世之贤人君子者乎君之为人其学必在於圣贤之道其行必依於仁义其言必本於忠信恒自诵曰人不能以古人自待其身者耻也故其教於乡也必以德行礼义为说其为御史十年也必孜孜以遏恶扬善匡主庇民为务其居官虽贫薄不殊家食时而其所施及於人者实多也又况其文章之懿有非人之所能及者乎此盖君之所谓行艺者若此则其没也夫人皆思之矧大夫士尝知君者则其情之所至作为歌诗固有不能自己者矣然而读思君之诗者必在知君之为人则序之作又岂可以已也是以摭君之行之槩而书之简端

萍翁先生挽诗序

萍翁先生姓陈氏字焕章吉之西昌人既卒大夫士知先生而思之不忘者作为诗若辞以寓其意其子翰林庶吉士上启稡以属余序余陈氏之甥尤知先生而思之不能忘者夫士君子其身既没其所树立踔絶魁伟可以为人之表是以其系人之思深也思之至於咏歌悲叹不能自己盖又深者矣陈萍翁先生所以得此於大夫士岂偶然之故哉先生孝友行於家恩义惇於宗族忠信重於乡人朋友而操节不间於夷险先生之学无所不究而尤工於医以为神农轩岐之书可以济人夭死又研精覃思以造其奥其教子必以明经笃行不辱其先为务其济人或以医药或以赀货脱人於厄者不可数计然当国家熙明之时未获沾一命以发施其所藴既老注误仆仆戍万里外卒之汨汨以没此大夫士所为咏歌悲叹而不忘者欤陈氏自五季迁太和以来文学德义衣冠之盛世不乏絶至吾舅氏之行声明文物犹彬彬也而十余年之间物故殆尽幸独有萍翁先生而又不起於是外氏老成尽矣吾徒小子其安所取正乎此吾所为尤思之而不能忘者也夫尤不能忘而无一言岂情也哉谨书於简首如此

宋若璟挽诗序

永乐三年二月庐陵宋若璟卒於是其子子环已登第为庶吉士奉诏进学于翰林将奔讣而归矣子环年甚少质淳气和敦厚谨慎与人言恂恂时下笔为文词义粲然荐绅大夫皆爱重之曰是其必有贤父师者乎既而与之往来皆知若璟为之父也而今因令子之言旋伤贤父之永迈各为挽诗以系其嗟叹悼惜之情子环同年友周恂如集为一卷持求余序其端余三复之为之序曰夫人生而有称於世者未必可重也惟既没而有称者可重也出於庸衆人所共夸誉矜说犹未必可信惟儒生君子有所称道之而然後可信也儒生君子其见道明也其辨物审也其宅心正也其发言公而无私也而恒不肯寻常苟有毁誉如有所誉者必其人德义实有诸身远之有以淑于人近之有以善于其家也呜呼若璟之没而得夫荐绅大夫者如此岂不可以为重且信哉若璟虽没犹不没矣予家距其所居不百里前六年因今翰林学士解公始识之虽一胥晤即别去然闻其平生善行亦多而余不及书者以载於解公所作墓表及庶子胡公所作墓志悉矣故特序夫作诗者之意序盖为诗作也即序以求行亦可推而见矣

王询谟挽诗序

翰林庶吉士王询谟既卒在朝贤士君子与询谟交者相与哭吊以为其人不可多得而遽已矣可以为世道惜又相率为诗哀悼之皆至公之言也询谟所禀粹而厚所存和而夷所学博而正其文雅则其行仁义於事亲可以为孝子於事君可以为良臣於交处可以为益友於治民可以为循吏而登一第不及施其所畜遂卒则从而哀悼之者岂非为世道惜乎盖天下之士膺禄位享夀考者非皆有询谟之所能有其一或遗其二然率此失而彼得则夫哀悼询谟之诗岂以为私者哉读其诗以知询谟之为人其可惜也夫其可慨也夫

故处士吴贤翁挽诗序

吾友梓橦教谕吴寜存渊告於予曰伯父贤翁平生行义才智表然乡闾不幸少壮之时崎岖兵革无所於用迨遇皇明天下寜谧之时则衰老不任卒之穷居以殁夫士有所负挟生未尝显於时殁又无闻於後将泯泯与草木同腐矣此寜所为伯父深悲而永慨焉者今将求诸贤士大夫之名能文者取古蒿里之意作为诗歌称扬之庶几不朽然伯父处於山林未尝自衒一世交游又皆物故世之知者鲜矣幸与子同邑子宜知我伯父愿为叙其平生大概于简首庶乎作者之有据也贤翁所居澄江之南三顾山之麓与清节先生萧子荆读书之台数十步而距吾家不五十里吾实知贤翁然古之为诗序者皆以着明作诗之意未有先诗而序者也夫後诗而序读者以明先诗而序作者以徵於义亦无所不可焉贤翁讳庭富其为人天资温裕濶达有气节喜学问通诗经明其大义不拘拘於章句乡先生刘云章德安府同知罗子理先生皆博学峻行於人慎许可刘先生尝称其学有用罗先生亦称其诗有过人者负才识忖度事情数奇中安庆吴侯去疾守吾州数引致与论理道居家不为疾言遽色乐淡泊虽与物无忤然於交际未尝苟也处族婣笃恩义寡姊妹贫资给之终其身及其孤甥益久不厌教族人子弟必在於忠信族人子弟有志乎学者加厚之汲汲奨掖之惟恐不及盖自乡大夫下至田里之氓皆知贤翁为善士年八十有六以殁吴氏世业诗书宋理宗时有大学生季平从子叔友从文丞相举义兵者贤翁大父也父均玉亦读书好礼所以为贤翁固自有本矣而享年亦称所行又天之报施善类者不爽也夫世之人或一善可采士君子往往称述之以资不朽焉贤翁非止乎一善则托诸士君子之称述用光远而有耀者岂不可乎岂不可乎

张光弼诗序

庐陵张光弼先生少事虞文靖公集得诗法文靖才高识广其诗浩博而不肆变而不穷而一宿於正先生之诗气宇闳壮节制老成而从容雅则称其博焉张潞公翥最先知之而一时学者皆倾慕之其平生之作散亡多矣予近从给事中夏时得其五七言古近体一帙以授其外孙浮梁县丞时昌俾刻之邹孟氏有言诵其诗读其书不知其人可乎先生名昱仕元至浙行省员外郎尝赞忠谟於戎幕元末政坏遂弃官不仕张士诚据有浙西礼致之不屈而与周伯温杨亷夫交游相得号一笑居士我太祖皇帝混一天下访求前元故臣之贤者尝被命至京深见温接已而悯其老曰可闲矣厚赐遣归遂采天语更号可闲老人徜徉浙西湖山之间诗酒自适春秋八十有三而终噫观其诗而考其出处可以知其为人焉

题东里诗集序

族孙挺来京师録余新旧诗为三卷且求引诸其首噫余何足以言诗也古之善诗者粹然一出於正故用之乡闾邦国皆有禆於世道夫诗志之所发也三代公卿大夫下至闺门女子皆有作以言其志而其言皆有可传三百十一篇吾夫子所録是已余蚤不闻道既溺於俗好又往往不得已而应人之求即其志之所存者无几也观水者必于溟渤观山者必于泰华央渎附娄奚取哉国风雅颂诗之源也下此为楚辞为汉魏晋为盛唐如李杜及高岑孟韦诸家皆诗正派可以泝流而探源焉亦余有志而未能者也挺勉之哉

息庵禅师语録序

息庵禅师吾庐陵胡忠简公铨之後名慧观息庵其别号也幼祝髪於七祖思禅师青原兰若师虚白镜公自童子而学儒释并进时乡先生陈宗舜春秋八十时来山中居一再月息庵师事之甚谨旦暮受教於儒籍博究既壮出游诸大方谒名师钜老以求进於释之道久而沛然有所悟入力修诸已而深造焉尝游湖南及两浙所至善信归礼如云遂泝岷江登峨眉居蜀二十年蜀献王嘉礼之甚厚曰此实真道人也时府中官僚多老成名士皆折辈行与之交返而入闽以观於南海自藩宪大夫而下皆相敬之正统初至北京敬礼者加衆遂合力建一刹於城之东北隅居之息庵止其中参谒问道者中贵人及士庶常满户外息庵端坐不轻出虽城中大刹未尝涉迹然岁中尝三四过余余以乡里故亦尝一造之因睹其庭函香施供者相继踵戱之曰象教所云日中一食树下一宿与衣坏色者彼非耶荅曰学人假是致其诚吾圣人不云自行束修未尝无诲吾亦惟其诚耳公何用观其外哉然顾眎其所贮萧然无长物惟忠简公及杨忠襄杨文节胡刚简四贤遗像余戏之曰不犹滞於相乎荅曰之数公名德相高皆山川之毓灵国家之元气斯文之命脉也且胡杨世好是四纸吾先人所宝吾敢忽忘哉余叹曰好贤重德如此岂寻常离伦絶义自诡欺世以为高者之伦哉无几闻其化去为之怊怅累日中贵人既相与塔藏其遗蜕而建刹以祀之其徒圆震尝辑师平素与求道者问荅之言为语録独清居士刘寛源将刻梓以传且求余序余故书吾素相知者於其卷首使观者知息庵平生所历之槩与其实行决非苟焉如世之虚冒谈佛者所可同日语也

赠韩道纪序

今天下内自天子都城外及府州县皆置僧道官官有吏有印署文书上率而下承使各治其教之人各敬承其师之训而毋务乎外而又申明之令无岁不下所以重其教而仁其徒者恩至隆也洪武二十九年汉阳府玄妙观道士韩鸣善受命为道纪人皆以为荣鸣善独澹然如无所得惕然如有所不能胜人且以为惑余解之曰夫所为道之教守其真定其神不营营其私虑而富贵贫贱荣利一无所与乎已故澹道之教也今天子既命之官矣跻之九品之秩矣凡一郡之为道家者流皆俾我率而治之有不循于教不戒於律者皆我之责上之所以宠我命我如此吾一身犹惧弗治为辱矧一郡哉得不惕然有所不能胜矣乎吾闻鸣善常自然高弟常公能以其教之法祷雨阳已疾疠而尤以敬事寡欲称则有得乎其师固如是者又闻汉阳一郡二邑唯玄妙一观居是观者唯其徒数人耳称其澹而无其所不能胜其足以敬承其师之训与圣天子之宠命永终不隳矣客有蒋立恭闻余言喜曰若是者不亦重可荣乎请书以为赠

杏园雅集序

古之君子其闲居未尝一日而忘天下国家也矧承禄儋爵以事乎君而有自逸者乎诗曰夙夜匪懈以事一人古之贤臣所以事其君也今之居承明延阁者职在文学论思然率寅而入酉而出恭勤左右犹?欿然虑毫分之或阙矧敢自逸者乎固其分之当然也若劳息张弛之宜则虽古人有所不废焉乃正统丁巳三月之朔当休暇南郡杨公及余八人相与游於建安杨公之杏园而永嘉谢君庭循来会园有林木泉石之胜时卉竞芳香气芬茀建安公喜嘉客之集也凡所以资娱乐者悉具客亦欣然如释覊策濯清爽而游於物之外者宾主交适清谈不穷觞豆肆陈歌韵并作於是谢君写而为图嗟夫一日之乐也情与境会而于于衣冠之聚皆羔羊之大夫备菁莪之仪洽台莱之意又皆不忘乎卫武自警之心可谓庶几古之人者题曰雅集不其然哉故遂序於图之次而诗又次焉

东里续集卷十五







续集卷十六

钦定四库全书

东里续集卷十六　　　　明　杨士奇　撰跋

恭题三朝赐诰命刻石後

太宗文皇帝御天下二十有三年文臣皆未有得赐诰勅者惟永乐十年文臣得赐诰及封赠祖父母妻者尚书八人太子少师一人翰林则内阁之臣五人臣士奇亦与数焉盖时甚重之也仁宗昭皇帝初临御循洪武之制文臣考最者悉赐诰勅封赠而首及辅臣时制草已定上亲御宸翰於辅臣诰内增二语勿虑崇高而难入勿以有所从违而或怠呜呼明圣之心二帝三王之心也臣祗事三圣赐诰凡十有五通永乐四通洪熙十通宣德一通臣士奇心恒愧悚驽钝无庸不能效报万分之一上有忝於荣命然不敢忽也谨缮写刻石以永示子孙

恭题仁庙赐勅及诗刻石後

臣士奇始以翰林春坊兼职恭事仁宗皇帝於东宫至嗣宝位凡二十有二年以愚直特承恩遇愈久而愈加始终无间也呜呼宫车远矣每捧诵向所赐勅及诗感恸不已谨録侍从来北京後所被赐者刻石以传前被赐者尚多先悉归泰和宝藏当别刻之

恭题宣庙赐勅刻石後

宣宗皇帝在位十年以臣士奇先朝旧人而烛其愚诚信任礼遇不衰益盛所被宸翰之赐多矣悉识玉玺右二勅宠恩尤重呜呼今鼎湖之驾不复时一启玩无任追惟感恸之至谨缮写先刻贞石遂恭识于下方

恭题天恩卷後

右臣士奇永乐八年五月十八日於文华殿陈情题本録副时太宗皇帝亲征北边仁宗皇帝监国南京中外政务悉听令旨裁处臣士奇以左春坊左谕德兼翰林院侍讲留辅导同母之弟罗京闻北京种田之令寓书告别士奇将行盖不得已具此启陈情仁庙一再览之以示吏部尚书兼詹事府詹事蹇义兵部尚书兼詹事府詹事金忠右春坊大学士兼翰林院侍读黄淮曰士奇素无片语及私此当从之顾忠曰并永昌军役亦免之即亲洒宝翰题十九字於题本之後付给事中施行十九字即所得令旨也又命忠速行永昌卫且令官给宪口粮脚力归天地大德士奇之不肖何以能报也既拜恩命遂辞口粮脚力之赐及部牒至永昌宪先数月卒卫即日发遣宪妻子男女五口归泰和从京同居依先人之坟墓聚亲戚于里閈优游恬嬉於无事之域盖未尝一日忘朝廷保全之恩也京今岁来省士奇於北京兄弟相对皆苍顔白顚每论往事感激之至零涕无已京请録当时陈情题本以垂示罗氏子孙遂并志其槩呜呼罗氏後世尚勉思力学务善持身保家以不忝朝廷之大德於永远哉

恭题朱孔昜所受勅命後

右宣德二年翰林院编修臣朱孔昜所受勅命四道孔昜一道其父母妻各一道孔昜谨通録副以藏间属臣士奇识於後臣记忆永乐初诏求四方善书士写外制又诏简其尤善者於翰林写内制且出秘府古名人法书俾有暇益进所能於时孔昜兼工署书駸駸詹希元矩度风韵伟然杰出也一日上御右顺门召孔昜书大善殿扁举笔立就深荷嘉奬即日授中书舍人明日有旨凡写内制者皆授中书舍人盖善书授官自孔昜始後北京宫殿成禁扁皆孔昜书遂陞编修又五年始授此勅编修史官也勅文首末则当时通命史官之词孔昜历事四朝皆以法书被知遇受勅後无几陞春坊中允今虽老笔力愈劲苍然岁寒松柏也位之所进殆未可量纶章之褒亦殆未止於此乎谨拜手识于後云

恭题谢庭循所授御制诗卷後

昔我宣宗皇帝万几之暇讲论道德之余闲游艺书画时非厚重端雅之士不得给事左右永嘉谢庭循独见爱重恒侍燕闲盖庭循清谨有文每承顾问必以正对尤精绘事每有所进必荷褒锡此卷其一也上素重官职不轻授未几进庭循五品为锦衣卫千户盖亦兼重其为人也今宫车远矣庭循珍袭此卷甚谨以臣士奇宣德旧臣间出示之臣拜稽瞻诵感恸歆艳并发於中有不能己焉嗟夫是赐也非庭循不能得亦非庭循不足以当猗欤盛矣若龙光宝气上烛云汉必有神物护持於永远谢氏之荣岂有穷乎

恭书御试策题後

永乐十年三月上亲策礼部会试所选士第其高下而臣刘咸中第二甲四名赐进士出身臣咸钦拜恩荣欣艳遭遇既以所被赐策题装潢为卷并附録所对文于後而属臣士奇识之是岁二月臣士奇等奉诏考会试既鎻院五日特命礼部尚书臣吕震谕之曰其务精择必取实学庶几将来所用得人臣士奇钦承惟谨时天下士聚试者三千人得百人以进盖择之精者也士获预兹选固难矣至奉大对娓娓三千言皆中理道而预十人之选盖又难也咸可谓能言其所学矣然闻之非言之难行之惟难咸今有禄位为国家赞宪纲外藩必善推所学以事上莅下而仰副所用得人之盛意庶几上无负恩命下无忝科目臣士奇与闻圣谕谨拜手録载如前咸其顾念而懋敬之哉

恭题蹇尚书所藏高庙御书後

右吏部尚书兼詹事府詹事臣蹇义为中书舍人时太祖高皇帝为更今名亲洒宸翰赐之者也又三十有二年臣士奇得拜观焉天章昭回日华焕发散为庆云龙腾凤翥臣士奇忘其僭踰敢窃紬绎其说先儒朱熹释义之言曰心之制事之宜此以谓随所处而皆得乎其宜之道也盖在君为仁在父为慈在子为孝在臣为忠在朋友为信而与二帝三王之曰中曰仁曰敬曰诚实相表里义之为用大矣哉臣义初繇进士擢中书舍人其可以任重而致远者盖简在上心久矣是时列官侍近者率一考再考辄陞迁以去独臣义更三考历十余岁不迁而眷顾之恩益盛岂非欲其朝夕左右以练达夫谟谋之精微政治之本末以为他日圣子神孙之所资乎自古帝王凡一命一令必为天下後世虑而欲付以重任者必授以要道臣义之所以名明圣之心其在於此乎其後臣义陞吏部侍郎皇上临御之初简任六卿即以为吏部尚书暨册立皇太子慎选辅臣又命兼詹事府詹事车驾屡幸北京皆留以辅监国所以付托之至重矣而臣义明达政务秉恭摅诚知无不言言必适宜雍容简肃於时倚重焉此诚出於皇上之明信而任之而必本於高皇帝之明蚤识而预成之矣近世人主如宋太祖能蚤识张齐贤可为相既以遗太宗然必黜之於外俟太宗自用岂以诚待人之道观高皇帝於臣义之事呜呼圣谟远矣惟臣义钦承天宠所以图惟克终光远有耀者继自今宜何如其至哉臣士奇与臣义同朝久且相知厚故愿有所祝规焉

恭题吕少卿钦和御制嘉禾诗韵後

永乐初太宗皇帝阅中秘书得太祖皇帝所制嘉禾诗命刻石摹拓装潢为轴赐诸王及京师三品以上文臣翰林近臣六人国子祭酒司业而止士奇时叨职内制亦预被赐凡当时被赐者皆献歌颂赞扬太祖皇帝神功圣德始终敬天之诚与太宗皇帝表章先志惓惓继述之孝虽天地造化之妙有非绘画所能彷佛其万一然臣子至情固有不能自己者矣今获睹大理左少卿吕升前为山西按察佥事时所拟恭和之作诵之再三盖同乎臣子至情之不能自己者也升文学笃实践履端洁有忠君爱民之意盖士林所重云

恭题冯敏所藏赐名御书後

洪熙元年四月五日礼部进事状上览其後有主事冯智安名亲御宸翰题其外易其名曰敏敏拜赐退以御书装潢为卷间示士奇士奇谨拜手稽首观毕为之言曰甚矣皇上之仁爱其臣也励之所以成之成之盖有所望之也敏者勉焉力进如恐不及之意敏则事无往而弗成是以孔子教学者尝曰敏於事又曰敏於行又曰敏则有功门弟子服膺师教而不敢忽也皆记之简册孔子之言本诸傅说盖为学问德行事功而不能敏将有厌倦作辍之患或堕於无成圣人之所为深虑也皇上之训又本诸孔子敏敬之哉天下之事有志则成无志则隳敏者所以遂其志也探骊珠於不测之渊一其志斯得之况立身行道者乎敏敬之哉今朝廷孜孜简贤任能与图化理敏亦日进显用未已其何可弗加之敬以仰副圣天子之望敏竦然起曰不肖敢不蚤夜惕厉以求无忝於宠命惟是一时侪辈有尊君所赐名而不以呼者惟父之执其图之士奇素往还冯氏父子之间又爱敏之能谨其操行而欲相成之於远且大也忘其僭踰辄字之曰钦训云

恭题勅谕致仕官罗崇後

右永乐二年正月十七日勅江都县典史致仕臣罗崇一通臣崇既装潢成卷又五年上廵幸北京诏吏部驿召天下致仕官暂任以政崇至得署麻城县且行出此勅示臣士奇属识一言臣士奇俯伏端诵仰惟皇上达孝推恩优礼耆旧圣德隆盛而崇老退遭逢荣幸欣跃感激怀报当何如哉孔子曰君使臣以礼臣事君以忠忠者臣道之当然今皇上宵旰图治孜孜焉安民之为急崇是行诚能精白一心以宣扬德意惠抚其民使咸获生遂庶几尽为臣以忠之义以不忝负此勅而宝藏之传於子孙光辉烜赫其有穷乎崇尚懋敬之哉

恭题赐本欧阳文忠公集後

欧阳文忠公集在宋有数本惟周益公家所编刻者最精备此本近年新刻於春坊时东宫殿下监国之暇究心经史而凡历代名臣奏疏悉取览阅尤爱文忠议论切直文章淳雅遂命刻之板成詹事臣义臣忠谕德臣士奇皆获赐一本此臣士奇所得者也视益公本又精备矣总目年谱一册居士集十册外集七册易童子问一册外制一册内制二册四六三册奏议五册杂着述六册集古録跋尾四册书简三册附録二册总四十五册

恭题勅建太学碑後

洪武十四年改建宣圣庙国子监鸡鸣山之阳明年成翰林学士臣宋讷奉勅譔碑文铸印局副使臣詹希元奉勅书并篆刻石在监中永乐十三年臣士奇始得此本惟我太祖高皇帝惓惓敬礼先师兴学育材旧时朝臣今在者历历能道其事此碑所载仅什之一二岂出於当时圣心谦抑而然乎故事惟翰林之臣散官署於其职之後讷此文独署於职前殆不可晓

恭题御制修孔子庙碑後

此永乐十五年诏修曲阜孔子庙成上亲制碑文赐之者也臣闻诏下之初数命所司必精洁必坚固毋或凟慢由是臣工钦承益谨久乃告成盖我国家圣圣相承於尊礼先师无所不用其极也此碑中书舍人臣朱孔昜奉勅书刻石此本衍圣公臣孔彦缙以赠臣士奇者谨识而珍藏之

恭题蒋院判用文所得令谕後

仁宗昭皇帝监国时赐太医院判蒋用文宸翰用文之子主善装潢成卷以士奇当时旧臣属志一言盖闻之周诗曰於戏前王不忘此言先王盛德在人而人思慕之愈久而不能忘也惟昭皇帝德泽沾被天下天下之人倾心仰戴升遐之日万方兴哀如丧慈父而至于今追思感慕之不能已何也圣人之心夙夜孜孜唯奉天恤民而几务之余礼贤延士从容顾问无非咨求治道询察民隐而咨询之博盖不止於辅弼之臣而左右侍从能正言以效禆益礼遇之厚始终不间此道德所以益崇恩泽所以益广感人之心所以深且固也于时用文以儒医事上敬慎小心燕闲奏对屡效忠益未尝不嘉纳焉而德意久不衰此卷其临终所被赐也用文既没赠太医院使赐諡恭靖又亲为文祭之曰亦有嘉言以禆予治忠爱之恳简在朕心遂诏有司治祠坟又命主善世其父之官非用文素效忠益其何以得此圣仁之心至矣哉於戏为君得贤臣易为臣得明主难如後之为臣知蒋氏当时之所蒙被而钦仰天德思慕无已盖未有不兴夫生晚後时之叹於戏至矣谨拜手稽首志于後云

恭题仁庙御书後

永乐七年太宗皇帝初廵北京翰林修譔王直留侍仁宗皇帝监国与闻密务甚见奬重仁庙屡顾大臣论近侍贤而文者曰王直何可多得十一年直当扈从北京其後监国侍臣有不能了事者睿意未尝不思直直父琼州知府伯贞入见以直故恩意曲尽臣士奇时为春坊谕德皆所目覩惟圣明知人而至仁如天有非言语所能彷佛於戏龙驭远矣右宸翰四纸直所宝藏今装潢为卷永示子孙以臣当时旧人属志之其第二纸实臣奉命齎赐者追思往昔何胜怆然敬为之志

恭题某给事中所藏勅书後

皇上嗣统改元之第一勅所以诫谕中外文武之臣者谆切而着明矣皇上此心即天与祖宗之心也勅下至今六年中外之臣有能钦体上心致敬於奉法爱民而进其禄位者盖比比焉其或不能又纵私以厉民未有不遭罹斥黜然亦鲜矣以此见有道之世君子衆而小人寡且赏善罚恶之行至公也给事中臣某宝重兹勅装潢为卷以朝夕览阅而自励其仰体圣心加切也某通才而敏识廉慎而恭确其所进诚未可量臣士奇获拜观焉谨拜手稽首识于後以俟

恭题被赐诰勅刻本与侄子弼

臣士奇既刻石侄子弼适至遂拓本畀之使图不忝云

易会通

易会通十四卷元番昜董贞卿季真辑五经先儒所论着者易最多而精义悉具此书至於经传古今之辨先儒传授之详披卷了然可为易书集大成者也吾家所有者厘为六册自吾授徒以来市书此最初得云

易学啓蒙

朱子易学启蒙惟胡方平本最善洪武乙卯司仓伯罢官归见余初读易出一编以示曰孺子勉之易精藴具在此书即熟程朱传义後宜熟此吾藏以待汝即胡氏启蒙也无几为人窃取伯父不乐累日至形於诟詈余後出教童蒙始得此本追惟伯父所以拳拳於不肖恩德为何如哉

朱子易说

右晦庵先生易说廿三卷分为三册先生於易自本义启蒙之外凡杂着及门人所记口授之言其精义皆在此书盖先生之孙监所会稡而学易之士所不可无者

书传纂疏

右书传纂疏六卷分三册元新安陈栎辑栎字寿翁号定宇今读书传者率资此书及董鼎纂注吾外氏有书传会通尤详备而今学者多未及见余虽见之亦未及録也

诗传通释

诗传通释元安城刘瑾辑凡二十卷余家四册其采録各经传及诸儒所发要义又考求世次源流至明且备盖会通之书也吾家五经皆授徒以来所置盖余少时独有易传义及四书集注耳书诗礼经春秋左氏传皆从人借録以读既不易得书又日有衣食之累於心虽学不能得如意也後出授徒以至於今仕得禄衣食有余辄以置书积久卷帙颇富而甫四十困於疾病气日益衰目日益昏虽其志尚在而精力强勉不前不胜自憾也故学者必在勉之於少壮之时苟逸居温饱而不自力或有蚤衰如余者徒抱无及之叹奚益哉

春秋胡传纂疏

春秋胡传纂疏三十卷元新安汪克寛辑余家十册盖左氏公谷之外汉以下儒者说春秋甚多唯伊川程子为得圣人之旨惟胡文定公实传程子之学朱子曰文定春秋明天理正人心体用该贯有刚大正直之气故近世治春秋者兼主左氏公谷文定四家三传旧有注疏此书专主胡传云

春秋会通

春秋会通廿四卷余家所藏者分为四册吾郡安福李廉先生所辑先生字行简元至正壬午以是经举擢陈祖仁榜第三甲进士官至贑州路信丰县尹後遇寇乱战败守节死江西行省上其事属南北道梗不能达故当时旌褒之泽不及国朝修元史时先生相知者无在当路有司又不知采録以闻故不得列诸史传於是世之知先生益少矣夫士君子所为求安於其心而已岂计其在外者然先贤後学所取正也曷可泯而弗着哉今世所传先生死事惟见於元江西廉访使韩凖求赠諡咨文余近得於翰林庶吉士周忱家谨録置此书之後使後之学者知先生於春秋不徒能明之盖炜然於科目有光也

春秋左传二集【二首】

吾友邓存诚初举进士时许惠此书未得也盖进士皆观政诸司无暇相即而自是益契濶既为御史秩满陞山东按察使又陞布政使历十五年始以见纳朋友不愆於信类此不可以忘故识之

春秋左氏传六十卷杜预注孔頴达疏吾家此书十六册盖福州府学板得於刘伯埙员外云

春秋本末

春秋仲尼因鲁史之旧笔削之以着法戒春秋本末我太祖高皇帝命儒臣因仲尼之旧彚稡之以便览观首天王以尊正统先中国而後夷狄义例甚精皆圣制也刻板在太学余家所藏廿册得於庐陵晏彦文

左传博议

东莱先生左传博议考年谱乾道戊子成此书吾家一册十五卷题曰精选则知其所着非止乎此也

仪礼逸经

此书刻板在北京国学彭士扬为典籍蒐阅崇文阁不完书板而此独完即日印惠亲友盖已废弃六十余年其显晦固有时哉

仪礼图

右仪礼二册图六册陈嗣初博士所赠塾宾罗仪范为之点对録补云

礼记集说二集【二首】

礼记集说十六卷陈澔着吾家所藏者厘为三册此书出於孔氏之徒而杂以吕不韦及战国处士汉博士之言其旨不能皆粹而错简亦多近世吴文正公澄着礼记纂言多所更定其篇次亦各以类从如曲礼内则少仪玉藻深衣月令王制文王世子明堂位九篇为通礼丧大记杂记丧服小记服问檀弓曾子问大传间传问丧三年问丧服四制十一篇为丧礼祭法郊特牲祭义祭统四篇为祭礼其通论凡十二篇析为五类礼运礼器经解为一类哀公问仲尼燕居孔子闲居为一类坊记表记缁衣为一类儒行为一类学记乐记为一类大学中庸剔出合语孟为四书投壶奔丧二篇归之仪礼正经不杂於记冠礼昏义乡饮酒义射义燕义聘义六篇皆所以释仪礼者别辑为传以附经後於是一书之中类分章别条理粲然诚不刋之典也临川故有刻板兵後不存近闻吴司业德润家有此书方谋借録未及而厄於火遂不复得惜哉姑记所考定篇次於此以见大槩云

此詹事府张録事教子旧书於初来北京无书始从借阅张君二部遂以此见遗凡三册云永乐壬寅八月识是日上丁释奠先师陪礼初退

书禹贡传注详节

书禹贡传注详节先友湖州府经历郭庆宜先生删节传注为之以便记诵者也先生治书经尝从元进士戴迈养高讲习其授受有自云

五经旁注

易书诗论孟旁注庐陵李省中先生作简明切当便於初学先生名恕与龙麟洲刘水窗同辈行余识其从曾孙思益为沭阳县教谕其家已不传此书余所畜总六册书坊板颇有阙误

古文孝经说

右古文孝经说宋元佑中秘书省着作郎兼侍讲范祖禹淳夫经筵所进书也今刻板在成都吾家一册得之吉水黎教谕德让

吴文正公考定孝经

吴文正公考定孝经刻於新淦刘氏卷首有吾郡刘云章先生叙此书盖因朱子刋误而以古文今文校定之训释明切贤於旧注远甚

孝经经传直解

元延佑中钱天佑着孝经经传直解盖以朱子刋误为主其黜闺门章及合五刑章与上章为一则从草庐吴氏考定本此书当时已板行有翰林承旨程文海叙洪武庚午冬余自武昌归守风盘塘借録於隣舟上虞张肃急遽其直解不及録惟録其经传如右云

易主意

易主意一册元临川乡贡进士涂溍生着专为科举设近年独庐陵谢子方有之以教学者於是吾郡学易者皆资於此余少尝録之後失之此本万安训导郭公承为余重録

易义二集【二首】

右易义一册建宁赵友士以教其徒者赵故建宁经师余为审理时赵为伴读往还相好也是编吴司业德润得之以见遗者

右易义三册初学所集者虽浅近无所发明而不倍理偶得之姑存之

解季通易义

元盛时吉水解氏治易有名江乡间而观我求我最着季通其兄弟也此编平正典实惜多阙文

书卓跃

书卓跃二册元永丰陈雅言着专为科举设今南昌有刻板余得之雅言之孙彞训今为中书舍人

诗解颐

诗解颐四卷国朝文渊阁大学士朱善着南昌有刻板吾得之兵部侍郎卢渊凡二册卢朱之同郡人

东里续集卷十六







续集卷十七

<集部,别集类,明洪武至崇祯,东里集>

钦定四库全书

东里续集卷十七　　　　明　杨士奇　撰跋

四书集注二集【二首】

右四书集注其句读旁抹之法兼取勉斋黄氏北山何氏鲁斋王氏导江张氏诸本之长宣城张师曾为之参校加以音考盖今最善本也刻板在常州府学此集六册永乐十年二月余奉命考会试常州府学教授金原祺时预同考余从求而得之者也其刋刻亦间有错误右四书集注三册刻板在鄞句读一用黄勉斋法又有熊勿斋标题便於学者盖善本也勉斋名干字直卿朱门高第勿斋名禾字去非受学进斋徐几子与子与学於节斋蔡渊伯静渊源之正如此此书吾得之春坊司谏周冕汝服盖鄞人云

四书辑释

四书辑释倪士毅编朱子集注四书之後儒先君子着述推广发明之者无虑十数家而今读集注者独资集成及此书为多他盖不能悉得也集成博而杂不若此书多醇少疵也忆余少贫得书甚难十二三从里人刘文璧乞得论语辑释半部盖断简也宝之如拱璧後授徒武昌始得此本凡九册夫知吾少时得书之难其必知所爱重也

大学中庸日録

右大学中庸日録元吴文正公门人袁明善述其师授之旨而为之者也有文正公补大学第五章传文此册吴司业德润以见遗者

孟子节文

右孟子节文一册考翰林学士刘三吾题辞盖三吾等奏请而为之者也总一百七十余条此外惟课试不以命题科举不以取士而已刻板在太学

大学衍义三集【三首】

宋儒真文忠公着此书所以备有天下国家者之法戒也为人主及其辅臣皆不可离此董子论春秋谓有国者及为臣者皆不可不知余此书亦云

右大学衍义凡四册余授徒武昌时而得其末一册相侄以归读而厄於火今存三册藏之以俟补完

宋真文忠公大学衍义四十三卷着述之意见公所上劄子及叙盖其为书广大精密纲目毕备有天下国家之任及为臣欲致其君於唐虞三代者必考之於斯焉

四书管窥三集【三首】

闽黄泽敷仲永乐壬辰余校文礼部时所选奏进士也而未尝识之其佐外藩也尝见其封事惓惓爱民之意卓然今之贤方岳也今从吾友朱与言寄惠此本因并志其人云

四书管窥四册永嘉史伯璿文玑着盖出饶氏辑讲何氏集成胡氏陈氏发明金氏考证许氏丛说倪氏辑释之後其论诸家之失皆平正的确刻板在永嘉郡学吾得之黄宗豫学士闻黄州郡学近尝刻此书不知何如也

四书管窥旧刻板在永嘉叶琮洪武乙丑进士知黄州府又刋置府学吾友吉水周君公明为黄冈县教谕从求而得之总五册二本余皆有之於是补阙正误得互相资也

理学类编二集【二首】

此书及策要宋史略元史略皆刋板在清江退庵学士之壻袁鹏所惠清江三十年前老师宿儒多在独梁张二先生有着述而其鄊又有好事者为刋刻以传文物遗风故未泯也

此编出於临江张九韶先生而吴文正公之孙伯尚为之序盖临江有刻板使学者一览而得夫天道性命之旨不为无助吾得此於恂如云

十一经问对

此书为小学设所谓十一经者书诗春秋仪礼周礼礼记论语孝经大学中庸孟子不及於易者非小学所及也

孝经吴文正公校定

此编及私録一册皆文正公之孙徐州判官子尚所寄惠者公之後以先世通家故皆与余往还所刻先世文字皆数见遗而子尚寄此未久遽闻其没甚可惜也

四书待问

四书待问一册八卷元临江萧镒南金编为科举之学设也元场屋有四书疑问国初三科犹然洪武甲子始改为四书义此书余初习举业时受之司仓伯今吾所畜书独此最久也

元程文四集【四首】

右诗礼记春秋三经义虽断简然元前七科之文又选其精者也

右元前八科程文不完独有四书疑及易义一卷耳然具载当时程式可备稽考

右元至正二年江浙江西湖广三省乡试及会试廷试选中之文而择其佳者盖元顺帝尝罢科举至是始复云

右延佑乙卯会试程文一册不完是编总十卷今存三卷首卷蒙古色目人答四书疑及策二卷三卷皆汉人南人答四书疑考之盖当时选刻者先待制所答四书疑吾家兵後録本止存一篇此篇二篇皆在永乐乙未春吾得之天台张廷璧

元延佑初科会试程文

内左榜阙四名阙文更多错误尤甚盖匆匆不及对过也

策要

此集退庵之壻所惠

朱子语略

余少则闻先生长者言学者日诵五经四书诸史外闲暇宜玩朱子语类一日过水南段福可福可先待制侍史其家有语类二卷福可谓此杨氏故物即以归我虽不完然始识此书喜持归先宜人见之泣指所题签帖语不肖曰小子敬之此汝父手笔也无几先叔子超携入灌塘尹氏馆中失焉自是所至求语类全书不可得此集二册特语略耳朱子门人杨与立编刻板在北京国子监永乐庚寅杨庶子扈从还以见遗所阙什一得邹侍讲本补録遂为完书总二十卷二千四百八十条凡学者明善诚身之方大要具是诚能身体力行之可以驯致乎古人然语类固学者不可少哉

白虎通

録白虎通一册洪武乙亥春余客武昌偕蒋隐溪父子游东山得诸野人

忠经

忠经一册汉南郡太守马融撰其篇义篇数皆依仿孝经郑玄为之注蜀中有刻板余得之德让云

武经

武经七书孙子吴子司马法唐太宗李卫公问对尉缭子黄石公三略六韬是已吾家七书总一册独孙子有魏武注得之江夏宋惟宪云

说苑二集【二首】

说苑二册余得之今大理寺丞邹师顔闻刻板在四川视袁州本其优多矣

说苑廿卷汉刘向采传记百家所载言行可为法戒者类録之为此书余家二册刻板在袁州讹阙盖多得之友人宜春令蔡胄用严蔡操行洁清其在官市此书几於李及之白集吾从而得之宜 在所爱重也

列子

列子八篇古列御寇书唐号冲虚真经宋加至德真旨道家其见宠於後世益久益重其为书柳子朱子论之至矣余家録本一册洪武庚午冬自武昌舟还阻风雪盘塘累日无所为邻舟人上虞张肃有此书遂借録之出一时草率後欲録过未暇也

五子

老庄荀扬文中世所谓五子然老庄道家荀扬文中皆儒家而未醇者吾家五子总七册

道德经

草庐先生注道德经一册余得之先生曾孙子常後世注是经者非一家要之此注为得老子本意虽老子之言儒者不取若所谓治国如烹小鲜佳兵不祥之类圣人复起不易其言也

战国策

古战国策婺人吴师道以鲍彪校注多谬误而重为校正者也後世文章家以其先秦之言皆爱重之然有志於圣贤诚意正心之学者无取乎此也苏州有刻板吾家四册得之吉水周叙

小四书二集【二首】

小学之教其废久矣歙人朱昇辑方逢辰名物蒙求程若庸性理字训陈栎历代蒙求黄继善史学提要为一编谓之小四书以教初学庶几古人遗意其上及旁皆有注释尤便於教者刻板今在婺源余得此册於婺源秀才汪樵

此编永乐丁酉秋九月得之陈克永典籍

叙古千文

右胡致堂叙古千文尝闻长老言先谕德五岁侍先待制教读此书已晓知大义洪武庚申余始求得此书於萧尚鲁所盖生十有五年矣不肖顽钝废坠家学类如此後之人可以为戒也既得又三十五年为永乐甲午八月六日识

太极解

南轩张宣公太极解余録於庐陵清湖罗德崇先生先生名献先待制同年宁都州判求师之从子少从游先祖兄弟与先谕德相好为人狷介不苟合尝为武昌府学训导时余客武昌无日不辱见过所畜虽片简尺牍无不辱惠教一日酌余江滨小楼醉留宿觉夜已二鼓起烧笋瀹茗论太极先生诵此解甚熟余时未有本也遂请録之明日就他处求本参对无一字误因窃叹前辈读书用功切实如此非後学所当师乎自余録此本至今二十有四年矣用志之以示後人

朱子语録

昔陈忠肃公每得明道先生文必冠带而後读然则读此书者其可以不加敬哉

楚辞二集【二首】

楚辞出於忠臣爱君忧国恻怛之诚故先正以为三百篇之续此编余得之刘伯埙云

余少贫无书间从人假借甚难得既壮颇置书而来借者辄不靳而楚辞借而不归者凡五矣余前後所遇如此甚可叹故志以戒

史汉异同

史汉异同庐陵刘会孟先生作欲知西汉文章之妙者必考於此盖先生用功迁固最深前所未有此册不完德安贰守罗先生手笔也

资治通监释文

右资治通监释文一册宋右宣义郎眉山史炤见可着而天台胡三省通监音注有辨正其误六百六十余条此书余昔得之亡友陈一敬云

史略释文

右史略释文一册余在京师并史略二册皆得於邻舍之罢官去者忆年十四五坐贫不得已出为村落童子师以谋奉养之计而急欲此编及十书直音是时二书市直百钱然不能得也家独畜一牝鸡数岁矣先宜人命以易之今致书颇多而先宜人弃背已二十年不及见也呜呼恸哉

诸儒史评

诸儒史评五册所选择皆精确前大理寺丞山东耿通家书耿死其子尽卖家物为路费以归此书其隣之隶以五百文市之後余闻之益以五贯从隶得焉时书肆非十贯不可得夫有子不教之学问使贱书如此孰之过欤噫

隋书

右隋书详节一册自一卷至十卷纪及十志耳後阙传十卷洪武庚申余馆山东萧尚鲁先生塾中得之者也

通监续编

右通监续编六册得之国子司业张智玄略余识张时已老矣洪武中尝为礼部侍郎其少居江右最久犹及亲炙亡宋老儒知当时事间与余言此书有谬妄处如载文天祥请为黄冠之类大不可信其说甚详不及备载然此事本於宋史天祥传

史略二集【二首】

宋进士吾郡曾先之编史略以便初学而大字刻本尤便於老者之目此板在国监吾家四册惜其间多错误耳

史略二册书坊旧本永乐丁酉余在京师隣家有罢官去者留以见遗盖书坊新刻本多错误余家有国学大字本亦然皆不若此本错误差少也

通监总类

通监总类者宋沈枢编分一百七十一门总二十卷刻板在苏州郡学余初得十二册於晏彦文而阙其八册吉水周功叙自苏州为余印补遂为完书此书芜杂不足观而周伯温以儗袁氏纪事本末过矣

通监纲目书法

通监纲目书法五十九卷六册吾得之国子司业张智玄略颇有缺折未补録此书吾郡永新刘水窗先生着先生讳友益字益友与龙麟洲李省中萧芳洲同辈行其平生精力萃於此书掲文安公叙之曰其辞公羊谷梁其义春秋其志朱子盖甚推重云

通监纲目凡例

通监纲目凡例十九类朱子所定读纲目者必得此而後灼见古人精意之所寓今太学有刻板余家一册邹仲熙侍讲所惠又有钞録汪克寛凡例考异在後

元史节要

元史节要者续曾先之史略以便初学耳又有元史略其体不同二书皆出临江全史刻板今在太学

通监纲目

朱文公因司马温公资治通监别为义例作纲目五十九卷至矣哉其春秋之意也其条贯皆出文公而缀缉於诸门人之手间有异同或者亦钞録传刻之失乎吾居京师与给事中林从为隣其出为陕州判官卖家具给行费余从市得此书凡十六册

通监纪事本末

通监纪事本末四十二册此书宋袁枢机仲编吾家文节公为之序凡四十二卷二百三十九事皆关涉大端始末毕具观者便之吾居京师时市於晏彦文盖吾授徒廿余年积其勤力仅得五经四书及唐人诗文数家而已子史皆从人借读皇上龙飞之初擢官翰林俸赐有余不敢妄费一以置书自是简帙始富矣夫吾之後世知吾所畜书皆出上恩之所致其必能敬重而宝藏之也

元史略

元史略及节要皆出临江体制不同如不得全史得二书兼看亦可知其大槩矣

续宋编年资治通监

续宋编年资治通监起太祖至钦宗十八卷礼部员外郎兼国史院编修官李焘着续宋中兴编年资治通监起高宗至宁宗十五卷户部架阁国史院检讨兼编修官刘时举着宋季三朝政要起理宗至少帝五卷无编着人氏名二王本末一卷则取诸陈仲微所録总三十九卷吾家治为四册总题曰宋监此本节略已甚又多差误盖近年书坊翻刋文籍简省率略多如此不独此书亦可为人心风俗之一嘅也

晋书

晋书百三十卷唐太宗命房玄龄等因旧史再加譔次纪传论太宗御制之外其余皆出顔师古孔頴达之徒志出于志宁之徒而天文律历一出李淳风朱子极善其天文志吾家晋书廿六册永乐乙未族人忠襄公九世孙东平知州之子民服举进士在京师泊然无他嗜好惟志学问闻国监有书板悉赀以求印余助之工力以此见赠云

三国志

三国志晋陈寿撰宋文帝以其过略命裴松之博采为之注後世以裴注过繁而合寿所书裁定之为一家者凡数人而皆未就叶水心曰寿盖尽取为书矣注之所载皆寿所弃者且谓裁定者为轻议害事又曰寿高处逼司马迁而胜班固其重寿如此夫纪魏而传蜀者叶固不能独右寿也近世庐陵贡士萧常正其名为续汉书起昭烈至少帝为纪魏吴皆为载纪而择裴注之善者并书之盖至当矣周益公为之序然其书今世学者少见也吾家三国志三十册刻板在太学

前汉书

班固譔前汉书十二帝纪八表十志七十列传其八表及天文志固妹曹世叔妻昭之所成也世称良史必曰迁固固才不及迁也若郑夹漈讥固无学术专事剽窃斯论过甚矣哉余家二十五册国学印本

後汉书

范晔後汉书盖删取刘珎谢承薛莹刘义庆等汉史为之然晔所成纪传耳志未成伏诛後人取司马彪所譔补之非晔譔也余家所藏四十七册国学印本

史记

史记百三十卷司马子长才识高迈文章疏荡奇伟至於状写之妙超然独出也朱子谓其麄率且疑史记当时未删改脱稿吾郡刘申斋云史记初看甚有羡字羡句再看但觉好三看元无一字一句羡减一字一句即不佳岂求之笃者独得之深耶吾家八册刻板在太学吾初印此书及文献通考皆有阙板岁余弗克补録永乐二年友人汤如川曾与贤余学夔萧省身独孤乐善欧阳允俊登第後为庶吉士在翰林数就吾家借读一日节假欣然来过取二书阙者共为补録及暮而毕其签帖悉如川书也今如川与贤允俊不可作矣每览手笔嘅然兴怀

两朝实録纂修始末

右恭修两朝实録始末一卷臣士奇所録勅下之初臣通率师往征交址叛寇不及预事事未半臣淮引疾去既就绪户部尚书臣陈山礼部尚书臣张瑛皆以兼学士职奉命预事凡历六年始克成书表词臣士奇所譔书奏恩旨甚厚命吏部叙劳进秩礼部宴赉於是论劳赐白金宝楮文绮鞍马有差然自纂修以下至杂执事均进一官盖吏部不复差别劳绩也臣士奇谨志

宣庙实録纂修始末

右恭修宣宗皇帝实録本末盖历四年始克成书表词臣直所撰既奏恩命加厚臣辅加号与禄臣士奇臣荣迁少师臣溥陞少保臣直臣瑛陞礼部左侍郎兼官悉如旧纂修皆陞官一级凡主事御史评事皆入翰林余参对催纂誊録等官皆陞禄一级布衣士誊録者皆授试中书舍人赐白金宝楮文绮鞍马有差皆上所亲命不出有司秩乎有伦而不紊盖轶於前矣用谨志之臣士奇谨志

两汉诏令二集【二首】

右两汉诏令三册刻板在太学张守初真人来京师以上清纸贶余曰少助书简之用余素寡交虽有至亲交者亦懒於作书而计其纸可印汉诏令一部遂托欧阳助教允贤成之此书是也每退朝闭户谢客坐南轩翠竹之下清风徐来独取此书因其优柔深厚之词以考夫寛大忠爱之意反复涵泳亦一快哉

右两汉诏令西汉十二卷宋吴郡林虙辑东汉十一卷四明刘昉辑元苏天爵合为一书又取洪咨夔两汉诏令总论冠诸卷首洪亦尝辑此书而今不传余家三册颇有脱误误者多就考正脱者虽补録未完也

杨铁崖三史正统辨

前年病中有遗予此编者不记其人其间多阙误颇为正之盖吾旧有贝廷臣着铁崖传载此文差详辨末云私着其说以俟千载之君子而传云欲献不果此编又有表表谬误尤多不知果何如也

历代大统易见

右历代大统易见一册旧録於王询谟不知何人编王云在临江邂逅録之比年於内府见有进此书者亦不记为谁作也

宋史略

永乐甲辰十月甲子淦人袁鹏惠此书朴学斋志

文献通考

文献通考三百四十八卷宋相马廷鸾之子端临所辑间有复出删治未尽然立体正大载事详核有益实用非其他类书之比盖类书如册府元龟太平御览犹或伤於泛滥不切或杂於怪异不经况其下者通考刻板在太学吾家所有凡四十册郊社考一册尝为行俭借去而厄於火欲印补更数岁未暇一日过沈民则修譔见有断简数册则此书也郊社考在焉纸板视吾家所有无二遂乞补之亦奇遇哉

玉海

玉海二百四卷分为六十七册又有六经天文编一册周易郑注周书王会诗考共一册诗地理考一册践阼篇汉制考共一册汉艺文志考证一册通监答问二册通监地理通释三册急就篇二册姓氏急就篇一册小学绀珠四册总八十四册此书皆宋王应麟辑刻板在太学玉海本为应博学宏辞者设而其孙云未脱稿岂亦未成之书耶颇闻松江府学亦有刻板

稽古定制

右稽古定制一册我太祖高皇帝命儒臣考唐宋制度酌其中示法於民者也孔子曰安上治民莫善於礼又曰君子以辨上下定民志惟礼制行而後民志定故圣人之为天下国家者必重焉永乐癸未臣士奇在京师始遇此书谨録而识之

赐諡録

余客武昌时遇宋赐諡编於湖广参议吴文家既借録之余又尝集録唐及元所赐諡遂合为一编总曰赐諡録然有私諡者亦颇附载焉

通典

通典唐宰相杜佑着盖因刘秩政典三十五篇之旧而广之又参以新礼凡二百篇分食货选举职官礼乐刑法州郡边防八门今少见全书士大夫家所有者皆节本余家四册近年书坊新刋盖又节矣

官制沿革

右録官制沿革一册先师海桑陈先生家书也其中有先生手笔士奇少孤贫先生以先考妣故召而教之年十二三习举子业而於古官制不能知也遂予此书盖於此书今四十年矣手泽宛然於乎痛哉谨识

方舆胜览

方舆胜览三卷不着编次者氏名盖元之人作也时又有舆地要览二书皆出一统志互有详略而要览尤简又不载沿革今书坊皆有之吾家独有胜览三册其末卷尾题曰大明者後之人改之也

西昌志

右西昌志宋淳熙三年知县事陈秀实命贡士严万全倪求已会稡为之者也淳熙至今二百四十三年未有继作岂非鄊邑欠事此集刘仲兼梁叔庄共録以寄余者盖以余尝有志乎此姑识而藏之

桂林郡志

右桂林郡志四册凡三十卷欧阳允和以见遗者而阙二卷桂林旧有志洪武中教授陈琏因而续之其间论夷獠则必载昔人制驭之说论瘴疠则详列昔人治疗之方仁者之用心也琏字廷器今守滁州有惠政民甚戴之闻亦修滁阳志然余未及见也

茆山志

右茆山志二册太子少师姚公所惠其编刻皆不苟

西域记

右西域记一册吏部郎中吾郡陈诚子鲁着子鲁永乐十一年奉使西域所历哈密和卓巴实伯里哈里赛玛尔堪诸番之地凡往复踰二岁而留哈里最久故特记之详焉子鲁又为余言诸番风俗大抵与哈里相似云

契丹志

右契丹志一册不完忘所自得但记洪武辛酉假馆淘金袁氏同芗城张子震观此书作诗寓嘅叹之意於今三十有七年虽断简不失也盖余平生於古书遗文虽残缺不完未尝不保爱之

吉安府志

右吉安府志一册盖余与钱检讨习礼在京师同有志斯事遂以所有鄊郡旧志及於前辈文集中采録近事而附益之未几习礼被召赴北京而余亦以公务无暇此所録者如城郭官府之类於郡中颇详未及诸邑余诸类亦皆未就也独科目一类後得陈村民先生吉州进士録补之诸邑皆备云

东里续集卷十七







续集卷十八

钦定四库全书

东里续集卷十八　　　　明　杨士奇　撰跋

宋名臣言行録

右宋名臣言行録七册今书坊本得之黄学士宗豫诵嘉言仰贤范乐余之得师也其间微有错简盖传刻之误

文公家礼

右朱子家礼一册今士大夫家多遵用之间亦有置疑其间者余偶於朱季宁家得张南轩三家礼范後有武林应本中所识及家礼辨数条其论皆有理因録置于後云

图绘宝监

此吴淞人所辑可谓博矣而世次殽乱可笑淞近年又有辑古今能书者为一编殽乱尤可笑後人作事多忽略莫甚於此又可嘅也

吴文正公外集

目録有杂诗一卷而卷中无之盖未刻云

尔雅

尔雅三卷古小学书初无深义世谓周公作非也朱子曰尔雅取传注以作後人乃以雅正传注吾家一册郭璞注

经史动静字音

经史动静字音盖以便教幼学者然今南方学者多忽略不究余在武昌遇之张从善所故特録以归时洪武甲戌岁也又二十有五年月日识

埤雅

右埤雅二册总二十卷宋陆佃农师着其子宰为之序名埤雅者谓为尔雅之辅也贑旧有刻板既废於兵今江西宪副林瑜行部过贑访得之命工重刻於郡学此书於博物之学盖有助焉

小学集成

古人小学之教不行於後世晦庵先生蒐辑传记以为此书有功於学者甚大建安何士信纂集诸家之说以为集成又有功於此书甚切盖义理度数随在着明不待以考求也读小学者必不可无吾家所有共三册

吉州进士録

吉州进士録村民先生陈宗舜甫辑使邦人後进得以考见乡郡前世文献之盛而有所兴起者此编不为无助盖吾求之久未得近有传至北京者永乐乙未曾本清赴会试遇之録此见遗惜其间姓名颇有错误盖转相传写所致也

宋名臣言行类编举要

右宋名臣言行类编举要一册余游武昌时得之郭俨彦庄甫此书吾庐陵锺尧俞编前後集总十六卷锺自序云前集举言行之体後集发言行之用始终皆有微意盖取朱子所编及会要长编诸书所纪有益於世教者而类编之以为此书有足观者尧俞咸淳四年以史馆编校得旨赴殿进士出身

崔豹古今注

崔豹古今注一册三卷舆服都邑音乐鸟兽虫鱼草木杂注凡七篇豹晋人字正熊官至太傅丞此书盖博物志之类有足观者余得之曹冀成

羣书考索

羣书考索前後续别四集宋章如愚编此书後出纂録先儒论说精义特多故便益学者吾所畜十七册得之友人武昌邓贞存诚

册府元龟

册府元龟宋真宗时杨亿王钦若等奉诏类辑分五十部总一千卷此特词臣部四卷耳余昔游武昌得之蒋隐溪云

吉水杨氏族谱後

右吉水杨氏谱一册伯父吏部公手笔初公罢官家居笃志修宗谱时吉水族人有携至此谱者公録之将以备参考未几竟谢世不及修呜呼惜哉此谱亡弟仲陆所藏岁久颇缺落因取缀葺之而志其後

世说新语

钱塘王羽仪之为礼官与余往还喜收书或岁余或数月不见相见辄有一书见赠盖相知故也此集近代祀嵩岳还所赠者

羣书备数

右羣书备数一册前翰林编修张美和辑临江有刻板余得之庶吉士曾泉美和又尝辑理学类编二书盖皆资益小学者也

木锺集

木锺集一册朱子门人永嘉陈埴器之着余初得於江夏樊思齐子贤子贤遗余他书尚多後率为亲友持去今独存此集及韩文耳余弱冠至武昌逆旅与子贤居相接一见相好如平生时年已七十其少与郡人聂炳南昌包希鲁交厚尝亲见虞掲欧阳原功许可用诸公其为学有要领治诗经评论古今人物及忖度事後当成败皆有理而浮湛市?以卖书为业虽乡人莫或知之者独吴启公佑时来就之然不知其意也颇喜作中州乐府以为冯海粟之豪俊张小山之精丽当兼而有之时有所作辄为余诵焉余一日效其体和数篇见之愀然不怿曰老夫岂以是望贤者又曰老夫过矣余甚愧焉自是不复与余言乐府矣可谓爱人以德者也未几而别别未几遂卒惜哉不肖驽劣既无副前辈之望独其拳拳厚意至于今未始一日忽忘之也故因此书识余之情

太平广记

右太平广记一册自二百第七卷至第十卷所记书画事盖断简也此书得之武昌王玠道原道原本南昌修江人从军在武昌为人落魄喜作诗颇与余往来余家尚有其诗数篇然极意道家之学亦有着述盖其学不过言语文字之间非真有所修有所得也後以羸病卒卒至今未数年其徒张大之以为得道称祖师画像崇奉近有传至京师者余不知其何以得此也

事文类聚

事文类聚六集总二百二十一卷前後续别四集宋祝穆和父编祝晦庵姻家子尝及门矣新外二集富大用时可编皆载官制富不知何时人而元之官制皆具固知必後出此书以类聚名然其事及文世所共知者往往阙而不载何也吾家三十册得之山东李吉李尝为吾邑大夫

自警编

右自警编刻板在蜀中分为五册余得之重庆教授彭孔修此书有益於人然余欲删其重复而精择之又欲博采诸史所载嘉言善行依此例而通类之皆未暇也

仕学规范

仕学规范四十卷宋张鎡时可编其目有六曰为学行已莅官隂德作文作诗所録皆宋名贤时可与晦庵先生同时先生编宋名臣言行録此书尝引用之盖二书皆有益学者士大夫家不可阙吾家规范五册刻板在蜀得之黎教授德让者也

策场备要

右策场备要元吉水解观我先生辑先生名观一字伯中邃於易诸子百氏无不该贯一日谒吴文正公适公与学者论历法先生备举先儒之说纎悉不遗而一断以已意公骇曰伯中非今之学者因共讲论三日而後巳然屡举不第至正中修辽金宋三史欧阳楚文公掲文安公交荐之徵至论议不合竟去然其所尝私録宋辽金事甚富朝廷得其书悉采用之惜乎其人国史无闻焉

考古图

右考古图二册并埤雅二册皆得之贑守王遂盖其刻板皆在贑也

五云方尺

右五云方尺一册先伯父渔灌府君亲録仲殷兄所藏仲殷兄殁余得之仲基兄冠婚丧祭前辈所重至於书简必循守法度如此不如今人之草草也谨藏以示後人

橘亭幽兴集

右橘亭幽兴集一册集古棋法也友人邓存诚数与余棋余不能胜存诚授余此集自是余颇胜存诚然仅胜存诚而已耳未有以胜余人也始余未习棋授官翰林晚退之暇或与光大相聚以此为嬉光大机悟頴敏駸駸有造诣余不能及也是时同官能棋者颇衆以所造深浅高下各相为耦日彰仲益一耦也光大宗豫一耦也用行民则一耦也崇璧与果之用之与余又各自为耦希范不及果之而差胜余然喜持论议不屈日彰尝戏余曰吾棋如坐十一层塔顶公之棋殆在百尺井底乎余曰公尚未及李憨子吾岂不胜林和靖哉仲熙曰既不能及李憨子亦何用胜和靖然仲熙棋犹下而笃好特过余数人者遇暇辄造用之及余或邀余两人者就其家闭户以奕促妇具酒馔欵客余以疾戒饮则为粔籹代酒率常至暮或夜二鼓始散然仲熙未尝一胜不胜未尝不乐盖好之而不留意得失者仲熙一人而已余尝有诗嘲之云年中欲数输棊日直自新正到岁除时又有好之而不能者若思幼孜能之而不为者伯厚也夫叨职侍近荷国荣宠闲暇不能及时进修以自见乃甘自弃若此且使後生小子视而效之废学而败德皆非小过然当国家太平之时吾徒职务之暇得以从容闲肆适其情者皆上之所赐其安可忘乎故既自讼吾过又以志幸遇云

革象新书

考篇内此书盖作於至元辛巳以後

类林

类林杂说十五卷类书中之琐屑者颇有可观盖今人所辑刻板在北京国子监

古文矜式

古文矜式余年十六七馆淘金袁氏塾中时借録於芗城张子震子震酷嗜积书语余云初未有此书以其家古锦琴囊易得之盖世以为秘传希有之书也然士奇既得之往往用示人有欲借録者辄畀之未尝秘也其後所録本失之而尝从余借録者又録此见遗是亦不閟之效也盖书籍惟非其人则不可以借如其遇端人确士槩閟之而不借岂非过乎

文章正宗三集【三首】

文章正宗二十四卷吾家八册宋西山先生真文忠公辑其目有四曰辞命议论叙事诗赋文起左氏公谷止於韩柳诗起康衢击壤止於李杜如文章虽【阙】而非明理切用源流之正者不与盖前後集録文章未有谨严若此者学者用志於此斯识趣正而言不倍矣

右文章正宗二十四卷凡七册今存五册欠卷一至卷八不完余客武昌时假馆授徒有秦叟者以二子从叟耿介豁达贾书为业所畜有十余年不售者以是坐贫数月束修无所入叟曰先生用书惟意所取也为取大学衍义及陶渊明诗叟以为廉指所从学十岁子笑曰是儿初生时千钱所得耳余曰畜十年不当得万钱乎叟曰先生自处厚奈何以薄处我余为再取文章正宗叟益以王维孟浩然韦应物诗孟韦诗皆旧刻特完叟复顾余笑曰此书亦静极当动也余既以书去是夜秦隣家火延秦书肆尽焚之明旦余往吊焉叟曰物成败有定数先日而归先生以获全者亦数也余後携书在京师侄子相登第赐居崇礼坊一日就吾家取衍义一册正宗二册又取陶王孟韦诗及他书归读是夜隣舍火延相家所畜书尽焚之於是余所得於秦叟者惟存此五册及衍义三册如相後一日持去不及於毁然思叟定数之言固非偶然哉

刘士拯给事廵按交址留此见惠时余初至北京客窗书册甚少有惠书者即以为珎宝此集凡五册

文选

昭明文选六十卷唐六臣注於今学者得见汉魏以来文章独赖此编之存刻板在太学吾家三十册初阙颇多盖借録踰累年历十数家犹未能悉补也凡今书板多阙不独此书而欲得一书有印装补録之劳非朝夕所能成者置书之难如此如後之人有之而不知爱重亦独何心

韩文

史汉之後文章大家必首称韩柳余在武昌初得柳文於吴公佑而韩文未有也樊子贤先辈以此本遗余凡四册且为余诵先儒之言曰退之因攻文而见道周程既明道而发於文君子亦泝流求源耶抑自源徂流耶余甚感其意盖三十年於今矣忽忽如昨日云者孔子曰四十五十而无闻不胜媿叹也

柳文

柳文四册余至武昌与吴启公佑往还时其家贾书籍以助日给因取此本见赠洪武巳巳岁也又二十有五年三月朔识

韩柳文

韩柳文各三册得之建昌秀才黄卓韩文阙外集十卷柳文阙外集二卷附録一卷今书坊所行多如此其间用朱点抹者依谢叠山本墨点抹者罗通斋本通斋名泰庐陵人范德机尝师之

续文章正宗

续文章正宗二十卷真文忠公辑其目有二曰论理曰叙事叙事之下各以类分之皆宋文也欧苏曾王之作为多间有范希文李泰伯刘贡父曾肇及秦黄张晁数篇可谓精矣吾友尹彦璟每不满其不载司马温公谏院题名记此论固当然太极图说西铭易春秋传序皆论理之大者而皆不録何耶岂尊之而不以混於文章家耶此书末卷有目而无文岂亦未成之书哉今刻板在太学吾家凡六册

欧文书简

六一公五世孙汲知饶州日取周益公家欧文本重刻之余近见饶本比益公本增书简五十余篇岂汲所自得而增之欤因取録置各卷之後

欧文外集

欧文外集二十五卷二册録於翰林庶吉士杨勉前有年谱而行状墓志祭文附録在後吾家此文及东坡文録者非一手又皆寡谙文理故多错谬未得校正也

不完韩文

右不完韩文一册士奇年十二三侍家叔子言先生过水南段福可得之先生指其中批点语士奇曰此先主簿公手笔也而缺坏多矣遂取归补完重装盖於今又四十年最为吾家旧书也

苏老泉文

右老泉诗文三十余首与用之同读全集而择之者也世之论文章家曰一代不数人一人不数篇观於此可知其难矣

二范文集

友人监察御史王守真初为苏州推官奏事京师胥晤因问郡之先贤其後今何如首云范氏子孙尚衆皆敦实非公事不入城府保藏先世文集刻板完具如新既共嘅叹天道於仁人有後如此世之人鉴之而不为仁者其独何心又从求得此集文正公文二册奏议一册年谱一册忠宣公文二册褒贤碑记等文一册总七册云

苏东坡文

右苏东坡六册録於胡祭酒若思盖所録者东坡集起二十四卷至四十卷後集起八卷至十卷外集起二十五卷至九十卷奏疏内外制及诗皆未得録也

曾南丰文

南丰先生文録本四册起第九卷至五十卷録於金谕德幼孜阙前八卷诗未録先生之文所为可贵非独文之工言於濂洛之学未着之先而往往相合亦由学之正也古之君子为文皆本於学学博矣又必贵乎正故先生之文与苏氏虽皆传於世而学则不可以槩论也

黄山谷刀笔

山谷先生刀笔一册余得之苏州秀才萧湘凡二十卷不独书词之工其论为学作文写字皆有至理惜此本钞本缺折处多错谬未得善本正之

朱文公文集

晦庵先生文集一百卷先生平昔於四书诸经史传发先哲之精藴启来学之聪明者其书多矣乃其余力见诸文章其多又如此而皆至理之所寓也学士君子所不可无者吾家二十二册得诸杨庶子勉仁云

吕东莱文

东莱先生文集十五卷别集十六卷集録十卷外集五卷又有附録在後吾家八册得於中书舍人陈彞训总题曰文集刻板在北京国子监所阙盖四之一云

栟榈集

栟榈集者闽沙县邓肃志宏所着肃有传在宋史初为大学生进花石诗讽徽宗被斥高宗即位擢左正言数言国家大计又被斥观其诗文可以想见其人吾家二册得诸肃邑人今吏科给事中陈山云

録崇古文诀

右録崇古文诀一册起韩退之毛頴传讫钱君倚义田记不完书也前德安贰守罗先生手笔先生为人整洁虽细微事及造次之顷必不苟尝曰小事不敢苟则於大事亦不苟矣此编盖避兵乱山谷中所録也

録吴草庐文

右録草庐先生文一册余得之晏彦文甫总叙録问答书说记序一百六十一首皆理致精粹後学所宜尽心者

支言集

右支言集元吴文正公草庐先生所着也刻板在衢州常山县余得之金司直用诚自一卷至三十六卷凡三册元之盛际北有许文正公南有先生皆道学大儒其功在朝廷在学者表然重当时而垂後世文虽先生余事然使後学得以窥见先生万一而私淑焉者独有赖於斯先生诸经皆有着述及支言集皆巳板行兵後散失其家所存惟支言集公五世孙瓘为常山丞能持身爱民欲重刻支言集而贫无资乃归卖其家园田为之刻未毕坐事去官其巳刻者余所得是巳未刻尚多盖碑志之类

支言後集

右草庐先生支言集自三十七卷至一百卷凡二册余续得之先生五世孙子常先生元大儒又先待制延佑甲寅鄊闱座主有通家之旧故余所至闻其後世辄愿见之所遇如常山丞子宣如子常皆敦雅有行义不愧其世家而此集实子宣子常所恊力而成之者也

録虞学士文

録虞学士文六册传於周编修崇述家即韩克庄所刻本也世又有大字刻本欧阳圭斋为序者与此微异二刻皆不存今书坊本视余家所録缺三之一公以道学自重而今所传者文耳读者可以即此而窥彼也

録掲文安公文四集【四首】

掲文安公笃学清操为文章义正辞洁矩矱森严一代之望也尝见公文集刻本有二考之皆为授经郎以前所作余家所録文二册传於蒋立恭家比闻僧録司官溥洽有公文集十册询之巳失其一所存九册其徒持归四明不及得观也

右掲学士诗及颂表亦旧録於蒋立恭者今书坊所刻掲诗多此録所无宜补之未暇也

元史掲公传见公上太平政要四十九册而无其文凡余见公文集数本亦无之独此本旧録於蒋立恭家者有固当为善本也

右掲文安公曼硕文集十二册永乐丁酉録於朱中书李宁盖得礼部郎中王仪之家藏刻本也凡五十卷而已缺十三卷八卷至十四卷十八卷至二十一卷皆诗二十二卷赋四十卷题跋此十三卷所缺者余旧録本盖间有之然此集诗文亦有目録虽有而卷内无者不知如何也

黄文献公文二集【二首】

黄文献公溍字晋卿金华人与先待制同登元延佑乙卯进士第此科得士最盛左右榜通五十六人其文行政治国史有传者欧阳玄原功马永古特祖常伯庸许有任可用张起巗梦臣于文传寿道杨载仲弘公与先待制十数人也而兵後文集之存者惟公一人盖亦门人之力余家六册得诸王杰文英公之鄊人云

进士岭南郭瑛为金华令能守身爱民民归之如父母有古良吏之风焉其来京师也惠余文献集及胡仲子文文献先曾祖同年进士余所宜重矧郭令所惠乎

柳待制文

柳待制文集四册二十卷金华柳贯道传所着道传初受学金仁山而为文古雅辨博金华故文献郡元之盛际道传及黄晋卿先後而出与虞掲欧阳诸君子齐名可谓盛矣其文皆有刻板在郡学余皆得之文英初得晋卿文尚完道传缺三之一耳至今未数年然闻晋卿文无复全书而道传所存仅五之二惜哉此其邦之文献固可知乎而亦岂独金华为然

刘申斋文

刘申斋先生名岳申字高仲吾庐陵人元史有传与先待制友善考家集先祖兄弟皆出其门此集一册余録於胡学士光大闻今吉水一士人家藏先生亲笔文槀甚富欲求一见无由得造也盖非独其文高古於吾郡故家文献多可考也

濂洛诸儒像

濂洛二程紫阳四先生皆道统之正宗万物之元气孔孟以来至矣哉不可尚巳诸先生明圣人之精为之辅翼皆盛有功斯道者也紫阳先生赞辞备矣学者瞻仰德容涵泳赞辞盖庶乎如及礼义之门而望见道德之堂也然所为不可尚与夫盛有功者具在成书学者不可即此以求至乎易曰知至至之余与克已虽老亦可以巳哉因拜观此卷敬书于後

余青阳文

右余青阳文集一册得之乡贡进士柯暹盖近年安庆所刻附以事蹟及传诚当然何用以祭文挽诗赘其後也挽诗有恶谬者此编刻者之陋盖又甚於南昌刻文山集也

李云阳文

云阳李祈别号祈字一初茶陵人元至顺癸酉进士第二人官至儒学提举元亡遂不仕此刻板在永新余近得之永嘉秀才徐弘道

续潜溪文粹

右续潜溪文粹二册多缺板本曹冀成家书借余而未归者也对之每兴山阳闻笛之叹

覆瓿集

覆瓿集诚意伯括苍刘基着其家有刻板余所蓄三册得之黄学士宗豫刘之文不减宋潜溪而世独称宋者刘掩於功业耳

郁离子

郁离子一册括苍刘基伯温撰郁离以言其文也刻板在其家余得之前浙江布政司照磨王仲志

胡仲子文

胡仲子文刻板在金华吾家二册周纪善是修所惠者仲子名翰一字仲申与宋学士同门洪武初尝预修元史其文粹深宋甚推重云

贝清江集

清江集者檇李贝琼廷臣着琼尝师杨廉夫洪武初预修元史仕为国子助教以卒余家三册洪武乙亥得之其子楚府纪善季翔云

苏编修文

苏编修伯衡字平仲宋文定公之裔洪武初文名与宋潜溪伯仲间潜溪为学士尝举以自代此集刻於处州余家四册得之王景彰学士

吴鲁客文

闽人吴鲁客名海近时闽中之文以鲁客为巨擘其徒王孟杨编刻以传此册孟杨为翰林检讨时见赠者也

郑氏文集

右浦江义门郑氏文集总十二册翰林检讨叔美所惠其麟溪集二册载时贤诗文及谱图规范药房集五册随庵集一册半轩集二册遂初斋集二册皆郑氏先世之文义门郑氏闻於四方久矣其累世德行文章皆具於此可以考徵而规范之井然则治家者皆可以为法矣

师山文集

师山集者元歙人郑玉着同郡程以文为之序朝廷尝徵玉为待制以疾辞家居惟日着书为事国朝兵入徽州守将将要致之曰吾岂事二姓者明日具衣冠北面再拜自经死见元史忠义传此集吾得之欧阳允和

刘文霆集

右刘文霆集文霆名闻安城人元天历庚午进士官至沔阳知府文名重当时後以沔阳之节不完故不见称於世今其家巳无嗣此集近年其外孙杨嗣庆所编刻余得之安城尹道冲

山隂集

山隂集者清江刘永之仲修着仲修治春秋学其诗文清丽古雅尤为当时所重工书法篆楷行草皆有师承尝闻之长者始仲修既冠未知学因过妇翁同郡练伯升翁长子婿也蚤有文誉翁家特异视之而庸衆人视仲修即发愤归就学穷日夜不懈亲良师友讲论切磋三年学业大进时誉更出伯叔右是以士贵乎立志也又闻仲修家富赀賖贷施数郡仲修独泊然布素日静处一室书籍翰墨自娱客至不为盛馔酒数行论文赋诗焚香鸣琴而已家事未尝一留意非逢掖士未尝一接言笑也可谓幽贞絶俗者矣此集吾得之右春坊中允吴君仲平甫云

静修文集

大贤君子其身系国家之元气斯文之命脉实天生之为世道计初非有出处之异也元之盛际许鲁斋刘静修其人焉鲁斋勋业在朝廷在学者静修不出而高风清节与之齐驾盖百世之师也静修之书传於今者惟此集学者岂可忽哉

交州稾

右元天台陈孚刚中交州槀一册盖至元壬辰奉使安南所作有玉堂槀附在後士以气为主有其志无其气不能有为志与气俱而不得乎命亦不能以有为也若刚中其亦不得於命者欤此集刻板在淛江余旧得之庐陵王仲志云

朱文公年谱二集【二首】

朱文公年谱一册刻板在徽州余得之翰林典籍陈寿朱子年谱永乐初元得之前江西佥宪吕升视新得者差明白

元城先生语録

右元城刘忠定公语録一册亦黎教授所赠者公之学得於司马文正公横浦先生序之的矣学者不可忽也

谷轩槀後

平生懒作诗文往往为亲朋乡人所强不得己应之前年王?锺?及康荣甥在京师各为取槀草録出数十篇遂缀作一帙而题其首曰谷轩槀既不复次第其作之岁月其间多错误亦不及尽改也寄遗仲子使姑藏之耳

崇古文诀

楼迂斋选古文诀虽其去取自有意要之不若真西山文章正宗之精而粹也吾家四册市之於张侗中书之子

金石例

金石例十卷元侍讲学士潘文僖公着纂辑古式及例至详备文僖名昂霄字景梁号苍崕先待制延佑乙卯廷试读卷官其书固吾所当重惜此册得之湖广佥宪王霖而出於吏人所録不整未有暇力更録也永乐丁酉九月一日识

南北史

李延寿譔南北史南起宋尽陈凡八十卷北起魏尽隋凡一百卷延寿唐史官为此书先儒多善之所少者於妖异謡?颇繁猥然过旧史远矣今刻板在福州府学吾家南史十五册北史十三册总二十八册得之欧阳允和者也

吴彦直诗後

此合浦令吴彦直谪居任丘临终所作二诗一以寄朋友一念其子之在远外皆天理民彛之正也余尝闻翰林王侍讲时彦道其为学与政盖一时士大夫之贤者而属纩之际其所言切而婉整而不乱如此尤足以见平生之所养彦直临川文正公之曾孙也可为不辱者矣

清类经星分野大略抄本

右所録郡县详略不同者盖以分野书与今刋行郡县参对如全郡所辖州县星域皆同则但书其目而欲知其详则於刋行郡县中考之如所辖州县星域不同则明着其州某县庶几不紊盖偶遇此书仓卒抄録不能详整而为此简便有暇当録过然闻南京太学有全书刻板必求史志静印寄也永乐甲辰四月朔志

东里续集卷十八







续集卷十九

<集部,别集类,明洪武至崇祯,东里集>

钦定四库全书

东里续集卷十九　　　　明　杨士奇　撰跋

古乐府

古乐府元南昌铁柱观道士左克明德昭编起唐虞讫陈隋按曲分类为十卷其缘起具见题下虞文靖公为之序刻板今在南昌余家二册得於太常寺丞谢靖贞凡吾家文籍得於故人朋友之遗者必谨着所自不敢忽其出於货致者不着也

历代乐府诗辞

历代乐府诗辞庐陵周巽亨编起击壤讫李唐总诗一千二百余首论其世次而以朱子所答巩仲至之说为主兼取前辈论议亦间杂以己意庐陵旧有刻板然余未之得也此册余客武昌时録於府学训导晏彦文

风雅翼三集【三首】

风雅翼者元会稽刘履坦之因昭明文选所録古诗重加订选其注释一本朱子释诗楚辞之例而自康衢击壤之歌下自唐宋之作凡有风雅之遗者皆附焉前此选古诗莫之能过也余所藏録本友人张从善手笔从善名登大同人从其父戍武昌操行坚确笃学不懈手録书至富余客武昌时相与往还甚厚丙子冬余归庐陵以余重此编赠以识别余家又有从善手録杨孟载诗百余篇字画端整吉水刘日升借去卒於不归夫非其人而辄假之以书视日升可以为戒

右风雅翼一部四册余初客武昌得风雅翼録本後来京师始知有刻板在上虞是时士大夫求之寖多余亦凡得十数本而皆为亲友持去最後得此本於前礼部侍郎刘翼南翼南坦之从子始余得刻本字画完好如新裁十余年巳渐昏缺如此固由乎求之者之多欤右风雅翼一部四册永乐丁酉郭公绪自淛江来京以见赠者虽颇有脱板然比近得者文字差明白

録陶诗

前三十年书肆所售陶集皆止於诗余家一册洪武己巳冬初至武昌録於吾郡李明达诗之後有文并附録及具载先儒评论於各篇之下盖旧本也甚爱重之无几友人朱正民从余借读未及归朱出为松江廵检李亦往宣城以卒朱後坐事谪戍辽东尝因使便寓书正民期以完璧归我然私窃自计人沦於忧患狼狈有不能自保其身而暇保此哉而犹云云者徒以其心不能忘耳更数岁书坊板行此本余既市而得之永乐丙戌余在京师正民以能医徵至相见劳苦外即出此诗归我曰故人不相负也完整如新余方叹正民信义於今不可多得正民戏余曰即使渊明身在人犹不知贵之矧其言乎余无以应也退朝之暇时展诵数篇或正其差误明年正民随诏使度海谕西南诸番国道卒不返每一启阅不胜故人之情范益谦云凡借人物不可损坏不还况於书籍如正民真不愧古人哉故备志之以示来者

谢玄晖诗

右谢玄晖诗五十一首余家旧有谢集相侄持去失之往往求借於士大夫间不可得一日家居无事徐记忆而笔之仅得此耳盖衰老废忘旧学大率类是可叹也

録隂何诗

余数録隂何诗皆为学者持去在京师得此本於道官袁止安虽少陵爱何太白似隂然学者宁求之李杜可也

古诗杂钞

右古诗杂钞者梁隋初唐诸家之诗文苑英华所载而余馆武昌时学子之所録也余蚤岁既艰於得书故有所遇辄録之如此是巳

读杜诗愚得二集【二首】

读杜诗愚得绍兴单复元阳着凡十八卷余家所録总七册昔之注杜诗者多矣而简直明白得古诗人之意者惟此为优虞道园尝注杜律诗百余篇最为简明此岂本诸道园者乎元阳清修好古洪武初为汉阳湖官其注此诗未尝示人武昌丁鹤年好论诗与之厚仅得一再见之单卒其子不振鹤年从求其槀巳不存後数年始物色得之汉川民家已失其後二卷又十余年求得於景陵士人遂为全书余客武昌与鹤年往还出此书示余及张从善使録之

右杜诗六册外目録一册初余与张从善得丁鹤年先生所藏单元阳读杜诗愚得本钞録而虑其索之急也则取书坊刻本就其空纸録焉冀工省易完耳皆从善亲録之从善後既重録遂以此本授余録余亦巳重録然此故人手笔不敢弃也谨识而藏之

李诗

右唐李翰林诗一部五册元萧士贇因杨齐贤所注而损益之者也学诗者必求诸李杜譬观山必於嵩华观水必於河海者焉此编辨伪诗而列於各卷之末甚善然亦有过者盖世之选李杜者范德机为精云

李长吉诗

洪武戊寅冬余自淘金归邑中过深湖值雨憇道傍田舍有学馆教者延余坐童子从傍诵长吉梦天诗其句及字音多误余私告教者正之应曰吾受之吾师如此意若不怿然者顷之入告其主人主人出不复问余所从来揖余曰子奈何非吾师余笑而不应童子益朗诵不休余厌闻欲起避之而雨不止既久余告主人曰读此汝无所用曷如读杂字书得用也曰然曰吾以杂字与汝易此何如曰可遂以钞一贯纳主人曰此可得杂字十数部主人喜即命童子以此本纳余始问余所从来呼妇取豉汤荞麦饼为礼雨止送余出门甚恭独教者於余言终不能平夫於巳不明妄自尊重为师以误人及闻善言拒之不从而又有憾焉与欲教其子不知择师徒费而无益如余所遇者皆不可也因记始得此诗又以寓戒云

唐音

余读唐音间取须溪所评王孟韦诸家之说附之此编所选可谓精矣近闻仲熙行俭在北京録唐诗甚富用之读之快意而颇致憾此编以为太略其所録余未及见然余意苟有志学唐者能专意於此足以资益又何必多也

唐三百家絶句

右唐三百家絶句刻板在北京国子监此编永乐十四年仲熙扈从还以见赠者唐诗如杨伯谦所选可矣如此集所谓虽多亦奚以为

唐诗杂録

右唐诗昔余在武昌蒋立恭携文苑英华残编一册见过遂令童子録之题曰杂録谓其不纯也

击壤集

击壤集二十卷宋邵康节先生着吾家二册得之给事中四明吴福朱子曰康节之学骨髓在皇极经世书其花草是诗盖学者能涵泳於此不厌亦可以明净胸次以为受道之地也

文信公诗

文信公诗一册新刻板在南昌永乐戊戌夏余得之欧阳允和公之诗传於世者多矣此编所存甚少而附载申斋之传於後使读者知公之平生不为无助其并刻後人赞公之文者岂以其有重於公乎而又刻王鼎翁生祭公文岂亦以为公之死国不无激於鼎翁乎吾少时及见乡人长老说公被执後防监甚严至南安入舟拘絷不复得登岸此文终不及见然则公之大忠炳炳烈烈震耀天地者果与於人乎故取掲文安公所题鼎翁吾汶槀附於生祭文之顚以袪无识者之蔽

黄殷士诗

右黄殷士诗临川有刻板王时彦学士省亲还见惠此编殷士元翰林待制国亡死节史有传传称善属文尤长於诗盖诗尤长於乐府云

傅与砺诗一集【二首】

右傅与砺诗二册得於翰林庶吉士习侃傅文白先生范公之徒而虞掲皆重之其官位不显史亦无名独赖此诗以传耳

傅诗工致而古体出选近体往往出盛唐故可傅也

唐律诗

右唐诗十卷皆近体七言越人宋洵所编余得之章尚文郎中近体固盛於唐然洵识下非知诗者此编可见巳

録杨伯谦乐府

杨伯谦名士弘其先襄城人後官临江遂家焉父兄皆武职伯谦始读书为儒工於诗又工乐府尝选唐音前此选唐者皆不及也虞道园为之序而所与交游讲论诗学者傅若金辛敬万石旷达练高周祯刘永之之徒皆有诗名伯谦尝为涟水教官有诗集刻焉余昔得之以遗本之此乐府四十九首吾友吴中杨仲举手録而近得之曹冀成也

杜诗类编

永乐庚子冬士奇侍从来北京独驰一骑行李书册不得将及至北京日益暇苦无书可阅虽素交厚如颐庵祭酒素庵庶子有书不得借武昌邓存诚时寓京师数见过辍其所藏分余者凡十数种此其一也且大字便老眼可爱

王子启诗

右乡先生王子启诗先生平生诗甚富皆不存此特其长江万里槀耳先生名佑洪武初举教官时偕天下士试吏部中选者十有八人先生与同郡胡子祺刘原实丁子坚皆与焉皆除监察御史是日就台中赐宴先生操执刚正风裁整肃数论事及纠劾百寮无所顾避太祖皇帝嘉之时初平广西擢广西按察佥事後改四川崇庆知州既罢归县大夫请为学训导岁余卒其持身之严自少至老如一日治国事如家事必诚必尽性疾恶尝曰育嘉谷者必拔稂莠故在官持法不少贷所至去淫祠为人修洁凝重小人望见之率畏缩引避喜接引後学虽临之以庄而词气温裕无不乐亲之每戒学者必务正学为正人海桑陈先生尝曰今世士大夫有壁立千仞如王子启者少矣又曰子启真不负所学然无子莫为主祀故着述多散落虽赖萧氏刻此集以传而其得意者亦无几其学者今独用之在知其平生为悉常云欲为作传未就也余少以姻家子往来亲炙之见爱甚厚故因得此诗辄述其槩以附于卷末

録余青阳诗

右余青阳先生诗而蒙亭诗附其後余先生名阙字廷心元末守安庆死节諡忠宣少读书青阳山中故学者称之蒙亭者安庆吴去疾之别号吴学於青阳尝为吾泰和州守其诗未有刻板青阳集有刻板在南昌及安庆而南昌板巳久废余此册得之邹侍讲仲熙视刻板颇多数诗

杨廉夫乐府

杨廉夫乐府一册余録於江夏雷贯道夫廉夫吴人名维祯号铁崕道人元李黼榜进士博学高才然不矜细行故仕不显其文学行义具见其门人国子助教贝琼所着铁崖先生传

望云集

望云集者淮南郭奎子章之诗也子章与汪朝宗吴去疾同师余忠宣公阙皆有诗名此集得之巢县丞周仲举盖巢有刻板

高季迪缶鸣集二集【二首】

右高季迪缶鸣集建宁知府芮麟刻之郡斋惜其谬误颇多未尝校正金华胡仲子尝为作序又不知以冠篇首盖出一时率尔之为芮来京时以此册见遗芮闻余言甚喜将归成之未行而遽卒亦可惜也

右高季迪近体诗余旧録於陆伯阳季迪近体五言律胜其古体则乐府及拟古胜为文长於叙事洪武初预修元史除户部侍郎遂罢归後坐事卒於京师

姑苏杂咏

右姑苏杂咏一册前史官高启季迪譔刻板在毘陵王达善学士以见赠者其诗备诸体每一披诵恍然如亲游阖闾故墟历览陈迹兴怀古人可感可慕不自知其嘅叹之至矣

杨孟载诗

杨孟载名基吴人工诗与高季迪王止仲徐幼文为文字交孟载洪武初尝为山西按察佥事此诗其手笔庐陵刘彦信游浙得之以见惠云

胡延平诗

延平永乐十年以子广贵赠翰林学士其平生行义政事见余所着传详矣延平自可以不死况有子乎

文山行述集杜

文山旧有集杜絶句二百首叙述甚详此集为一诗盖亦本於公所自述云

古赋辨体

右古赋辨体一册元进士广信祝尧所辑余得之兵部金尚书学赋者必考於此而後体制不?

王竹亭

竹亭先生於诗古体用志魏晋以上近体不肯出中唐下此集盖先生没後惟据旧稿未尝选择而草草编刻者旧稿颇闻多遗失凡先生平生所自谓得意者余少时尝钞録数十篇其後失之今见於此集者亦无几甚可惜也

常建诗

唐常建长安人玄宗时进士授盱眙尉世传其诗集一卷今巳罕见余客武昌时一日同陆伯阳造吴孟勤先生时先生初得此诗以示余两人伯阳戏曰老师无所用此宜以惠教後生先生可之余曰以教後生则仆当得盖余少伯阳七岁先生笑指门外汲井者曰二贤请赋此先就者持去余诗先就曰皎洁如明镜铜瓶下愈深妆成不照影应恐坠金簪遂揖而取之三人相视大笑伯阳遂不复赋谓余曰宜録一本纳我以谢不悌既归即録送伯阳伯阳取谢玄晖诗见报谢诗亦今所罕见者後相侄持去失之此诗余得之二十余年伯阳去世十有三年吴先生捐馆亦十年矣每一披閲追思当时游从之乐未尝不叹息而怊怅也

宛陵集

右宋都官员外郎宣城梅尧臣圣俞宛陵集六十卷今宣城太守袁旭所重刻也何为刻之表先贤以仪後进者太守职也始宣城郡政久弛袁君至单志竭虑薙奸涤秽朞岁之间横民以戢良民以妥修举学政爰兴教化表章先贤风励多士於是修都官之坟率学诸生行展谒之礼而询求其文盖郡人莫或知者及访都官之後始得此编遂刻以传圣俞当仁宗朝与韩范富欧诸公游圣俞诗名特盛於时最初王文康公曙览之叹曰二百年无此作矣而见知欧公尤深相与尤密时盖有儗欧梅於韩孟者非宣城山川灵秀之所锺欤今天下学士君子皆知圣俞为宣乏杰出顾宣之人有不能知此袁君之心所不容己也圣俞平生所着又有唐载廿六卷诗小传廿卷注孙子十三篇又尝编修唐书此亦後来宣之人所当知者因并及之

五伦诗

右五伦诗一册松江沈翼之所编翼之二子度为翰林侍讲学士粲为侍读刻此以传其用意甚厚惜其遗逸尚多而择之未精耳

杨和吉诗集附萧德舆故宫遗録

余生十余岁读刘云章先生和杨和吉滦京百咏诗思见和吉之作不可得今年在北京康甥孟嘉馆授文明门得此诗於其徒又有和吉西云小草野人杂録悟非小槀通为一集而附萧德舆故宫遗録在後皆胜国遗事可以资览阅备鉴戒和吉名允孚吾家湴塘之族尝以布衣客燕都往来两京德舆名询亦吉水人洪武初为工部主事尝随中山武宁王治元故宫为亲王府故皆能悉之

张日昭族谱序後

吾邑张日昭来京师持乃父宗震翁所为张氏族谱示余求余识一言宗震翁端雅和厚孝友行於家庭忠信重於乡闾以书诗率子姓以医之术济利于邑人盖邑之人无有不德宗震翁者余知之素矣余又数见先生学士作为文章载张氏上世之事谓在宋之时巳有用进士显者其後子孙相沿袭为儒医皆有隐德盖又知其世矣尝窃以为今世之人族姓蕃衍遂不昧其尊卑亲疎相视敦睦敬爱犹有古人宗法之意者繇其谱牒之立也然观於谱牒者又必求其子若孙之能称乎先人与否以为荣辱焉此非谓其贵富禄位谓其孝友忠信廉洁之道可以继之耳故谱牒虽以考本源辨亲疎为义而昭先德警後裔之意亦具矣宗震翁为此谱其意固将以警後之人哉夫积之於先必徵之於後宗震翁之不坠其世若此斯其积於先者之徵矣而宗震翁又继继积之则徵於後者岂少哉宗震翁固将以警之也然则由日昭兄弟而下尚益思所以善继之道

书郭彦常墓志铭後

彦常没之十有三年其配萧氏亦卒又二年其子公绪得吉卜於大????岭之原改葬其父遂奉其母祔初同里萧仲谦甫之子讳继柔静贞惠始彦常孑孑孤立简求贤配遂聘焉年十九归郭氏力佐夫植其家而处族姻和上下辨内外皆当其宜夫亡持其家一如夫之未亡也公绪自陕西佥宪改淛江迎母就养公绪操行廉洁虽贵而贫母甚安之常市一币为母制衣既成而疏薄不称公绪意将图改制焉母闻之叹曰为子乃不知母乎吾为女从政不忝君命不辱父教足矣衣食岂吾志乎且为国家任风纪之重而顾以衣食乐其亲乎言未毕流涕泫然公绪跪谢不敢图改制乃巳於乎贤哉母也其卒以永乐戊戌六月九日距其生盖六十年葬巳公绪既刻余所铭其父之文于墓今年起复来京师改佥宪广西将行拜余泣曰惟先母之德实配先父惟执事哀悯而光昭之俾并传焉庶几先母为不没也余与彦常皆微时深友知其外内之德为详故不敢辞而为载其大槩於其父之铭之左方以示其後人

题赠冯寅宾诗卷後

冯寅宾先生吉之永新人冯世儒者以春秋名家元初鲁山先生二子长奬翁次翼翁皆擅经学称三冯二翁皆举进士翼翁官至抚州知州寅宾先生抚州之子少侍父宦游於外博学负高才侠气尝有志武事视时无足当其意者故卒龃龉不合元季寇乱起凶渠窃据者初欲屈致之先生义不污贼将生系之遂远引去至姻戚遭其毒害终不顾国朝混一宇内遂放情山水间与庐陵刘仙客泰和杨自立罗子理邓崇志为文字交寅宾先生文章奇古峭厉不作寻常语书宗锺王清劲无一点俗气洪武七年卒於泰和遂葬焉先叔祖武山公夫人寅宾先生女兄余幼时以姻家子屡亲炙焉故颇知先生大槩今其子绍宗寄此卷属志一言瞻睹遗像岂胜思念又念世之知寅宾先生者加少故书余所知者复之俾以示其後人云

艾氏谱後

家之有谱犹国有史贵纪实也史而不实则诬故良史不知者必阙孔子曰吾犹及史之阙文以见古人慎重之意谱者记吾宗本原之所自支????之所分尤当慎重者也儒先君子之为谱莫善於欧阳文忠公欧谱阙其七世盖纪实也今观永丰艾氏谱一出纪实永丰欧乡也非有得於文忠而然哉谱有方春惟庆方直自序述其先为详尝见乡先生刘申斋为文赠方直且极道方春之学之德固艾氏之先多贤也吾仕两京於晋府长史少岳给事中广有往还之雅二君皆有才行而广起家进士艾氏之贤尚有继也因览斯谱遂题其端云

至善斋说後

钱唐朱子澂以至善名斋而郡人李煜为之说善者人得於天以生之理也惟圣人能全之衆人蔽焉而不能全故经传所载圣贤所训皆勉人明之复之其造乎至善者盖能复而全之能复而全者可以事天不能复者不可以为君子故君子之学必求造乎是焉子澂其志於君子之学者欤子澂不作数十年其子晖宝藏晔之文间出以求余题至善之旨具诸方册至明且备即而求之足矣而又奚待後来者之置喙也

竹林清隐记後

先师海桑先生以易书诗教授学者从之者甚衆而求文者亦衆然文未尝苟予予者未尝苟许可而启道诱掖之意恒若不及春秋八十余施教不倦是时邑中老师宿儒多在而先生齿德文学皆尊仲敬於先生同里授徒之暇盖未尝一日不造诣侍教盖先生为此文时年七十有七後五年仲敬举孝廉得荔波县丞先生作诗送之盖明年先生捐馆其改贺县丞先生不及见巳仲敬字一敬平生与先生之孙孟省及余最交厚今独余在览此文不胜感怆先生没今五十年仲敬没二十有七年其子常州府学训导永宝藏先人手泽皆完好如新而先生平生着述满家诸孙不能什袭今无一笔存者人贤否不齐念之益重感怆也用敬识于下以归永

王氏族谱序後

前翰林学士解公序吉水王氏族谱王氏之孙文子以示予属识一言解王世婚姻家故述其先世特详王之先自金陵徙吉水宋元皆着科目盖诗书行义代不乏续表表故家也大抵富有不足以擅名家擅名家者必其诗书行义有肇於前有绍於後足以重州闾光简册而後名故家为无忝故王之先世虽常积累千金然所以名故家初不系此世之汲汲於千仓万箱之储以图大其家而所行或畔於德义卒之沦陷戮辱身将弗保况家乎诗曰诚不以富亦祗以异王氏所从来者异矣文子比岁发廪以助邑大夫济民於饥岁事闻朝廷遣使齎玺书劳之旌为义民王氏有後亦他之为故家者所鲜俪也解序所载克开者盖与吾家时英府君同中开禧三年乡举杨王亦通家也故为识于序後以归之

胡刚简考功历後

士大夫以道事君责难陈善身不暇恤其暇恤名哉刚简公以忠遭窜斥至追毁其出身以来文字陋哉小人之为也公身殁而名誉彰天下公义不可掩後之袭为小人者可以鉴矣

高氏白云山舍诗文後

右高氏白云山舍诗文自虞道园至苏伯修十又一人虽有崇庳隐显之殊然皆当时重望伟人盖高氏家宝也亦可以考见高之贤後历兵变高之子孙不能守而沦落异姓近归番阳儒者戴某重装为卷虽胜代故物而完整如新不遂见弃於庸夫俗子泯灭於煨烬不幸中有至幸存焉戴之宝此岂独重其文要在其人重其人而考其行之善者以图跂及焉君子之事也承出见示故识于後以归之

题董以中传後

沈志行着董以中传述以中深於医且德其愈母之疾而又悉其素行先儒谓病卧於床委之庸医比之不慈不孝然今之业医非庸者盖千百之十一志行得以中非求之审而择之精欤可谓孝己语云无恒者不可以作巫医恒者贞而不己之谓以中素行如此宜其术之精而效之着也俞叔铭吴纯伯皆於以中有始终之道亦足以见其取友之端矣志行於此传又属学士君子题识以传吾闻以中尝言不求知乎今然则志行之为安知不见哂於以中乎

赠医士蒋?祥卷後

右武昌诸士友所为长史掾陈希远赠医士蒋?祥诗文一卷余来是邦主蒋氏久而知之深其业藉数世之旧久而益精其心恒急人之急唯恐有未至庶几古所称医师之良者而今之世有求乎人也始则敬爱如子弟之於父兄既得之漠然同於行道之人者比比皆然希远德?祥起其妻之疾能不忘而力於报其报又非徒寻常俗薄之为必求斯文经久之托其亦异乎人人者哉於乎困而不恤非仁者之心受而不报非义者之行?祥既用其仁希远又笃其义斯文真不忝哉

跋扈从诗与鵷侄

右数诗去岁十月扈从车驾?边出居庸关至宣府往还道中所作时天气甚暖常岁所无缘边禾黍皆熟收获已竟所遇咸有真趣独经坦行兄谪所追惟感怆情不能已尔坦行子壻故録示观之

重録送鵷诗跋尾

永乐壬辰之冬十一月为此诗与鵷别今廿有九年矣鵷近辑余所与之诗为卷寄北京乞题於後而此三诗不在盖初归时其父读之哭恸不己或者恐伤其父之心也故藏之而自是不复见也其父没今七年余年亦七十有六愿其兄弟叔侄相亲相辅之意虽老犹切也故重书此三诗於後以归之旅艮可以共观也正统五年六月十八日灯下草草写

远斋记後

右元程文宪公钜夫自作远斋记岁寒亭诗序及四雪诗吴文正公澂为文宪作晋锡堂记今文宪之孙南云重书之属志岁月于後将刻石以传盖至元二十三年文宪自行御史台奉诏求遗逸江南明年以赵文敏公孟頫二十余人入见皆见奬用时文正虽至不仕而去文宪犹力言其所着书可以教国子傅天下诏遣官缮録以进文宪时拜集贤直学士远斋记盖作於是岁大德四年拜江南湖北道肃政廉访使居武昌时冬作岁寒亭七年湖北代归居旴明年筑室於麻源第三谷又明年作晋锡堂文正所为作记者也文正蚤与公同游徽庵程先生之门公尝题文正所居曰草庐盖相知最深云元有天下将百年东南士君子以圣贤之学浑厚正大之文登清要践通显者自文宪公始其事业具载国史而所荐引如文正文敏而下知名尤多君子事上莫大荐贤文宪之功盛矣哉南云公之五世孙历事三朝今为吏部稽勋郎中兼翰林侍书日在天子左右退而惓惓於先世如此又有以观君子之泽矣

梦存诗序後

读翰林修撰梁公所作刘选举善梦存诗序盖知选必能勉於善也夫梦之所行即心之所存心不忘乎亲必能敬其身身者亲之遗也吾与选同里与其父文复往还文复孝友乐善亲贤重义勉其子学问尤力选为邑庠生以能书举在京师数年诲饬之牍未尝旬浃不至也爱选如此选安得不勉哉虽选蚤丧母继母姚爱育选踰於所生选亦克善事惟谨此皆文复躬之刑於家者乎苏文忠公有言称人之善必本其父兄吾故於选云然

书王修撰送行序後

吾邑尹子源涉猎书史知理道以才举今得福清河泊官翰林王修撰行俭在北京赠此序重同邑之义也之两人者皆与余久别余为之锺情虽子源今得蹔见而又将有数千里之别再见未知何日於情益当如何哉虽然离别常事士之仕也在慎所操以忠所事此子源今日之当务子是行必勉之也子之才讵止乎是然行远必自迩登高必自卑惟力乎巳者以待之耳庸书此於行俭之文之次为赠盖亦友人之义也

书东郭草亭宴集诗後

北京山川之嘉丽园池亭榭游玩之胜甲於四方城内外贵家富室高甍大栋相聨属华筵盛集觞豆之珍娇艳歌舞之娱惟日不足然所相与同乐莫非志骛乎外者苟志适乎内有所弗屑矣鸿胪卿大兴杨君思敬每岁季春之望必置酒会文儒於东郭之草亭自正统改元之岁至今已未凡会者三与於斯者皆文学之名流极觞咏之雅致宾主洽欢适乎内而遗乎外京师若斯会者殆千百之十一见也非由鸿胪之难遇乎三四年间盍簪诸君子已有存没离合之不齐盖亦嘉宾之难同也嗟乎兰亭己矣後世所慕之者以文字存焉此东郭之集诸君子不容於无作也己未之集余以南归不及与鸿胪间出其诗若文属余题因附氏於末云是岁六月三日

周氏世直堂後

国家之所恃与士君子之所以自立者正义直道耳不可一日忽忘者也凡世所谓故家者亦以其有作之於先又数有继之於後而岂富贵之谓哉周氏之先伟矣尚在其後之人引之勿替

东里续集卷十九







续集卷二十

钦定四库全书

东里续集卷二十　　　　明　扬士奇　撰跋

卫生宝监

东垣李氏之徒罗谦甫辑卫生宝监廿四卷内药误三卷名方十七卷药象一卷医验三卷末附补遗一卷论伤寒中暑则後人所述此书精粹明备家不可以阙者吴中陈有戒寄惠此本故识而藏之

用药真珠囊诗

澹庵杨公志仁君子也其事上以周孔之道而爱民为心尝坐累讼系闲暇无所用意则着此书盖甚有益学者昔文王演易羑里陆宣公谪居着方书圣贤处忧患未尝忘及人皆同此心吾观此书益重居位食禄之愧

拔萃方

右拔萃方十九卷自鍼经节要至杂方通十九类元杜思敬集洁古东垣一派传授以成此编君子论洁古医家之王道谓扶护元气为要也此编固在所重哉吾家市於书肆析为四册云

小儿医方一集【二首】

此书专为小儿医设凡四卷首卷陈氏痘疹方论後三卷皆钱氏药证吾所得者盖断简钱氏之说具存陈氏所述但存目録耳遂求诸医家録补于後然尝见朱丹溪格致余论极言二家得失盖谓钱氏之书备源流经络明表里虚实陈其活法使人触类长之可为无穷之用陈氏多用燥热间有偶中之效不思一偏之失故着论以为世戒吾既得此书遂附载朱说以告慈幼者钱陈皆治小儿钱氏不持议论而用药至当陈氏论议虽好而用药多误人此编阎氏论治伤寒医家所不取用药者皆当知之

汤液本草二集【二首】

此本比後録於盛御医者脱误多矣宜对过增入亦有此本有之而盛本无之者皆当参对

此本録於盛御医胜於旧所録者多矣然二本互有详略皆当参对增入旧録本有丹溪本草衍义补遗宜録於此此本虽无丹溪补遗然各条下间引丹溪之论又补遗中所未载者

东垣内外伤辨

右东垣内外伤辨苏州有刻板王守真得之以见惠者韩明善序云其说本内经而补仲景之缺盖为医者於究素问难经及越人长沙诸家之书之余宜必考於此

东垣用药真珠囊

古之良医师审病之源明药之用故临病制方百发百中後世浅陋之医二者皆不能通如之何其有济也此书嘉惠後人其功博矣刻板在苏州余亦得之守真御史

东垣试效方

余患後疾历数年更五六医皆不效而愈剧最後求治於蒋院判用文遂予秦芁白术圆未竟一剂顿愈既而并授此方曰此东垣试效方中所出也又从俞嘉言求得此书用之颇通医理见余此书甚喜以试无不效者盖得其论议之精故也世之庸医不能究病之源不知医之理守古方而不通愈差而愈远夫岂无所自哉

朱氏三书

右格致余论局方发挥丹溪医按三书皆金华朱震亨彦修着彦修儒者同郡许益之高弟有穷理之功於医得传授之正故所论极精所治多奇效其书近惟两淛为医者多用之然率秘之永乐乙未东宫殿下命刋印以赐中外广仁恩也余时侍经幄最初得赐云

医书

右医书二册有外科济隂劳损胎产惊风疮疹急救诸科胎产方屡试之屡效急救尤为切用远乡僻地猝然有急患不得医药诚得此亦可少济也刻板在朝天宫

袖珍方

袖珍方四册余初至京师时得之邓尚忠长史分门别类古方无所不有苟不明隂阳表里虚实不谙脉证而惟执此则非徒无益固将有失焉览者不可以易也

三元延寿书

右三元延寿书朝天宫有刻板其间论清心寡欲饮食避忌之类皆民生日用不可无者吾得之刘渊然云

外科杂方

右外科杂方録於宗豫学士云皆经验者後有从余録之以试亦往往有验

外科精要

吾家旧有江陵十书内外科精义及此书於论外科之理及掲示治法至精且备不可忽也

秘传证治类方

此册及证治要诀皆得之御史陈嶷陈云戴原礼所辑虽未有考然论证集方秩秩具有条理

五运时行证治録

番昜胡秉常闲暇过余相与论五运时行受病脉证治法厥有造诣他日特书见遗故志而藏之

眼科源流一集【一首】

吾少时目覩孟坚兄以医眼往来龙泉万安二邑皆神其术迎致无虚月尝问其所从授盖此书也且语余云亦在熟之而已近得之因识其说

近时医家书刻板多废往往出於庸人孺子之所抄録其谬误不可胜言殊可慨也

卫生易简方

此方礼部尚书胡源洁所辑於医家所用靡或不备仁民之心可谓溥矣夫医必究素难长沙诸书为本而参之近代洁古东垣丹溪之论虽不中不远此编极多良方如不识病源不明药性未可轻用

海底眼

右王鼒易卦海底眼附以何侁四言独步专用五行盛衰生尅制化论事之吉凶休咎颇为有理视世俗杂以神煞论者远矣

书法正宗

右书法正宗一册士奇少时舅氏白水县丞陈孔立先生出以见教者也先生教人学书必谨法度曰不精真楷不可以趋行草然先生为人卓荦不覊翛然绳检之外平生未尝作楷书而行书特佳士奇尝以质焉先生笑曰汝但为鲁男子不用说柳下惠也虽一时戱言要之至理不外是也谩志於此

书法三昧

书法三昧余初録於陆伴读既以与诸侄此本重録於朱舍人家余少未尝学书及与陆往还得尽窥其家所蓄书法甚富陆与余厚又为余言其意颇悉也余虽知之尝习之而讫於无成东坡云内外不一心手不相应不学之过非余之病乎曾南丰论羲之书亦精力所致非天成也盖凡艺虽有法非熟之则不精独书学哉陆名闓字伯阳高邮人朱名古字季宁崐山人皆有能书名

宋刘次庄法帖释文

右宋刘次庄法帖释文附以陈与义刋误余初録於武昌尹千户盖童子所写草草来京师重録之尹名昇余客武昌时已七十余致仕闲居与余厚其为人慷慨豁逹有侠气好草书明四声等字之学自着书已板行喜宾客尤喜接儒者所居直黄鹤楼之北面大别山江汉会其前鹦鹉洲带其左治隙地数十亩为园池作小亭其中杂植四时花卉烂然不絶而山川隂晴朝莫之景出於亭下者一望可数百里实据武昌胜处亭中嘉客无虚日余亦数日辄一往醉其间然自余去武昌尹亦往雷州以卒其地遂废因谩识此并及其人云

法书考

元盛熙明作法书考八卷首卷评品古书二卷述创字源流亦间及作字之法三卷至七卷皆论书法末卷附印章虞揭欧阳皆为之序学书者资於此亦庶几可以有得余録於中书舍人南昌陈古训

书史会要

书史会要松江陶九成编盖钞録史传及百家杂记所藏善书之人而为之者也其书无足取至纂述近事尤谬独书法一卷稍便初学耳此编庐陵王守真松江还以见遗者

碑目

中书舍人陈登思孝好聚古今石刻徧求博访志其所出之处以成此编余与用之皆録一本按此而索之亦屡有得惜乎其未能悉也

玉篇

玉篇一册考其图书云周阳侯世家盖吾族兄孟坚之书余得之宾畿弟宾畿得之萧子英子英孟坚内弟也孟坚多蓄书既死无子故遗书无为保藏悉散落不存尝诵刘长卿生子诗且免琴书与别人之句窃以为无後者之慨然今世儒之家子孙不肖往往取先人书籍及所为文章博易所好甚者用易酒食视弃之如弃土苴以?於不孝而为人所戮笑者吾见之多矣如此亦何贵乎其有後哉

广韵

广韵一册洪武庚午余市之其直五百文既为友人持去後十年复市之其直亦然凡今生民日用之物历十年之久率增直十数倍独书无所增岂售书者其操心独亷哉抑好而求之者寡虽欲增而不能耶

北谿字义

此书陈北谿先生着先生名淳字安卿朱文公高弟也近刘伯埙员外自闽归惠余二本遂以一寄稷子盖圣贤教人必先明理理明而後在我者有所持循而行之不差此编皆理之大而要者初学诚能熟复深究则本源端正无复有疑於其所行矣

韵会

欧阳永和在闽中寄惠此书凡五册於读书为文其助益多矣王介甫云人闲暇不若看韵书其有以哉

洪武正韵

洪武正韵我太祖皇帝命儒臣刊定之书一洗江左以来千载拘僻之陋而复诸古盛哉刻板在太学吾家所有总四册

五音集韵

右五音集韵三册礼部侍郎高密仪公所惠此书出北方学者不独於音韵易正亦可以多识字

汉隽

汉隽十卷天台林钺着隽以喻其味也刻本在象山县学余得之左司直郎王子沂

翰林要诀

真书非古锺王以後上下率用之然亦有法昧者不能造其至陈绎曾述此所谓法也得其法苟非积功之熟亦徒然已曾子固言羲之所能亦精力自致非天成也一艺之学犹必知行两尽况从事古圣贤之学者哉吾得此编不欲閟故识此语以示来学

文选双字

宋苏易简为此编易简一代名人而用志於此荆公选唐百家诗已而叹曰费日力於此盖愧辞云况此编哉史志静得此以见示其之南京也恐累行李遂留於余家

兰亭乐毅【二体二首】

此兰亭石刻在蜀或云义门郑楷所刻余得之姑苏刘绍盖赵松雪所临者古人行书惟羲之此帖第一然学书者必工楷而後可以及行而松雪所临羲之楷书又乐毅第一故附此於後

右兰亭刻板在蜀或云蜀府伴读浦江郑楷家所刻余得之行人刘绍盖赵松雪所临者视北京临本笔气微胜又得北京乐毅帖於钱习礼检讨亦松雪临者颇佳遂附於後云

绦帖

此帖得之定国徐公宜珍袭之

不完绦帖

右不完绦帖数纸洪武庚午在武昌旅邸得於隣舍弊箧中纸墨已甚昏烂不忍弃也表为一卷视泉汝盖远过之

隂符经

隂符此刻在蜀府余得於本之书法清婉遒丽本之云相传为虞永兴书余以为宋人书岂蔡忠惠之笔乎当求识者而质之

元瑞鹤记

右瑞鹤记元吴文正公撰虞文靖公书秦定二年所刻今在北京余得之谢靖真寺丞吴公此文甚佳而虞公之书温丽典则亦足以师表後进也

汉庐江太守范君碑

此碑得之大理寺丞孙时未有碑额其前後及下皆缺姓氏名字纪年皆不见陈思孝云汉庐江太守范式碑也然碑云为侍御史冀州刺史亦皆不见於史传或者史之略也碑在今济宁州学断裂多矣夹漈郑渔仲定为蔡邕书汉碑至今虽断裂讹缺其仅有者无不佳如此碑尤为难得也

汉修孔子庙器碑隂

右汉韩勑修孔子庙器碑隂具载修庙人出钱之数不尽者又载於碑之两侧出钱或二百三百或五百有至於三千者而不以所出多寡为先後亦见古人所重不在乎是也

汉郎中郑固碑

右汉郎中郑君碑君讳固字伯坚此碑今在济宁学中余得之给事中赵惟恭此碑前後无年月其中云延熹元年拜某官又云年四十二则知为桓灵时所建也但文字磨灭特甚欧阳公集古録跋尾犹载其中数语今多漫灭不见也

汉司隷校尉忠惠鲁君碑

右汉司隶校尉忠惠鲁君碑君讳峻字仲严忠惠其諡也碑在今济宁州学郑夹漈定为蔡邕书碑已断为二文字磨灭不可读者殆四之一此本得之大理孙寺丞

汉封龙山碑

右封龙山碑在元氏县汉延熹七年至今千二百余年石刻虽颇剥蚀而文字尚可寻究碑首云封龙山者北岳之英也此本得之刘智安主事

道因法师碑

唐道因法师碑中台司藩大夫李俨撰兰台郎骑都尉欧阳通书通率更令询之子书法出家学矩矱森严意度飘逸但少含蓄之趣耳

玄秘塔铭

右唐大达法师玄秘塔铭裴休文柳公权书石刻在西安府学会昌元年所建唐法书家前有欧虞褚薛後有顔柳而柳所论心正则笔正虽一时格君之言要为书法第一义也

多宝塔碑铭

顔鲁公书多宝佛塔碑亦在西安府学视他碑特完好虽书法至顔柳晋人之风几尽然公书端方刚劲凛然忠义之气故为世所贵而学书者必合公真行观之乃得其妙趣

八关斋碑

右八关斋碑顔鲁公书唐河南节度使田神功寝疾宋州刺史徐向等为禳祈报恩者也唐书神功传亦概见其事碑在今归德州城外僧寺中永乐丁酉秋进士尹崇高奉使河南为余致此本而每行下缺四字盖打碑时为夏潦所淹也

元文敏公墓志

右元翰林学士元文敏公墓志中丞马文贞公文学士虞文靖公书并篆文敏先待制延佑乙卯座主文贞为同年而文靖相交处尤深此帖余得之陈中书彝训宜珍袭也

永乐中视学碑後

视学之明日国子监官上表谢各赐衣一袭遂赐羣臣宴又明日羣臣请刻碑太学

晋平西将军周府君碑

右晋平西将军孝侯周府君碑陆士衡文王逸少书刻石在今常州宜兴县府君讳处义兴人义兴今宜兴也碑後题云唐元和六年义兴县令陈从谏重树琅琊承仕荣镌盖此碑至唐再翻刻也

岳麓寺碑二帖【二首】

右岳麓寺碑得诸礼部侍郎胡濙余晚喜北海书最後得此而凡前之所得者皆不及也近於中书舍人刘素家见北海秦望山法华寺碑温润清丽盖又特出也法华故在绍兴府寺及碑皆久毁甚可惜也

岳麓寺碑李邕书石刻在长沙余前後所得十数本皆纸墨糊涂甚至不可辨识盖打碑必得善工而湖湘善工尤难遇长沙同知李吉特为余致此本故视前所得差胜也

云麾将军碑

李北海云麾将军碑永乐丙申用之在北京以寄余者此碑出良乡县北海所书有两云麾将军碑其一在陕西陕西者李思训良乡李秀也陕西者书法差胜然余畜北海书独此及岳麓寺碑耳其纸墨又此碑差胜也

罗池庙迎享送神诗

右东坡书罗池庙迎享送神诗笔意甚佳然较沈传师所书碑不同者十数字当以柳碑为正亦得之长吾云

陶隐君茅山帖

右华阳陶隐君茅山帖後有庐山曹士冕跋顔鲁公大驾帖米南宫露筋碑文字皆完皆行书之佳者又有南唐李後主行书望故园赋略米南宫题十字在後疑皆士冕家所刻者余客武昌时得之湖广参议吴文家

四体千文

右周伯温四体千文刻板在鄱阳中书舍人朱季宁仲子为乐平教官以见贶者也苏州旧亦有刻板视此颇胜元之工篆书者多矣伯温最用功其作字结体盖出泰山李斯旧碑其着书发明斯义有说文字原六书正譌云

九成宫醴泉铭

右唐欧阳率更书九成宫醴泉铭石刻在西安府麟游县缺蚀多矣凡余平生所得数十余本此本得於给事中毘陵胡源洁纸墨特胜故独存也

哀册文

褚河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑儿寛赞及此帖耳三龛碑未得见尝见会稽邓宗经有儿赞墨迹真妙絶此帖亦今世所罕见者余家诸帖此当为冠

手植桧赞

右孔圣手植桧赞宋米芾撰并书碑在孔林余得之衍圣公彦缙陆伯易常为余言宋人书米为优而余家米书独此与露筋碑为优云

同知崑山州事杨公墓碑後

右元同知崑山州事杨公墓碑欧阳原功文杨友直书虞伯生篆崑山讳学文字节文吏部侍郎贑州路总管讳孖之子庐陵及安成之杨同出靖恭坊此云皆祭酒膳之後盖与掲曼硕忠节祠记同一误耳详见余忠节祠记跋尾此碑及祠记皆东平州守季琛先生所惠先生忠襄之世也

汉泰山都尉孔君碑

右汉泰山都尉孔君碑孔君名宙宣圣十九世孙此碑延熹七年其故吏门人所建视汉他碑稍完宙融之父也见汉书融传

泰山李斯篆四帖【四首】

右泰山石刻李斯篆今可见者惟此四十六字字画浑厚而结体差长余得之山东佥宪洪遵道尝见应天府学有石刻宋刘跂泰山秦篆谱跂自序其略曰初宋莒公欧阳文忠公得泰山斯刻皆止於五十许字高不过四五尺形制似方非方四面广狭不等所谓五十许字者在南面稍平故尝为人所抚搨其三面皆残缺蔽闇跂始刮摩垢蚀而抚搨之凡篆字二百二十有二可读者百四十有六其文起西面而北而东而南西面六行北三行东六行南七行行各十二字其末行制曰可三字复转在西南棱上总二十二行跂河间人此谱政和中所为然今人所得泰山斯刻惟止此四十余字岂其余今皆已磨灭欤抑复为垢蚀所蔽而士大夫未尝亲造其处抚搨之工又皆苟且塞责不肯尽力欤故余志跂所说以见大?云

右秦二世东行诏书李斯篆其篆甚佳余在两京廿余年求之不能得比连得於洪遵道而楮墨亦佳京师四方之所趋也而好古博雅之士皆在其所收畜周秦以来金石刻皆富然余独见邹仲熙高庭礼陈思孝有此刻固其难得如此也

余既得泰山秦篆又求得刘跂此谱遂附於後以见秦刻在泰山者其未磨灭盖不止於今之所传墨本也应天府学有此谱石刻余得之张士谦云

考史记所载始皇东游颂视刘跂小字谱不同者十字史记临位跂作临立二十跂作廿远方黎民跂作远黎休明跂作着明後世跂作後嗣躬圣跂作躬听礼顺跂作体顺後嗣跂作昆嗣余皆同郑文宝及各处峄山颂皆出徐鼎臣史记不载其书二世诏史记有之

松雪书

与稷文甚佳惜不见其全集此篇亦因松雪书而传

宝晋斋帖二帖【二首】

右宝晋斋不完法帖余客武昌时得於医士吾郡曾尚文者一日陆伯阳过余欣赏再三遂借临写伯阳卒其家不复见归其弟伯瞻官南京出以示余余语之故而索焉即閟不复出伯瞻卒於山东此帖竟莫究所在然时往来余怀也侍讲高谷为余言渠尝借临未久归其子後亦不知存否也伯瞻仲子瑄近膺荐来北京余间询之亦语之故瑄对曰自幼家笥中未尝见有也幸得还乡里当究索以奉纳不敢背德瑄既得官於浙便道归从乡人物色得之因顾谦主事使还寓至一展閲间恍若隔世盖不见四十有五年矣损坏馍糊不复往昔之明整盖沦落於俗人久矣欣喜复还继之感叹遂重表而识之若瑄之存心不同乃父尤可识也

无为州旧有宝晋斋帖石刻余索之久未得盖数遇州士子及官于彼者皆云无复存矣今年周恂如员外奉命督赋无为因托往问周还以此见遗盖石刻在州学今所存唯此廿帖耳皆右军书又得米方尺隶书数字良快余意今书学虽废然安有董治教於斯游学於斯而了不知者世间宝物往往蔽於庸人俗子如此甚可叹也

李北海书麓山寺碑

北海书矩度森严筋骨雄劲沉着飞动引笔有千钧之力故可宝也

玄静先生碑

右唐玄静先生碑柳识譔张从申书李阳氷篆从申书法出二王而与李北海彷佛昔人评其书独步江外此碑在茅山盖唐行书之得名者余得之道録司官袁止安

遗教经

右遗教经及兰亭序石刻在归德州遗教止二十三行本六朝人书或以为唐经生书此云王会稽非也余得之刘士皆因其有汝州之印故附於汝帖之後

汉谷城长张君碑

右汉谷城长张君碑未有碑额盖中平二年其故吏所立文辞字画皆古雅碑在今东平州学余得之宗丈东平州守季琛先生之子民服云

虞恭公碑题与翺孙

此碑最宜初学者师法然岁久碑石已缺其下三之一而字画甚好今附於此与翺孙习书不可懒惰也

汉溧阳校官碑

右碑建於灵帝光和四年盖长平人潘乾为溧阳长兴学修教其丞赵勲等为建此碑今在溧水县学余得於进士彭琉而字多漫灭不可辨识

白石神君碑

右白石神君碑得之子啓学士未有碑额盖汉灵帝光和六年所建文多剥落尚可读而字画甚佳

梦英千文

右梁周兴嗣次韵千文宋释梦英以篆体书之乾德三年刻石在今西安府学前此释之徒以书名者多矣而以篆古名始见於英也

扈从西廵诗

罗员外学古得余此诗刻置宣府学舍教授刘凖寄余此本盖越三月宫车晏驾览此岂胜永恸因题以授和侄

先曾祖碑铭重刻石後

自元季兵燹杨氏先世文字悉无存者欧阳公此文洪武乙丑余得之贑锡坑萧氏盖屡濒于毁殆有神物护持之洪熙乙已蒙恩赠曾祖祖考皆荣禄大夫少傅华盖殿大学士曾祖妣祖妣妣皆夫人时复作祠堂遂就北京买石求吏部郎中兼翰林侍书程君南云重书此文刻之还寘祠中用贻我後人而祠堂记附刻诸隂

鲜于伯几真草千文後

鲜于伯几书当时与赵文敏公齐名两人相与甚厚而鲜于蚤没故其遗迹之传者甚少此真草千文刻板今在南京太学所谓真草书盖兼行也

家刊千字文

右翰林侍书程南云写昔人有云字坏於晋谓坏六书之体也此本主六书如障鶤亯愯玅之类率正千载之误初学所当知也

劳略帖

唐太宗劳略帖余得之郭教授敬守盖曹士冕家所刻山谷评为佳物殆不虚矣

东里续集卷二十







续集卷二十一

<集部,别集类,明洪武至崇祯,东里集>

钦定四库全书

东里续集卷二十一　　　明　杨士奇　撰跋

绦帖题与昇侄

此绦帖总五本山西参政杨鼎所惠鼎尝从事翰林在山西有贤称但此帖装表者失伦次非一也

欧阳法帖寄侄孙奕奂

汝兄弟自幼丧父赖祖训育今祖父丧矣当夙夜勤学立身以图不忝祖父不可自暴弃也知汝皆已婚度未有字今字奕曰崇规字奂曰崇矩盖奕奂皆有大义然非循蹈规矩不能大也先儒所谓大器犹规矩凖绳先自治而後治人是也汝兄弟勉之勉之并寄欧阳率更法帖与汝习书习书与为人同道书一点一画皆循法度久之而熟则下笔可观矣人一言一动皆遵礼法久之而熟则德行可称矣勉之勉之

沂州普照禅寺兴造记

右沂州普照禅寺兴造记建於金熙宗皇统四年僧汝尚文集唐柳诚悬书庶几得柳之彷佛者

北京诸帖

右黄庭经乐毅论皆赵文敏公所临兰亭序无氏名顔鲁公座位帖逸其半或云皆公所临未知是否金丹四百字亦公所书石刻皆在北京永乐七年车驾巡幸扈从之臣多得之而纸墨之佳如此甚少余得之太常少卿朱焯者也

七观帖三帖【三首】

右七观帖元袁文清公所作以赠程文宪公致仕南归而赵文敏公之所书也余家有公小楷帖如黄庭乐毅皆临古人书独此帖出公自然之趣惜纸墨未甚佳耳此刻今在四明余得之陈孟顒秀才

余多得七观帖独此本纸墨差胜彭百链浙东还所惠者

程文宪之归袁文清之文赵文敏之书皆所谓得意者也而具於斯盛哉所惜当时刻手不及耳余所得者独此本差明白盖鄞士吴友麟所惠者

杨仲弘墓志

右杨仲弘墓志黄晋卿撰库库书仲弘晋卿皆先待制同年进士余尝録此文附置题名碑隂又得此於王汝玉赞善汝玉以为佳物赠余惜其纸墨颇劣也

贺捷表临本

锺繇贺捷表欧阳文忠公集古録论之悉矣石刻今不存吾尝见数本字大小皆不同独友人陆伯阳所藏者为得中笔意兼胜陆没後文籍散失不知此帖流落何在惜哉此纸陆少时所临以遗余者每一展翫兴念亡友为之怆然

圣教序

右唐太宗作圣教序及高宗作三藏圣记又各有与僧玄奘手书附其後後又有玄奘所译心经皆僧怀仁集羲之之书而于志宁来济许敬宗李义府之徒为之润色咸亨二年勒石今在西安府学今世学行书者兰亭序之下则资於此余得此本於江夏宋惟宪纸墨颇佳

北庭草书

右北庭草书宋治平丁未宋孝孙刻之资中余忘所自得无书人氏名孝孙定为怀素书观其笔势飞动超越真非素不能惜乎此本纸墨未佳也

陕西座位帖二帖【二首】

右顔鲁公座位帖藁石刻在西安府学此本骨气清劲飞动视後来临本盖悬絶矣余得之周恂如员外吾郡胡忠简公书法实出鲁公其大节亦相似故以所上高宗封事亲笔藁附此帖之後

右长安所刻顔鲁公座位帖藁观顔书者必观於行乃尽其妙处

题顔鲁公书

此卷顔楷书中兴颂第一东方赞次之题名帖又次之而题名最明白

北京座位帖

北京顔鲁公座位帖本四幅永乐七年扈从之臣多得之止二幅盖失其半久矣十一年民有治圃得之者杨学士亟以二纸见遗余并取旧所得於沈民望修譔者通表之遂为完物譬如延平之劒神物终当复合也

詹孟举书

国朝大书詹舍人第一其小字亦精但世不多有余独於秘府屡见之詹初得书法於巙巙子山盖兼虞欧顔柳之体而有冠冕佩玉之风者也

孔子庙学记

右魏孔子学记曹植撰梁鹄书书法特妙此碑在孔林余得之衍圣公彦缙者也

汉修孔子庙器碑

右汉韩勅修孔子庙器碑盖灵帝永寿二年也此碑即六一公所讥霜月皇极之语者吾特爱其书耳

汉鲁相晨孔子庙碑

右汉鲁相晨孔子庙碑晨无姓赵明诚金石録云史晨也碑在曲阜建宁三年所立详见欧阳文忠公集古録余得此於陈思孝思孝平生广求厚积有重复者往往以惠朋友不但惠余也

孔子庙堂碑

右唐孔子庙堂碑虞世南撰并书石刻在西安府学亦得之胡给事尝在内府见旧刻本与此迥异盖岁久碑刻剥蚀失其真也欧阳文忠公童子时得此碑刻画完好後廿年复得之则已残缺况今又後三四百年哉

夫子庙堂记

右夫子庙堂记唐驾部郎中程浩撰宋宣义太师梦英书世多喜诵此文而梦英书法一本柳诚悬然骨气意度皆弱不能及也

米南宫二帖

右米南宫二帖旧得之吾友陆伯阳陆论书法於唐主褚河南於宋主米余闻米最善临晋观後一帖则其用意於晋者可见已

笔阵图

右羲之笔阵图非羲之自书盖近代人所书而羲之笔法因之以传耳石刻在西安府学此闵佥事所惠者

子昂千文

右松雪翁行书千文盖有智永遗意学书者易於见效此刻藏松江海滨僧舍时人鲜有知者监生王宁奉命巡盐场过而得之以见惠由是稍闻於士大夫矣

淳化帖三帖【三首】

此本吾故人朱吉季宁家物朱洪武末为湖广佥宪坐累被逮尽卖文籍为行费此帖落江夏沈氏今岁仲举展省还江夏时沈氏落甚其子亦尽卖文籍仲举因购此见惠签题犹朱手笔览之增感此帖盖摹刻皆下独二王有数帖庶几然甚不多也

右淳化帖四本泉州刻也余友陆伯阳家故物洪武甲戌冬余自武昌归陆以赠别签题皆陆手笔图书具存独念故人不作久矣而此刻今归内府亦不可得也右淳化帖五本泉州所刻者永乐乙未春余得之兵部尚书四明金世忠余家旧得於陆氏者与此颇各有缺略及错简遂得互相参考而宋米芾尝辨其间伪书及黄伯思法帖刋误所论皆见余之别録

右军书

此出曹氏星凤楼帖中不完所存者皆右军书行书十余帖草书四帖州民奉橘临墓田丙舍官奴虞治书裹鮓皆在楷书有乐毅海字本又有全本有东方画赞无兰亭序而有宋人题跋数首永乐庚子冬余过临淮访族兄弘璧而得之者也

黄帝祠宇

右黄帝祠宇四字唐李阳氷篆刻在缙云字衡一尺有半缩倍之吾家阳氷篆书此最大者闻缙云仙都山有鼎湖世传黄帝上昇处阳氷尝篆鼎湖二字今尚在余未之得也

忘归台铭

右忘归台铭李阳氷书刻在处州阳氷尝为处之缙云令故其书在处州独多闻有孔子庙碑吏隐山留题诗文皆佳余未得也

长安绎山碑

右绎山碑盖宋淳化四年郑文质以徐铉所授故绎山摹本刋置长安学中者文质铉之徒也今泰山有秦刻李斯真蹟尚在但磨灭多矣间於邹侍讲家见摹本止廿九字其去此甚远也

青社绎山碑

右绎山碑青社本断裂多矣余得之习礼检讨尝见陈思孝论绎山翻本次第云长安第一绍兴第二浦江郑氏第三应天府学第四青社第五蜀中第六邹县第七然余於蜀中本未之见也

东明精舍绎山碑

陈思孝自北京寄惠此帖盖浦江郑氏东明精舍所刻本也宋景濂谓此用长安本翻刻然以余观之亦出绍兴本未知果如何当求识者辨之

邹县绎山碑

右绎山碑字画视诸本特小得之行俭云出於山东而未详其处闻邹县有绎山翻刻本此岂是耶当求识者质之

篆书偏旁字源

右篆书偏旁字源宋宣义大师梦英书此碑咸平二年立於长安学中後有英自题又附载郭忠恕所答书

彼岸寺碑

右彼岸寺碑在汝宁上蔡县余得於监察御史尹崇高盖宋真宗时建此碑今剥落多矣不知撰书人姓名中书舍人陈登思孝以篆书擅名於今数称此碑之善余则未能通也姑存之

五箴後

右唐韩文公五箴宋仁宗时狄道宋寂作篆体书之後其子摹刻于石宣和六年也

党怀英书

右党怀英篆书竹溪四絶句金章宗明昌六年刻石济州普照寺今在州学中

大学经

右大学经一章作锺鼎篆书而忘所自得亦不记石刻何在闻西安府学有汉隶尚书鲁诗仪礼春秋公羊传论语魏三体书左传遗字余皆未得也

题王氏父子书

右残帖皆王氏父子书首右军兰亭荷华长者鹘等断石兰亭起大字至向字凡五十三字薛稷临兰亭六帖次徽之二帖次操之二帖次涣之一帖次献之洛神一帖皆出曹氏刻其刻石已不存余故重而表之时有惠怀仁集右军书者并附其隂

汉圉令赵君碑

右汉圉令赵君碑初平元年立盖献帝嗣位初年也碑在今邓州南阳县学中文字磨灭不可见者将半矣余得於陈舍人思孝

汉北海相景君碑

右汉益州太守北海相景君碑景君卒於汉安二年碑今在济宁州虽完而字画漫灭不可读者多也

汉碑隂

右汉碑隂题名余得之思孝不知其为何人碑隂其所载皆门下书佐及故吏之类而字画颇佳

魏受禅尊号二碑

右魏受禅表尊号二碑世或以为梁鹄书或以为锺繇不可必而雄丽古雅後之攻隶者必取法焉二碑皆在许州得於刘士皆尊号碑其下近趺处皆磨灭不明盖古碑历世久远多如此也

纪信碑

右纪信碑唐武后时卢藏用撰并隶书其书甚佳昔人评藏用隶在能品余得此於士皆

唐任城县桥亭记

右任城县桥亭记唐开元廿六年任城尉游芳撰王子言隶书书虽出唐人而古意苍然後之人能若此者甚少吾家唐隶独有纪信及此二碑耳

黄庭经二帖【二首内一帖附曹娥碑出师颂】

右黄庭经稍肥大曹娥碑纸墨虽劣然态韵悉佳二帖昔得之汉阳教授胡士安出师颂近得之王孟扬检讨稡为一本便藏也

右思古斋黄庭前有唐临绢本四字为表背裁去石刻故在颍上县学廖子谟为县寄惠数本所恨打碑者甚谬也

顔书东方朔画像赞碑二帖【二首】

右顔鲁公大书东方朔画像赞碑在古乐陵郡山石上今山东泰安州境内盖天宝十三载公为平原太守时所刻後有碑隂记余尝屡得之此本得於余正安修撰特完好

彭百链御史惠余此帖夏文顔书伟然千古之二絶然考唐史天宝十四载安禄山反范阳此碑建於十三载之冬治城整兵之际有余力及此又可以观【阙】　之度矣

志公像赞

志公像赞今灵谷寺有石刻吴道子画李白赞顔真卿书世称三絶旧刻已坏此重刻者而不复见书法之妙矣碑隂有赵松雪篆书甚佳然余未之得也

罗池庙碑

右唐韩文公罗池庙碑中书舍人沈傅师书桂管观察使陈曾篆书与篆皆佳长庆元年所立也余得之长吾

昼锦堂记

右宋欧阳文忠作昼锦堂记蔡君谟书君谟书甚重於当时刻石四方多矣今余家独有此碑得之钱习礼检讨云

子昂十七帖

右赵文敏公临羲之十七帖公平生用功此帖最多临本石刻亦有数处余凡见四本皆不若此本之佳也

汝帖二帖【二首】

此石刻在河南汝州永乐丙申冬中书舍人陈彛训扈从还南京探其装有汝帖二本皆表完遂以此分我右汝帖十卷凡十三幅各有汝州之印外因録二幅得之河南佥宪刘咸士皆视余前所得者颇优此刻【阙】长睿辨之甚悉

应天府学绎山碑

右应天府学绎山碑元至元癸巳所刻者思孝尝云去长安本甚远信哉

汉大风歌

右汉高祖大风歌大篆体刻石在沛县沛有新旧二碑旧碑已坏此盖近代重刻者余得之於大理马寺丞

洛神赋二帖【二首】

右献之书洛神赋十三行陈正伦所赠石刻今在常州而刻手不及

洛神旧石刻之佳者今皆不存独有此在毘陵而刻手甚劣仅存其意耳余得之陈正伦御史

乐毅论

右乐毅论止存首尾二百四十余字而缺其中四百余字曹士冕所称张氏斫鱼石者此是也然余忘所自得不知此石今安在也

五清卷後

卷中诸君子皆三十余年翰苑交游也孟端没於永乐中近年幼孜子啓民则崇述相继皆没览其词翰益重故人之感

茅山崇禧万寿宫碑

右三茅山崇禧万寿宫记元镇江路録事王去疾文翰林承旨赵孟頫行书并篆额行书特佳余得之安成进士彭琉

通波阡表

右通波阡表余得之张氏之孙户部主事宾阳其文杨廉夫撰其书真篆二体皆出陈文东而用太朴伯温名者太史公所谓附青云之士施於後世者也文东极力晋唐其书姿媚醖藉自成一家所未足者骨力耳

七姬厝志

七姬皆死於义而张之文宋卢之书皆精玅其传远无疑余得此於嗣初云

智永千文

右智永千文真蹟故藏鲜于伯几家大德中摹刻在松江郡学此本余近得之闽人王源永书如精金粹玉此刻於规模结构近之论丰采神韵相去甚远其效龙伯高而未至者欤

先待制抚州推官厅记後

此碑作於先公既代之後尝闻老长言受代之故谓郡有豪僧云住暴横为民害内而中书外而行中书廉访司皆交其贵要莫敢谁何者先公治其发塚墓事得实狱已具而行中书廉访司皆遣子弟求解於郡先公执不听则公移以駮郡於是行省白中书郡径自南台以逹御史台御史台卒是郡议奏诛云住未诛而中书符下调先公归安县尹然云住竟不免死元史先公传亦载云住事是时当路党邪往往类此记中所谓不得尽行其志者也抚州知府王昇近寄遗此碑谨识而藏于家以传示子孙云

唐中兴颂

此颂前三十年见有得者字画多明白而十数年来有得者其馍糊率类此岂其石近又剥蚀欤抑打碑者之不善或有善者而余未之见欤此碑丰城史志静所惠盖余素嗜而得者遂为吾家之玩宝

兰亭十四帖【十五首】

此帖石刻今在颍上县其首题曰唐临绢本而临者刻者皆弱余得之廖子谟

右禊帖临手刻手皆劣甚不记何人惠姑存之後二帖其一前完後阙一前阙後完肥瘠亦相近皆胜此远矣永乐中扬州发地得之近时勉祭酒所惠

此二帖虽不完然点画波磔玅处皆在神采有余足资效法何必多也

右兰亭前本虽弱後二本甚佳虞恭公亦佳宜珍袭也此福州本余所得多矣独此有陈肤仲题肤仲三山人晦庵门人张商英兄亦名唐英卒於神宗之世此所称唐英当别是一人

近年扬州僧舍发地得二石皆兰亭旧刻一缺其前一缺其後塩运使何士英裁齐合之为一前所存者十八行止犹不二字後存者十行起能不二字两本肥瘠相近清韵可爱论骨气当在福州郑本之次世传宋思陵驻跸於扬金人奄至车驾仓猝出避御用物皆不及将所爱兰亭石刻瘗之而去此岂是耶柴叔舆侍郎凡得两本分一见惠因识其大略

近日胡若思以此本予导评为定式殆是老眼昏眵矣故辨之

前帖是郑清之家旧刻其石今在福州後帖松雪所临今石刻在北京太学

此刻今藏中书舍人胡宜衡家视郑本微不及视松雪差优

右帖得之王时彦詹事王忘所自得亦不究石刻存否当是唐人所临岂禇河南之蹟乎此本又在郑之下胡之上

内府所藏刻本有三十余家今石刻存者甚少余所见者汝州本绍兴本临江戏鱼堂本福州有郑清之家旧刻本颍上唐临绢本北京太学及蜀中有赵子昂临本尝多得之此五本近一时所得其高下不齐王时彦云兰亭下者入目还自有趣殆不虚语

前翰林检讨王偁得兰亭墨本以进文华殿盖唐人鈎摹者睿旨命刻石间赐大臣及近臣此卷左谕德臣士奇所被赐者谨拜手识而藏之

吴敏德为御史巡历所至皆汲汲名教事此其一耳诚可尚也偶得此刻遂志于後

此绍兴本视此尚完整今剥落如此盖流俗人不知爱护甚可叹也

世率谓字肥而不刓者为定式然山谷所赏者肥不剩肉瘦不露骨此本其殆是欤予所见多矣未有精神爽爽如此者珍重珍重参议李君示此谩为之题

兰亭序题与昱孙

右石刻在今绍兴郡学吾得此於章尚文此刻本在吾庐陵不知何时移绍兴也其古意苍然视汴中新摹刻者大相远矣吾家凡得数本独此本差完

玉枕兰亭二帖【二首】

右玉枕兰亭石刻今在南京火药刘家余得之陈镛叔振陈清修雅重余敬爱之自翰林庶吉士擢礼部主事从兵部尚书李庆入交址没於兵间甚可惜也

此刻故在绍兴府今亡裁十余年而墨本存者已少余得此於给事中任守礼纸墨虽劣而字画意度悉完固在所爱重也

宋杨忠毅公神道碑

宋杨和王与张韩刘岳诸公同事高宗排大难却大寇其功名载史册耀後世者伟矣观敷文学士刘一止此碑又知公忠精义烈乘一障以百数困病之卒膺数十万狂横之敌屡赴屡摧之然後秉大节死城下盖公又肇杨氏之先也公之死类古称有重於泰山者非欤公死距今二百四十余年子孙不废诗书之懿公之所以肇杨氏者其犹未艾乎其犹未艾乎

汉魏唐元隶古

右汉魏唐元隶古唐隶擅名非一人独卢藏用尚有汉魏意元之隶书如虞伯生杨友直尤有名虞出庙学记杨出华山庙盖分隶必以汉魏为至也汉视魏又古矣此卷所辑前一面起魏而继以白石神君後一面起唐历元而继以华山庙亦泝流求源之意也

陆伯阳草书後

此廿年前友人陆伯阳为余书者陆亡已十七年而此纸余尝以赠杨仲举仲举又以赠吾宾畿弟览之怅然谩志於後

饶介之诗後

饶介字介之号醉樵尝仕张士诚能诗攻书法擅名当时宋仲温宋昌裔皆出其门此册介之手笔余得诸庐陵刘彦信

萃叔耕遗墨卷後

右吴兴萃叔耕先生遗墨一卷诗二首画三幅手简一幅诗见其志画见其韵手简见其学其清尚雅正之士哉先生之子原朗宝手泽如拱璧间来北京出见示披玩起敬不已原朗风致不忝其父亦可敬也

徐宪使传後

右山西宪使江隂徐公传先师海桑陈先生为其子逊撰并书先生江右大儒为文章不苟许以此文悉本於逊之所述逊字伯敏时为泰和令好贤下士明於大体循良之政民爱戴之卓然贤大夫也观其子知其父此先生所为大书者也宪使於是不泯矣伯敏没今五十年其子什袭此文如新又足以见贤者有後其子近属先生之孙江隂县学教谕孟旦以求余题呜呼先师为此文之明年遂捐馆矣拜观不胜悲感盖又有感者伯敏为泰和三年考最以升继为泰和者十余人民耆老至于今独思慕道誉伯敏不置口古称才难不其然哉不其然哉敬拜手题於其後

松雪书杜秋兴五诗後

前辈云松雪作书初规摹锺元常後欲展大字乃入李北海而终主於右军余及见公作白驹图书白驹之诗四章在後笔意皆出锺此书杜秋兴诗其又在习锺之前欤而视公後来所书夐异曾子固论右军书亦出学力非天成也盖非学无以成名观公此书尤信

欧阳士则所藏其表兄诗翰後

老友欧阳先生之子士则来京师出所稡其外兄侍郎王君所寄其父子之诗为一卷属余识一言嗟乎余何言侍郎先母夫人先生女兄也岂独渭阳之心哉先生尊府临淄公早没先生之学盖出王氏侍郎尊府琼州公久宦游在外侍郎之学寔出於先生先生於侍郎用意忠爱盖有非他人之为舅甥者比也余与侍郎同在翰林三十有五年每向余道舅氏之德未尝不惓惓於心今先生春秋八十余侍郎君每念不得归侍於左右所赖者有士则朝夕之养也今士则迫於荐举将出於是侍郎君若有不怡於中者毛生为亲捧檄孝也包孝肃登第亲老十年不仕亦孝也侍郎君忠爱岂有异舅氏昔者之忠爱乎吾家与王氏欧阳氏相好非一世士则爱日之诚如不迂视耄言亦孝之至也

彭贯主事家藏先世书简後

民瞻先生高明之学刚介之节吾郡之望也以作诗送胡忠简忤逆桧贬辰州此十帖与彭氏壻家皆辰州所作绰绰有自得之意而忘其身之在放逐盖君子直诸内无往不自得也先生赴辰年已七十及八十始许自便迨再升朝九十余矣此岂人之所能为哉二沈三年虽一时谩语然天道必不爽世之极力以讐正人者可不监乎彭氏後同叔能宝藏此帖又有艮斋诚斋父子圭斋诸贤题皆至宝也

卫中书所集名书卷後

中书舍人卫靖以嘉集张即之赵文敏杨廉夫倪元镇宋克温昌裔卢公武陈文东之书为一卷其人品位望高下不齐亦各一时之名胜即之宋季人其书虞道园素不取然余在秘府见所临兰亭展为大书良有晋意文敏元钜公卓然当代之冠冕杨倪皆元季杨之文章倪之清韵咸重於时而不以书名二宋卢陈皆见用洪武中克温善用笔真行草书皆精而章草当第一昌裔擅行草体兼晋唐笔势翩翩而谪辰州後乃大有造诣卢书独尝见其作篆数字甚高古陈真草初兼二王虞欧自成一家後慕二宋遂稍放逸则不若鲁男子之善学也然闻其隶书高余不及见因以嘉出此求题谩志愚见於後

松雪墨迹後

右子昂书张宇初真人以进文华殿者士奇时为春坊谕德遂被宠赐云

题麦舟图卷後

士君子用心凡宇宙间皆吾分内事范文正志伊尹之志盖自任以天下之重忠宣志同於父而世喜谈其麦舟事至绘以传论者又谓其重义轻利及贤於箪食豆羮见乎色者虽意存乎警俗而论忠宣则浅矣乌获举一钧可以论其力乎朱文公纂録宋五朝名臣言行自忠宣始学至其终身言行之大者悉备而麦舟不与大贤之观人有道矣范君啓东宝此图最後求予题予何足以知忠宣然重啓东之能敬其同姓之贤也故推文正之意以书於诸公题识之後

东里续集卷二十一







续集卷二十二

钦定四库全书

东里续集卷二十二　　　明　杨士奇　撰跋

陈文东书

陈此书有大令有永有虞欧而虞欧为多初学可以观也

翔鸾寺记

鷄林人为此文简洁高古信知何地无才宜太尉之求而文敏之书也间驸马都尉赵公出以见示遂题於後

行书千文

千文取字不重出以便学者昔人用篆隶真草书之多矣独未见作行作行昉见於赵承旨盖有石刻传世而精妙未有如此卷者亦尝见公书五体千文墨蹟皆不及此辟诸精金粹玉不可选也可宝可宝偶得暏於日省斋敬题于後

宋高宗御札後

右宋思陵阜陵所赐杨和王及王子枢密公御札凡三十有九王之孙文皞稡次刻石於今二百五年矣王八世诸孙翰间以示余观其眷注任托诚要义激何其至哉当是时徽钦北迁宋社几覆皆以为非有张韩刘岳及王诸公恊忠比力不足济事今观此固君人者有以得之乎夫士遭其时蓄其志而不得於其君故卒无以遂成功名若王得君之厚斯以其功名赫然者乎於戱六月之诗玁狁孔炽我是用急南渡其甚矣共武之服以定王国其无忝哉夫惟大雅无忝尔祖王子孙尚敬之哉

赵文敏公墨迹後

元之盛际赵文敏公法书冠絶天下上自朝庭下至山颠海隅大书深刻辉映日月至于今翰墨真迹流传於世靡不珍袭如拱璧焉余於秘府人间见之多矣大率所书汉唐以来名人文章及老释之言而及於吾儒圣经贤传甚少见也盖必有之或秘不以出或愚民俗子不知所宝而废弃之矣今於吉安守四明陈侯本深所拜观太学三纲领以下五十八字浑厚而飞动温润而典则存庄敬於挥洒之中允哉重宝也余童丱闻之先生长者临川吴文正公尝以知止而後有定至则近道矣四十二字即传第五章所阙之文遂摘出以寘於此谓知之至也之上为传之第五章以在止於至善下接古之欲明明德於天下者先治其国余反覆诵究经传文理皆贯通明白而先儒所未尝言者盖文正作礼记纂言正错简如此类甚多为世所重因本深属予识于後遂附见其【阙】云

郑孟宣书同气诗後

此诗虽二十八言而抑扬开阖明白切直其忠爱恻怛之心殆与鄂不韡韡之诗相表里吾邑刘文复恒诵之以示劝戒家兄又为求名笔书之用广其志其於风化有助矣

子昂书昼锦堂记後

此卷尚书夏公家珍秘公历忧患久而特存以忠献王功烈文忠公文章文敏公翰墨光华相望数百年之间卓然三絶譬诸至宝盖必有神物护持之者矣

鴒原别意卷後

鴒原别意者亡友胡公光大在北京时别其兄方大先生之诗也方大过南京尝属识于後余未有复之而光大没世每欲握笔辄动悲念不果朝庭嘉念光大不已再赠官至一品又官其子而厚赉其家於是其子以伯父命趣识其诗呜呼光大没今八年方大与予亦皆老矣其能无嘅焉者乎自余识方大於今三十有五年与光大同官翰林十有七年盖相知莫如余深也其兄弟相笃孝友方大清素谨确自食其力与乡人处恂恂执信义而动循矩度虽其弟贵盛一时而其家门庭萧然不改於旧也光大简静慎重严交际非其人辄不一顾人亦不得以非道干之在官恭勤周密未尝居家言公亦未尝以其私干於公也虽荣名为四方士所仰望而泊然俭约之风故在其恊德如此世之贵人宦逹者有兄弟如胡氏固已少矣彼贵不知守道而仕者肆於外处者肆於内殃咎之来被於躬及於家族夫岂偶然之故也胡氏既有以保其终又有身後之泽岂不可以为世鉴乎吾又有望胡氏诸子皆将继二父之行也故书以告之

黄汝申摹宋陈草书卷後

此宋仲温昌裔陈文东草书皆黄汝申所摹可为精矣非积熟未易臻此二宋初皆得书法於饶介之仲温笃志魏晋诸体皆善而章草当在妙品昌裔书谪辰州後乃大有造诣飞动纵意而不越矩度文东亦善诸体盖得仲温之助闻汉隶尤高然余未及见盖洪武间吴中三絶近岁能书多出於吴而亦多自宋陈出夫法上得中泝宋陈以上非无用力之地而行远自迩固有取於此因汝申示此遂为之识

山谷与云岩禅师书墨迹後

山谷先生元佑八年初改编修官而平素於云岩甚厚集中数简勤勤向往之意儒释所本不同而先生乐佛往往借此喻彼然先生孝友节义有功名教重其人以及其遗迹则览此卷者固宜起敬

周纪善所藏鲜于墨迹後

鲜于公书当元盛时与赵文敏公齐名前辈评其书在能品观此拱璧何足多哉惜乎其早没而世之所传者尠也岐凤尚宝藏之

苏文忠公父子及秦黄张晁诸贤帖後

右苏文忠公父子兄弟及秦黄张晁诸君子墨蹟秦黄张晁所谓苏门四学士者也总八纸各臻其妙戴弘演御史所藏展玩忻怿想见高风雅韵於眉山一堂之间矣

宋贤帖後

右宋范文正公韩魏公及李忠定张忠献诸贤墨蹟总十二幅皆当时钜公名人今监察御史戴弘演所藏出以相示烂烂乎景星庆云之辉映也其去岁帖出王定国或以为寇莱公或以为曾文定非也因识而归之

宋克遗墨後

南宫生书自魏晋出用笔精妙毫发不苟洪武中两浙擅名法书者三宋为首南宫尤杰出於今良不易得此数诗盖得意之迹宜珍袭之

宋贤墨蹟

宋贤墨蹟三纸富郑公司马温公苏文忠公各一纸而装失次序当表过内有清容图书疑是伯长故物

褚河南儿寛赞後

评者论河南书字里金生行间玉润法则温雅美丽多方观此赞真不虚也吾求数岁始得之谨珍袭之吾先世蓄河南书廉颇蔺相如而下数十传节文终以优孟遭世兵乱家隳於寇此书散落人间虽或见之力不能复後亦莫知存否举家为憾平洲府君及刘子高先生之文具着其事故览此益重先世之感

欧阳率更梦奠墨蹟後

韦续墨薮欧阳正行书在中上品欧教作书有八诀最利初学学者观古人书必观墨蹟乃见妙处此梦奠七十八字真人间絶无仅有希世之宝也盖尝入宋御府矣赵文敏公所题考碑志是三十七八岁笔故与後来特异吾家蓄古墨蹟此为最久

丘氏所藏宋告身後

宋告身循唐制而潦率不逮远矣况嘉熙当季叶乎丘氏子孙能宝此於二百年再革命之後其故家文献犹可徵也

詹舍人书昼锦堂记後

韩公之功烈欧公之文章皆世所甚重此记自出入将相至社稷之臣数语古今言韩公者未有能逼真若此也当时书石是蔡君谟至今传世为宝詹君此书不减君谟亦可宝也

宋贤像後

右宋贤像自陈希夷至真文忠公凡廿四人出宋人笔甚精盖毕文简公子孙故物凡三百年道学文章名公皆具但道学无濂溪文章无六一当必有之而流传既远遂亡逸欤

吴虞二先生像後

元道学大儒之出吾江右者吴文正公虞文靖公皆在临川先曾祖吟窗先生延佑乡试寔文正门生而於文靖交游今二公文集具可考见而家集载先祖金洲先生兄弟问学皆登二公之门士奇闻诸长者先世尝藏二公画像皆有亲笔自赞兵乱失之士奇独见往来简牍数幅耳比得此二像於程南云敬表为一卷遂於文集中考赞辞书之并録行状神道碑於後以藏於家将使後之人瞻其像知其道而致力於学也

程文宪公遗像後

为大臣者格君心进贤斥不肖兴学育才其要务也元之有天下信用南士自程文宪公始公虽不为执政而遭时得君於是数者其功绩炳炳然施当时而垂简册况以明白正大之学发为闲深雅则之文章乎不可泯者哉噫不有君子其何能国夫世所称国家之元气斯文之命脉者非文宪之徒之谓欤因拜观遗像於其孙南云所不胜景仰之意像之後有题赞李韩公先待制公延佑乙卯座主欧阳楚公许文忠张文穆黄文献皆先公同年友又有先代通家之敬焉南云属余题故并识之

程提举行吟像後

元之兴南士显用者莫先於程文宪公其後吴文正公掲文安公继起皆文宪所延誉推荐亦皆出於江之西也元之亡黼冔裸将之士往往而在文正之孙江西行省参政当文安之子刑部侍郎汯文宪之孙福建儒学提举世变皆全身以去不忝其先谅哉君子之有後也今获拜观提举公行吟像及覩李伯韶所着传称其有傍花随柳之趣嗟乎其亦栗里斜川之适者欤起敬起慕题于後

李公麟鬼章効马图後

行人司正黄宗载持其友蒋伯辉所藏宋李公麟画鬼章効马图求余识一言图之右有苏文忠公叙赞今世士大夫相继为诗称道之余不能复有加矣然图之妙亦不必後之人数数称道独反覆文忠公叙言不能无嘅焉者元佑初文潞公吕正愍范忠宣诸贤共执政柄时朝庭清明推仁布泽嘉惠天下汲汲惟恐不及不事游畋不宝远物而蛮夷四方之贡却絶复至充溢于庭视如无有天下之人欢喜庆告有太平之望未几潞公诸贤尽斥而章蔡之徒复用蔽塞耳目谗逐忠良隔絶上下浊乱政经天下之人困其荼毒驯至徽钦之世祸遂不救向使潞公诸君子终其身在朝庭之上不去岂至乎此也小人之能败人国家也如是果孰执其咎哉凡为天下国家得人则治否则乱元佑之世虽蕞尔边陲备御之寄所用如游师雄之徒尚有可称曾不数年虽辅相天子理天下亦不暇问可否而一畀之匪人则国之安危理乱又岂待他日而後见哉於乎有国家可以鉴矣自古以来其人光荣贵富其身既死遂湮没无迹一也苟其行不臧後世闻其名犹贱恶之若文忠公辈其身虽死後之人闻其名起敬起爱或得其一纸一墨於数百年之後珍袭贵重以为家宝如此图之类者盖好善恶恶之心古今无异也於乎人之为贤不肖者又可以鉴矣伯辉之奇七世孙能保藏此图虽重其有先人之名在亦好善之心有诸中乎

郭鼎贞藏张戡歇骑图

良马世不易得良画者尤不易得人恒称曹霸韩干絶艺观此戡固未相远也此翰林侍讲金君家旧物殆欧阳氏七贤画也既以予鼎贞固侍讲之心不累於物耶鼎贞宝之不下拱璧夫一艺之精见重於人若此古之君子其精义妙道在人不可一日无者其宜宝重何如哉鼎贞方明经饬行潜心古人因金君求题此图故书其後

题竹示?子学

此苍筤竹其生意方益升而未已有积小以高大之势书以示?使勉於学

圣贤像後

此图或疑卷轴纸笔非当时所有然前辈有论书学者谓纸墨笔研皆自古有之但後人异其制耳则观者於此不足疑也

赵大年小景後

右赵大年写小景故苏人章仲华所宝藏者大年名令穰宋太祖五世孙官至崇信军观察使多畜隋唐以来法书名画大年悟解頴敏书画一入览辄得古人用意妙处近代画家所纪称大年山水多设色又称其喜写江南小景寒汀烟渚之趣甚为当时所重宣和御府秘藏亦多今此图园庐坡树淡云水鸟仅尺余而澄明潇洒幽澹简远之趣臻极其妙信如画家所推可为希世至宝也图後有袁文清公杨铁崖诸君子题咏金舂而玉应又有元璞诸老释之作亦皆不在灵澈皎然下所可宝又不独於画也金珠玉璧世之人争宝之仲华独此为重非清尚絶俗之士哉仲华久谢世今其孙孟昇念其祖之重乎是也重之亦如其祖之心孟昇殆孝者欤重祖父所爱物者重祖父之推也吾身祖父之遗也吾重其所遗不敢斯须行之盩乎道又孝之至也吾未尝识孟昇左赞善陈公间视此图且语其故求题辄为书此

君臣百像後

右古君臣像凡百人汉以下贤臣多阙盖当时但据所有者刻之然其中未必皆得真荀况曰伊尹无须麋今画有之又有可笑者画伊尹必负鼎子房必怀一编固哉陋也至於标题或名或字或号或諡何其不一也此卷得之建阳县丞南康何景春

九歌图後

楚三闾大夫屈原爱君忧国惓惓之忠遭罹谗邪放逐以卒古今所悲也历世逾远赖先正朱文公因其辞而明其心吴文正公又即其题而徵诸礼於是屈大夫之心皦皦乎与日月相辉於无穷余尝於秘府见李伯时画九歌今又见赵文敏公之画於李祭酒时勉所大同而小异亦各极其趣也遂属东阳士吴希纯临写赵图殆亦唐临晋帖者矣吴并用篆古书九歌分寘各图之右时一展图诵辞如亲见千载之上於目前若文正所题赵图并附于後云

张子俊临圣哲像後

右宣圣及诸弟子像弟子十有一人岂四科之外益以曾子欤盖宋李公麟笔会稽张子俊为余临宣德癸丑九月朔後学杨士奇谨识而藏之

萧翼兰亭後

右萧翼兰亭画妙絶真立本笔当时君臣凡游翫适意处阎必有作况此一段奇事哉然翼之事後人然疑者非一观此当必有因但无如後来所云许多曲折耳吾家唐画独有此卷

登瀛卷後

唐武德四年以秦王世民为天策上将遂开馆置属以延文学之士杜如晦房玄龄虞世南褚亮姚思廉李玄道蔡允恭薛元敬顔相时苏朂于志宁苏世长薛收李守素陆德明孔頴逹盖文逹许敬宗为文学馆学士分为三番更日直宿王暇日辄至馆中讨论文籍使阎立本图像褚亮为赞号十八学士时人谓之登瀛洲云後来如晦玄龄世南又皆画像凌烟阁十八人蔡允恭苏朂外余皆唐书有传而许敬宗在奸臣传第一甚矣知人之难也此画盖临摹李伯时者计百余年於今矣其後题者冯海粟李祁皆元之长沙人海粟字子振官至集贤待制史称其为人豪俊博学擅文颇乖於法律祁字一初癸酉科进士第二人官至江浙儒学提举入国朝不仕而终偶得此卷谩识于後

冯寅宾遗像後

冯寅宾先生元进士翼翁字子羽之子先叔祖妣武山夫人之弟也博学负奇才志於有为卒无所遇而文章翰墨清劲絶俗为当时所重不妄交处所与莫逆者杨子渊罗子理邓崇志刘文原数人而已士奇五六岁时犹及拜之以姻家故辱垂教爱今六十有余年矣拜先生之遗像诵伯父之遗文景仰前修以敬以嘅

归田趣卷後

士奇作此词之数月不幸先皇帝弃羣臣方悲苦在疚今上皇帝嗣大宝一惟先朝旧人是咨是任士奇辱在不摈斥之列而义不敢言其私间览此词盖有不胜愧且戚者岂优闲散诞之适造物者不以轻畀人耶抑固畀之而各有其时与噫士奇今年七十有二日月迁逝前途几何诵老氏之言思殆辱之几愧戚逾深噫

子昂七贤图後

右赵松雪七贤图先舅氏陈孔硕先生所藏先生藏书画甚富谢世裁五十年善和里故宅已隳所藏无存近独得此卷於其子孟旦所敬装潢归旦之子考考当永宝手泽哉

龙眠山庄图後

右宋李伯时写龙眠山庄图山在舒城县西南如卧龙故名伯时名公麟舒城人元佑中进士史称博学工诗多识古文奇字辨秦玺为当朝所推官至御史检法老归龙眠山中其画顾恺之张僧繇之亚山庄尤用意之笔吾凡三见之儿子稷近得此卷特精妙又闻伯时与弟公庚元中极友爱时号龙眠三李画中随处兄弟具在亦可想见其人

宋好古竹石後

宋好古魏郡人元天历中为艺文监照磨掲文安公称其疏通而知学好交而不苟合居官必尽其守临事必断以义真用世之才而尤工竹石独臻其妙尝有进于明宗者明宗语左右曰此真士大夫之笔京师之人遂取杨补之村梅故事名其竹为勅赐士大夫竹余偶得宋笔遂识掲语

题羲之写经换鹅图

右王羲之写道经图笔意精妙非近代画者所能髣髴慨想当时神清天趣宛然神仙人也按晋史羲之好鹅山隂道士养好鹅往观焉意甚悦固求市之道士云为写道德经当举羣相赠欣然写毕笼鹅而归甚以为乐盖任率如此非玩物也後世所传羲之书道德经不复见所见惟黄庭乐毅东方像赞兰亭然亦皆翻刻多失真矣书固羲之精艺然其平生可重者不止於此後之人更求诸法书之外可也

题孙从吉梅花

孙隆从吉赴新安知府作梅花四十小幅每幅有诗装潢为二十合留为余别孙得会稽王冕笔法甚清此四十诗亦王之旧作也大抵王作一画必赋一诗孙积王所作亦甚富云余故识之以遗晟孙云

题梁壻楫竹

君子之学以节谨度以虚受益养心以清行道以直耐霜雪於岁寒谐律吕於金石凡有取於竹者非将以务德欤

题雪夜清兴倡和後

右永乐七年正月胡文穆公雪夜见过倡和之诗是年二月公扈从太宗皇帝巡狩北京予侍仁宗皇帝监国时善画者皆诣北京公言至北京必作一图附録二诗以示後人公既至北京属时职务繁不果作及南还又皆縻职务既久遂不复在念忆公尝语予术者言同官中吾两人将老得退果若其言即各具小舟可二僮操者舟中贮书册楮笔壶觞棋局如广访君舣舟君门外一里所遣童子招君君径入舟同泝流至五云驿望夫容峯则返櫂及君入舟处君独归广不过君竟去君访广亦然但沿流至玉峡而返岁必五六过访用此共适余年他日又语予曰吾两人情义实兄弟後死则铭予诺之顾时亦谩言耳岂谓公溘先予没也公没後半岁余夜梦偕公泛舟自快合至郡城下同载甚乐共联诗公起首句仆续第二第三公续第四第五仆又续第六第七八终结句既觉而忘第五至第七三句余悲怆不胜遂补之诗曰金螺潇洒对夫容鹭渚鱼洲窈窕通远树白云秋色浄故人清兴酒船同河山梦冷讴吟後生死交深感慨中犹想胜缘如夙昔并骑黄鹄过江东则又思具舟过访之约皆梦中语也空余後死亦何乐哉盖公没九年始克譔述公墓碑又十一年理旧书得公雪夜过访之诗遗墨如新永嘉谢君庭循观之为作雪夜清兴图遂录予所和诗附公诗之後冠以谢图而识其末遂因以及吾交友存没之情云正统二年秋九月七日某识

题杨氏族谱後

永乐戊子余作此谱明年又作谱图而欲广其传也尝刻图谱矣今复以此谱刻之余初得与芳伯旧谱图重为审订参校盖六年乃克成编是时仲素兄在楚州丞以书诹之则录示其本????且复书曰此吾先君所记以有事於岁时者也所录与旧谱合从晋子修来京师出此编求正之二兄皆已春秋高能历历道五六十年间如昨日然者遂为补其阙略数事又凡再附归以质於与芳伯特为正误一事而以书报云皆当已始为定本盖吾於为谱慎重不敢率易如此也又尝闻诸仲素兄其先君为延真谱时族人子弟有降辱其身以玷先德者率黜不录仁人君子振起宗族之盛心又如此也并附识谱末以示後来

东里续集卷二十二







续集卷二十三

<集部,别集类,明洪武至崇祯,东里集>

钦定四库全书

东里续集卷二十三　　　明　杨士奇　撰跋

重识杨氏族谱後

近观宋史於上世谱微不合故此本序文重补窜廿九字始祖增注四十一字总七十字而悉用图书盖之

重题雪夜清兴倡和後

士奇既集倡和之诗而识之又辱馆阁诸公素於吾两人交好者题及和章联珠叠璧光彩辉映胡公所云後日佳话者不在兹乎不在兹乎

杨氏族谱始祖府君位下增注

此据旧谱所录然唐官制无虞部侍郎一曰为员外郎且覃已仕宋不应其孙尚仕南唐姑仍旧录以俟考

罗氏族谱文後

右西昌旌孝坊罗氏族谱之文凡十篇皆邑中先辈名公之作多出亲书惟藩先生序出先伯益民府君之笔先叔祖平洲府君跋语出先伯通判府君之笔广平刘先生序出其徒兴宁主簿陈士瞻笔谱盖德安贰守罗公所集前四篇为德安公作後六篇为德安公之叔寛则作今谱已亡独存此文耳德安公持行如玉雪为政一本於仁厚官满坐诬谪戍甘肃节行至老死不毫发变既老官取其长子宪代役数年宪死又取其季子京代士奇幼尝荷德安公教育至是白其情於仁宗皇帝遂命免京并免宪遗孤独归乡今罗氏之族无几人独德安公有子孙知慕诗书仁宗皇帝天地大恩臣士奇与罗氏万代子孙铭刻肝心何以报何以能忘而亦德安公之德有以迓承之欤宪之子昇近来北京省余余衰老暂留扶持而京寄此文令昇装潢属余题盖罗氏上世已具前诸公之文余特着德安公大槩以示公之後人云

刘士传雅寓斋卷後

雅之为言正也常也寓之为言旅也寄也夫居一室之中与天地之内一朝一夕与数千百年皆旅而寄也不可以常也正而常也其惟道乎其体极乎精一先天地不见其始後天地不见其终常久不忘者也然无处而不有焉察而由之吉昧而违之凶惟君子者於大而君臣父子之际小而动静语默造次颠沛之顷不敢以去道虽知其所不可常而不敢忽其所常久不忘者不务是以无所处而不当无所往而不自得也士传谦谨好善官侍近有年今奉藩宣之命而西其必不以所处之不常而或变其道之常者乎将行出此卷求题故为书此士传勉哉

源泉处士墓表後

余始至京师数往还太学识吾郡之士刘长谦於诸生中和易忠信其学笃实不浮其言弗倍於道心爱重之与之交其後长谦被擢为中书舍人予亦迁翰林居相接出入相偕与长谦益密也长谦内外一致益久而益信此虽其生质之良亦必本於教乎今观学士解公所为其祖源泉处士墓表称处士在元时亲炙吴文正虞文靖及乡先生刘申斋解竹梧诸君子故其趣向知解高明正大有异於人而退守数十年竟不辱其门又称处士晚年拳拳教其孙以务学成家不可为傲惰骄易尝指长谦曰成吾志者必在是以此观之长谦信本於学乎孔子曰鲁无君子斯焉取斯然究处士之所本又後矣噫世之人有能成其德而谓非本乎父师之贤殆未必然哉

袁氏谱後

族谱之作所以明源本系孝敬亦有昭先德之义焉今世士大夫家能存其谱牒者什裁三二或遭时多故丧失不存或虽存之而无贤子孙为之缉理卒使後世无所於考斯二者皆可谓不幸也已中书舍人四明袁忠彻示余以其家君前太常寺丞庭玉所作袁氏族谱观之盖有可嘅者矣袁氏有谱谱历时变故独完中为族人诡利者所匿几废矣赖太常之父菊村先生力追修之至太常又衍为此图以永其传夫使袁氏世世子孙观於此图以克究知其源本而敦於孝敬不至为行道之人者岂非不幸之後有至幸者乎菊村父子非袁氏贤子孙哉袁氏积忠累厚代有显者菊村之曾祖又尝为吾邑大夫即旧德之难忘睹名贤之有後嘅叹之余益增起敬

萧以軏哀辞後

前永新令四明乌继善先生所为泰和萧以軏哀辞以軏之子德邻介其从兄德蕡求余识一言余少识以軏知其有厚德因三复斯文叹曰此於以軏非有所溢誉而乌先生亦非可以溢誉人者言虽约而意已切至事虽略而他可类见其可宝也已夫孝弟百行之源也心存乎孝弟积诚不已可以通天地格鬼神致福祥以軏孝弟之行着矣而乌先生惜其年不永若有疑於天道夫天道报施固有不在其身在其後之人如三槐王氏之类者以軏虽不幸蚤卒卒之时惟有德邻才数岁而今既壮矣温然端厚日勉於善以植其身兴其家数子森然蚤莫力督其学皆有可望天道之於以軏岂不信乎乌先生特未之蚤见耳见之乌有所疑哉惟夫谇箕?墙者而终获福祥则是天之道不可信然此亦必无之事矣孔子曰积善之家必有余庆积不善之家必有余殃夫善莫先於孝弟弃孝弟不善莫大焉故因乌先生所言而推明之萧氏之子孙宜世世宝此以知所务也

出师图颂後

此出师图今太子太保成国公朱公所藏厥考东平武烈王永乐四年出师之图也间出示余属识岁月士奇伏自思惟师出之岁叨职词林实与扈从亲覩文皇帝之誓师东平王之祗命及军容之甚盛天日之融霁欢切於中尝作出师颂以纪当时之盛事兹敬书於图上以复于公於戏惟东平王忠精义气大功伟烈褎然中兴诸将之首其规模之宏远经略之深长简在上心是以特受股肱心膂之寄虽天不憖遗大星坠营於今三十有八年太保公敬承爵位恭事四圣纯诚茂绩焯着于庭江汉之诗曰召公是似其太保公之谓乎光啓於前光绍於後大雅云不显亦世猗欤盛哉

族孙俊本宗谱系後

此吾族兄仲素先生谪居淮安时手録其本宗一派谱系以遗其子之纪使不忘所本也仲素之考经历公在故元时赀业之富号杨半州而身没之後子孙沦落散徙几不能自存盖盛极而衰亦理之常而仲素先生虽颠沛囏难之中守身如铁石持行如玉雪则先世流风遗泽故在也先生没三十年之纪死亦二十年之纪之子俊持此卷来谒余感嘅之余书以归之

尹务厚寄子诗後

右吾邑尹务厚先生寄子之诗盖以代家书也澂江距庐陵万里而自道居官数年所得家书惟此无几先生谢世遂为絶笔夫士君子大节立身事亲事君三者而已观此足以知先生所存而自道用之虽终身不厌可也後先生没之四年里契家生杨士奇得拜观焉敬识于後

书康仲矩墓表後

民献从季望运赋至京师遂求余此文民献拜季望亦拜文成授之又皆拜皆欣欣然喜动顔色盖季望之爱兄不减民献之爱父也辞去十余日渡江暴风覆舟叔侄皆溺死行李无一存者余闻之悲悼泣下夫以康氏一家雍睦之行积之有素而季望民献淳笃务善犹难得一旦至此造物者之意果何如哉遂重书此文寄民阜民则并悼季望民献之不幸又以少慰老姑之悲云尔

彭氏族谱後

世之所谓故家者必其先世有勲业有德义有文学表着乎当时或传诸国史或见诸钜公硕儒文章之所记载後世观其所录知其人因思识其子孙则其有存而不至乎絶续者盖百中得十而已而十之中求其皆良善不愧其先者又仅得三二焉岂其先世所积者不足以贻谋垂裕哉抑或後之人有不克善承者乎其亦必有系得不得於天者然矣吾邑以勳业德义文学称故家者亡虑累数十姓而邑中为盛屡更时变邑中故家其子孙不凋丧灭絶则迁徙离散如风涛烟絮播荡无极故虽有良善不愧其先者人亦鲜知其为某氏之遗也是以求其连十数世合族而居尊卑耄穉朝夕必聚出入必偕人皆知其为某氏之遗者仅见月池彭氏一姓而已彭氏之先以德义文学跻荣仕板者相望也见诸周文忠公杨文节公及公之子东山先生以下诸钜公与彭氏诸祖往还文若诗粲然可徵而其子孙业诗书持操节以承其先者虽数更时变而益远益盛无离散之患其盖有以得於天之保佑者矣夫所以得於天者未必不由乎人也昔张公艺其家当五代兵戈纷扰之时而独能保族完家聚处敦睦如一日夫当时之人其智力加雄张氏者何限而称能保宜其家族如张氏者何其鲜也非世服仁义积忠信有以得夫天之保佑者其能之乎然则天之所以保佑於彭氏者其亦必有所自矣今与智先生方仕为香山丞将见於勳业与和先生又以德义文学表率乡後进仰止二君而兴起乎下者益多士升亦其一矣则天之於彭氏其意讵可量哉士升为二先生从孙为原泰君长子质美而善学今年来受业女兄之夫萧直史用道於京师将归示余此谱以余家於彭氏世好也又欲余题其後辄为歆羡书此士升其归而益思修其所以得乎天者可也

书时思仪略

前四川布政司左参政天台夏公庭简作时思仪略一卷授其家之子若孙使遵之以岁时祀其祖考者也仪文器物具有成式盖本之朱子所定而参以国朝之制至明且备俾将事之际不待考论古今循而行之无一不合於度者厚哉公之用心也凡祭祀之理有其诚即有其神然莫切於祖考者气脉之相通实理之相关也是以孝子慈孙事死如生事亡如存颛颛乎其诚而仪文器物之详皆所以将其诚焉况供祭有田经画有素而无临事仓卒之虞使得以专一志意於对越交感之间非用心之厚其能周备如此哉士大夫之家其礼之大者曰冠婚丧祭而严祖考交神明又其大者也观公是举非致隆其大者欤抑将不止於此乎君子之行道也自亲以及民由内而逹外夏公今佐方伯旬宣之任治数千里之地诚推广是心使所被及者咸归於公之厚其亦必始於此欤因公示此编辄为题诸卷端

书赠地理师罗仁则卷後

右诗文一卷凡若干首武昌艾仲宣求诸大夫士以赠其友宜阳地理师罗仁则者也悉称仁则端乎术慎乎德不志乎利矣最後求余言自天地定位而川岳形焉川岳古今不易人事恒昕是而夕非地理若无与也惟人之体祖父所遗一气之感其理亦有不得废者然今之抱斯术者往往张为吉凶祸福之说为人子孙习闻其说谓吉与福可立致而凶祸可终身不及也於是竭力殚财今年葬某原明年改某向四寸之棺播迁者无宁岁矣夫仁人孝子岂如是其用心哉何者使吾亲体魄复于土不坏於卑湿狐鼠不以旦莫速朽其可矣彼吉凶祸福出於天之所命德之所召者其可以苟为哉号其为亲而为已之吉凶祸福是计吉凶祸福不可计而吾亲之体魄其弊已有不忍言者此非操术之不端事亲之不诚而皆汲汲利已者之过乎仁则端乎术慎乎德不志乎利仲宣惓惓於张人之善徒以友谊之厚亦非有所图利於已者是宜大夫士言之而不厌欤

刘尚书譔拙存萧先生墓碣铭後

槎翁先生文章行义为当世名臣於人不易许可然闻一善行辄喜称道之不置口或见诸文字以传矧於乡邑辈行之尊操履之笃又有世戚之好如拙存先生者宜其惓惓不能已於言也拙存先生茹清涵淳而引恬养高足乎中无慕乎外超然自得此非世所谓有道者乎至今乡人老长犹有能言当时事者斯文真不愧郭有道者矣司马子长云闾巷之人欲砥行立名者非附青云之士恶能施於後世拙存先生为不亡矣後作铭之四十五年拙存曾孙仲德以示余题三复起敬辄书于後

上模曾氏族谱後

西昌曾氏故儒家始居邑西郭宋盛际有孝子肃其诸子皆举进士有禄位其族散处不一而居澄江之南上模里者子孙蕃衍赀产丰硕且世笃於善儒不乏继盖数百年矣非本於其先世积累之厚乎乔柟钜桧根柢深固斯其枝条敷畅茂密干云蔽日理之常也今骤起之家朝荣夕谢猝立遽仆者盖无本故也本者何德善是已曾氏可徵矣使继今为其後者愈益积累无已焉其有徵又可量乎刑部主事翬为此谱求一言故推本致朂励之意

书杨氏训子诗後

右太子少傅工部尚书兼谨身殿大学士建安杨公训其长子恭之诗五十韵前自有序於畴昔离合之故与夫激励期勉之意何其周且悉哉虽庸衆人承父训若此当知自奋矧恭乎哉恭字允寛余与公同官二十有六年及见允寛丱角入小学淳实粹然执礼不妄语时既失恃公扈从在北京允寛独留南京未尝少纵也无几归闽不相见十六七年余雅爱允寛遇从闽来者每询其所进皆以为桂林之翘秀蓝田之温润也尝念初同官七人七人之子其克谨静谦让而有立盖允寛为首非独心重之入以励余之子出以扬於朋友未尝不举允寛也其年今三十有三於不忝杨氏可必矣而公犹不已於训者盖父之於子如天之於物岂以既成而遂辍夫雨露之养哉然君子有身训者焉公为今名臣凡发诸心施诸事上为圣天子所宠任下为士大夫所誉道乡慕者允寛亦必默观而思承之哉允寛省觐北京不数月奉命南归出此卷求志故为书此

鲁王书正固先生卷後

右鲁王殿下大书正固先生四字赐纪善王贞矩度端严神采飞越虽即其名之义亦重其行之有以副乎此也贞博学慎行不矫激以为异不阿狥以取容言动雍容率由於礼盖文学德义於今伟然藩国老成人而非贤王乐道重儒知之明遇之厚贞虽贤亦未尝以得此也可为盛矣士奇於贞交久前二十七八年尝同事翰林昔之同事者廿余人今存三四人惟贞春秋高而无忝职任则又余之有愧贞也故拜观此书惟起敬

杨氏族谱图後

杨氏旧有祠在延真观存古堂祠有二碑其一为族谱图今存古堂主海云彭公少时犹亲见之观毁於兵祠与碑俱废後之人不复得见也余重修此图海云览之为道少时事历历余深有感焉已而海云恳求此纸盖其祖母孺人实吾容斋府君之子敦本重义之心有不能自已此岂寻常方外之士谨识以归之则吾杨氏子孙览斯图者其敦本重义之心有能自已乎

许岳胤墓志铭後

许岳胤吾友中书舍人鸣鹤之冢子十余岁从其父来京师是时乡郡朋友子弟居京者多也而求如岳胤端重向学不务外盖鲜矣永乐已丑鸣鹤扈从赴北京岳胤治家之隙数执所业就余请益駸駸见端绪矣而持身尤谨余爱重之每对之意欣然相亲也往往称道之於缙绅间以为许氏有子而无几岳胤卒盖余深悼惜之又以为许氏之不幸今忽忽六七年每遇後生晚学有不当人意者辄复思岳胤矣一日其父出学士胡公所为墓志之文读之余能已於情哉呜呼於余如此於其父之情宜何如哉

萧氏与春堂卷後

余少与子震子巽同学海桑先生之门尝登与春堂拜天与翁苍顔白发风流儒雅而兰桂森森光采照映何其乐也时先生方为文记与春而缙绅君子相继咏歌之渢渢乎又何盛也翁既没子巽亦物故於今二十余年每展诵斯文未尝不嘅焉以思肃焉以敬而不能忘夫二十余年之间光华富贵倏忽消灭如烟云飞鸟之过目而不留於心者多矣独与春堂犹使人思之敬之不忘文章固不可少哉堂中今独子震在而白发纷如子孙绕膝其乐殆不减若翁而学士大夫续为之文若诗亦富矣其将使人不忘之於後者益无已耶盖事因文而着文称德而传萧氏忠厚乐善着闻乡闾久矣斯文可传无疑後之观於萧氏有所兴起欲托文以光远者其亦懋修於己乎

韩复阳墓碣後

国初文章浑厚高古者金华胡仲申先生杰出羣辈宋学士景濂尝谓见世之士多矣心之所仰而服者惟先生先生之文岂独今之所难遇哉又谓先生於人鲜所推让所许者衆必以为贤信斯言哉余少得其文集见所铭墓六人韩复阳其一也称复阳孝於亲力学好古处乱世而不污其以医名盖寓耳当时论吴中之士必以复阳为首称余尝心识之今与复阳仲子公逹同朝公逹恂恂小心方自御医陞太医院判宠遇日隆天道之报施韩氏有在哉因暇与论及斯文遂出示所摹刻本盖与集中不同百余字审之当是刻本为正刻本詹公孟举所书予平生见公小楷此为第一盖公法书亦国朝之杰出者夫发潜德之幽光稡词翰於二杰韩氏子孙尚世世宝此以图继弗隳哉

吴氏族谱後

右新喻吟峯吴氏族谱着自始徙吟峯之祖栖筠至於今刑部郎中方大凡十七世其间诗书科第仕宦累累有纪文献足徵矣周礼小史掌邦国之制奠系世辨昭穆世者诸侯世本今世谱始此盖古之人以仁其族者也然世谱非有贤子孙则不知作之吴氏其代有贤者故纪载详明继继不絶欤谱前有包孝肃後有梁石门之序孝肃於栖筠之孙为同年石门於吴氏之居为同里此其言岂苟然者哉余每读苏文定公浩然堂记思识吴氏之後世今大司寇南康魏公於人不苟许可数为余道其属官之廉公闓敏者方大必在甲乙数吴氏之庆泽其未艾哉其未艾哉

都城览胜诗後

正统四年重作北京城之九门成崇台杰宇岿巍弘壮环城之池既浚既筑堤坚水深澄洁如镜焕然一新耆耄聚观忻悦嗟叹以为前所未有盖京都之伟观万年之盛致也於是少师建安杨公少保南郡杨公偕学士诸公以暇日登正阳门之楼而纵览焉高山长川之环固平原广甸之衍迤泰坛清庙之崇严宫阙楼观之壮丽官府居民之鳞次廛市衢道之棋布朝觐会同之麇至车骑往来之坌集粲然明云霞滃然含烟雾四顾毕得之而胸次轩豁趣与景会乐哉乎游也南郡公有诗诸公皆倚和之缀辑成卷是时仆以赐告南归不及与游既获覩群什而歆艳焉皆所谓登高能赋之大夫者也讽咏之余因嘅叹凡事之成各有其时太宗皇帝肇建北京既作郊庙宫殿将及城池会有事未暇及也已而国家屡有事久未暇及皇上嗣大位之五年仁恩覃霈海宇乂宁始及於斯而不日成之岂非得其时者乎夫得其时而不得其人犹未也盖尝闻之命之初下工部侍郎蔡信扬言於衆曰役大非徵十八万民不可材木诸费称是上遂命大监阮安董其役取京师聚操之卒万余停操而用之厚其既廪均其劳逸材木诸费一出公府之所有有司不预百姓不知而岁中告成盖一出安之忠於奉公勤於恤下且善为画也谓事之成非由於人乎嗟夫一事之成犹必得人则於为国家天下之重且大不可推见乎

白云山房记後

右白云山房记二篇前吏部尚书吾邑刘子高安成刘云章两先生为前山东塩运副使吾邑萧鹏举先生作也前七八十年吾郡斯文巨擘如尚书冠冕佩玉之文安成道德性命之学学者皆重山斗之仰若运副仁义之行氷蘖之操上追古人近代寡见也士奇今获拜观此卷於运副之子翰林编修鎡所盖三絶具焉谨识敬仰之意如左萧氏子孙尚永宝之

黄教谕资深斋卷後

浦城黄友文教谕清江时与余舅氏陈孔立先生相善余尝一访之清江邑庠弗遭也今年相见於京师友文端雅重厚言动不违探其装得所蓄资深斋诗文一卷读之盖知其所用心焉友文求余识一言於是坐客有谈农家力穑之事者曰方春和时有事播种迨其既逹驿驿厌厌勤耕耔之务谨旱涝之备一以时候不违其宜小大毕劳不揠不息力勤而功厚至於秋之时薿薿乎其盛矣由是厚获而博歛休休焉油油焉凡旦暮寒暑公私百务之所需不假外求一取给於家无不充然如其意欲者斯皆为之得其理不遗其力是以其获之厚而用之不可尽也余闻其言以为有合乎圣贤论学之旨故采之以缀於诸君歌咏之次

桃源萧氏族谱後

余少时先生长者游学则闻邑中故家若桃源萧氏者系出梁祭酒子云有所从来其时思贤及其弟思和皆春秋高思贤端重负气义思和爽朗特逹两翁既没世思贤之子安常安韶思和之子安正亦杰然拔出前六七年安韶冢子德蕡请余教授塾中时德蕡诸父惟安正甫一人独在岁时高堂广会安正甫东位坐余宾位诸弟子侄孙从次序列两行下无虑百数十人衣冠礼秩雍容敬爱蔼如也余闲暇无事辄与德蕡兄弟出所居缘石台涉溪登槎峯之颠引目四望山水环抱原田衍沃迤逦数百顷皆不出萧氏余尝徘徊爱之因究其先自宋贡士讳汉卿者始居於此其家所藏汉卿铸锺犹在盖至今若干世矣其子孙庶富益盛而谭诗书治儒者之业未尝乏焉尝窃自叹以为凡物之盛必因其本萧氏之盛必本於祖考积仁累厚之所致乎如使其子孙继今所存所施皆惟厥祖考仁厚是继则又将以敷遗於後者岂有涯乎德蕡有才諝慷慨尚义洪武中尝从事秋官今退处家食汲汲以继先裕後为事今来京师出此谱求题谱盖德蕡所重修者观此可以知其仁厚之意夫惟仁厚可以继先而裕後也德蕡归见其族之人尚以余言告之

东莱黄公训子书後

父於子至亲莫加焉故致爱亦莫加焉然人之爱不同君子者以义细人者苟利之而已工部尚书兼詹事府詹事东莱黄公再命往交址也手书数事留训其子琮皆持身治家处人之要道所谓君子之爱其子也琮能敬父之教装潢为卷用旦夕览省以余父之执求志一言昔赵伯鲁受简於父无几而忘之彼亦人子也琮可谓难矣然善承教者必因其言而明诸心力诸行不徒文具以炫观也朂哉琮也且君子有身教者焉公秉心正大介然义利之辨以直道事君以寛惠逮民在交址二十年其人无老穉皆戴之如父母天下士大夫无论识不识皆知其为君子也士苟有志立身行道犹将视公为法而况公之子哉朂哉琮也庸衆人之子犹有卓然力进於善者况产於崐冈而非备温润缜栗特逹之善其亦奚所取贵乎琮朂之哉琮秀敏好学吾故喜为之言

题家谱与仲郢弟

仲郢弟来京师求家谱实清溪之派也并以先世事实授之诗曰无念尔祖聿修厥德吾弟其务饬躬修行以及诸子皆图继承使人称曰是无忝清溪者也则庶几矣此简亦什袭勿示人盖薄俗不可不戒

题家谱辨冒妄

复亨絶近年四十三都源塘杨世充之子孟辨言其先是复亨之後又闻孟辨已请行俭为文载其先世出复亨吾家居时识世充尝问其宗派世充言余幼丧父自祖以上讳字行号皆不能知亲戚老长咸无存者无从质问但存一先祖神主牌题云理定县尉应真先母王氏云此累世所奉祀者吾考吉州科举录应真宋进士而吾家先谱不载非吾同宗明矣近与行俭同在馆阁间谭及孟辨请文事俭翁云一时止据孟辨之言书之实未有他据也故具识之以示吾後人

槎翁先生书郭氏家录後

西昌冠朝里郭佺及其子同登宋景佑元年第佺官至祠部员外郎河南府运判其子官至屯田员外郎通判定国军自宋以来西昌之士父子以科名显者多矣而至于今虽闾阎畎亩能啧啧誉道之者独冠朝郭氏盖重其父子同榜也虽西昌世科之家不可【阙】　而其世次先德泯没不传亦多矣独郭氏传其当时勅赐之诗及诰词及庆源本末等文历历具在余又重其子孙之能不泯其先也刘槎翁先生既悉为亲书之又为文题其後将其传岂有穷哉自余少时所见乡邑诸老於修辑其先世谱牒事行独刘先生克殚其心为无遗憾而又惓惓於乡里故家文献惟恐其不传夫惟其所厚於家者以及於乡先生真盛德君子哉通判之後今乡贡进士某出此卷求题三复不胜景慕谨书其後而归之

张德翁墓志铭後

元良医张德翁墓志铭一通先伯祖清江府君之所作也德翁之孙日昭来京师以示余求识一言于後且曰惟待制公亦尝辱文叙先祖父瑞芝事世称实录无溢美先祖父旧假宠君杨氏实侈君幸不忘先好待制公又余之曾祖府君也余岂敢续先人之末哉然念上世文章行义皆挺挺拔出而皆於人重许可德翁其必有以得之矣余家所居与张氏同里今去德翁之世亦才五十年时时闻乡人老长说德翁事甚备与铭文所载如出一口又说德翁尝遇神人授异方故其术益精而济於人益衆而铭略之夫神人遇不遇不足论昔太史公叙长桑君教扁鹊事君子尚以为言涉神怪不足徵也余闻德翁之先世业儒迨其祖才甫始兼治医自是世为儒医儒者於察道为至矣则德翁之为医虽无所遇神人其术盖未有不精者然而闾阎巷陌数十年之间高门大第忽然衰薄变故者何可胜算而德翁传之其子若孙至于今蕃衍益盛而皆恂恂读书好礼修其祖之业不坠益勤谓非德翁有所济於人乌足以致此乎铭称德翁有隂德夫有隂德者其後宜大於今岂不良然哉此铭所谓真实录无溢美者也张氏之子孙尚世世宝之

书沙湖萧氏族谱後

自宗法既废而族谱盛行固人心世道之一助也古者宗法之明有百世不迁之大宗有五世则迁之小宗继祢继祖继曾祖继高祖者小宗也小宗虽不一然皆管摄於大宗冠娶必告死亡必赴祭祀不敢尸故自源徂流条理分明而脉络有序也然此法不举久矣於是士大夫之家莫不有谱焉谱上至始祖则宗法立大宗之意也下至高祖则宗法立小宗之意也合大小宗而存其槩於彷佛合千百年之统绪归诸数叶之楮惨淡之墨呜呼亦士大夫能之流俗人则不屑矣吾乡沙湖萧氏其????出汉相国何流及齐梁江左蔚为名宗至唐萧瑀八叶宰相盛莫与京五代时讳昶者为巡察判官避马氏乱始自湖南徙家泰和之禾溪则沙湖之始祖也其後景定二年讳德升者贡於礼部则沙湖之族祖也载诸谱者班班可考且如左丞相王黼参政董公德元及诸名贤志跋序文兹不赘述予所愿望者湖边之族之盛代有俊秀而天与二嗣子震子巽皆秀而文绵历世远则方来之祉未有涯也不其盛欤吾故为书谱後以相期於无穷云

题袁进士镛传後

余读林公辅传宋进士袁镛死节事何其伟哉镛尝举进士与将作少监谢昌元华文阁直学士赵孟頫友善时宋运益蹇三人者相结尽忠报国德佑丙子元兵入宋都镛竟死国事其家十七人闻镛死亦皆赴水死岂非烈乎谢赵後皆去为元臣掲文安公尝论宋以弱亡与周同且叹周死节之臣不能如宋岂非谓有如镛者之衆乎然镛不见录於史何耶吾尝观宋季野史当时自荐绅大夫下至工艺及方外之徒奋身死王事者不可胜数而考之国史所载十无二三则史之所遗者独镛哉至镛曾孙太常丞庭玉太常之子尚宝司丞忠彻皆登显用於时镛之事遂暴白於後世而谢赵今不闻有後天道之佑善信矣诗曰无念尔祖聿修厥德夫有肇之於前又有绍之於後庶乎人之贤子孙袁氏子孙尚世世懋敬之哉因忠彻出此求题遂书以归之

题全室集

全室集者释泐季潭所作诗也泐龙翔忻笑隐高徒工诗洪武中与复见心齐名复坐法死其诗无传独泐有此集亦其徒之力也

题蒲庵诗集

蒲庵诗释见心复公所作余初得之陆伯阳皆七言古近体其五言古近体及文尝见之而未得也余藏之久矣近会僧录觉义南浦言及之南浦忻然请刻以传复公江右丰城人虽从释凡其所交游往还论议率儒者少壮游燕都亲炙虞文靖公欧阳楚文公诸君子而与张潞公交尤厚蚤有诗名元政不纲遂航海至鄞止焉洪武初公与季潭泐公皆用高僧召至京二公诗於时表表丛林中泐公清淡古雅复公丰腴条鬯中朝大夫士多所推让而求者日接踵户限吾闻乡先生刘子高言见心学博而才敏於诗援笔立成未尝苦思日虽十数篇如源泉混混无难者丁鹤年云见心澹泊寡欲至於加礼逢掖士有吴全节风致噫此其诗之所由昌欤南浦既刻属予一言於後复公诗宋学士言之备矣余特着其平生之槩与南浦之好义云

黄文节公槐安阁诗後

山谷先生元丰四年春来官太和东禅槐安阁诗考年谱是初到官时作集中又有与东禅长老梦偈一首长老意即槐安诗序所称述文者盖梦说必因槐安而发也先生元丰六年冬官满去在太和三岁於慈恩普觉观山及诸山寺题咏颇多今惟东禅有槐安一诗此石本亦非旧刻必洪武中重刻者盖洪武三年始改太和为泰和而此石今亦不存惟存此纸寺主僧监辉重装潢以求余识岁月并录梦偈授之如能求片石合二书皆刻以传亦山门不朽之盛事也

赵文敏公书後

赵文敏公书入妙品有得之者如宝拱璧其外孙王蒙叔明承公家传高致雅韵名重吴越皆於空王心存敬礼余得此卷什袭有年云海上人重作广福寺功德无量持用布施永镇山门

张真人画後

右西璧真人写北真灵岩靖通岘泉四图以赠今神乐提点徐善渊者也四境皆在上清北真者道家筑观以祠北斗之神灵岩者相传张氏祖天师链丹处也靖通者虚靖真人之所居岘泉则无为真人遗蜕之所藏也善渊往年奉命使上清既毕事真人陪使者宴游於此其别也善渊不能忘情於神明之境此图之所以赠也观其山水木石与夫烟云开阖变化四时之趣皆极天机流动之意吾闻道家之极致多异能不可测此岂其一耶即其发诸外如此将所存诸中者亦未可测耶古称至道之士盛德容貌若愚抑不可以其外观其中耶提点於真人相契以道必有得乎其中者则余不能知也

海禅师螺川送别图後

吾邑海禅师久游名山诸老宿间此卷皆其交游所赠也夫不知其人视所与师岂常流者哉今霜清木落之余师岿然独存往往观此者不能不系存没之感亦人之情也然吾闻师之所宗以外情为道师果於此何如耶

心经金刚经

右心经金刚二经洪武中僧宗泐奉诏注释者也前有我太祖皇帝御制序所论空相之旨迷望之故简明精切圣知超出盖自古帝王名通佛法者未能有及学佛者必考诸此而後可以有得

录金丹玄奥後

右金丹玄奥一册神仙家养精气神之说用之云尝见汉中道士有此书以为精粹不杂不传之秘也於视服丹药以求长生者盖不侔矣然其间传写之误往往有之余不晓不能正也

列仙传

右刘向列仙传一册今刻板在朝天宫余得之同邑道士萧凤梧汉人所纪者如此而已或云非向作以其文不类西汉也而汉史向传亦不云着此书

真仙体道通监

右真仙体道通监三十六卷浮云山道士赵道一所编盖会稡刘葛诸家之书为之者也有须溪先生序然亦有後人续增者矣道一与须溪同时安得复纪赵元阳此板今在朝天宫其殆渊然之不泯其师者乎余家十册得之道录掌书萧凤梧

坛经

右坛经余在武昌时有于生者从余学以见赠生家甚富其父拳拳於施经饭僧以此为善功不数年费用且尽为讐家所衔致之死妻子皆徙边此岂施经饭僧者之所愿乎其所感非所应如于叟者常接踵矣而世之为之愈不厌何耶

度人经

右道家度人经得於太常寺丞葛清隐余弱冠为乡社师社中禬禳祈报之事未尝絶也而多用道家科法其文必属於社师余是时於道家经颇能言之盖有所资之也既去乡社遂不复着心今阅此茫然如未常识者追惟往者不觉兴嘅

四十二章经

佛最初入中国独有四十二章经观其以生中国为难彼固歆慕乎此矣而此之人乐其说者往往愿生西方何也

楞严经二部

右楞严经戒环注注楞严非一家独环为优此本得诸四明僧能义僧盖专志是经者也

楞严经十卷得於定岩佛经余家颇畜数本伊川先生未尝观佛老书惟明道先生观之其言曰不观无由知其理朱子亦云不尽见其书而欲折其是非犹不尽人之辞而欲断其讼之曲直何其能果於自决而使之心服也吾取以为法焉吾家此经总十册

圆觉经集要【金刚经句义附】

圆觉金刚二经皆佛氏所谓精义妙道者也佛老吾儒所黜繇其道之异耳学者必实见其所以异处而後为有得焉

东里续集卷二十三







续集卷二十四

钦定四库全书

东里续集卷二十四　　　明　杨士奇　撰神道碑

赠资善大夫太子太傅兼谨身殿大学士杨公神道碑铭

洪熙元年正月朝廷推恩羣臣封赠其祖父母父母如制而始自贵近是时太子少傅工部尚书兼谨身殿大学士杨荣蒙恩赠其祖逹卿父伯成皆为资善大夫太子少傅谨身殿大学士祖母谢氏阮氏母刘氏皆为夫人尚书将树碑其祖之墓而命其子恭来谒文刻石士奇与尚书公同宗且同官二十余年知契甚厚尝铭其祖之藏矣今公图昭宠命於无穷也故不得以复出辞乃序而为铭杨氏系出关西唐末有仕闽者留家浦城自是子孙居止必依先墓後析居建阳崇安之後益盛遂以氏名所居乡至讳万大遇黄冠师指示葬亲处曰葬此後必贵显如所言葬之而号其地曰杨墩又徙建安之龙津里数世至文德文德生伯逊咸务善施义伯逊四子长即逹卿讳福兴逹卿其字生而秀頴异常儿稍长涉书史明古今通大义一志为善家故饶赀乐施济宗族贫不能自给皆给之病为共医药丧为备歛葬葬而荐祭之皆以礼有遗孤男女取而教育之长则为之婚嫁推而行诸闾里乡党亦厚里人有盗发其先墓者诉於有司吏纳盗赇事尼不行公力言於当道卒治盗罪自是环其乡无盗发墓者有贫不得已为盗者公虽知未尝言恒賙之而教之治生夜有盗踰垣入公室家人觉之盗惊走而急不得踰垣公啓户钥出之有李必延者贷闾右钱贫久不偿索贷者急计无出将鬻妻以偿有以告公即如所贷代偿之李夫妇得完然益窘自给遂依公时元季四方兵乱充斥一旦李辞去後二岁有寇攻围建宁城且四出刼掠有称总管者诣公门谒拜且谢旧恩则必延也邀公挈家人与俱去曰不去兵且至生死不可测公曰今不幸共罹世难惟能生人可以动神明致福泽利後嗣子诚有志生人所处地顾不易施耶且生吾一家孰若生吾一郡以及吾宗族乡党之为博哉况兵胜负未可逆计今城中守备固敢勇士非少有如奋挺一出以决宁独若等之利耶必延叩首曰公福德人必延不敢违教请言之吾帅遂辞出明日寇解城下围及召四出刼掠者悉去时行省左丞阮德柔分治建宁闻公名礼致于家问公素所行对曰治稼穑共庶民之职而已德柔曰卿大夫与庶人道均宜有助益我者对曰不敢夫庶人者保其身卿大夫保其民惟君侯念之德柔叹曰言简而理至益加敬礼命诸子旦夕侍公公从容导以持谦约去骄溢保贵富之道其子化焉他日言於德柔曰今赋役烦苛连城困弊而逢掖之士鳏寡之民尤可矜恻德柔遽下令减罢时行省承制得除官德柔强公仕力辞乃止自是归歛迹不出家虽家居於济物益勤置二机舂於乡廪储所得直岁歉发以赈贫尝大饥出粟募民树木於山计所树多寡给粟民喜得粟争趋事数岁木盛茂中材民之贫无居室没无葬具津涉阙舟梁及为学宫为释老之宫者咸给之又指山木戒子孙世率行之母以给私用乡有津渡舟人必得钱乃济无钱至有厉涉溺死者公岁计佣直予舟人戒勿取行道一钱往来赖焉里俗重巫故业医者鲜公命少子伯安从学良医师传其精要而家广蓄善药会大疫里病者相连属公命伯安户与药病悉起巫无所施技焉乡耕牛病於疫公遣人賫赀走傍县多市牛以给贫者适秋大稔贫者悉获耕利其及人如此平居一物之微不忍伤之近居有涧产鱼鰕甚富水深多石渔者不可罟取则投毒草杀而取之公闵焉渡涧所产凖直与渔者而戒勿杀童子有探雀卵为嬉戱者必与钱赎之而复其故处耕民春至焚山林粪田畴公念长育之月伤生意每预为酒食会乡?戒止之即不率有罚至于今乡人遵承不违其於及物又如此自奉澹素无所外慕燕私不忘自检尝掲范益谦座右铭於所居朝夕览省作会宗堂岁时祀先礼毕聚族宴饮其中长少以序恩义咸备处乡党恂恂无智愚老稚咸得其心其或有竞争不平公一言折衷之皆帖帖礼致师儒教子孙而躬励於内国朝初定天下知治运将复曰吾子孙必有仕者日以忠孝训饬之曰非是不足致远大又曰苟得志毋忽宗族屡举范文正公义田事曰此贤人君子所为重祖宗者也其平生一言一行率皆仁人长者其容仪魁梧伟然年踰七十頳顔白发康健和豫幅巾云林泉石之间萧散自得乡之人不名字之号曰寿翁没於洪武戊午十一月二十三日春秋七十有四其葬在邑东光禄坊白鸐山之麓初配谢继阮皆有贤德子男五伯正伯祥伯起伯成伯安女三长适李次适范次适刘孙男廿有四曾孙男若干其子孙之仕者伯祥留守卫知事荣起家进士以文学才行受知三圣自翰林编修十转陞太子少傅工部尚书谨身殿大学士赞宥密者今二十有六年任托之专宠待之隆愈久愈盛为天下之所歆艳仰望盖旷世希有也礼吏部稽勲清吏司主事纯掲阳县丞其未仕者好学务善尚多呜呼公之所以遗後天之所以报公可为厚矣铭曰

?杨攸初肇于华隂历汉沿唐聿徙来南闽之昉来自阡亿仕有家浦城式繁孙子既繁以析崇安建阳居环于墓氏专其乡懿万大甫贞居澹游武夷之阳与仙者逑谓万大甫汝存孔良畀汝吉茔来世莫京欝欝杨墩龙津再徙翘翘华英禆续振起累叶载德逮于寿翁寿翁志仁惠被鳏痌万物同体施爱由迩始笃于家爰及州里相彼鞠穷而我康居我独何心而罔恻慈肖形两间孰非吾与有其戕之宁不予憷兴言赴之勤夕与朝图宁予心遑知瘁劳持恒弗已德善累积譬诸菑畲播种必获际代清明乃寿考终敷遗後昆作其龎鸿传子暨孙再世逾大振振词华熙帝之载事皇祖考祗于始终谋猷有资禄位式崇迨今圣明曰汝予辅汝予股肱汝予心膂君臣之孚鱼水之契声光四海遭逢千岁即流考源有开必先宠褒崇秩天章焕焉惟仁有後惟善有庆德人斯藏来者是敬

永宁卫指挥佥事追封隆平侯张公神道碑铭

太宗皇帝既起兵於北平诸王大臣共推戴上正大统主宰天下遂大封功臣赐之铁劵传爵子孙推恩祖考於时临淮张公信自北平都指挥佥事先几效诚特见信用车驾所向出督诸将入议帷幄咸侍左右遂以功封隆平侯暨上巡狩北京命公辅仁宗皇帝监国仁庙嗣统加公少师公春秋八十有余念朝廷之宠恩考妣之德善皆当永示後之人俾勿忘於是属士奇书之神道丽牲之石士奇与公同朝三十有余年又尝同辅监国谊不得辞遂摭公所状世出事行叙而铭之叙曰张氏世家凤阳之临淮宋季有仕为都统领讳宗远者公高祖也曾祖讳礼正祖讳彬善考永宁卫指挥佥事讳兴三代皆以公贵封隆平侯曾祖妣夏祖妣朱皆追封隆平侯夫人母詹封隆平侯太夫人永宁公字彦文性刚毅力超乘蚤丧怙恃已頟頟卓立乡人有贫乏者率推其余济之而负大志不为小廉曲谨以要时誉丁元季之乱尝曰丈夫当康屯济人以建功名宁能琐琐乾没畎亩间哉会太祖皇帝龙兴徒步归附遂从渡江授广陵翼元帅从攻徽婺等州生擒伪万户张十一伪镇抚李胜等尽得其衆时更定官制改钱唐卫管军正千户阶武德将军自是征伐咸与从行其所受制词有云弱冠从军气刚力壮爰佐上将抚定徽郡克取星源耀兵武林长驱於越及苗獠背德叛臣贰边又能固守诸暨力援东阳比大举平江浙临安欵附姑苏削平继有温台闽海之师皆与有功盖具録其积後从大将军北征至开平克应昌马邑既而独遇元将布哈平章军其衆且盛所率仅千五百人与之鏖战薄暮未决明旦复战遂败布哈军斩首百余级获其驼马辎重主将上其功特赐金缯陞濠梁卫指挥佥事阶明威将军居无几调永宁卫以威信服强犷以寛惠抚士卒以纪律肃部伍持躬廉正莅事勤慎威怀并着焉洪武壬戌十一月六日没於官享年五十初葬临淮其配太夫人詹氏讳慎因元赠礼部尚书上轻车都尉追封河间郡侯讳某之孙赠参知政事护军追封河间郡公讳旺之子静专诚一克相克训以仪闺阃永乐甲午五月十三日没於南京享年七十有八得吉卜於江宁县英山之原少师公遂啓其考之藏合太夫人葬焉子男三长即少师公自普定卫指挥佥事积功至奉天靖难推诚宣力武臣特进荣禄大夫柱国少师隆平侯次毅都指挥佥事守定州次【阙】江隂卫指挥佥事毅忠俱先卒女二长适程宝次适祝惟学孙男十四镛大兴左卫指挥佥事镗江隂卫指挥佥事钲铭鋋鍴铉监镔钢鏻镛钰钲鋋俱先卒女九长适平越卫千户刘胜次适都指挥佥事吴浩次适都指挥佥事冯楷次适前军都督佥事李得次适指挥佥事柴昶次适锦衣卫指挥佥事徐景璜次适王普次适指挥佥事缪义次适指挥佥事朱荣曾孙男六淳大兴左卫指挥佥事涌泰虎长生仙童女八长适通州守卫千户陈瑄次适指挥佥事杨勇次适指挥佥事李山次适指挥佥事王忠次适刘某其三尚幼玄孙男二福佑女三铭曰

天啓皇明龙兴于淮魁勇杰智如云偕来桓桓张公孔材且武徒步来归始属麾下摅厥谋猷遂见简知以吊以伐靡行弗随铁马金戈蹂吴蹸粤南土率靖长驱北伐以寡遘多益奋而强斩馘生絷厥功用彰宠章煌煌进秩崇禄何惠弗怀何威弗服肃肃纪律巗巗操持相古名帅奚以加兹厥行实繁未称者报报弗逮躬有赫在後殚劳竭诚起辅中兴玉带金貂顒昂在廷功载天府泽被来裔泝嘉本源宠光三世伉俪合藏丽牲有碑发潜幽光太史有辞

赠骠骑将军左军都督府都督佥事王公神道碑铭

宣德十年加赠左军都督府都督佥事王瑜之祖彦逹考铭皆骠骑将军左军都督佥事祖妣黄妣成皆夫人封其继母茹太夫人於是瑜求余文勒碑其考之墓用昭上恩於永远按王氏初出太原宋讳源者为沧州学官因家焉其子曰福绵自沧徙泗州娶房氏一子即逹又徙山阳三子铭其仲也字铭甫洪武初从征伐以功长五十夫暨老而瑜代之瑜谓余曰先考天性质实尚德务仁蹈履率正而笃於教子恒言忠孝人道之大端人而昧此不可以立於天地之间瑜不敢违惰瑜非承藉先公之德不有今日幸执事之惠畀之也余与瑜同朝久盖素知之始瑜既代父选隶赵简王护卫时留京师一日其护卫指挥孟贤等十数辈潜结造邪谋簒夺布置巳定简王实不闻也瑜亲戚有与谋者瑜窃闻之力谏止不听遂奏发之诏捕贤等悉获之得其伪诏书及邪谋本末贤等皆伏诛陞瑜辽海卫正千户遂进锦衣卫指挥同知推恩二代赠其祖若考皆怀远将军指挥同知祖妣妣皆淑人封其继母太淑人後陞瑜都指挥佥事署左军都督佥事佩漕运印充左副总兵董江南饟运其遇事勤敏持操廉洁秋毫无取於下夙夜颛颛志在奉国遂实授都督佥事瑜之能子要之本於铭甫之能父也自瑜效忠十余年致位二品膺受重寄荣及祖考天之所以报施厚矣凡人之善患无诸已诚有之天道未尝爽其报也铭甫之显庸虽不在其躬而必在其子荣命虽不见诸生前而必徵於身後天之道岂不信哉铭甫四子长琳次琮次瑜次瑄八孙堂坚玺贤真頔显宾铭甫生元至正辛丑五月十日没於永乐壬寅十二月八日春秋六十有二葬海州城北沙村之原铭曰

南山之植根本深厚挺发为材凌切云表宜柱宜梁庙堂之需宜舰宜舟济海与湖王氏之宗善仁代有有沿袭焉历祖暨考笃锺于嗣秉志桓桓维忠维诚以事大君发擿凶憝爰清氛曀帝锡宠嘉曰旌汝义崇秩丰禄式贲厥躬泝厥祖考申显褒封厥考维良允蹈于德教成于家致时赫奕岿焉佳城其藏在此春秋来拜振振孙子

封荣禄大夫少保户部尚书兼武英殿大学士黄公神道碑铭

黄嬴姓颛顼之後以国为氏勳业文行代有闻者永嘉之黄自宋御史检法衮以科第起家令绪有传世笃儒业检法孙?职郎讳适道生元明正书院山长讳南一山长生松阳县学教谕讳应发教谕生讳通娶屠氏生公讳性字思恭自幼頴悟不凡蚤丧父祖母刘躬自抚育遣从学明师时已卓然有立志读书必寻究大义十五乡老长试所业命赋新竹大见赏异而操行清洁元季兵乱方国珍窃据温台署官属蚁附之徒率势焰赫赫动闾里或劝公仕正色叱之遂裹足不出属岁大侵家益落躬俭约以率下而养亲必丰国家既定宇内家始复振推其余以济亲戚乡党者率视为分内事内弟王时中孤窭依公公资遣之学後升太学生公皆辍已资之时中既授官坐事当没其家有司以同籍并没公家公叩有司求得先祠神主及先世传文以付其亲戚曰保藏之如黄氏先德未泯吾当还则此不可失也而求检法所受告身或言毁矣大恸几絶既至京白其情於朝得释归而告身实未毁亦复则又大喜曰复此万金不足重也公於学自幼至老不倦闲居潜心载籍喜为诗不事雕琢务以理胜遇名人制作有会意者手自抄录晚亦喜谭道学尝书邵子安乐窝吟置斋壁时讽咏以自适永乐十年以子淮贵封奉政大夫右春坊大学士时淮侍仁宗皇帝监国屡问公安否尝赐琼玉膏一器洪熙初进封荣禄大夫少保户部尚书兼武英殿大学士淮奏请分少保禄给於乡以供养从之天下闻而荣艳焉於是公年以九十须发半白而齿落复生虽重听而目益明步履强健前二十年尝预作寿藏是旦甘露降其前之松柏识者以为公之寿徵至是而验公虽贵益惇谦谨虽五尺童子接之以礼温裕有容犯未尝校隣恶少尝侵公蔬地公弗校而侵不止有讥公愞者公若罔闻恶少後侵官地有司将治之而询诸其隣之老公为疏其实而薄其罪人皆服公之量公已进封一品其友之子有官于朝而秩卑者过家焚黄数於会而位公上里人交诮之而公怡然不一毫在意闽陈兴祖清尚士也与公厚善客死永嘉公歛葬之尽礼而绘像时展对焉其交笃谊类此性简澹无他嗜好所畜惟经籍法书名画及古器物有就鬻者倒囊不靳不嗜酒而喜宾客有过者必倾写尽懽淮谢病归日侍甘旨公益乐时擕宾客载小舟嬉游山水之间翛然物表也所作诗文有静庵集八卷藏于家一日得疾手书数事付淮大要以报君上为重遗命丧葬循朱氏礼而屏斥浮屠老子法语讫而逝宣德六年十一月五日也享年九十有三讣闻上遣官赐祭命有司治葬廷臣自师傅六卿以下皆致祭配王氏里儒家贞淑秉礼既归黄氏蚤夜躬勤女事佐裕其家凡所制财用之宜井井有条理尤谨先祀睦族姻而爱其庶出之子孙踰於已出永乐壬寅十一月十三日卒享年八十有六初封宜人後赠夫人其卒也朝廷遣官赐祭命有司营葬子二男一女长男济庶出次即淮及女皆王夫人出淮洪武中举进士由中书舍人累陞右春坊大学士通政使少保户部尚书武英殿大学士立朝有侃侃之节历事列圣皆为上所信任今以疾归第女适王士昌士昌蚤卒无子誓守节不更嫁孙男五乐先卒棻棐采盘女三叶玑王宜嘉其婿也一未行曾孙男四旭晖珣瑜公与夫人合葬邑大罗山之原於是淮具书以前翰林检讨潘畿所述事状使来京师求书墓道之石士奇与淮同官三十年辱公知有素不敢辞敬次第书之而系以诗曰

沧海之堧清浙之东奕奕永嘉为文献邦出者奋庸处者求志仕止之义代有闻世邦之黄氏其来逾远当宋绍兴台幕有衮秉德执义不附权奸卒用裕後而今桓桓公其世嫡曷潜在下抱贞含和允续乃祖纷其饕詖公独引恬纷其矜高公独履谦五采翽翽翺翺云汉帝嘉所生龙光辉焕崇秩重禄玉带朱衣雍容丘园逍遥期颐邦有寿俊平世之瑞亦有贤淑德人之配青山欝磐双璧合藏毓祥垂祉百福其昌

赠资善大夫都察院右都御史熊公神道碑铭

西涧先生熊公其所学究圣贤之藴通性命之要所存必欲及诸人人所行必欲闻诸後世盖正直明慤君子人也年五十有九未尝一试以卒非其命欤先生讳直字敬方西涧者其所居之地学者因以称之熊氏世家丰城先生幼孤随母适古田尹吉水胡时中遂家吉水尝冒胡氏而後复焉自幼端重好学不懈昼诵夜思日从老师硕儒讲说盖於书无不读而四书五经周程张朱之说力探深究不畅不已既壮充然有得邑人争聘之为塾师旁邑之大夫交致书币请为学训导先生不忍去其亲乃辞而求入吉水学充弟子员冀得朝夕侍养其学之师不以弟子视先生反数从质所疑同门生率执所业求益而远近之从学者益衆矣先生以为正纲常明世教者莫严於春秋故来学者皆受之春秋岁大比县辄以先生荐就试辄不中後充贡入太学於是其名闻京师久矣祭酒司业以下皆重之六馆诸生从之者如向之在吉水学也永乐十二年举应天府乡试遂为春秋之冠是时先生之子及其学者多擢高科列要职而先生年已五十有七明年会试复不中每榜出士争问先生名列第几及知其不预而所受教者多预莫不益贵其学而叹其命十三年归省学者越数百里从之者益衆无几以疾卒于家十四年九月二十七也先生内庄外和孝友忠义出乎天性与人交尽诚闲居潜心玩微时出意见评古人是非为衆所服文章温雅丰赡所着有春秋提纲西涧槀锺陵槀金陵槀又有诗赋杂录若干篇盖自壮至老未尝一日忘用世之心亦未尝一动心於外之得失呜呼士不志於古久矣古者学之必在於行然命有得焉否焉安其命而不违者君子之道也如先生者其几之矣卒之十有五年为宣德五年朝廷推恩廷臣赐诰命赠先生父某及先生皆资善大夫都察院右都御史母杨夫人而封先生之配郭太夫人子男四槩永乐辛卯进士监察御史陞广西按察使改广东入为大理寺卿进都察院右都御史有盛名於时棐盘棨皆志於学女一嫁徐彦襄孙男若干於是槩使棐来言於士奇曰先公之没也胡文穆公铭其墓矣今承制命之荣於法得立神道之碑非先生知先公之深莫宜为文呜呼西涧先生吾友也其何以辞乃叙而铭之铭曰

士之於学以明道焉道之行欤厥有命存?已俟命时曰君子曰行曰止曾何与已嗟熊先生实有诸躬志将行之屡阏不通不戚不愠其中休休赋命则然吾何有尤泽物之仁志笃弗替施不在躬式遗厥嗣嗣兴桓桓遭逢圣明豸冠犀鞶白简在廷薅莠薙稂以育嘉稷先生之志是蹈是力帝嘉所生龙光自天崇秩厚褒垂辉九原述其初终系铭贞石云仍绳绳敬恭无斁

东里续集卷二十四







续集卷二十五

钦定四库全书

东里续集卷二十五　　　明　杨士奇　撰神道碑

追封奉天靖难推诚宣力武臣特进荣禄大夫右柱国荣国公加封河间王諡忠武张公神道碑铭

王讳玉字世美姓张氏世家河南开封之祥符曾祖某祖某父天佑皆追封荣国公曾祖妣某祖妣刘妣王皆追封荣国夫人王初仕元为枢密知院己而灼知天命洪武乙丑自拔来归我太祖高皇帝礼遇甚厚王感奋思效戊辰从征捕鱼海子喀尔喀之地以功授济南卫副千户又从剿富勒呼特穆尔至延安延川还陞明威将军安庆卫指挥佥事庚午从征永顺散毛诸洞辛未逐北部之侵边者至雅哈山而还调燕山左护卫癸酉追奔至黑松林甲戌征野人等处陞都指挥同知戊寅朝廷用谗加兵亲藩事急太宗皇帝不得已举北平之师帷幄谋画悉以任王王推诚致虑夙夜不懈事可否进止衆论纷纭未定者王正色数语决之咸中机宜故凡举措必咨於王首用王策夺北平九门抚顺讨逆三日城内外悉定师将南出王曰不先定蓟州将为後患蓟平余不足平时蓟州守马宣谋起兵迎拒上命王讨之王至谕之不下环城攻之宣率衆出战遂执宣杀之并执指挥毛某王知其可用释不杀送诣北平遂抚辑军民是夜急趍遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率衆拒战执其将斩之余不伤一人将吏悉随王上谒遂移师永平密云皆望风输欵从至滦河王进曰都督潘忠杨松在莫州厄吾南路宜先禽之上悦遂亲发兵命王为先锋用其计取涿州雄县生禽潘杨时长兴侯耿秉文率兵二十万屯真定王自请往觇之还言军无纪律且其上有败气无能为上至无极以敌衆我寡欲试诸将勇怯召问今举兵所向且度可必胜否衆未有适说王曰今当径趍真定彼虽衆然新集未齐我军乘胜一鼓可破之上曰玉言合吾意吾倚玉一人足办明日抵真定接战秉文大败几被禽获其左副将军驸马都尉李坚右副将军都督甯忠及都督顾成等斩首三万余级获马二万复败安陆侯吴杰军上召王谕曰汝之功也非汝与吾意合不及此永平驰报江隂侯吴高等以辽东兵攻围城急又谍报曹国公李景隆引兵数十万将攻北平城上与王谋先援永平旣至高等望风弃辎重遁王从上追之斩获甚衆王言大宁去此不远请移军袭之可免後顾从之遂从攻大宁自辰至午城破斩其都指挥朱监执都指挥房寛下令安抚城中顷刻而定北平报李景隆兵围城遂旋师王请先攻其营然後归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至王言兵贵神速先事者胜请往驻白沟河以逸待劳可必胜也上命王率衆驰往驻三日景隆兵至王以精骑驰击之斩馘无筭景隆复大败收余卒退保济南乘胜追击围其城旣而解围还攻沧州获其大将徐凯进攻东昌敌列阵决战上以数千骑绕出阵後敌围数匝上已冲击而出王不知上所在突入敌阵大战连杀百数十人王亦被创而殁十二月廿五日云春秋五十有八上哭之恸旣旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不巳诸将皆泣上旣正大统行报功之典顾侍臣曰张玉才备智勇论北平功当第一惜其蚤没赠奉天靖难推诚宣力武臣特进荣禄大夫右柱国追封荣国公諡忠显追封其三代考妣仁宗皇帝在春宫数与侍臣言张玉识见谋略卓然老成非诸将所及且端方有匡直之益诚难得也既嗣位加封河间王改諡忠武告於庙以配享太宗亲制祭王之文有秉义怀忠一心为国师旅之际发谋奋勇百战当前所向风靡大功垂成挺身陷阵惟义所在视死如归忠精贯於星日功烈扬於竹帛之褒盖王为人庄重果毅涉猎书史明其大义而识虑高远治家礼法秩然奉命行师纪律严肃与士卒同甘苦未尝妄戮一人每语麾下曰为将当溅血战袍流芳汗简盖其殉国之志素定古名将何过焉配王氏枢密院判执中之女有令德累封王夫人子男三长辅起武功累进奉天靖难推诚宣力辅运佐理武臣特进光禄大夫左柱国英国公太师监修国史知经筵事功德茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次监次瑾次瑄次斌次某孙女八长洪熙中册为敬妃次适清平伯吴英余在室余陪太师公在史舘经筵久以余永乐洪熙从臣实闻二圣所尝论王者属铭神道之碑敬叙而铭之铭曰

文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄莫遄奋常山长河无险铁城不坚抚降殱逆德威并宣决志敌忾遑恤厥躬精诚贯日劲气吐虹聊城之鏖髪怒上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀

奉天靖难推诚宣力武臣特进荣禄大夫右柱国太子太傅成国公追封东平王諡武烈朱公神道碑铭

天命仁圣为下民主必生文武材略恢杰弘伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史赞勳臣率以肇创中兴并言若我太宗文皇帝龙兴北藩安宗社於将危保洪业於永固其功盖又有难者以一隅之衆而应四方强盛之敌靡坚不摧靡刚不驯固自天之所定亦必有材略恢杰弘伟之佐以效夫疏附先後奔走御侮之能是以大功之成勃然莫之能御也若时东平武烈王其伟然杰然特出者乎王姓朱氏讳能字士弘世家凤阳之怀远曾祖考某妣某氏祖考某妣某氏父亮从太祖皇帝征伐有功累陞武毅将军燕山中护卫副千户谨持行善抚士有誉於时母某氏王生有令质自少喜读书事父母至孝洪武甲戌袭父职事太宗皇帝於藩邸小心慎恭未尝少懈而抚恤下人一如其父甚为上所信任旦夕侍不去侧太宗北平之师初兴帷幄密议惟河间忠武王与王预焉时北平三司之交构造祸者王与忠武建议率麾下首禽之遂夺城九门抚绥城内外三日人心大定引兵攻蓟州擒其将都指挥马宣等遂取遵化永平密云从上攻滦河既还从克雄县首破其东门敌衆败走追及於月漾桥执其总帅都督杨松潘忠等复追其余衆於莫州斩获不可数计乘胜长驱入真定大败长兴侯耿秉文兵时王独与敢死士三十余骑追奔至滹沱河秉文衆尚数万复列阵向王王奋勇大呼冲入敌阵敌衆披靡自相蹂躏死者无筭弃甲来降者三千余人上大悦赐书褒谕永平驰报江隂侯吴高以辽东兵攻城急王从上赴援高遁走王追及之多所杀获遂从定大宁戮其拒命抚辑其衆而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲拒之王为前锋午至白沟河败其都指挥平安军及申又与敌兵战大败之明日王领左哨当前锋又大败敌兵尽克其砦栅敌走保济南王率衆追之至铧山敌严兵列阵以待王连破之敌衆释兵降者万余人王以闻上悉抚而纵之盖自是敌兵戴德皆愿来归无复闘志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵後敌围上数匝王奋力翼上以出进攻夹河王为奇兵先锋大败敌将盛庸兵又败平安兵於藁城追奔至真定战其东门斩首万余级遂略彰德及定州剿西水寨己而败敌将李辛於德州遂克东阿东平破汶上诸寨设伏淝河败平安兵十余万进战小河为敌所乘稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉高屡败而终兴自殿下举兵来克捷多矣此小挫何足置意但当以宗社为重整兵前进耳上抚掌叹曰尔言深合吾心遂行至灵壁敌盛兵迎战王先登陷阵大败之生擒其副总兵陈晖平安参将马溥徐真及都指挥三十余人获马二万敌衆死者屍蔽原野降者数十万人悉纵遣之进克泗州渡淮败盛庸兵遂克盱眙下扬州从上渡江入京师大功成诸王臣民推戴上承大统论北平功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰券追封三代考皆成国公妣皆成国夫人永乐二年命兼太子太傅四年安南黎季?弑其国主毒虐下人拒遏诏使数谕弗悛遂发兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协力一心相济能其首也且其素存心行事皆应远到曷遽止此言己益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢於言表读者皆为泣下赙恤特厚追封东平郡王赐諡武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博智识高远雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢踰越每遇劲敌大呼驰闘以一当百敌皆望风辟易怀绥降附恩惠周至出谋制胜靡有遗策尤善用才人率归心虽古良将不过是也葬昌平北泽山之原配王氏累封东平郡王夫人子男若干长男袭封成国公太子太保笃实公忠祗勤弗懈历事四朝国所倚重次某某官女若干某官某其婿也孙男若干女若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰

明圣之兴天实命之必有名世辅翼攸资文皇大圣奉藩恭恪天将啓之内难奄作有不得已义旗载扬彬彬文武风云奋兴於时东平雄才弘略夜寐夙兴密侍帷幄刈违抚顺式宣德音环城中外有截一心金戈所向渔阳风靡永平不固大宁倾圮後顾无虞前驱翩翩折朽雄莫摧坚中山益都追奔沧州殱逆咸奋先登电扫霆击青齐既帖踊跃而南持志决往宗社为心灵壁疾下长淮飞渡芒芒圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不憗遗堂柱遽仆帝闻?伤恤典隆厚忠存社稷勳载简编伟哉嗣兴显显象贤河山有誓追崇有诏皇明万年永祀清庙

黄氏先墓之碑

工部尚书昌邑黄公奉命治交址之十有九年仁宗皇帝嗣位玺书召还明年至京师命以本官兼詹事盖付托之重也遂赐诰命赠其祖聚考士中皆为正治上卿资政大夫工部尚书兼詹事府詹事赠其祖妣李妣王及封其妻王皆为夫人又明年为宣德元年奏请归展先墓上从之且行告士奇曰福智薄能鲜而冒忝禄位臻於今日者皆列圣之大德先祖考之敷遗今恩宠之隆泝被祖考福敢弗图所以昭显之用永示我後人将归树碑墓道其文愿属於子遂以事状来按黄氏世家泗州元延佑中始徙青州昌邑之画埠里曾祖讳佑志二子次其祖也字谷保元至正中徙居邑之新郭里乐耕稼之业脱略荣利吸清茹澹恬然自适寿若干岁以某年月日卒葬所居之右祖妣李氏继毕氏李氏寿若干岁以某年月日卒合葬其祖之墓子男四伯礼成仲士能叔廷举季其考也女一适某巡检李志仁其考幼丧父克卓然自立事母以孝正家以礼待人以恕而寛厚坦直非义弗蹈有君子长者之风焉寿若干岁卒於某年月日葬附其祖之墓之右妣王氏孝慈俭勤妇道母则内外族婣咸所承式寿若干岁卒於某年月日合葬其考之墓子男四长禴次即尚书公福次佑次禧禴先卒孙男六璝璲琮某某尚书公洪武中举乡贡历开封项城太原清源二县主簿金吾前卫龙江左卫知事遂陞龙江经历上书论事太祖皇帝亲擢工部右侍郎皇帝初临御进左侍郎遂陞本部尚书初建北京简任重臣改刑部尚书既取安南郡县其地置布政司总之又置按察司临之复命以尚书总治而并授二司之印其居中廉重正直有大臣体在交址孳孳抚绥和辑新附之民戴之如父兄固其本之祖若考乎铭曰黄出嬴姓陆终之裔锡封祚土遂以国氏其族之蕃散处中夏秉德树勋代有闻者昌邑之宗繇泗爰徙相土建室爰居爰理含章力善积世既多有藴必发曰维其时皇明御天统理四海重禄显位登崇元恺维今司空升自逢掖遭逢列圣中外敭历嘉谋远猷雅操端行民戴其惠帝俞其正缙绅具瞻老成在前曰时生贤有开必先百围之植其本郁蟠洋洋大川亦自其源世德之丰显今司空帝嘉念之追畀褒封煌煌宠光被祖考妣祖考攸藏新郭之里司空来归以祀以告乡人来观歆艳舞蹈人亦嗟念孰无孙子作善啓佑宁不在我新郭之坟过者必式春秋霜露子孙百世

赠资善大夫刑部尚书魏公神道碑铭

源深者流必远膏厚者光必?德盛者庆必弘故世之富贵荣达炳燿铿鍧於当时者皆非偶然之故也必其先积善施德有及人之实斯天道自然之应所必至焉往事比比可徵已若今南康魏氏之兴非本於其先之积欤魏世南康儒家自朝佐生闻卿闻卿生庭郁皆以学行重乡里庭郁娶陈氏生某字伯泰德善益为乡里所重自其幼知孝事父母十岁母病即色忧旦暮侍侧不蹔去夜卧不解衣药食必躬进间独趍祷神祠拜頫泣涕久不能起亲戚闾巷皆惊异既长家裕与其二弟伯永伯顒亲爱尤笃兄弟同居爨同帑廪男女及臧获二千余指衣食之给各当其分靡或不及阖门雍肃有司举伯永为掾叹曰吾兄弟三人岂当一人独役於公况刀笔吏非吾儒家事恳求罢之既又叹曰吾家丁男衆安得独无效用於公者遂以长子源补文学弟子家积益裕数指顾其家人曰古语积而能散天厚我以此者岂专以济已也尔曹识之会饥岁谷贵齎金踵门求粜者麇至曰吾所储以待穷乏者济之却不粜而悉出以散窭者盖所济良多乡人心服其义有忿争不相下率往求直名人嘉客道出其乡无不过谒者必宾主尽懽而後去虽田父野叟邂逅亦相与欵洽未尝慢晚自号渔樵善饮酒虽终日不乱卒於永乐十七年四月七日县人奔走哭临皆哀又相与叹曰一志济人世孰有愈於公者而今已矣其享年若干娶刘氏有贤行子男三源溥济女二长适黄次适张孙男十女二源永乐四年进士为监察御史历浙江按察副使刑部左侍郎河南左布政使入为刑部尚书闳才直道伟然名卿夫论人之贤常本於所生者谓积累有善教养有道也故朝廷於羣臣之克举厥职者必有推恩之典源为御史为侍郎皆得以其官品秩赠考妣为尚书又得以其官品秩赠祖考妣考妣易曰积善之家必有余庆岂偶然之故哉源将树碑於考之墓以监察御史彭监所述事状求予为铭铭曰

匡庐巍巍彭蠡洋洋萃和涵清锺於人英宅幽履贞辟荣暨名眎人已同施爱有诚遭孤与惸中焉怦怦发储倒藏其心载宁善有报施天道必徵嗣有才子桓桓奋兴摅厥谋猷式佐大廷天章龙文泝嘉所生崇秩上卿貤宠貱荣彼其何心一性异情曷不观之魏氏之庆郁乎高坟有石丽牲车过来下观此刻铭

东里续集卷二十五







续集卷二十六

<集部,别集类,明洪武至崇祯,东里集>

钦定四库全书

东里续集卷二十六　　　明　杨士奇　撰神道碑

户部尚书古公神道碑铭

宣德三年二月十八日户部尚书古公卒讣闻上遣进士康琰赐祭命有司给舟归其丧且营葬事既葬其子本奉礼部尚书蔚公所述事状走北京介少保夏公求书神道之碑余与古公同朝三十年知其有亷清之操诺而不辞公讳朴字文质号素轩古氏世家河南陈州讳义甫娶王生讳安道娶程公之大父母父母也以公贵公之大父父皆赠资善大夫户部尚书大母母皆赠夫人公洪武中举乡贡为太学生奉命清理郡县田赋图籍丁父丧归服阕隶五军断事理刑遂奏家贫愿仕得禄养母太祖皇帝嘉之除工部营缮主事授承事郎迎母就养京师居无几母没官给舟归葬服阕改兵部车驾司主事陞武选司员外郎授奉训大夫再陞郎中授奉议大夫遂陞兵部右侍郎授嘉议大夫太宗皇帝正大统转左侍郎授通议大夫赐文绮袭衣上巡守北京侍仁宗皇帝监国尝奉命权礼部兵部及詹事府洪熙中改通政使是岁陞户部尚书授资善大夫赐诰命追赠二代遂谒告归省墓赐钞袭衣公事亲孝非其义一毫不苟取居官临事蚤作夜思劳勤弗懈一志於公无敢干以私者谨守祖宗成宪不肯踰越或言事久於时小过不及者亦当损益就中终不为动永乐中建北京宫殿董伐木之役於江西有爱民之心竣事特被赐赉户部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系太宗皇帝烛其诬竟释公他日吏部奏授良诰命封赠其父母仁宗皇帝曰恺悌君子福禄攸降是尝诬奏大臣罪者其得为君子乎不与良卒以赃败衆服公之明公所治职务退未尝语其家人氷蘖之操确乎不移平素不事生产华靡雕琢之玩纎毫不畜公退清坐一室书册自娱尝病士奇往问之入其斋室几案间独有自警编一帙可以观其所存矣洪熙诰辞有端厚简静操行清洁之褒盖见知於上者深矣卒之日无铢累之积以遗子孙男三瑄璟皆先卒季本也女四贾莹孔彰陈谏李怡其婿也孙男若干铭曰

古有恒言曰公生明何道而公其惟廉清廉之为行士分内事曷世由之什靡一二士行弗贞理曷由兴嗟文质甫为廉有诚厥廉伊何氷壶玉映迨其属纩室类县磬纷彼贵仕夏屋渠渠嗟文质甫归兮焉居纷彼荣爵田亘阡陌嗟文质甫归兮焉食其履湜湜其心休休汚者之嫉清者之逑相彼贪人潢潦之溢崇朝而盈涸不待夕嗟文质甫皦乎不缁永扬休闻其在斯碑

故光禄大夫柱国少师工部尚书追封茌平伯諡荣襄吴公神道碑铭

公讳中字司正姓吴氏世家山东之武城业儒曾祖渊祖兴仕元为任丘令考成皆以公贵累赠荣禄大夫正治上卿少保工部尚书曾祖妣某祖妣某妣某皆赠夫人公洪武戊寅自国子生授营州後屯卫经历陞大宁都司经历太宗皇帝义旗初举师至大宁公以衆出迎公洁白丰伟应对明畅上一见拔於群衆中赐袭衣命守会州教士卒力田南兵攻城率衆却之移守蓟州扞御抚绥具有方略赐衣服器物以嘉奬之遂命署北平布政司理问陞本司经历给饟运赞城守并效劳绩陞大理寺丞是岁旱蝗公言此由刑滥所致皆臣等之过乞戒饬法司务寛平无几陞少卿以发奸慝陞都察院右都御史将营北京宫殿改工部尚书奉命取材於蜀还又命董饟运北京赐帛六百匹车驾北征公扈从兼督饟运既还丁外艰归起复仍命董宫殿营缮公言营缮吉事臣丧服未除非所当预改刑部尚书後以言事忤旨逮系仁宗皇帝嗣位复刑部尚书改工部尚书命兼詹事进兼太子少保宣宗皇帝嗣位尤见信任陞少保仍兼尚书赐宝带金织衣已而坐累解少保公事三圣皆见信任凡车驾行幸不以遐迩皆在扈从三陵之建皆公董役竣事皆有银币之赐皇上嗣位以公旧老复少保重建奉天华盖谨身三殿乾清坤宁二宫命公董之蚤莫劳勤致疾功成公虽在告嘉念厥劳陞少师赐白金文绮加绣麟衣无几疾竟不起正统壬戌六月丙辰云讣闻辍视朝一日遣礼部尚书胡濙赐祭追封茌平伯赐諡荣襄命有司治葬官其子贤世袭锦衣卫百户公为人和易闓爽勤於奉公其掌刑宪寛厚平恕恒躬视狱中命除秽恶疏桎梏时食饮戒饬吏卒以时抚恤迨迁冬官职务填委规措经画条理井井心之默识虽久不遗襟度有容虽忤不校或屈已伸谢爱护僚属恒掩其玼其佐在南京者尝赋造海艘材於江西浙江江西加数十倍时论讙譁公闻骇愕遽奏罢赋悉给於公属官有器能者率奬进之先事蓄材以应时需随用皆足未尝缺乏自正统来京师多大营建悉出公家有司不知百姓不闻此本皇上之仁亦公预赞画焉明於烛奸尝四鼔入朝道遇负钞数十万缗者公曰非寇而何命从者悉絷以奏诘之乃造钞匠盗宝钞提举司钞遂置於法邂逅有见必上闻不以出位为嫌历事四圣皆承厚遇所得赐赉时鲜与儗宣德中尝赐银章其文曰和敏详达盖以贶公之行云所得书诗图画尤多自念久病奏乞停禄不允家居事亲孝常迎就养京师备极崇奉亲没致御祭之荣永乐中命大臣之子入侍皇太孙公推於其弟虽贵待姻戚乡党相与欵洽如布素时賙穷恤匮不问识与不识与人处谦和怡愉大官中贵皆乐亲之属纩之日哀悼之衆无间疏戚享年七十有一葬良乡县某乡之原配刘氏封夫人子男七皆侧室某氏出也女三长嫁锦衣卫指挥李洪余在室孙男若干余与公同朝交四十年至是贤奉少保江陵杨公所志墓文求书墓道之碑遂益以余所知者序之而为之铭铭曰

奕奕吴公兴自成均发轫伊始感会风云共武之服从师于迈摅勤效谟夙夜靡懈乃进棘寺乃陟柏台隆隆宠光亨衢弘开正法以施秉公持平遇灾引咎帝嘉乃诚遂掌邦禁诘奸刑暴惟钦惟恤恭帝之诏再入冬官如古司空居民时利饬材考工鞠躬致诚历事四圣陟降左右式恒厥敬廷多其绩时伟其望岩岩师保六官之上曷不憗遗而遽长归七十高龄於古已稀夀富考终亦既宁只史氏有铭诒厥来嗣

显忠辅运推诚宣力武臣特进荣禄大夫右柱国太傅黔国公追封定远王諡忠敬沐公神道碑铭

正统四年三月十八日黔国公沐公薨於云南之楚雄讣闻上悼念辍视朝加隆恤典遣官赐祭者再追封定远王諡忠敬亲王亦再遣祭其子护丧归南京公卿文武群臣及所过方岳大臣皆祭以薨之岁十一月廿六日葬江宁县长宁北乡观音山先茔之次沐氏凤阳定远人其先所自具前翰林学士王景所着黔宁昭靖王神道之碑王之高祖考曾祖考祖考以昭靖贵皆追封黔宁王高祖妣曾祖妣祖妣妣耿皆追封黔宁王夫人昭靖四子伯讳春袭封西平侯殁諡惠襄仲即王叔昂右军都督同知季昕驸马都尉王讳晟字景茂自少气宇闳厚端慤凝重聪悟过人而博学远识恭慎寡言喜愠不形於色高皇帝重之既冠授後军都督府佥事夙夜祗勤陞授特进荣禄大夫左都督时惠襄继昭靖镇云南薨王嗣封西平侯仍奉命镇云南王承父兄之後秉诚殚虑益弘远图威服德怀恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威远二州干崖潞江湾甸大候者乐五长官司而岁徵其贡赋又於潞江之西置腾冲千户所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其後蒙自县蛮闻王来遂遁进擒其酋诛之事闻赐玺书白金劳王四年安南叛命征夷将军率京师及湖广等都司兵讨罪命王佩征夷副将军印充左副将军率云南等都司兵分道进讨王率兵由蒙自经野蒲斩木通道以入先遣偏禆攻夺猛烈棚华关隘贼徒悉遁遂筑堡驻兵造舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将咸欲奋击王曰受命吊伐所欲得凶渠数人耳纵杀非皇上好生之心乃止遂造浮梁渡师时征夷将军大兵亦至廼合攻寇之多邦城栅继捣其东西二都及盘滩困枚噜江仙侣等寇悉破之寇首黎季犁父子狼狈弃其衆独挈家属及左右心腹远遁於海王合征夷将军兵追至日南州奇罗海口擒俘无遗械送京师凡得郡四十八县百八十六户三百十二万五千九百获象马牛畜军资器仗安南平六年春班师入朝赐号显忠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴於便殿还镇云南是冬安南余寇携贰命王佩征夷将军印总兵讨之王师压境寇遁入乂安海岛追至占城之境擒寇首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据嶮以抗王遣兵断其後诸将请急攻王曰威服不若德服遂使人谕以祸福蛮即遣子诣京师谢罪悉偿所逋仁宗皇帝嗣位重王勳德老成诏兼太傅召至恩礼加厚遂命佩征南将军印还镇宣宗皇帝初嗣位遣使齎玺书及金币劳之皇上嗣位恩礼视宣德之初明年改元正统赐金币加厚是年冬四川会川棃溪蛮合底泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时今官军已集如贼能畏威悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在後政等乘夜渡江破贼栅贼衆奔北官军乘势追至景空等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿会有旨命王还镇王至楚雄疾遂薨方疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱大小迓拜哀恸盖王在镇久惠爱之被於下者深也王忠孝之诚本乎天性无或弗尽与子弟言亦惓惓斯道友二弟甚厚教子孙动以礼法家政秩然位极人臣而礼贤重士虚已听纳寛裕有容未尝面及人过凡文武属吏有过者惟恐王知务自掩盖其因自悔徙行者亦多王明於韬略然以仁为主蛮夷有罪未尝辄加兵诛必谕导使改数谕弗悛乃奏发兵逮兵入境若夷能知惧悔罪亦曲贷之与之更新虽临战阵必戒麾下毋纵杀戮赏罚明信威爱并行至於完城池饬武备训将士理屯田通水利实仓庾恒谨成法若轻徭赋问疲瘵尤勤致意学舍弊陋具材僦工葺之不以烦下治公有暇手不释卷稽古明道动师昔贤盖从容具文武之才仁义之帅也配程氏先公谢世追封定远王夫人子男一俨袭封黔国公温雅谨重恪循家法女二长册为赵简王妃次适武定侯郭玹孙男一玘女一在室至是王之子以事状求余书神道之碑谨按状叙而铭之铭曰

天启皇明於淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜呼昭靖盛德丰功皎日之诚持孝与忠呜呼忠敬缵乃烈考惟孝之轨惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师往行天讨桓桓疾驰雷驱电扫富良飞渡如履坦途两师穷追缚寇海隅解纵胁从宣布教条爰整师旅凯歌归朝饮至策勳上公锡爵嘉宠元臣龙章煇灼滇人之思瞻望斾旌帝不忘远申命南行祗事五朝鞠躬小心奉国忘家志如坚金寸棘未剪躬不宁处过自偏裨於躬引咎终於王事德善孔多显显华褒千岁弗磨沐世子孙奕奕象贤笃忠与考永光其传

奉天翊运推诚宣力武臣特进荣禄大夫柱国镇远侯追封夏国公諡武毅顾公神道碑铭

永乐十二年五月廿五日镇远侯顾公薨於贵州讣闻上震悼遣官赐祭追封夏国公赐諡武毅赙赠如制命有司治丧葬遂命其嫡孙兴祖袭爵兴祖奉柩归葬於扬州之某原顾氏其先居湘潭公之曾大考百四妣某氏大考千二妣朱氏始家江都考万一妣周氏公讳成字景韶天性仁厚自少能矜恤瘝孤负直气遇以横逆加人者必摧辱使畏服乃已其大考尝诧於衆曰是孙必兴吾门公姿貌魁伟涉知书通大义而膂力絶人善武事尤精骑搠射命中元末尝游燕都有强寇十数刼其舟同载者皆惊愕公独奋出闘寇皆披靡走既归张士诚起泰州僭王号公知其无能为乙未岁我太祖高皇帝渡大江明年公来归附至镇江偕骁勇士十一人转闘入城莫敢婴其锋者既敌益衆而援絶悉为城中人所絷十人者皆被杀公奋跃起絷絶蹴持刃者仆之脱走归语衆曰镇江城中皆庸夫可取也遂导衆攻其城克之授百户从攻常州宣州皆克之简充旅正还从克江隂从宁河王克通州陞千户攻双刀赵於枞阳攻安庆江州池州兴国诸山寨皆下之庚子败陈友谅兵於龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援安丰败元兵进攻庐州从克武昌荆州衡州从开平王下襄阳还取泰州留守兴化从中山王破旧舘克湖州苏州洪武元年陞坚城卫指挥佥事二年领军克信阳唐光四年从临江侯取西蜀道遇敌公手杀敌百余人生擒二十余人进攻罗江生擒其伪元帅及其下二十余人悉送军门斩以狥入汉州伪官戴丞相向知院者盛兵迎战公挥衆奋进戴向皆狼狈还走追北至成都围其城竟降之蜀平调成都後卫总帅以公守之六年率兵赴重庆擒妖贼王元保及伪万户李邦祖等八年调贵州卫明年瓮傍等山寨蛮寇叛公率兵讨之斩首百余级俘获人马尤衆夷慑服叩首请岁纳租赋公从之其僻远山峒有负固未下者次第平之已而群夷叛服不常公连岁出兵平之前後俘戮不可胜计十四年从颍川侯征云南公率步骑兵为前锋首克普定留公守之且为後继公部分将士树栅以守明年公出兵克西堡於是诸蛮合数万攻围普定诸将皆欲出战公持不可曰贼衆我寡一出即为贼所窥必俟其攀栅乃出贼及栅公披甲上马出北门率战士奋进手杀贼骑之迎战者十数人贼衆引却诸将遂乘胜出东西门战败贼衆时南门之围未解公取所生擒者十八人斩之而纵其一人归曰吾以夜二鼓尽杀尔矣及期贼闻官军举铜角铳刨皆惶惧奔走围悉解获贼兵甲无筭时有中使在普定见公勇略絶群还奏特遣赐龙衣金带陞世袭指挥使凡普定所隶诸蛮公悉平之十七年平阿黑螺蛳等十余寨及降尾洒蛮酋马乃之衆西堡蛮携贰复平之廿一年总戎檄公讨平乖西扒古里谷劳金纲等寨遂擒关索岭首贼葛蓬及叛贼阿束皆诛之土官阿宗叛焚刼驿舍乘虚将攻公势张甚时官军精锐悉驻东川公率余衆及土兵深入贼地据关口屡败之贼既遁衆以暑瘴非士卒便欲退师公不听未几贼党杀阿宗降遂奏革普定府而黜其守之怀二心者建兵卫以属其民析其地为州三长官司六而公统理焉自是公悉意抚绥大布恩信诸夷向服廿五年夏入朝赐文币二十有副钞三千贯白金四百两日锡宴会同舘陞镇国将军贵州都指挥使司同知公至贵州首征康佐叛蛮破阿老诸寨峒廿七年平都匀丰宁西梁瓦材等寇斩首万四千余级俘生口三千八百有奇而抚其良善二十九年陞骠骑将军右军都督府佥事官其长子统普定卫指挥使是岁命公佩征南将军印总兵征水西叛寇生擒其首敬德斩之余寇悉降三十年五开蛮反公率兵捣臻剖六峒悉破之进剿天柱天堂春花金井蒲头大小坪等生苗及螃蠏米毫湾溪舟溪万潮等寇皆破之三十一年普定西堡及贵州光金谷劳龙里金石番羡唐诸夷复叛公次第亲行诛其叛首而抚其余衆既归明年高庙上宾又明年太宗文皇帝北平之师起藩国公受命往御至真定北平之帅絷公以献文皇识公先朝旧人解其絷与之语曰岂非皇考之灵以汝授我乎因语以不得己兴师之故言已泣下公亦泣遂遣人护送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合会南兵围城仁皇於军旅调度恒从公言城中文武之臣竞进曰顾成南将其中叵测不可专任然公所言计皆合机用皆有效数命公出将兵固辞曰使臣侍左右日陪论议得效分寸足矣赐公甲胄刀劔弓矢皆不受南兵数围城卒以败去者多用公谋也洪武三十三年九月论公功赐号奉天翊运推诚宣力武臣特进荣禄大夫柱国後军都督府右都督封镇远侯食禄千五百石子孙世袭赐钞三千贯白金三百两彩币三十加副遂赐诰券是冬命公镇守贵州盖以公威信素行於彼云永乐元年春至贵蛮夷闻公至欢趋出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降勑褒答赐钞五千贯彩币八加副申赐钞万贯白金二百两彩币如前三年赐诰追封三代考皆镇远侯妣皆侯夫人永宁土官宣抚为其弟谋杀致其下乱公执其弟送京师罪之而从土俗奏以宣抚妻袭职其衆遂靖六年车驾将巡狩北京豫召公副储君监国既至上慰劳再四且谕所以召公之意公言皇太子孝友仁厚恭勤明达足任付托且左右文武之臣其知识深长皆非愚臣所及蛮夷虽今帖服小有竞争即持兵为乱愚臣非敢决意去留惟陛下命之上忖知公意嗟叹累日赐钞四万贯白金二百两彩币三十六有副命还贵州陛辞退辞文华殿曰殿下於事君父恤兵民素行有诚惟於小人当寘度外万事有天理不足计盖是时怀夺嫡志者不乐公在京师公烛知故先几引去也时土官奏欲为公建生祠从之公之赴召也播州贵州蛮作乱公归遣子勇率兵剿之悉平时思州台罗等蛮亦乱公遣人谕其酋普亮即服於是公病事闻遣医驰视又遣公之孙齎勅劳问赐钞三千贯公疾稍间亲率兵讨清水江叛寇平之台罗蛮复叛公亲剿之俘戮几尽既旋师公疾复作其下以闻复遣医驰视竟不起春秋八十有五公自少壮履行阵挺身战鬪奋勇无前虽身被十数创不稍引却必致俘馘见功效深於筹略料敌制变百不爽一於谋国事明大体不琐屑细故竭诚奉公至老死不倦诸葛公所云鞠躬尽瘁死而後已者公盖有焉朝廷既追封公并追封公三代考皆夏国公妣皆夏国夫人元配彭氏再追封夏国夫人继室穆氏李氏子男七长统先公卒洪熙中以其子贵追封镇远侯次铣次铨次锐次勇累官贵州都指挥佥事次亮次源铣亮亦先卒女六陕西都指挥同知黄庸普定卫指挥同知李杰永宁卫指挥佥事徐震普定卫指挥佥事李庸贵州前卫指挥佥事李宣贵州前卫指挥佥事王纶其壻也孙男九兴祖袭封镇远侯效用三朝克绳祖武凯再兴德旺兴能贵州卫指挥同知先卒琮琦玹曾孙男六玄孙男一至是兴祖具事状属士奇书公神道之石士奇永乐洪熙中官翰林日侍二圣实闻公事故不辞敬次第书之而系以铭曰

大明奉天肇迹淮土公奋从龙来归皇祖金戈铁马桓桓四征铲暴锄强畴之敢婴函夏既宁报功锡命崇爵丰禄往绥南境逖彼南境毒虺妖狐凭阻弗驯跳蹶啸呼公奉天威霆驱电扫夷薮窒穴屡征乃妥乃登督府乃卫禁垣居无几何遄北其辕天其佑公俾作圣辅惟圣知公曰时旧老明明二圣任公心腹蓄疑盈庭公任愈确公不人尤公处有道秉诚执恭谋猷屡告卒底厥功为报益隆金貂玉鞶亚於上公帝谓尔成予怀南徼汝往申抚公拜奉诏夷獠迓公父母归止焦者以濡仆者以起孰其悖凶敢干刑诛小者擒俘大者戮屠公身在外心存廷陛匦函有陈皆国大计当宁圣明嘉公忠言宠赉华褒诞降自天国有老成谓宜百岁曷不憖遗营星奄坠雄盖万夫智名勇功公福简简哀荣始终庆泽之贻绵绵来嗣笃念先祖祗於世世

李氏先茔之碑

永乐元年太宗皇帝既褒封奉天靖难功臣遂及城守之功文武之臣以次叙进前北平布政司右参议李友直陞北京刑部左侍郎历十有八年改工部左侍郎仁宗皇帝临御之明年赐勲资治尹授诰命赠其祖彦名考人义皆嘉议大夫资治尹工部左侍郎祖妣臧妣杜皆淑人既而追惟旧劳特陞友直北京刑部尚书申锡诰命加赠其祖及考皆资善大夫北京刑部尚书祖妣妣皆夫人友直?奉命书荐告毕出而言诸士奇曰友直德薄能少何足以膺承宠荣隆盛之如今也哉惟二圣大德如天有以施及之也亦惟先祖考妣务善施仁历久而积厚甘处晦默以遗诸其後也友直其敢忽忘所自哉将树石先考妣墓道载上之所以宠我暨先人之所以敷遗我者以永示李氏子孙愿为我书之按李氏保定清苑人累叶载德至彦名益裕於赀而乐施济汲汲恐不及盖春秋七十有二而卒配臧七十有五卒三子人德人义人厚人义承家世富饶然自用俭薄而好施肖其父其所及人益厚平居睦族乐宾笃子姓於善而已洪武辛已某月某日卒年六十有二葬其乡柳林社配杜於相夫教子理家咸适於宜某年某月某日卒年七十有五合葬於夫之墓二子友直友亨孙男四昉晖阳映女三铭曰

维木有本既深且固达於干枝厥崇孰御德善所施积累既多必有达马纷敷其华清苑之邑丰穰之乡奕奕李宗笃行垂庆文皇奉天义旅肇兴李有明智先几摅诚更嶮涉巇鞠躬惟一论报之隆丰禄崇秩历事二圣冠缨在廷弗竞弗柔渢渢声称惟圣念之亦既劳止有肇必先仁其祖祢云章龙文煌煌自天命服之褒宠光九原松柏桓桓丘坟峩峩燎黄荐告聚望歆嗟承君惟忠承亲惟孝视劝後来琢词墓道

东里续集卷二十六







续集卷二十七

钦定四库全书

东里续集卷二十七　　　明　杨士奇　撰神道碑墓碑铭

工部尚书李公神道碑铭

太宗皇帝初奉藩北京建文中廷臣有因齐藩不法遂建议凡藩国所在更置守臣於是擢张昺为北平布政使昺至日求王府细事将为不利其史李友直密闻於太宗义师既举遂擢用友直友直质朴直谅知无不言甚见嘉奬日益信任出理饟运入严城守率以命之殚力竭虑事率蚤集而咸称上旨初授北平布政司右参议既建北京改布政司为行部陞左侍郎时初作宫殿营缮务殷专经度提督躬任劳勤蚤莫弗懈改行在工部侍郎仁宗皇帝临御嘉念旧劳陞行部尚书奉命代祀周文武成康陵及秦愍王既还言关中民瘼深见嘉纳赐诰命并追赠祖考妣请吿焚黄遂立碑于墓以侈上恩昭先德宣宗皇帝嗣位改行在工部尚书尝奉命董采殿材於蜀设施有方绥抚有诚劳者不怨自是朝廷凡有兴作重役悉以委之其临事有条理而体恤下情所行悉公是以人从事集讪诽不兴而屡承劳锡焉友直字居正为人坦夷闓敏虽不与物竞而持已正直亦不屈於物有恤人之心施济弗恡与人言必归於忠厚有之官往辞公者必勉以爱民之政与人交悃欵缓急率得其力度量有容属司之贪诡者以公长者数欺慢之公虽知弗校清议以是益重公春秋七十而卒正统三年某月日也讣闻上赐祭命工部营葬礼部赐祭公卿以下皆往祭之李氏之先陇西人元季其曾祖山徙保定清苑自是以来皆隐处不仕而笃於善行祖彦名考人义皆赠资善大夫北京行部尚书祖妣臧妣杜皆赠夫人其元配臧赠夫人先十七年卒继刘及王皆勤内助子男三昉晖阳女二长归府军前卫指挥使徐震次归保定右卫指挥同知王原孙男四女二曾孙男四诸子将捧匶归厝清苑先事昉奉吏部尚书郭公所述事状诣予请文於神道之碑余尝铭其先茔矣然与公同事四朝雅相好相知故不辞为叙而铭之铭曰遥遥陇西李所自来徙清苑属元季丰穰之乡柳庄里土刚水清毓和粹繇曾大考暨祖祢积仁累厚袭休祉式生居正用奋起摅厥纯诚奉藩邸义旅之兴殚劳瘁高城浚池固根底聨车连舰给饟馈左驰右驱效谋智乾坤既正廓氛翳煌煌天宠峻禄位藩垣超陟冬卿贰冬卿申陟极所至持身莅务严劼毖肃肃在公靡怠易执信秉仁处当义恤穷矜鳏急施济量度恢豁内昭晰有诡罔之弗校计恭事四圣诚一致七十全归行靡愧必有纪述垂後世故乡之坟归率制畴其铭者太史氏光禄大夫少保户部尚书黄公神道碑铭

自古仁人君子之明夫道者恒以天下国家为心而不为其私计范希文言士当先天下之忧而忧後天下之乐而乐夫天下之大怀抱斯志者未尝无人顾其志得行与否则系於其所遇以希文之志犹不得尽行於当时非所遇之难乎惟士之卓然有志者则不以是而或怠然亦鲜矣三四十年间士奇所接名卿大臣若东莱黄公其可谓有志於希文而无愧者也公禀刚毅之资持正直之节怀忠厚之志负远大之器风采凝重气量宏伟而表里洞达博学好古笃信不疑不苟为同不矫为异不为势屈不为祸慑惟义之循惟道之行岂非士之卓然者欤公东莱昌邑人其先世见余所作墓碑公讳福字如锡自少不凡以书经选洪武甲子乡贡入太学初授项城县簿改清源县皆有及民之政陞金吾前卫知事改龙江左卫蚤莫勤职而才识明敏剗剔宿弊数出意见辅翼上官陞本卫经历上书论国大计太祖皇帝览而奇之超陞工部右侍郎特见信用太宗皇帝初临御治齐黄离间之罪李景隆於上前并指公为奸臣公厉声言臣罪应死但目为奸则非上知其正直不问迁左侍郎遂陞工部尚书授资善大夫凡所陈奏悉见嘉纳岁余天下工匠集京师者多疫死都御史陈瑛以为公罪劾奏之又不问初建北京置行部时北方用兵累年民弊甚首改公为行部尚书任之抚绥公摅诚尽瘁植仆濡焦而民以苏交址逆命遣大将军率师讨罪命公先诣两广治军实调度有方用足而民不困交址平郡县其地建都指挥司布政司按察司总之设官如制命公以尚书兼掌布政按察二司印章而董其治公视民如子徇其所欲革其所恶劳之辑之训之饬之躬勤不倦且戒郡邑吏咸修抚字之政吏承公仁无敢违戾公以新造之邦新附之民政令条画靡间纎钜悉尽心焉於是交人益戴公如父时中朝士大夫以迁谪至者咸见温恤或有疾病躬造视之拔其贤者与之共事及以教导其民而悉加礼焉中官马骐怙恩肆虐自三司以下皆缩首歛避惟公数裁抑之骐诬奏公有异志上深照其妄曰此君子不容於小人寝其奏公居交址几二十年仁宗皇帝登极上言六事悉见采用时初建储驿召公还玺书有元老久劳于外笃念不忘亟欲见之之语濒行交人扶老擕幼送公皆号泣不忍别既至深被奬劳赐白金文绮遂命兼詹事盖付托之重云赐诰命追赠三代无几仁庙上宾公董山陵之役宣宗皇帝嗣位马骐激变交址时兵部尚书陈治代公掌藩臬二司累奏乞还公盖以交人思公之深公先已持节亲藩册封即日召还奉命复诣交址时交寇黎利据列城叛朝廷命将率师讨之及公偕行将及境交寇拒师总师者失律为寇所得并得公寇皆下马拜公曰公不北归我曹不至此言已皆泣共置公於馆父事之公度寇无悔罪意即不食冀死寇谨防护不去侧竟礼送北归既归奉命偕平江伯陈瑄董江南饟运公与平江协心合谋绩用有成公上言足食足兵省役三事切於时务并见嘉纳宣庙念公春秋高久劳在外改南京户部尚书上龙飞之初以南京根本重地公先朝老成进荣禄大夫少保仍兼尚书参赞襄城伯李隆南京守备公时虽老事无钜细必周于虑而裁处适当襄城惟公言之听文武诸司凡有疑务咸就正焉於时南京政肃民安盖倚公为重朝廷下玺书事关几密者公必预焉赐诰命授光禄大夫加赠三代又上言学校田赋钞法盐法官俸数事多见施行正统四年冬得疾日加犹时强起议公务明年正月五日薨公卿以下奔走哭吊讣闻赐祭命有司治葬贤士大夫皆伤正人之没以为世道惜公自小官至一品始终以国家生民为心尝取希文语名其退食之堂曰後乐临大事决大议衆或媕婀公独奋断衆或辟易公独迈往人有善吿乐从如流斥奸辟谀无所顾忌下人有过多见优容所与交游必辅於道忧国忘家老而弥笃所得俸赐率分族姻属纩之日室无百缗平生立心行事一以不昧天理为主享年七十有八葬昌邑西新郭之原曾祖佑志祖谷保考士中皆赐光禄大夫少保兼户部尚书曾祖妣倪祖妣李妣王皆赠夫人配王封夫人子男五琮琇?玗女二长嫁逢玘次嫁叶清清侍公交址先卒清妻孀居十八年亦先公卒孙男二恺?士奇与公同朝四十年晚辱公知甚厚未薨之先岁余蒙予吿归江右道过南京公时有疾首造焉跃然起执余手论国事娓娓不片语及他呜呼言犹在耳安得复见正直忧国如黄公也哉求书公墓上之石敬叙而铭之铭曰

维天之仁生贤与才上以辅德下以康时士之高明识道在我我祗行之其敢佚惰莱有黄公桓桓其资于道克明行之弗疑遭逢列圣既五十载崇爵重秩践敭中外靡遑夙夜靡间寝兴单智毕虑颛颛用诚益下以惠益上以德敷厥谋猷亶时正直凡民被疾犹痛在我民既有瘳我食斯下南交初附诏公拊循育之训之昫其春温交人戴公曰我父母有诏归公如去恃怙肃肃其度内直外方不茹不吐推贤荐能先哲所存後天下乐公实承之秉执有确国之有公柱石在堂士之仰之如霍与衡爵圭林林畴并公志遽不憖遗匪时之嘅

孙先生墓碑铭

正统五年五月二日丰城孙先生没先生讳贞字宗正号竹轩孙氏唐兴元中曰瑫者自江左来丰城卒葬邑之同造里敷山子孙始家丰城至南唐曰行琰者尝移书节度使马希萼去兵弊民赖之子孙益盛代不乏闻行琰六世孙发宋元佑进士为永丰县令又九世至实则生佑卿幼孤鞠于李氏姨遂冒李姓生仲明先生之曾大父大父父也先生资禀不凡幼嗜学邑大夫简充博士弟子时泰和经师刘子彦为学谕器重之授以毛氏诗後卒业於文渊阁大学士朱备万进士黄德润之门升太学生中京畿乡试明年会试中教官选除绍兴府学教授正已以率生徒而致勤教事有御史挟势欲坏法以济私者先生固执不听诸生日益见成效有明许负术者谓先生忧色见即心动白于上官归省将至家闻父丧哀毁踰制服阕改汉阳府学凡所设施如绍兴而诸生有成倍之九载绩最陞国子助教尽心教事不改教授时遂奏复孙姓祭酒胡公司业吴公皆遣子从之学改博士陞七品禄间祭酒司业阙推先生署监事洪熙中赐诰命母年八十先生亦六十余奏归省遂怀退休上疏乞解官侍养时子曰恭官翰林即援弃职就封之典授翰林编修文林郎致事既归蚤莫不去亲侧自守益严非公事足迹未尝及县庭岁大比诸藩聘主文衡咸辞不赴母没筑室敷山之下居焉乡俊秀愿授业者不拒皆倾底里授之而贫者不责其礼善教子各授一经其三发身科目一守重庆一教祁门先生之退居敷山也皆迎就养喜曰吾将往观其所治教而进益之既至又皆喜曰庶几无忝哉皆为留或再岁或数岁而後归先生兼通诸经尤长於诗春秋文章和平畅达有竹轩集若干卷慎交处明知人所举荐士如按察佥事张某辈皆执守介特有闻於时先生负治才临事条理井井惜其止於教职未大展布也平居事亲孝处族姻朋友厚在太学遇故人子忧患艰难周恤之虽久不厌有出狱而病困欲来依者排衆议而庇之不苟附势初与夏原吉卢渊李庆最故及夏李为尚书卢为侍郎先生时官太学未尝一及其门家积书甚富市肆所阙者率手自抄録虽老不废学居心端谨自用俭约诸子仕者每遇所得禄赐归为奉养之资悉不启封而还之且书戒之曰汝留养廉吾不乏此诸子仕外者未尝需及一物盖虑隳其守也凡所虑深远故历官三十余年坦坦一致晚而退休讲道之余日与二三故老宴游谈笑无毫分外物入其思虑一日杖策出观江涨道过故人清论如平时莫归无疾而卒享年七十有五配揭氏元文安公族孙封孺人子男五长曰温次曰良举进士自监察御史陞交址重庆两郡守再陞广西右布政使曰恭进士及第自翰林编修陞修譔再陞侍读曰俭先卒曰让举乡贡会试选中教官自祁门县学教谕陞应天府学教授仕者皆卓卓有贤名女二范迪熊仕恭其壻也孙男十五女十曾孙男二女五诸子遵治命奉葬于敷山先茔之次曰恭走北京以其同官刘某所具事状属予书墓上之石予与先生同朝三十年去年南归先生擕酒迓予於江浒相得懽甚酒数行遽别时先生体力康强神采清明予喜先生之福未艾也岂谓踰年而遂永诀耶敬叙而铭之铭曰

丰水之漘代有闻人道德与文炳乎振振皇明龙兴续武则有繄孙先生显显授受鑚研羣经职任教事繇頖而国毕效劳勩有确厥守有卓厥志有宏厥才未达于施其秉之义其存之仁以付厥嗣以被于民嗟孙先生道既行矣生而夀康没亦寜矣敷山之原峩峩者坟士奇铭之以续前闻

赠资善大夫户部尚书兼谨身殿大学士陈公墓碑铭

户部尚书兼谨身殿大学士陈山蒙恩追赠其大父父皆资善大夫兼谨身殿大学士大母母皆夫人山祗奉命书荐告已状其考之行属士奇文诸墓石按状陈始自长葛徙南剑之沙县族既盛遂析为三而上世皆有显仕其居廊口白泥里者在宋曰世卿事太宗真宗终秘书少监知广州有传在国史子中俨驾部郎中郎中五世至讳智智生天麟天麟生讳禄其考之曾大父父也母范氏其考讳某字某生晬父丧而家落母躬勤教育之时资助於舅氏十余岁智识日长駸駸能卓立治生产有条理为乡党所称既冠家益饶裕择胜徙居邑之西为人重义喜济施急人之急通医术凡有求者趋赴之不间风雨蚤莫多所济活道圮梁坏率发帑廪修治以便行涉性刚直遇私竞争不平公其是非未尝毫髪苟狥言出靡不服者里中有陈公道之号诸子皆长恒励其学业有秘书故第在屡谕诸子曰此吾先世力学所致汝曹不务图继可乎晚作别业於邑之北有园池之胜日偕朋从宴聚歌咏其中一切富贵忧虞举不足以干其念虑洪武戊辰十二月二十一日卒春秋六十有六葬从门西山之原娶朱继黄子三男三女皆黄出男长石次山次虎庄汝爵苏必昌卢均贤其女之壻孙男四璟炯珪梦琴山明经举乡贡历郡县学官擢吏科给事中遂以文学侍今上於春宫进左春坊左庶子户部左侍郎遂进尚书兼大学士宠遇益隆其为庶子侍郎皆蒙恩赠父母以已之官秩至是而追荣之命三加矣非公济施之应乎若公所举先世以励厥子者亦既成其志矣士奇与山舘阁同寮又交久谊不可辞铭且闻陈同忠肃公族也谨叙而铭之曰

陈徙剑沙昔有显闻堂堂忠肃正气凌云同本殊干为材匪异族出既同道固一类或仕而着或隐而微相望辉映厥位与期侃侃陈公所秉刚直是非以公作其挺特惟志在民利安是图人有弗寜不步而趋亦既不处弗闳厥施忠肃所存公存有似恬澹怡愉韦布终老仁厚所锺有子光绍遭逢十岁升列六卿骈蕃宠秩嘉荣所生丽牲有石岿焉墓道史氏作铭来裔是吿

故资政大夫兵部尚书兼詹事府詹事金公墓碑铭

永乐十三年四月十五日兵部尚书兼詹事府詹事金公得疾明日强入朝退疾剧又明日卒公世鄞人自少慷慨濶达负气义壮游京师遂游齐鲁赵魏以达於北京居北京二十年上初举兵於北平布衣入见署纪善遂从征伐明年署长史又明年陞工部侍郎永乐二年陞兵部尚书兼詹事府詹事公事上敬慎小心每被顾问知无不言退未尝泄以是益见礼遇而委任益笃焉辅导储君以正直自持言无不尽尤见优待遇同列论事径情直发不肯持两端依阿而虚已服善沛然如决江河注之海也兵部机务繁剧公尝推让同官之贤能或一事失当则必自引咎人有片善必称之虽有素与公异意者其人有他善未尝不称也里人有数窘辱公公为尚书时其人补吏来京师惧不为容公荐用之或曰彼不於公有憾乎曰顾其才可用柰何以私故掩人之长尤好奬掖善类士有得一官而往见公者必戒之曰国家待士厚所望为民造福耳所至一以济物为务闻人出片语涉暴刻辄艴然色变可谓公直慈厚者矣襟怀坦夷神情洒落政务之暇朋徒往来酒一壷棊一局咏歌谈谑相得也事兄世华尽恭爱抚兄子如子笃交谊朋友卒其子无依公为长育之亦有长育之而为之娶妇者其他賙贫乏恤丧葬所济尤多博於史学每论当时成败治乱之故娓娓千数百言不竭其源委曲折历历如身亲覩之者享年六十有三初病且革尚书蹇公侍郎卢公往候之问所欲言公曰命至此何言独念忠始以一夫见上历数年位列六卿宠极贵盛而未尝效分寸之报忠即死能瞑目哉已而顾其襁中儿谓二公曰忠不能报上恩矣士奇必志上所以宠我者铭我庶几儿长而或有知也讣闻上为文祭之有曰殚竭心膂克勤夙夜小心慎密始终无间皇太子为文祭之有曰能尽乃心知无不言助益多矣又曰老成忠厚方资之为辅而遽没焉呜呼观公君臣之际始终一德生荣死哀何其盛也公讳忠字世忠祖汉考文英以公贵皆赠资政大夫兵部尚书祖妣楼氏妣马氏皆赠夫人娶余封夫人子男一达公没时逹生始六月明年二月兄子复初奉公丧归葬鄞之某乡某原士奇素辱公知义不可辞铭故叙而铭之铭曰

神龙御天云翕从之千载之会时维昌期金氏之先宅於东淛世笃善仁蓄涵未发如种必获迨公奋兴明良相逢昉自北京奉天靖难公侍帷幄寅恭慎密畀以心腹邦国载寜荣秩显命爰贰冬官遂掌邦政遂辅储君宫臣之首公德多有公存孔厚古之君臣有终不常伟公之终隆隆宠光难名如天维帝之恩公没惓惓庶其後人鄞原之坟湖山郁盘归焉斯藏永永其安

故中奉大夫山东布政使司右参政陈君墓碑铭

陈之先五代时大理评事讳晖自金陵徙泰和始为泰和人自宋以来子孙蕃盛皆业儒为诗礼钜族代有仕者由科目进者六十有一人而至士启士启讳雷既以字行遂别字震之其曾祖文瑞元瑞金县儒学训导祖存道安远县儒学训导父焕章号萍翁母萧氏萍翁四子伯士瞻洪武壬子乡贡进士兴寜主簿仲士悦叔即士启季士朂士启髫齓时已挺特克自树立甫十岁从学兴寜君习诗律己文采英发十二习举子业治易经与朋友论议能自立说不蹈袭未冠乡大姓延教家塾前辈与之辨析史传寡所推让父坐累谪辽东中道丧其从者士启闻之徒步走万里省侍岁余置居室及共养百需咸备奉命归侍母及佐士悦理家事时公府徭役悉论产之殷者陈氏产在里中甲乙数士启虽少年兄弟恊力一心必不肯堕人後时兴寜亦坐累谪五开治装遣人东西寜父兄者常接迹而奉母尽孝养既父兄皆代归无几父卒终丧永乐元年兴贤诏下邑大夫举士启遂选中江西乡试明年中礼部会试廷试赐进士出身凡进士未授官分隶诸司观政士启在左军都督府时成国公掌府事得士启懽甚闲暇辄就讲论古大臣贤将所以事君使人之道士启亦乐为尽诚礼遇加厚召入翰林为庶吉士修永乐大典辨博明敏同列推其老成翰林编修周述言於朝陈士启才行有为有守超擢礼部祠祭郎中授奉议大夫究习典章谨於职事时吕震为尚书属官謟附者率得近尹昌隆不为謟附以罪去之卒挤之死同列以是惴惴士启独任直道不苟狥或举尹戒之荅曰人各有命吾恭勤於职以听命耳枉己媚人以求容不能也吕虽恶之卒不能害丁内艰去服阕还旧职无几陞山东布政司右参政士启寛厚爱民於事必尽心而襟宇濶达不察察以为明不苛急以责效待下常采其所能而舍其小过妖妇唐赛儿惑衆为乱坐失觉逮系数月释复职数行所部督徭赋不严期约民得自便故事集而不扰青州岁歉郡具饥民之数上闻朝廷遣使偕士启如数赈之粟比至而饥民之数倍增使者议再奏俟报士启曰民命在旦夕若再奏俟报旬浃间馁死多矣请发奏後即出粟脱有罪请自任不敢以累遂独具奏朝廷从之所至民有争讼郡邑未决而伏马首以诉者从容数语理喻之皆帖服三载考最赐诰命授中大夫高煦潜谋不轨稍觉士启适至青州闻之暮夜驰归语三司同具密奏罪人既得士启从阳武侯兵部尚书録其余党抚安人民遂同御史给事中清理山东诸郡军籍之弊奸者无所容枉者赖以直盖为人果确为政廉平循理而行无所矫拂未尝务名而所至其民爱之平居友于兄弟睦于亲族处人和易愈久而不变宣德六年八月四日卒於官春秋六十有六娶康氏子男一祚女二长嫁曾贯次嫁梁贶祚本士悦子以侄为嗣孙男二敬放祚奉柩归葬于乡先事请书墓道之碑士启先妣夫人族侄後余生两月余两人自丱角以学问相亲益又仕同朝相好至老如一日相知深莫如余故勉为之书而系以铭曰陈出有虞以国为氏转徙金陵西昌再徙源厚本深????衍支分绳绳振振有德有文林峙诗书星罗簪笏科名六十震之嗣发石渠天禄纂述校讐人或不足在已则优仪曹郎署执勤与敬人或自屈在已用正维东大藩齐鲁之邦参赞旬宣直道以行翼翼小心雍容大体吏服其清民受其祉历事三圣以臻全归於戱震之于宗有辉凡宗之荣震之始大世德尚隆来续未艾

故翰林侍讲学士奉训大夫曾君墓碑铭

正统辛酉三月二十有一日翰林侍讲学士曾鹤龄卒於官讣闻命礼部左侍郎王直赐祭朝之公卿大夫咸致吊祭舘阁诸贤加赙赠焉曾君吉安泰和人鹤龄其讳延年其字一字延之以书经中江西永乐乙酉乡试辛丑会试礼部第二廷试第一赐进士及第此其发身也初除翰林修譔授承务郎宣德庚戌陞侍读授承直郎正统戊午陞翰林侍讲学士授奉训大夫此其历官也初偕同官修天下郡志未竟遂预修永乐洪熙实録又修宣德实录悉心纂述事必究实无虚誉无曲贬尝同考礼部会试又考京畿乡试咸致公选始乡试初塲毕执事者不戒火焚试卷三之一有司苟且惜费欲遂试後二塲而竣事焚卷者罢不复试延年不可曰焚卷岂皆其下者罢之何以压士心且朝廷以得士为重岂惜一日之费必更试有司具二说请旨卒从延年遂别命题试士论大服奉命代祀神农虞舜之陵及南岳咸严诚敬此其所治职也平居惇孝友初与兄椿龄同中乡试独留养亲椿龄赴会试遂登第为翰林庶吉士无几卒延年归葬之而教诲其遗孤男女有成长皆为之婚嫁於待寡姊孤甥皆厚此其行之着於家也为人和厚易直交际以诚表里不二发言处事公而不私能以义正人亦乐受善言虽嫉邪恶而辞气雍容小人不怨此其发诸已而施诸人也幼嗜读书长益勤励默识讲析经史通贯其学也形诸着作和平简洁明理为务不事工巧有诗赋序记传铭赞若干卷藏於家其文也诲人必先德行而文艺次之若诲人於文必导之经术使寻究旨归後多成名其施教也曾始居金陵自唐光州团练使庆之孙延构避五季之乱徙西昌五世至孝子肃四子俱起科第自是而子孙益蕃其先所自也又十世至元瑞金教谕约其曾祖也洪武中沔阳黄蓬湖官九韶生赠翰林修譔伯高其祖及考也封太安人胡氏其妣也陈氏兴寜县簿士瞻之女封安人其配也五男长序举进士授行人司行人次廉选乡贡次应次庶次庾二女长嫁胡仲璇次嫁严时其子也八男四女其孙也旦入侍朝退即舘阁偕其僚谈论誾誾莫归得痰疾遽不起其属纩日也自癸亥至辛酉五十有九年其夀也西昌某乡某原其葬也重交游之谊序其事行世次之槩使刻置墓道其寮之长士奇也序行於墓必有铭古之制也铭曰

西昌文献有鄫氏唐之季叶繇昇至後有孝子宋盛际四男彬彬五擢桂厥嗣振振显不匮司教瑞金沿十世迨其曾孙奋励志明经射策起魁第峩冠褒衣陟近侍承明延阁聨俊乂石室金匮述有继恪单乃心厘乃事庶明于道正于义叙劳稽积进禄位奄其归全靡怍愧岿乎斯丘太史志式祗承续在来裔

东里续集卷二十七







续集卷二十八

<集部,别集类,明洪武至崇祯,东里集>

钦定四库全书

东里续集卷二十八　　　明　杨士奇　撰墓碑铭

怀庆知府李君墓碑铭

河南怀庆府知府李君正统四年七月初七日卒於官既归葬泰和千秋乡罗团之原又明年其子诚奉翰林侍讲余君学夔所述事状走北京求书墓上之石余今年七十有七衰倦甚顾尚縻公务日勉强不前乞退而未得而何能应人之求故有求者率力辞郤虽忿且怨不恤而诚恳恳求不已则又念李君持身爱民吾邑之卓卓者且素厚不忍固辞李氏家泰和西郭文溪之上其曾大父宗明大父云龙父又新有孝友之行母萧氏李君讳湘字永怀自少端重谨饬嗜学入乡校从师授春秋经业成上北京大学永乐中选历刑部都察院以才能称擢东平知州断断以持已爱民为务常禄外非其义一无所苟取而勤於公旦莫治事不少休视民如子训之励之谆谆无厌倦意非甚悖不辄施笞罚徭役必验力厚薄民皆悦服州城之东有大村坝源出泰山雨溢数为民患奏发民丁筑防扞之患乃已州及所辖五邑地旷多芜废课民垦辟仓廪充牣岁歉赈贷咸有备祀典祠坛公府廨宇整饬一新增修学舍明教化有称齐鲁之间前之为守者得罪去後以宥复李君用召还民怀之不置羣诉於朝请复之车驾征北边诏山东西民随军给饷运道远多死亡李君率东平民行抚绥有道讫完民以归在东平十余年始终一致正统初诏廷臣举郡守礼部尚书毗陵胡公举李公遂陞怀庆知府命下东平之民争挽留不可扶老擕幼涕泣送数十里外既至怀庆一用所以治东平者治其民民欣欣戴君如父母怀庆有兵卫素挟势厉民李君随事裁制不动声气而兵帖然不敢以肆在怀庆三年郡人以安上下交誉之无间言李公惇厚温裕孝友如其父处人以诚能赴其急不以贵贱贫富而移所守呜呼今其巳矣其享年五十有七其配朱氏其子男四诚譛譓谆女三萧鸾刘载言朱箎其婿也孙男三珽玘珎铭曰

为士所本曰持其身为政所重莅民有仁温温李君执德静嘉履谦蹈恭悃愊无华学成而仕遭时奋庸一州五邑董治郓邦颛颛夙夜求民之莫导民之勤莫息蚤作尊卑长幼教民以礼务善去恶俾民承祉躬廉举正表率于下休声洋洋洽于齐鲁圣明急治察最陞秩怀孟名邦古二千石治教所被三载有成民之戴之怀郓一情不逮下夀噫其己矣循良之?靡愧前史江山盘回故乡有坟後欲求之视此刻文

礼部左侍郎章公墓碑铭

正统二年十二月初四日行在礼部左侍郎章公卒于位讣闻赐祭命有司具舟还其丧且营葬事自公卿以下皆致祭将以明年某月日葬先事其孤瑾奉翰林侍读学士李君时勉所述事状求书墓上之碑按章氏世家会稽高祖斌宋景定中举乡试第一人曾祖某祖某妣某氏考某妣某氏公讳敞字尚文质庵其号自幼頴敏嗜学稍长駸駸有立志父母及乡闾长老皆远大期之文学日有进永乐癸未群试於乡擢诗经魁明年登进士第选为翰林庶吉士与曾棨等二十八人同奉诏进学文渊阁恩宠隆洽为四方学者所歆艳文学愈益进与修永乐大典壬辰擢刑部江西清吏司主事授承直郎究心狱事夙夜式勤虽时系囚繁理决无滞推情处律必协于中复召至北京入翰林修四书五经性理大全书遂留行在刑部西山有刼盗诏捕之急捕者掩执行路数百人以闻上命刑部尚书覆讯如实悉斩以徇尚书以付公讯公悉辩其枉惟一人实盗以闻遂诛盗而尽释枉者都城外迫莫商人数辈投止道傍何千户舍夜有盗刼商人商人疑有所为将闻於官何不能明即自经死事闻诏五城兵马捕盗如三日不获盗兵马坐纵盗罪既三日不获兵马惧遂摉索何隣比廿余家得钞数万缗即执隣为盗送诣刑部公验钞悉非远来者且无他物以诘兵马兵马具实对廿余家悉得释陞本司员外郎授奉训大夫遂陞郎中授奉议大夫无几丁外艰服阕改吏部考功郎中考核公明小人不便造谤蔑之屹不变洪熙中赐诰命追赠其考为考功郎中封其母太宜人无几丁内艰岁余起复改验封郎中遂陞礼部右侍郎授嘉议大夫安南耆老奉请命黎利权署国事上从之特命公及通政徐琦齎诏命利且抚绥其国人两人皆谙大体熟故事雍容有度既至宣扬德意举国忻戴而敬礼有加将行且厚致馈金珠香缯累百计悉郤之利等跪请再三曰小人事大之常礼也非假此无以将下诚愿不为黩曰吾辈奉天子命来用辑寜若等惟事上如事天保下如保赤子永终不渝可也货贿将诚末矣竟却之一毫无所取利遣使人奉表及方物随公等诣阙谢且密附所馈物令奏以纳公等而不令公等知也行将出竟其从有泄之者公两人索其装得之叹曰若听其所为即吾辈外却而内欲也遂取封识授其边吏俾归利还赐诰命赠其祖若考皆嘉议大夫礼部右侍郎祖妣妣皆淑人黎利死朝廷以公奉使不忝再命齎诏命利之子麟署国事及境其边吏识公者舞拚拜曰天朝子育下邦不受金大人齎诏复至矣奔走豫告麟凡所以迎奉礼益恭其归而秋毫无受如初至既还前之嗣封晋王者以罪废已革其护卫卫之庐舍土田护卫军先以徙戍边惟存一千嗣王得旨索有司悉归庐舍土田有司奏言予民已久若悉归之当敓三万余家之居佃且今惟一千军无用悉归上命公往审度处置公至言於嗣王曰今陛下临御惟恐或有一人失所殿下以至亲受藩屏之托必同此心若狥千军之欲而失三万余民之心臣知殿下必不为王意解语公曰吾惟侍郎之从公遂计画而分之於是一千军咸获足给三万余民家不觉有损皆悦归转左侍郎公在礼部尚书胡公政尚寛大公以严肃佐之同德协志相与共济公於吏欺虽小不恕遇弊事必言於胡公商计革之程督庶务恒尽心焉曰吾为佐其道应尔也为人明敏疏达遇事能果不肯媕婀依随敬老礼贤交友以义其友有过能面直之或困於忧患极力援之虽数无厌所居好植花卉闲暇焚香阅简册临古法书而已一日夙兴朝参道中风疾骤作舆归是夕卒享年六十有二元配叶氏先卒再赠至淑人继室赵氏封淑人子男五璨瑾正统元年进士璠璵瑛女一嫁钱康孙男一恩女四公为庶吉士时於士奇往还久而益亲呜呼於今已矣铭曰

章世儒家有闻自宋大比宾兴褒然魁贡迨公嗣奋在今圣朝振其声光式闳以高延阁承明益广其学爰属司寇赞理于辟致明与慎夙夜靡遑念彼古人死狱求生听词审情以核枉直无枉弗直平反多绩转迁考功卓特持公不以誉毁而易其中升贰春官祗佐三礼秉乃直清亦严治纪再使南交将命允宜行槖之旋不增毫丝有犹有为秩秩条理历官四朝毖终如始既全以归无沗斯文史铭其墓用谂来昆

故奉直大夫右春坊右谕德黎君墓碑铭

右春坊右谕德黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜呼黎君之擢第也为良进士入风宪为良御史於长民为良郡守於近侍为良辅臣柰何遽止於斯乎黎之先见余所作其考墓表其曾大考允诚大考惟琇考宗瑞妣邹氏以君贵考赠右春坊右谕德妣赠宜人君兄弟三人其季即君讳恬字潜煇天资清淑生六七岁知慕学问累从明师得其旨归而自进其功永乐壬辰擢马铎榜第二甲进士无几丁内艰去服阕除陕西道监察御史以正直扬风裁岁辛丑朝廷以灾异求言群御史同上奏实君具草历诋大臣之任事者无忧国恤民之心剀切激厉无顾避上曰御史言是任事者不能堪後荐御史之才可用於上皆陞知州而处之远方君得交址南灵州尤僻远君怡然曰圣人不鄙九夷我何人哉既至教爱其民如子民皆父师事之政化既行会黎利反其衆日盛总帅王通孱弱不能制为吏所胁遂矫制勒三司郡县官吏悉解职守随通北归君时在行既归通及协谋者皆坐法朝廷以事不出於衆悉置不问宣德七年士奇率同官言黎恬文学操行可任近侍遂命为右春坊右谕德授奉直大夫时春坊事简奉旨入翰林与纂述考最赐诰追赠其考妣预修宣庙实録简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里懽甚将行得疾医药久弗效以正统三年正月廿二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根於理存心公平於论人之邪正事之枉直靡不服之尽心公务未尝苟且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极懽而罢其藏修之斋名熙熙所着有诗文集若干卷其娶先敖氏赠宜人继王氏封宜人子男四统缙颂生颢生女二傅徵贤罗某其婿也孙男二昇生冕生其葬以卒之岁某月日葬在某原与敖宜人合葬焉黎君余考礼部会试时所取士又以同乡故相知深而相与久其仲兄慎兄子经皆有文学於余往还余尝谓清江自刘氏公是公非而後有一家三人聨璧辉映者今再见於黎氏居无何慎卒经又卒黎君每向余道其兄与侄未尝不泣下余亦为之感叹岂意又於今哀悼黎君哉铭曰

清江之黎代袭诗礼繇淦三洲徙版城里自其高曾潜德弗扬迨其大考武弁奋庸卓卓潜辉笃志问学升自贤科秋空鵰鹗铁冠白笔北面在廷用振宪纪用张国经触邪指佞动植有知昔之所学今惟行之既斥遐僻俾治夷类不贱鄙之躬勤抚字夷亦有心曰我仁侯父之母之而肯以尤既陞桂芳所职辅导词苑经帷在帝左右方将显庸曷遽殒亡松栢中仆不至柱梁呜呼潜辉其藏我铭後有考徵庶其犹生

故通议大夫资治尹吏部右侍郎郑君墓碑铭

国家罢中书陞六部吏部所职简用贤才考察政绩而进退之为治平之资故士大夫非明且公不足以称吏部之任盖吏部得人而後百司可望得人百司得人而後民生可望不失其所吏部所系岂细故哉旴江郑诚文实为吏部侍郎十余年殆其称吏部之任者欤宣庙临御於用人尤甚重廷臣三品以上有阙必命衆佥举又勅吏部凡方面郡守阙令廷臣三品以上各举所知吏部审其当否始奏授官盖尧舜用人之道也文实前後所举数十人悉副舆议其於中外诸司政之得失才之高下行之邪正博知悉识尤熟典故上前间有顾问敷奏详明无所遗失虽由久在铨司亦其存心之正用意之专也於调官必度务之繁简才之称否而处之治公事必循旧章於赞黜陟率公冢宰所倚任焉驭下吏不威而严下亦莫敢欺之或有乘间为欺者辄觉之召谕使改不辄加罪大官中贵有所干凡不可者必从容以理对不肯苟狥亲故有干弗得者造诬腾诽以蔑之知之弗校盖其为人明敏敬慎和厚果毅恕而有容也郑氏旴儒医家宋季其先号仁斋者尝为抚州儒学教授高祖祯仕元为抚州医学录曾祖铭洪武初历彭泽南陵二县典史祖瀚远父守中皆隐处母王氏继母傅氏文实自幼秀頴嗜学甫十岁监察御史行县察试嘉之举为邑学生从明师授春秋弱冠选中江西乡试遂入太学充监生为祭酒胡公所爱恒侍左右年廿四擢吏部司务精勤职事已起声誉陞考功员外郎授奉训大夫丁内艰服阕改文选员外郎两司郎中虽老成自居然皆服其能而德其助陞文选郎中授奉议大夫洪熙中赐诰推恩封赠其父母五品宣德初陞吏部右侍郎授嘉议大夫居官恒四鼓兴朝退即坐公堂底莫治职务虽事丛脞而条理井井且益自淬砺其誉益重赠封其祖父皆嘉议大夫吏部右侍郎祖母母皆淑人遂进通议大夫资治尹文实事亲孝亲癠必色忧母没哀毁友诸弟待臧获有恩事师如父师没厚礼其家交处以诚有沦落忧患极力拯之遇名贤子孙率异视之宋高宗赐吕颐浩御札流落民间文实识为前江西佥宪吕升故物叹曰此世之宝也购以归吕所行槩类此春秋四十有九而卒讣闻上悼叹命礼部赐祭有司营葬朝自公侯师保尚书暨御史近侍六卿之属率往吊祭其舆皁及所居闾巷细民皆嗟咨惜之亦有流涕者初得疾遽革医罔效家人忧惊苍黄将叩道家者祈禳文实厉色曰生死命也吾素行可无怍何事於禳遂止独以亲老不得终养自恸语不他及是夕卒正统三年十一月一日也前五年有推人始生年月日辰以决夀者言文实岁行及午应止噫信其命矣夫其配黄氏封淑人子男一垕女一皆幼卒之明年春将归丧葬其乡黄氏使垕奉刑部侍郎何君文渊所述事状来拜请墓碑余与文实同大江之西又同朝久故叙而铭之铭曰郑出姬姓以国氏代有文献昔闻世天建皇明启隆治选贤任能布列位天官实重监衡寄厥卿暨佐必简畀文实起旴秀出萃明经入官卓尚志三奋崇陟冢宰贰致励夙夜敦劼毖庶士济济升以彚审厥臧否稽所事致公与明平不陂曰进曰退中以制厥所推毂必既试温温处物色不厉弗妩弗迕一循义曷遽夺之弗弘施嗟其全归靡怍愧佳城鬰郁旴之涘後欲考之此其?赠嘉议大夫刑部右侍郎杨君墓碑铭

杭有君子曰杨孟潜没三十年其子刑部右侍郎寜以前翰林侍讲匡南余鼎所志墓文吿余曰先君受追赠恩至三品法得立碑於墓敢请刻辞余闻孟潜之行於士君子矣又与寜同朝厚善为之序曰杨本沈氏世家杭之钱塘业儒元杭州路学教授某既卒其子夀之始生母杨以鞠于舅氏遂蒙舅姓生德文配傅孟潜之大考妣考妣也孟潜讳昇自幼凝重不凡天性孝友髫龄已立志学问而旦暮侍养不去亲侧得亲之懽一弟笃爱之终身洪武丙子以春秋选乡试明年会试中副榜授教谕星子县年甫二十余惇持师道端威仪明讲说自旦达夕躬勤弗懈言动虽微不苟屹然类老成人学者翕然服从前庶子庐陵邹缉方正不苟许可时佐教星子独加礼孟潜道誉之不置口星子学贤科累岁不荐士郡邑及学官惑於堪舆家言学地不利谋徙置孟潜适至毅然曰学业至未有不荐者竟不徙其於学者诱掖奬劝忠爱恳到久而弥笃三年学荐二人又四年荐四人皆登第自是科不乏升九载考绩陞邵武府学教授无几调徽州府学施教一如星子所至诸生皆从授春秋大比而升者比比善教之效有闻於时其为人纯实和易服用俭素非道之言未尝出口与人交悃欵言出而信其去也皆思之久不忘平生以事亲为切要得禄必迎就养有欲以理民荐之者力谢却曰今幸在散地旦夕获侍亲侧而柰何欲夺之乃止永乐甲午留北京以疾卒卒时老亲及妻子皆在徽甚贫惟以不获终养为憾徽人闻之为筑室学舍之侧以处其家非积行之诚有以致之乎卒於是年十一月晦享年四十有三葬钱塘之花家原以寜贵累赠至嘉议大夫刑部右侍郎嗜为文章诗雅淡近古所述有拙斋藁春秋正义藏於家配袁氏封太淑人子男二长即寜举进士擢官刑部主事陞郎中用佐武功陞刑部右侍郎次宜女二长嫁监察御史刘安定次嫁某孙男若干铭曰

行莫先孝颛颛厥诚道贵善教羣才以成忠厚之存平直之行天有报施身後洊荣有赫嗣兴峩冠在廷振华履亨既崇以闳钱塘之原归展先茔贻後树碑太史之铭

赠嘉议大夫工部右侍郎周君墓碑铭

宣德五年上命越府长史周忱为工部右侍郎赐玺书俾廵抚南直隶苏常诸郡兼董其饟事忱单心毕力靡间夙夜上有资於国用下有及於民生三年赐诰嘉奬而褒赠其考为嘉议大夫工部右侍郎於是忱以礼部侍郎章敞所述其考府君事状求余为铭将勒石于墓余与府君生同岁居同郡又与忱有同朝斯文之雅不得辞府君讳森字秉昂周之先会稽人唐御史中丞勍率兵讨黄巢留镇九江子孙因家焉七世孙太子詹事世修徙南昌之武寜又四世至宋敷文阁学士友贤五世不分诏旌其门其子两浙宣抚汝翼汝翼子瑞州知府应合应合子天骥元吉州路总管赠江西行省参知政事追封庐陵郡公又因家焉郡公五子长横州路治中讳志道府君高祖也曾祖忠州判官讳圭祖南康路知事讳监父讳润世称遗安先生时重其学行元季避兵乱於吉水之月冈又因家焉母李氏知学有德善遗安年四十未有子脱服饰为取侧室黄氏生府君幼读书警敏有立志成童综理其家事井井间出长里徭赋邑大夫重之壮而襟宇闓豁才器充伟有司屡欲荐用之辄以亲老辞而奉养克孝亲疾躬治药食不去侧者累日亲没哀毁岁时恒谨祀事尝改厝所生母举柩过门将奉置堂中行祀礼姻戚中泥隂阳家忌者交尼之府君曰人子事死如事生安有亲过门而不入家者脱有祸森不悔女兄没诸甥皆客远外丧葬悉自已出妻之母卒未有葬地即出地葬之或言此地大利後人柰何推畀异姓府君曰苟可利後在彼犹在此也与人交惇信义喜宾客觞酌谭论虽终日不倦负直气有过者面折之然能为人解纷排难而庇其乡里有造伪钞者事觉而枉逮其里人力为白之於官近乡尝有盗刼掠富家里中无赖亦动心潜结将发府君察知徧诣谕之祸福曰彼刼敓者即朝莫为鱼肉若等寜可效之耶又召其首谋者闭於家得不发不旬日官尽捕近乡寇戮之而没入其家里无赖者皆诣府君叩头谢曰微公我等悉以寇死矣盖里人赖其惠者非一尝舟行舟中人失物疑同载者窃将执送於官府君曰此疑事即为代偿数日得真窃者失者大惭府君平居乐积书教子忱初习举子业手录前辈名人程文成帙授之为式忱举进士奉诏进学翰林日有长益暨擢刑部主事进员外郎有廉能名府君喜屡至京视之而加励焉府君於学通其大旨旁通医卜尤嗜郭景纯葬法有困於窭者从府君求吉地改葬其亲盖冀免於窭府君曰吉地非可求苟有善行将自遇之其操术如此洪熙中以忱贵封奉议大夫越府右长史忱奏分其禄之半於乡以养宣德六年九月廿二日卒礼部以闻命进士甘瑛赐祭春秋六十有七配龙氏元义兵参军复皋之女有贤行先廿七年卒继胡初赠封皆宜人龙後进赠淑人胡太淑人子皆龙出男四忱恫恪怡恫先卒二女长适陈行恭次适萧肇成孙男八女八曾孙男五女四府君之葬以卒之明年四月廿九日合於里仙狮石之南龙淑人之墓铭曰

繄周之先显有阀阅昉越徙洪又转徙吉吉守桓桓斯文攸尊吉人德公永言耐轩公之桐乡青原白鹭公之子孙逢掖章甫始来月冈公四叶孙晚际承平于于丘樊月冈再传曰秉昂甫才足剸繁知足达务韬卷弗用逍遥徜徉厥有誉闻施家暨乡有伟嗣兴扬于明庭秉志摅诚式贰冬卿上裨朝家下惠黔首帝曰俞哉疏恩父母峩峩丘坟有石丽牲述行载荣爰勒斯铭

太史吴先生墓碑铭

先生讳勤字孟勤姓吴氏其先自大梁徙荆州至箎官南康遂家匡庐之阳至晢为永新簿又家永新其曾祖讳原道祖讳文振考讳师尹元名进士为永丰丞母龙氏一夕梦紫衣大士寤而先生生幼頴异五岁知慕学七岁日读数千言成童四书五经皆成诵未冠为文章下笔濡然而必根於理未尝苟作永丰君经学擅名大江之西先生与弟仲谨皆负才气英迈杰出人称吴氏二凤先生有志科第乡前辈咸期必中永丰君曰吾老矣乃不果行永丰君捐舘元政日隳所在寇盗充斥先生叹曰世若此吾可坐视耶乃列弭盗数策往告吉安守臣纳苏罗丹纳苏罗丹知礼先生而不能用去之而州里寇盗益甚往避于洪居无几伪汉兵围洪有欲荐先生于行省平章多通者先生闻而止之曰此人已无固志明旦多通果遁城陷先生趋间道归乡里国朝兵下吉安纪律严肃先生曰此真吊伐师也往谒其总帅时淮南郭子章参谋幕府相得懽甚署先生官太和不就洪武初诏下兴学徵儒师郡举先生中书考经义第一奏除武昌府学教授严师道正学规训励诸生多成才者如中书参政方鼐国子祭酒吴启皆出其门居数年先生援例去官楚昭王聘为诸子师而宾敬之先生非周孔之道不陈故礼遇久益厚永乐初召修太祖高皇帝实录先生明故实谨书法时推直笔书奏赐白金文绮改教授开封府学施教如武昌周定王亦厚礼之至开封之又明年以疾不起永乐三年二月二日也春秋七十有六定王遣官致祭藩宪大臣及郡太守以下皆躬祭诸生哀慕不已明年归葬于乡先生孝事父母恭爱兄弟教育孤侄如子其胷次明净矩度雍容不严而肃其学无所不究喜道诱後进恒尽底里士子咸乐亲之非圣之书不以教尝见学者玩扬子太玄文正色曰曷不究心孔孟哉取予以义在楚府日蜀献王湘献王皆遣使奉书币致愿见之意广西藩宪亦请主乡试文衡先生叹曰楚国待我厚古贤王礼士不是过也我岂当外交一切谢却湖广行省参政吴云於先生故相好云卒於官二子贫不能归先生扶持之使立又教其仲子学凡於亲故及名贤之後汲汲奬借於利虽微不苟取初罢教授归诸生奉赆一芥无所受曰诸贤惟勉进不懈即勤受惠矣处物和厚人片善扬誉之不置未尝启口及人过失至论事公是非不肯媕婀依随忧人之忧急人之急常如不及喜宾客至者未尝以空匮废礼闲暇时诵佛经学者疑而质之先生泫然曰先夫人遗命也非敢徼福楚府纪善贝翺闻之叹曰朱夫子所记尹和靖之孝也先生不忘其先自号匡山樵者晚更号凷翁文章浑厚雅则所着有匡山樵者集六义斋集鹤山集若干卷藏于家配孺人萧氏淑慎慈惠式勤内助先十年卒子男一善存女一归胡光大孙男三耘耔耕曾孙男六士奇甫冠拜先生於武昌往还七年深辱教爱後同在史舘旦暮益亲密将赴开封所以命之者甚厚未捐舘先十日书来示诀别之意而讣踵至矣呜呼儒师老成世岂复有吴先生哉时先生之甥胡君光大述为行状而约解君大绅铭墓余书墓上之石独余久未及为今年善存走六千里外趋余皋缓之罪尚可闻乎敬叙而为铭铭曰

凡士求道於先觉师惟先觉明为龟为蓍猗嗟先生研深函博秉义蹈仁表厥仪则遭时孔屯心急拯焚匍匐有言彼聩罔闻大明丽天光被四表嘉重有道升泮以教济济兟兟来游来歌相廷贤关蜚英振华奕奕亲藩河间行治秩秩宾筵仲舒正谊廼趋召命廼职史书春秋之志式严褒诛阳煦霜肃表里不间有德有言斯文冠弁璞玉在山草木承辉嗟乎先生曷不憖遗先生之藏其封六尺永怀先觉过者必式

故奉议大夫郑府右长史赖君墓碑铭

正统六年八月十五日郑府右长史赖君没於家其子翰林编修世隆縗絰奉监察御史薛希琏所述长史君事状求余书墓上之石赖之先自江右徙汀之清流世有科第袭厚德高祖讳寜曾祖讳霖祖讳李宗考讳福兴皆持行不仕长史君讳添贵字景望晚号澹庵生晬而孤母陈育之训之长而悟解頴敏从学县博士兼通书春秋礼经工为文章永乐乙酉选乡贡明年会试礼部中教官选授浙江丽水县儒学教谕九载以绩最陞教授需阙言於朝愿仍就教谕从之除仁和县学九载绩又最当陞诸生列状乞留会简陞郑王府伴读侍王之国凤翔每长史缺即命君署其职事凤翔学者率从之受经其仲子世隆官翰林恩典得封父母君既援弃职就封之例王重其去即举奏为右长史从之授奉议大夫无几丁内艰去既服阕以疾终於家享年六十有二君为人坦直存心忠厚孝於亲友於兄弟睦於宗戚诚於交友以恭逊居乡党以诗书行义成其子以致知力行励学者而施教孜孜不倦恒躬率先之学者後多由科目升擢要官有名于时其待诸生如子有为怨家诬构郡守恶其抗直将黜为吏者君力为直之有负官租不能偿者倒囊代之偿前官所收廪米岁久腐坏有司责民之守廪者偿民窭不能偿将自经君捐已俸代偿盖於排难解纷周急济乏率谓当然其在藩府也从容正道随事献替甚为王所重平生利一芥不苟取处事必当理朋友死无所归尽礼葬之隶人启土筑垣得白金一器有告君请分之者不听惇义遗利槩类此其学有本源未尝惑於老佛邪说所着有经义若干篇古文若干篇诗若干首存於家其配曾氏子男五长世昌次世隆宣德庚戌进士擢官翰林次世安次世和次某女二长嫁王瓘次尚幼孙男十其葬以正统七年墓在其邑某原铭曰

緼仁积厚逢掖世振振绳绳续续继蚤孤克奋卓特志上探虞周究洙泗抉隐阐奥发经义黉宫坐正皋比位诜诜童冠左右萃讲道授业开蒙蔽昕旰亹亹殚劳勩声实茂起光昭?亲藩毗辅式简畀怀忠沥诚秉正议匡直视古靡怍愧内笃孝友推施济凡诸士行殆乎备既没而寜此其竁铭以表之太史氏

东里续集卷二十八







续集卷二十九

钦定四库全书

东里续集卷二十九　　　明　杨士奇　撰墓表

奉议大夫尚宝司卿张君墓表

正统七年二月三日尚宝司卿张信彦实卒於官张氏世居山东掖县之进士乡其祖若父皆以行称於乡祖曰二父曰五母于氏见余所作墓铭父母三子彦实其季也孝友出於天性自幼虽饥渴食饮不先父母父丧哀毁母病数更医不效益困闻人肉可疗久疾即自刲煮液进之遂瘉永乐初乡里上其行有司以达於朝下御史验之信诏旌其门命为尚宝司丞授承直郎进承德郎居家事二兄如父壮老贱贵一致居官治职务勤慎处同寮有善能让有过举率自引咎其度有容同寮或造诬毁之或挟势陵之一不校如罔闻然遇行不当理必据义执辞不以出位为嫌前尚宝卿朱琇辈行尊且有宠於上亦严惮彦实然心恒德其忠於已九载陞尚宝少卿阶奉训大夫进奉直大夫侍仁庙监国凡上表奏则翰林书辞用宝函封毕授尚宝以髤版夹护然後行一日所上髤版内夹弊故纸既达行在内侍以闻命臬司诘所自仁庙召翰林尚宝询之故彦实对云在函封内臣不敢预知函封外则臣之罪遂遣彦实自陈其同官在扈从者教之援翰林以觊幸免彦实曰不敢自欺况敢欺君臬司论彦实不敬有旨薄罚复职以是廷论重之仁庙嗣位首进尚宝司卿授奉议大夫赐诰命以所授散官追赠其父封其母太宜人又九载加四品禄彦实乐闻善言初官侍近日接内合诸公自念我为庶民望斯人如在云汉何由得聆一辞今幸旦暮相亲其可自弃袖鲁论一编遇静间处辄揖请教二三公皆乐为之尽既终篇常涵泳不厌而日临写智永千文一过不废其为人闓敏易直谦和无竞交处有诚享年六十有六而卒娶杨氏封宜人子男二昱昂昂为伯兄後袭旗手卫正千户从征麓川夷积功至本卫指挥同知彦实疾甚适昂奏捷归将复行昂忧恐不忍去侧将白其情於朝彦实闻之曰受君命可顾私耶趣昂行後三日彦实卒临终清明如此女一嫁都指挥胡寛孙男二源浩彦实之将易箦也顾家人无他嘱但言少师公知我我死必求公书墓石即死含笑地下无憾矣既卒朝之卿大夫咸往吊祭於是昱昂将奉柩归应天府祔葬城南凤楼乡于宜人之墓之次遂奉尚宝卿朱礼所述事状来致治命状固不若余知之悉也嗟乎彦实孝亲敬兄为子为弟之道得矣事君不欺亦得为臣之道此士行之大者若其他行亦多可书故为之书俾刻焉赠奉直大夫右春坊右谕德黎君墓表

正统元年六月临江之清江故处士黎君以子恬贵承诰命赠奉直大夫右春坊右谕德配邹氏赠宜人恬请告归举焚黄之典求余表其考妣之墓士奇於恬素有斯文之契今又同在史舘不得辞按翰林修譔习嘉言状黎氏之先析自新淦三洲居清江之板城里族益蕃衍世笃诗礼曾大父子信大父允诚皆隐不仕父惟琇元季兵乱率衆保其乡归国朝授昭信校尉通州卫百户自昭信而上皆有厚德奉直讳应本字宗瑞有孝友忠信之行勤诗书敦用礼义治家严肃於嫁娶丧祭咸遵古式厚於宗姻训饬子孙及族人子弟悉就规矩奉直为人端恪和豫虽沍寒盛暑私居不见惰容公正明决里中有竞争不能平咸往求直推所有以济匮乏虽数不厌乡号长者疏达有才具弱冠朝廷新作京师城令民陶甎以代赋邑推举奉直董造运又推长千夫治海舶又推长万石区赋者十余年皆不亟不徐而事豫集盖爱人有诚制事有道而未尝私其一毫之入是时同事有迂视奉直而急私慢公以偾及身家者未尝不自悔其不为奉直也奉直於隆师尚友尊贤敬德恒恐不及事石门梁先生尤笃又遣子从之学至於张编修美和刘山隂仲修皆所厚善而凡一时名人硕士率相交处所居城南多沃壤闲暇课僮奴耕艺自适名其堂曰耕乐又作松庵以贮书籍图画旦莫吟咏其中素嗜作诗而老益工其自少壮至老未尝一日无公私之务而其中萧散闲适恒自余裕春秋五十有五卒以永乐四年三月三日邹氏同里人淑德令仪允配君子後奉直七年卒永乐十一年六月六日也春秋六十有六今合葬新喻官塘里金盆山之原子男三孟珵先卒仲慎以明经徵援疾辞後若干年亦卒季恬永乐壬辰进士授陕西道监察御史南灵州知州右春坊右谕德皆以文行名於时女三孟先卒陈孟韶黄次声其仲季之婿也孙男六经有文学早卒纲统缙颂生颢生孙女五曾孙男六昌晟生暠生昇生冕生昪生曾孙女七於戏奉直君才足以治政德足以长民然生未尝沾一命盖其志安於处也而身後之命之必至者教成於家之效其亦为善自然之应也欤敬为之表以示後人云

奉议大夫礼部主客郎中王君墓表

松江之华亭有君子曰王叔高甫澹素而好德贞静而乐志脱略乎穷达死生之累其子官朝署考最绩承疏恩封父母五品秩叔高甫为奉议大夫礼部主客郎中叔高甫拜稽受命而持恭谨谦抑颛颛焉无一毫矜满自足作於意见於色而愈益饬励其子钦厥职以无沗荣命年七十有三嘅然曰即百岁亦犹是耳昔杜牧之自志墓豫身後事吾虽无善以嗣古人而得今人之名能文者槩存其平生且及目见之也即死足矣於是其子以求翰林侍讲学士临川王君又某年叔高甫捐馆宣德某年月日也春秋几十有几葬邑城南秋泾之原其孤濬求余文刻墓上之石按王氏之先居金陵元至正中讳德彰为崇德州都目民德之为建惠政碑既老退居华亭叔高甫之考也叔高甫讳镐蚤通经史敬言行事父母孝兄锡为临川知县卒於官躬往归其丧及其孤澂而教育澂底于成立後为浮梁知县有称此其行之着於家也恒举所有振匮乏恤灾患助婚姻丧葬之不能者此其行之着於乡也教其子孙及乡人之子弟必在於孝弟忠信学古务善晚取古人存方寸之旨自号留耕道人此其所存之厚也叔高甫於医药卜筮之书咸通而尤好法书图画琴瑟又可想见其清韵配邵氏处士憇之子内助允淑封宜人子男三孟淌仲渲季濬濬永乐中自太学生擢礼部主事陞郎中历事四朝有能名女一归孙节孙四永育畿甸呜呼世之人沾一命者或有快焉自得驰骋其意气扬扬不复图进於善道又或汲汲营所欲疲精神劳筋骨至耄耋而犹不止者於视叔高甫之事岂不霄壤悬絶哉叔高甫之墓其宜有表也

前台州府通判陈君墓表

前台州府通判陈君没十有四年其子嶷以翰林侍读苗君所述事状求表其墓苗君尝为余言至于今乡之人皆能道君之忠厚有为而台之君子仕於京者又为余言君学问之博操守之严世不多见且知吾故人陈焕尝奏举君君信贤乎哉则表之以示後来何辞按陈之先家谯唐兵部尚书舜举之後讳仙者始徙今凤阳之蒙城君曾祖德仕元为金乡县尉祖华甫为河南江北等处行中书省理问追封蒙城县男父岱官至山东行中书省参知政事母何氏君初名友亮既被荐入见太祖皇帝悦之赐名岩其字维石自幼有孝行稍长一志於学所习日有程度不少懈而资识明敏器度宏伟乡闾老长咸器重之初荐至未授官适湖广峒寇不驯上命吏部选才识通辨者往宣旨抚谕而君在行及境寇猝数百人持兵虓至同行者皆色怖君励声曰吾辈奉天子命来何怖遂独前从容谕寇曰若等皆良民圣天子念边臣乖於抚绥致若等弗寜故命使者来谕德意遂具宣上旨寇感悦悉弃兵罗拜卒以帖服既还户部奉遣督逋租於湖广之常德至则察其土瘠人贫白於朝请令输钞帛代租从之一府赖焉始授祁阳县江湘市巡检察奸捜匿境内以清常德知府钮衍荐其才陞浙江慈溪县丞县民困於田租之增额者为奏罢之尝久旱躬走百里外祷鄞山之天井潭翼日归雨随注四鄙沾足岁大熟在邑六年有诏求贤上元知县陈焕举君应诏陞顺德府通判授承直郎有惠政丁内艰去服阕改台州府通判陞承德郎专督农事周历属邑致勤弗倦随原隰以课树艺固陂堰以备水旱教导有法期约有程而以惠恤为主民利赖之号之为佛云时诣学宫劝励诸生亲与讲析将九载召还居无几奉使命出过蒙城以疾卒于家疾革顾其诸子曰吾得首丘焉足矣独恨食上之禄未有报也汝曹力农以供赋务学以效用庶几副吾心耳永乐廿二年正月初十日也君持身端介未尝苟取一毫言动循礼慎交际居官一务厚民盖年六十而卒以卒之月廿五日葬邑东南之原配李氏有妇道子男四人岐嶷峥女二人长归临海县儒学训导李青次归蔡敬孙男十有二人嗟乎古所谓恺悌君子民之父母非陈君其人欤使陈君得一郡而专之以施诸其人岂下古循吏然一时之为郡者何必其优陈君哉矧陈君之才匪直一郡哉今幸遭圣明孳孳简求牧守之是亟而陈君不逮非陈君之命欤非陈君之命欤

萨孝子墓表

孝子讳琅字用谦其先居今之顺天府宛平县其父讳仲礼仕元为福建行省捡校因家闽县其母沙氏孝子生七年捡校君没其家素窭母誓守节不更嫁用长育遗孤男女孝子时虽幼已能究知母心卓卓有立志旦莫躬采拾为养间得一味而甘必以归养母恒弊弊焉惟母之寒馁是忧而已之寒馁劳瘁未尝计也舅氏金孟相学行淳笃稍暇辄往从之惟其训之听力学弗懈母心乐之母疾孝子昼夜侍左右躬煮药进及疾剧衆医罔所措孝子夜露祷北辰冀以身代母母时不食饮已七日忽苏言曰适见人告我尔有孝子加尔夀三十四母疾少间而成风痹卧起皆孝子与其妻躬扶护虽中裠?器皆躬澣涤愈久而愈勤母卒距复苏时实三十四月云孝子居丧哀毁终身语及亲悲不自胜郡县欲荐举孝行及奏求旌表者孝子闻之皆力辞乡人林棠为着传有司亦列其行於郡志上之乡闾老长励其子弟事亲必举孝子为说有素不能事亲者闻孝子之风亦愧耻改行孝子有女弟抚爱甚厚於利未尝苟取一毫尝购马氏地作室平治得白金一器举以归马马请内其半拒不受於废圃得一囊皆金珠求其女归之治家严肃警其子问学必以古人为师凡与学者言言躬行实践与仕者言言事君爱民处乡党朋友必诚必信乐静安贞未尝一涉迹贵势之门春秋六十有六而卒正统元年十一月某日也娶林氏其子二男长琦举进士今为翰林院编修次璘早卒三女皆有归孙男一文昌琦从余在舘阁数年余尝熟孝子之行今琦奔讣将归余吊之琦奉史官陈叔刚所述孝子事状泣拜请曰惟先人墓石未有表也幸哀而畀之叔刚孝子同里人又言邑中尝旱民耆老祷久而弗应或曰岂非诚意弗至乎曷如致萨孝子偕祷衆应曰诺孝子闻之即斋戒赴祷遂雨他日里中火灾势张甚衆无可柰何共挽孝子孝子及其衆叩头吁天祈哀矜火遽熄嗟乎此岂声音笑貌之所能为也哉孝子之墓宜有表不其然哉不其然哉

夏伯亮墓表

吴中有萧散闲适之士曰夏伯亮氏喜浮游江湖而舟楫之行因以迁易有无济民之用亦有什一之资於已也其言曰吾之为是也非若端木之少窭亦非若胶鬲之丁衰世惟其心之适於游矣盖尝踰大江涉淮徐道齐鲁以达乎燕蓟历览其山川而访问古人之遗事以豁其胷臆然犹自号商潜凡所得货息有无盖未尝计也伯亮讳亮世为苏之某邑人其大父君实父文通母某氏伯亮蚤丧父能挺特自立事母孝母数举其孝以训励诸孙伯亮於亲之葬祭皆谨而教其子必务忠信孝弟恒取古人言行以导诱之居乡党率交其贤者与人处不自择利便临利度义周人之乏赴人之急不慕荣不慕名既老子孙日衆乃买田淞南筑室娄上逍遥云林泉石之间又号娄东散人喜赋诗写山水林木有佳趣好古善鉴别於凡器物欵识及图画定为某代某人而第其品格悉精当洪熙中用子贵封徵事郎中书舍人命下而卒是岁三月十六日也春秋七十有三配石氏有慈俭之行式勤内助子男四昺?暠晟昺自永寜县丞陞中书舍人?举进士翰林庶吉士中书舍人吏部考功主事女二长适归安主簿陈益次适龚珩孙男四钦钺鈌铎昺?皆尝从余在翰林而?冣久自为状求表父之墓故叙次而为之表曰

其秉之恒其履之平处澹适清忘荣与名既夀考终有子在廷惟天明明佑善有徵

河南知府李君墓表

先皇帝临御宵旰劳勤图惟安民之道简求贤俊任之牧守廼宣德五年命监察御史李骥为河南知府赐之玺书命革民所恶而与其所欲河南地大务殷其民数困於旱涝又压以亲藩之重其嬖近及将校怙势厉民民不胜弊李君至辛勤信诎起仆濡槁实虚而正纲纪明宪度民始有苏息意而向之为厉者不得纵肆咸不惬志相率假亲藩势以摧君朝廷闻之悉捕假势者置诸法君政治益行中贵人过洛阳有逼取县帑白金去者君闻之遣吏驰追索之中贵人知君遣追俛首探怀中出以归之默不敢一语在郡兴学礼贤均赋役弭寇盗咸尽心焉致勤职事率昧爽坐公堂或日中昃不暇食郡尝大疫捐俸市药以济民尝大旱躬祷嵩岳雨随降沾足所治一州十三邑吏惮其清民德其惠邻郡民有争讼不平率走庭下求直为河南六年卒卒之日其僚属及民耆老哀之如丧亲戚古所称良二千石君其人哉君讳骥字尚德生六岁而孤自少知务学谨言行见重於师友治诗经中山东乡试为太学生洪武丙子车驾临太学亲拔生徒十八人为给事中君与焉授户科奏罢关市检察商税苛细之弊居无几坐累免官後用荐起知新乡县为之有方虽时供亿繁而民无扰招徕流亡数千户咸俾得所丁内艰去民犹数诣上官乞奏留君不报服阕改知东安县招抚流亡如新乡劝课农桑凡民所未便者悉奏除之县多狼尝噬寡妇子寡妇诉於君君反躬自责而白寡妇寃於城隍神翼旦噬所有死狼云廷臣交奏君治行召为刑部浙江司郎中议狱平恕尝上疏言崇教化重农桑育贤才选守令惜民力恤军士汰冗官养廉能抑幸进简马政通钞法等十四事多见采纳在刑部三年又坐累谪戍边仁庙嗣位下诏求贤近臣奏举君召为贵州道监察御史愈益自奋振举风纪慷慨持论未尝以讦为直尝陈时务十事皆嘉纳之巡历所至斥奸贪奬贤能人用悦服驭下以简居官稍暇手不释书册堂室至廪庾率揭铭以自警所用物虽几杖之微必取正直不可以苟在河南於治之後堂植梅竹松恒退食其中名堂曰四友其一君自谓也一日宴宾客堂中谭笑之顷奄卒正统元年六月二十七日也春秋七十其先世居青州业儒後徙兖之郯城曾大父绍宗大父辉祖父夀康母朱氏以君贵赠父监察御史母孺人封妻刘氏孺人子男五长隣长垣县儒学教谕次杰次英次辅次恭辅先卒孙男二兴道兴邦士奇与君同朝素熟君德善於江陵杨公弘济江陵公尝为君着传至是又道隣求为墓文嗟乎李君外严重而内明恕处也孝於亲惇於乡仕也所历劳绩焯焯而冰檗之操夷险不贰尝自号复一贞士考其平生隐显穷达履之正执之固所云贞者不其然哉不其然哉故特为之表

赠文林郎河南道监察御史刘君墓表

君讳循字率性姓刘氏系出汉长沙定王发初繇长沙徙安成後由安成徙泰和珠林累累有科第为泰和之望又由珠林徙吉水夏朗又累累有科第为吉水之望宋咸淳元年进士官至文林郎桂阳州教授曰天声其子益厚始不事进取而益厚子惟德孙永寜皆以博学惇行见重於乡党君永寜之子也早知务学师从父湘隂州同知鹤皋任县丞长辅及乡贡进士王光荐咸器重之治书经博通子史百氏有志举进士业成而科辍暨科复父母俱没慨然叹曰不及於养矣禄奚为哉遂不出志於训子弟犹勉其从科举曰学者固将行之且吾世业不可无继也平居事亲孝奉养葬祭皆以礼抚弟妹恩意曲尽以耕学立家而行之以勤俭为人公方不肯苟且阿狥言出而人服襟宇洒落喜种竹环所居数千竿题曰竹斋时时掀髯歌咏其中不与尘俗接也盖年五十有五而卒配王氏继张氏子男四长鼎贯永乐乙未进士为监察御史次亮次敞次衍女三人长适王若旦次适张宗琏永乐甲申进士自刑部主事再陞为大理寺丞次适曾传昌孙男四洪熙元年用鼎贯贵赠君文林郎河南道监察御史余未及识君而与宗琏鼎贯游皆笃实自重盖有以知君矣而君弟缵述君之行称其材猷智识度越常情学士曾公尝志君墓叹其使得施所蓄所至未可量则君之处也岂不足乎用世之具哉非各有志乎鼎贯又求余言故为之墓表

故广西布政使司右参议林君墓表

广西布政使司参议林公永乐九年九月七日卒春秋五十有一林之先居光州固始唐末讳靖者从王审知于闽以功封忠烈侯终于闽子孙遂家福清之古隆至元讳廷玉隐居不仕生考亭书院山长时中山长生福建行省员外郎子华公之父也员外元季镇潮州又家於潮公讳兴祖字伯祯幼頴敏嗜学七岁而孤母陈守节不嫁教育之稍长出从明师十四能属文十五从师授春秋经日习举子业家贫教授以养母而能尽孝母尝坐舅氏累及至县庭将笞之公叩头哭哀请代笞县并释其母子翌日县以礼币举孝廉上京师授山东蓬莱县主簿持恭慎凛然冰檗之操三年坐稽公务降龙江驿丞丁母忧去服阕改仪真逓运大使陞邵武府仓大使郡中岁饥尚书夏公时巡抚福建得便宜行事郡集其属谓曰民莩可悯孰能诣巡抚求赈者方隆暑惔赫衆莫应公曰兴祖当行即怀郡牒昼夜倍程以进夏公览牒从容未有言公恳恳言民命危急仰公如慈母义形於色夏公遽檄郡发廪所活数万口郡守丁原振荐公于朝陞当涂知县有寛惠恺悌之政兴学以育才表善以励俗而廉操如蓬莱吏民戴之满一载陞代府长史赐勑谕及袭衣文绮当涂耆老数十人伏阙下乞留不得皆涕泣去公为长史夙夜思所以匡辅之道疏陈十余事又随事直谏不见听朝廷知之召还改工部都水郎中居无几陞广西右参议时安南逆命朝廷方出师讨叛授之事命驰驿焉既至即躬诣边境周视嶮易绘图以进且献所规画又请兵之所加止罪叛逆预禁将士俘获生口用慰来苏之望踰年安南平郡县其地调交址绥辑降附振起凋残夙夜尽心焉一日余寇复叛公分守盘滩城所招降三十余人皆在城中寇围城急主帅虑三十人为变将尽杀之公曰吾既许以不死杀之不信将何以得後来者且三十人何能为卒不杀而寇解围去公在交址再岁朝京师至滕县卒其为人端重有雅度终日端坐人未尝见其疾言遽色事寡姊如母训育孤甥如子卒致有立其友张礼闻为学正死宾州子政孤弱不能归公至广西召与其子同学业成厚赆遣归後政亦致显宦公居官有实惠及人性澹泊不殖货利家无余赀惟积书数千卷尝指示其子曰吾以是遗尔足矣汝勉之好为古文所赋诗有棠隂清趣集藏于家其配黎氏故名族有孝德後公十年卒子男一厚永乐辛丑进士今为郑州知州女二长归段某次归百户周镇孙男五举皋翬凖翀女二公卒之明年厚奉葬于郡韩山之东先茔之次今二十年矣具事状介吾友彭子斐求墓表余其会试礼部时考官义不容辞故叙次而为之表曰

孝笃於亲行备於身仕有及民呜呼伯祯君子哉若人

太常博士杨希淳墓表

吾泰和杨颢希淳永乐辛丑进士授太常寺博士能谨其职事有称於缙绅君子三年天官考其绩冣援例奏授勅命赠其考彦通文林郎太常博士妣韦及故妻刘孺人而封其继母周为太孺人颢遂奏请归举焚黄之典命下而病作更数医不治宣德七年十二月初三日卒於北京享年四十有五搢绅君子闻其卒皆嗟叹惜之希淳为人笃实清慎事亲能孝事长能恭处人能信临财顾义其贫未尝戚贵未尝恃直而不肆质而不朴澹而可亲吾识其大父舜卿及其父皆乡善人希淳会试礼部时余其座主也其为博士也公务甚简余邀置隣居而辟馆延之授徒凡再岁旦夕相接察其言行表里始终一致焉呜呼乡人俊秀以言语政事驰声誉自视高出希淳上者比比而是而夷考其行平实如希淳者盖无几人吾恒私计希淳足以长保禄位无颠蹶之患而一疾遽已非命也夫非命也夫然君子於希淳之论定矣其弟希武以其榇归葬泰和吾故书其行之槩授之使表诸墓其详见诸墓铭者不复出也

何子玉合葬墓表

太医士何彦徵在京师以医见重公卿大夫而於余往还十余年相与尤厚其为人孝友平居致其父母之乐既徵诣京父母病且没皆不获在侍下语及辄泣涕澘然一日具其父母之德善诣余拜且言曰不肖孤不孝亲在不得尽终养之私亲没既不能卓然有立以显扬万一又不能图不朽於荐绅先生文字间是重其不孝也凡世之不泯其亲者率有表着於墓今窃愿徼惠下执事余固乐道人善矧惓惓孝子之心哉按何之先汴人宋有讳某号进斋者为国子学录从高宗南迁始家镇江之丹徒世业儒至讳暹字明德辛苦力学遂名所居斋曰明德用自儆学成不仕以医可以及人遂精究岐黄之书有名於世其子煜字景宣亦深於医而切於惠济所及人尤广娶石井里儒家茅氏生子男三人子瓛子玉某子瓛务学善楷法洪武中召书诰西掖既当授官引疾辞子玉彦徵之考也讳璧为人和厚谦慎於事亲敬长咸当其分宗戚有孤贫无依者教育之底於成鳏独者供养之终身贤士君子多乐与之交其礼度雍雍如也卒於永乐戊子九月十日春秋五十有七配郭氏元市舶副提举原德之孙处士源之子讳妙寜生有令质年二十有五归何氏於事舅姑有妇道相其夫有妻道成其子有母道可为女德之备者欤永乐庚子十月十日卒春秋六十有七合葬其邑之长乐乡凤凰山之左子男二彦徵彦宗女一归吴祥先卒孙男四儁仪伦佑女四吴信杨悼其婿也其二尚幼曾孙男四女二考何氏之先以儒医闻若子玉之太父父所及人多矣至子玉其施於躬仪于家亦皆善人长者也虽未尝显融於时古称仁者有後将其子若孙之振耀光大庸可量哉庸可量哉

周宗苑甫墓表

顾山之西麓周氏暨阳名族也世有善德暨阳多巨室而至今言务善之家必首推周氏盖自其郡邑之贤守令与士君子而下至闾阎畎亩无间辞云周氏至伯源当元季寇乱东西窜避备尝艰苦我国家平定海宇始复故业辛勤薙莽除荒治田庐以务本植善功未半其乡譁讦之风起伯源不幸陷诖误谪戍山东後徙云南宗苑甫父也宗苑甫讳阆方其父去时始成童念其父志之未成也奋起卓力致勤蚤莫家日以裕而饬躬务学孝友睦婣之行见称乡党公家徭赋惟恐或後又不幸陷譁讦者之诖误谪戍广右後以疾代归方将优游田里以奉亲教子自适居无几疾加竟不起永乐五年十二月十六日也春秋四十明年葬顾山之隂祔其祖之茔宗苑甫仪观丰伟端重阔达有智识忠信乐义虽处艰难细行必谨平素急人之急賙穷恤丧视为当然惜其不及下夀且忧患之日多也配夏氏子男二伯曰璂仲曰珪皆谨行如父女二李枢郭琛其婿孙男三振拱某女九至是璂珪痛其父之生不获伸也将图伸於没之後奉事状及书求表墓呜呼暨阳素称道院盖谓风俗醇厚清净无事也数十年来薰染邻邦浇漓嚚讼之风往往有作虽不过千百之什一然骋其险於伤人害物善良何以遂安也宗苑甫父子是已宗苑甫虽忧患艰危之际而立志持行颛颛不改平时岂非君子者欤故为之表

东里续集卷二十九







续集卷三十

<集部,别集类,明洪武至崇祯,东里集>

钦定四库全书

东里续集卷三十　　　明　杨士奇　撰

墓表

蒋志祥墓表

泰和邑之西四十里曰严庄其故家曰蒋蒋氏之兄弟之贤者曰吾贯吾望卜改厝其考处士君乃寓书及翰林编修萧鎡所具处士君事状求余表墓余少尝闻蒋氏之德善於其塾宾萧尚鲁先生而今於蒋氏为婚姻家不可以辞按蒋氏之先居长沙唐季曰绍録者举进士官至侍中後避马氏之乱徙泰和初家梅溪里数传至正卿徙严庄至必济号竹庄竹庄生宗周元袁州学提举提举生以信处士君父也世以仁厚致家於饶裕处士君兄弟三人处士其季讳玄字志祥幼失怙而蚤有立志逊父所遗资业於二兄二兄不听则裁取给用而已不求有余也二兄强从其志於凡徭赋百需悉不及季乡里高其行义然处士躬勤力本俭约率下家亦用裕然汲汲图绍世德拓故址作堂名曰正心岁时聚宗族及冠婚宾客燕享悉於斯堂族人不间疏戚贫富咸相亲睦有无共之延名师教子侄而躬程督於内子侄亦皆循谨秩秩遵奉处士君之教处士君於乡邻賙穷恤匮亦无间焉为人质而温直而不肆於物无迕然未尝苟狥人无少长愚良皆爱敬处士君号为长者故自少壮至老所履坦坦无忧患之干盖年五十有五而卒卒以永乐二年八月十八日其配彭氏继刘氏皆有淑行子男三长吾敬後处士君数年亦卒次吾贯吾望咸善继述女一归刘民瞻孙男十恢亮恢广恢彦恢贡恢敏恢俊恢周恢重恢仰恢硕恢重予子婿也曾孙男十有三人嗟夫世之不古久矣同气之亲有竞毫末之利相与?墙甚至相目为秦越者比比也其有能让同父之业为友恭之行者盖千百之什一若富而能仁其宗族乡里非古之人乎处士君其应表也敬为之表以示法其子孙乡人於无穷云

赠中议大夫赞治尹大理寺右少卿陈君墓表

士有效用於国深被简知而不为爵禄所縻从容自得不枉其道必其智识明正审内外之辨察事几之微确乎中而不可夺此不谓之豪杰可乎我国家龙兴之初有若金陵陈中行先生者殆其人欤先生讳遇中行其字天资纯粹自少笃学博究经史元至正中授江东明道书院山长温州路学教授远近从者纷集讲下元纲不振兵乱四作遂弃官归隐闲居一室安澹守约名其室曰静诚乡里遂以静诚号之先生悯世乱益甚每夙兴焚香叩天愿早生仁圣以活创残我太祖高皇帝定鼎金陵时南台侍御史秦元之素知先生入言於上曰陈遇有辅翼才宜寘左右使效禆益即日召见与语大悦礼待加厚称先生而不名日侍帷幄赞几务车驾幸其第者三命之官辄辞臣民既推戴上登大宝所承谘问悉保国安民大计先生竭心摅诚多所献替命为学士翰林者再皆固辞尝奉密命偕中官赵信往视浙江还奏称旨赐白金又命为礼部侍郎又固辞间遘疾赐药命中官挟太医院官视疗时微寒特赐锦被及上供米既瘥入谢上嘉奬连称君子者三又除礼部尚书又固辞自是不复强之以职每召见锡赉必厚或坐久必赐宴间命廐马送归先生秉义怀忠非正道不陈群臣以过被谴者率为解释上亮其诚未尝为忤数谕之曰卿老不欲仕有子令带刀侍卫叩首以子幼辞盖静澹恬退始终一志前後所得赐问宸翰颇多眷待之厚亚於勲戚盖春秋七十有二而卒卒於洪武甲子九月十九日讣闻遣中官赐祭加东园秘器及赙命葬锺山长林之原右春坊大学士董伦为志其葬陈之先家於曹宋龙图阁待制义甫从高宗南渡累官金紫光禄大夫没諡文忠始家建康至理宗朝武功大夫淮南诸路兵马都统制执中先生曾祖也祖文德元举进士授溧阳州判考辛之淮南盐课提举妣某氏娶金华王氏继维扬周氏皆世族子男四孟杰孟学孟德恭三女杰德俱早卒女皆有归孙男六纲纪纯绶绍综女四恭举乡贡累官今为通政司左通政有才名於时朝廷以恭贵累赠先生中议大夫赞治尹大理寺右少卿周氏赠恭人於是恭奉事状拜求表墓余闻先生志尚清远兴韵萧散味道之余游心绘事尝写高皇帝御容妙絶当时然未尝自名世亦无能得之者先生有弟中复洪武中尝随入侍永乐初授翰林待诏余数得晤语其为人端重清雅不苟言笑间出论议娓娓近道亦妙绘事为文皇帝所重时中复子孟顒以善书从余翰林简静修洁絶口不道绘事余间与中复语及之曰此儿颇有志操不屑意鄙事走也少年在先兄侧戱弄笔墨先兄叱曰吾岂他无一长汝乃习其下者今虽老每思前言未尝不内愧然无及矣嗟夫先生履素操洁识明义正革运之际躬荷知遇卒完所守以殁虽一艺所耽昔人不免春苑池之屈先生浩然之存不为时屈非一时之豪哉逮其後来如中复父子犹嗣承无忝又可以观先生之刑於家也惜其遭际对越之间必有禆国及民之实既不自言其当时耆旧知先生者又物故已尽遂泯无传故特书其大槩俾恭刻石墓道

族弟仲穆墓表

吾西昌杨氏自始祖至吾兄弟凡十七世自始祖以下初皆单传至八世昉析二????皆居邑中伯之????七子居西城仲之????二子居东城居西城者富甲一邑莫或与等而诗书行义卓卓出乡党居东城者田园裁足给其诗书行义与西城相高而忠信之行文学之华远近钦服而以进士得官累累有闻焉自元季兵祸轇轕数十年城邑荒隳高门大第莽苍榛荆瓦砾中人民幸存者百殆一二而流荡散徙无宁居焉逮际皇明混一之运有能复其故业盖千百之十一於时杨氏之後其仅存者皆退处山谿林谷间虽不废诗书而自食其力恬澹怡愉无外慕之心族父与良其一也既携其家之澄江之南一舍许择云亭乡之中村依先茔以居娶龙氏王氏生五丈夫子皆惇厚谨饬其四曰伏生字仲穆事父母甚孝养生葬祭一致其诚谨持其身不敢有所踰越教其子必曰毋忝先世抚孤侄有恩意处乡人恭而能下有言人皆信服平素力於善行所不乐为者浮图老子之法将卒犹以戒其子盖年四十有九而卒其卒以永乐十四年八月十九日其大父以上见吾所着谱牒其配邑西陈氏元贑州路推官梅村先生曾孙盖陈杨世婚姻家如古丰朱陈云其子男五德崇德纯德修德渊德敷女一孙男十四女五曾孙男二德敷正统二年进士授大理评事杨氏城西之????以进士得官实肇於德敷人皆以为有父之贤也德敷尝求表墓故特为之书

袁进士墓表

正统四年八月十九日泰和进士袁和卒於家相知者皆悼惜之盖惜其负才諝而未见诸用也袁故邑中文献家科第仕宦累累有闻於宋入国朝以科第进昉见於和又遽已矣知者焉得而不惜哉其高祖以宁曾祖务敏皆恂恂温雅为乡善士吾童丱时皆亲炙之其祖克睿父仲暹亦克世其德余少皆与之同学和字淑景自少頴悟过人好学问从乡校师同门皆推让之御史及藩宪之臣行部入学宫察试诸生文艺皆奬重和既去之他学必举和以励衆由是江右十三郡六十九邑之学皆知慕和既选中乡试及会试中副榜当授教官有旨令进学北京国子监以俟下科遂登正统元年进士第循例观政礼部奉使命广东竣事还过家省父母父以疾没既殡矣号恸乃起北趋复命遂请铭归葬父居丧谨礼服阕将诣京师得疾遽卒享年四十有六其为人疏通警敏善经画明知人揣事势後当何若率中谨持其身居家孝友处宗戚朋友乡党有急能赴为文操觚立就而皆傅理有志事功以用无往弗宜而遽不起岂非其可惜哉母陈氏前进士兴宁县主簿士瞻之女初娶白氏继室卓氏子男七胜举肇敞监继吉肇余孙婿也敞先卒女二长嫁梁英次尚幼孙男一昉余仕於朝四十年己未之春始获蒙恩归展桑梓时平昔亲交凋谢已尽独淑景以姻家子弟旦暮相往还出入相扶助谈论浃洽余甚期望之也别未数月遽闻其讣悼叹不已故为辞哀之使其子刻诸墓辞曰

才之生兮岂多命不延兮奈何我怀之人兮徒永嗟

封徵仕郎虎贲右卫经历仰君墓表

苏之长洲有孝友谨勑之士曰仰仁泽乡邑宗婣重其行无间言尝以其子之贵封徵仕郎虎贲右卫经历春秋六十有七而卒吾友翰林检讨陈君继铭其葬其子瞻告余曰铭掩诸幽矣惟先人之笃行宜白於外也幸先生书其墓上之石虽没不朽按陈君所述仰氏家长洲仁泽讳泽父均达母龚氏父坐累谪戍五开去苏数千里仁泽时甫弱冠留养母抚弟妹然中心悲念父困苦远道日夜无已一日跪白母儿请往省父母叹曰汝尚少素未尝越户限百步外奈何冒险阻远涉对曰儿年及丁矣人行万里岂皆其素熟哉遂辞母担簦独行数月达父戍所父子相见欢甚事其父曲尽爱敬凡父日用所需措置悉备又数月父谕之曰吾岂不欲父子之同於此也吾行时以汝母及弟妹付汝自汝来吾日夜念汝母及幼男女之无所倚也汝宁不体吾心乎且吾在此足自给汝母及弟妹之给不逮吾也汝其归哉谕之再三强辞归归而孝事母抚育弟妹皆尽心弟没又抚其遗寡孤甚厚弟之妇其外家有强之改适者妇叹曰母子奚不足而他适乎守节不听女兄及其夫相继殁抚其遗孤如已子赴族姻朋友闾巷之急恒若不及治家循礼度而教子以忠信俭勤安义命为要噫此其所为见重於乡邑宗姻者欤卒於宣德八年十二月廿一日配邹氏封孺人先卒合葬里中章墓泾之原子男二长瞻次恭女一适李巽孙男女皆五瞻举乡贡初擢虎贲右卫经历陞大理右寺副遂陞大理丞端直之存平恕之施清劲之操卓然於时固其本之於父也此仰君之墓宜有表也

萧德资墓表

屠维单阏之岁余归自湖湘邑东南桃源萧氏聘塾宾萧氏邑钜族於是时老而夀俊壮而英彦风流文雅彬彬焉余讲授之暇相与周旋论议尊俎咏歌或登山而揽白云或临清而玩游鱼无日不乐盖自其先世饶於赀隆敬塾宾而前之宾其塾者多名人他之号钜族者不及也余留塾仅岁余萧氏晜弟中德资相与绸缪特厚及余被召入翰林在两京德资屡以运赋至公事毕必过余从容留累日相劳苦道旧故临别必有依依不舍之色遂约为婚姻又数年其子承恕书来求文表墓知德资谢世为之伤悼不已德资孝友惇义於财利落落不屑意赊贷有无偿不计读书通其大旨喜宾客尤喜承接儒师君子而淳质自用耻涉权谲事名家居之堂曰怀德奉亲训子之外循行畎亩视僮奴耕耨以此自足如不知世有理乱荣辱者非古所称善人者欤德资讳资德资其字萧氏之先出梁国子祭酒子云之裔在宋曰伯原自峡江来知泰和县遂留家焉孙汉卿有科名於时至士鸣生文翁文翁生斯贤端重魁杰元季之乱一乡赖之为砥柱生安常志行肖其父洪武初父子相继长万石区乡人德之娶某氏继某氏六子其五德资也生洪武乙卯四月六日卒於宣德壬子二月七日享年五十有八葬沙坑之原德资娶康氏子男四承纪先卒承翼承恕承节承恕余子婿女二朱鸿刘绋其婿也孙男二祯馥嗟乎习俗日媮知好利鲜知有义苟惟知利驰骋其私智诡术靡或不至然卒及於偾覆彼其初视德资之能率谓不已若也而德资优游恬愉卒保其誉名以终善岂不可为乎吾故表之以示法其後之人

罗孟昭墓表

泰和县之西郭有处士曰罗孟昭甫年八十卒其子刑部主事崇本縗絰踵门泣拜请文表墓道余既吊之而窃自叹前三十年尝表其母之墓矣其冢子之卒而葬也又铭之予乃志其三世之藏耶然素於其父子往还且心有重於孟昭甫者不得辞罗氏之先家县之仁善乡梅山里後徙坳头里赀产丰硕称坳头罗氏孟昭甫之高祖仲实罹横逆以死而家遂落祖均瑞失怙五岁随母张适刘茂林因冒刘姓既长能自奋而家复振均瑞生三男子孟仁夀仲文夀季良夀兄弟益奋以振仁夀孟昭甫之父也母刘孟昭甫讳道生幼頴敏父母爱之遣从学乡先生萧尚仁无几郡学选弟子员时吉水顔仲伟先生为教授又举入郡学从顔先生既为二先生所爱方日向进而以病罢弟子员归养亲後遭父丧遂不出孝事其母恭爱其兄弟岁有司验产甲乙出徭赋孟昭甫率先尽力未尝为苟避计尝输税之京师次池州适暴风盛作望中流有覆舟舟中人浮沉水上不能自救孟昭甫号於衆曰有能以舟拯活一人者吾予米若干数人者如其言驰赴之凡活五人即如数子米五人者德孟昭甫更生已也拜且泣曰我等皆黄湓湖畔人也今无以报公愿得公姓字归书於家之先祠吾及吾之子孙朝夕致敬以祝公夀福後有过湖畔见五家书孟昭甫姓字皆如其言孟昭甫有二子渐长慨然自念吾蚤丁家多故不及学今幸有子又不俾之学吾则不父遂作北斋礼致明师教之若尚仁先生及其子靖江府长史用道龙泉县学训导龙仲雨广西按察佥事陈公延皆其人云恒重水木源本之念曰冒他姓而不反是弃吾祖矣遂及其兄弟恊议白有司复刘氏闲居喜观史监以考古人之言行无益之物未尝留意以勤裕家以俭自用而待宾客必丰腆一日得疾衆医环视之而药罔效孙镛请祷曰命也何有八十之年尚事祷乎汝曹其务学毋自弃且语汝叔忠谨奉职毋忝君亲言已遂卒宣德九年二月廿八日也元配韦氏继胡氏子男二长举乡贡为国子生前二十年卒次宗本宣德二年进士刑部陕西清吏司主事女四袁仲彬胡秋辉乐象明严思济其婿也孙男三镛翰翀女三曾孙男一浚余之有重於孟昭甫者盖虽大贤君子不能无过昔子路人告之有过则喜先儒以谓亦百世之师今之为士亦皆有子路之心乎虽千百未尝无什一然好谀而恶直者多也间一闻责善之言不为巧辞以饰则毅色厉气以扞遏甚者诟为谤已而仇讐目之其有能自反而自咎者乎是以其德日隳而誉日卑焉余家居於孟昭甫虽往还不数数也後在京师孟昭甫偕其所厚汤如川过余廹暮止宿出酒相劳道及间濶时事如川伉直人也屡引事为让孟昭甫受之怡然曰非公爱我不及此敬受赐矣而饮酒甚欢余犹意此一时强服也久而察之无纎毫拂逆意余他日亦一二事让之孟昭甫骇愕曰是吾过矣亦怡然受之不为迕而自是於余往还加密嗟乎虚已而听闻义而服孟昭甫何可多得哉此余所为重之者也使世之学者皆用是心以求益何患於无成吾故表之为劝

严处士墓表

永乐十四年十二月初九日泰和之处士严俊德甫卒其葬也前翰林侍读梁潜铭之矣处士之子颀等具行实并书来京师求表墓士奇先大母朴山先山玄孙与处士之父兄弟也士奇又娶朴山六世孙故处士见厚有素义不可辞严之先家冯翊唐末徙居广陵五季又徙金陵金陵乱遂徙泰和泰和五世至震宋举进士为常州推官其子执衡临安通守临安六世至肃秘阁校勘朴山先生也见掲文安公傒斯所为碑文子用甫元高安县尹见吴文正公澄所撰墓志又三世至从礼洪武中国子学正娶郑氏宋端明殿大学士瑴之後生三男子其长处士也讳定真俊德其字处士幼质愿克谨不与羣儿狎学正先生授之业程度日严必勉至焉既冠以其学出教里塾里中从学而贫者皆不取其束修曰吾岂以是为利哉先生在太学数年留处士治家事岁必一再往省京师致供养之需先生殁葬祭不违礼恬进取布衣於闾里之间非贤人君子不相亲厚有余以贷人不苟计息贫不能偿者并所贷不取教子必务学曰此先人世业也又曰人之行求内无怍於心上无怍於天此吾所以尽心焉者尔曹勉之恒自负其家世不肯苟且屈下士或猥琐谄佞贱视之如草芥以此寡合而邑大夫礼士之贤者及岁举乡饮谋宾合东西郭不五六人处士其一也呜呼贤矣处士之卒也年六十有二其配龙氏邑西甘溪里名家四子颀顼颐预颐江隂学训导孙十曍晰曦昭明晅昉时冔暧古之君子称道人善必本其所自士奇童丱时及亲炙学正先生先生方严清介士奇以姻家子孙每见必承训饬盖至今追忆使人敬惮不敢有侈心处士其冢嗣非得於家庭者厚乎呜呼西昌前数十年前辈方正君子如先生者多在故士有善行乡有善俗而今不无可感者矣则吾於处士安得不推本言之哉

纪善康君墓表

梁府纪善康君孔高年六十卒其子頮以翰林修撰曾鹤龄所为行状请表其墓余於孔高少年里巷交游也不可辞按状康故匡氏唐有匡胄为吉州判官始家西昌祁洲其後曰稠者仕江南李氏为蕲州刺史归宋避讳改氏康稠之後曰克俊徙居邑中昼锦坊再世徙平易坊又三世至仁安蚤卒洪武中诏旌表其妻陈氏贞节仁安子德昭娶尹氏生二子长孔猷次孔高也讳岳少从乡先生萧子上治书经中洪武丙子江西乡试明年礼部会试中副榜授祁阳县学教谕改云南县学又改零陵县学丁家艰服阕又改景陵县学历四学九载陞南阳府学教授所至正师道训诸生皆有成绩庙学坏者葺之士习陋者革之广西四川乡试皆聘考官尝一赴四川士服其公永乐初归自云南闻继母萧病枉道趋省留侍九阅月刑部奏当杖仍教谕边县上曰母子相违万里一见有难遽舍况於母病特宥之而除零陵仁庙封建诸子命吏部慎简王府官尚书蹇公得孔高所试文亟称其学孔高时引疾屡辞不听奏授梁府纪善孔高致恭厥职王待之厚岁余谒告归省先茔至则疾加遂奏乞解职从之归至临清不起宣德己酉六月廿二日也葬以某年月日孔高有孝友之行惇义薄利初出赘刘氏刘仅寡孤在孔高为维持门户长其孤穉有立然後归不私其利一毫朋友死遗孤无依者取为已子教育之尝积谷外廪饥岁有擅发贷人而不偿者终不问在祁阳有商人病久其侣弃之去者孔高邂逅取归予药食及瘉又予道里费遣之在南阳淦杨氏子行贾而尽丧其赀贫困依孔高孔高衣食之授之经後举乡贡去其急义?类此然未尝有德色为人抗直不事矫饰有文集若干卷藏於家元配刘继罗四男五女皆刘出男颐頮顼顒頮举进士今为大理评事顒举乡贡郭公纶辰州府学训导陈禧刘臯曾颢罗某其女之婿也孙男七士之学也在明夫义利之辨世之褒衣博带谭周孔而名道德者或於利毛髪许不相逊下於视所亲爱陷溺略不一动心引手或更下石焉者此乌在明义利也哉呜呼孔高其不忝矣夫其不忝矣夫故承德郎北京行部主事刘子政墓表

呜呼吾与子政甫别二十有五年每思乡之善人端士未尝不在子政甫而今已矣余闻之悼叹不置於是子政甫之子孟铎求余文表墓余虽病不复辞子政甫刘氏讳正其先居吉之安福後徙庐陵双溪之金竹里曾大父景山大父宗敬父原凯母戴氏子政甫晬而丧父又数岁丧母稍长克知自立务学通古今而躬行实践先是宗敬弟宗仁仕元为贵州路总管邀宗敬偕行会兵乱道阻不得归国家平定海宇子政甫年十七徒步走贵州迎大父归养大父时已九十顾语子政甫汝诚孝然吾耄且病不堪远涉吾既久於此矣且诸孙侍养不乏人即死葬此吾安焉不愿归也汝归其修复吾田庐不以隳先世汝之孝也既归书思复二字於堂以自励几先业为势侵豪敓者次第悉复乃复走贵州省大父则既没而葬矣又以诸从昆弟执治命不听归葬大恸而归而恒恸不逮养父母岁时荐祀必诚必戚事二姊尽爱敬教子与孙必在勤问学务谨勑初孟铎在翰林闻父母皆病言於朝乞归省其词恳至特命归侍数岁父母病皆瘉子政甫顾孟铎言汝弟皆长有立汝勿以父母故而後於君汝往哉孟铎遂诣朝授吏部验封主事改北京行部吏曹主事宣德元年赐勑命封其父母子政甫为承德郎北京行部主事母戴氏为安人人皆为子政甫荣子政甫执谦退而益以修臣职报君赐饬其子子政甫为人忠厚恂恂非其人不交非其当得不取於朋友有信於乡党能恤贫周急平居课子孙诗书外偕其同志二三辈放意云林泉石之间翛然尘表也喜艺菊尝自号菊圃盖春秋八十而卒其卒以宣德五年五月一日其葬某原葬以某年月日子男三孟铎举进士为翰林庶吉士再为吏部主事存心行已有儒者之度次仲监次季钥女四李昌复戴仲实彭志昂戴若瓘其婿也孙男六女七曾孙男四子政甫尝一至南京与余比屋而处连月故余知而敬之恒以谓使世之人皆子政甫何患乎风俗之不厚治效之不古若故於今表而着之非独其子之志亦余心有所不容已也

靖江府纪善罗君墓表

庐陵罗宜范郡举材行诣京师从事兵部三年擢肇庆府照磨以其父纪善君墓表为请按状罗氏始自豫章西山徙庐陵初居邑之马冻里再世徙太安族益盛而以谨礼名家十六世曰士敏惇儒行其子啓南耿介务义元季盗起将攻郡城啓南倾赀募勇从郡守御诸吉水大抗既败之而郡守欲分衆围盗啓南固争衆不可分不听盗见官兵分势薄遂奋决围出啓南力战死之其冢子齐正继亦死於盗啓南纪善父也母杨氏纪善讳澄字齐渊未冠而孤痛父兄之没於王事也语及辄流涕呜咽而事其母至孝事寡嫂如母抚孤侄尤尽心而苦志学问从乡先生罗伯刚受诗经虽时兵革未息勤夙夜寒暑不少休名所居斋曰惜隂遂博通群书而躬行为务国朝既平暴乱靖宇内修教养之政邑大夫礼为社学师洪武十五年以荐徵诣京师授四川蓬州儒学正旦夕坐讲堂为诸生辨析理趣必达乃已诸生所奉一钱以上悉不取曰吾职教受禄矣其学者多成效满九载天官考其绩最奏陞靖江王府纪善岁余卒於官廿六年二月六日也享年五十有六为人外和内明临事能果遵用家法不事老佛及祭非类里有病疫衆引避莫或过问者独往扶持供馈之卒亦无恙善知人凡其所许与後率有立配李氏元柳城县尹尚文之子涉知书孝敬清俭後十年卒子男三着楷蓬着万载县儒学训导楷即宜范女二王诚思周如神其婿也孙男八宜范在京师主余家塾三年聆其言察其行皆君子也今考知纪善平生如此盖知其有所本於家矣为表之以示法其後固仁者之事也

东里续集卷三十







续集卷三十一

钦定四库全书

东里续集卷三十一　　　明　杨士奇　撰墓表

赠武略将军直隶大河卫千户刘君墓表

刘氏其先家润州宋咸淳中讳与耕者知吉州後以兵从文丞相空坑之战死焉其子信叔尝随父军中父殁不复出仕家吉水之环洲隐居行义终其身生均和以孝友惇厚称於族里生用文泊素自持於是刘氏不仕三世矣公用文子也讳忠字存信为人端重有信义而器度豁逹至正癸巳薄游淮泗间又明年知天命在我太祖皇帝遂奋身以从属大将军战番昜征姑苏平山东入元都皆在行而杀一非罪行一非义未尝有焉洪武癸丑以功授忠武校尉直隶大河卫所镇抚天下既大定无所事征伐而公未尝以安佚自便遇劳役事辄请行虽老敬慎不倦年八十卒洪武辛未三月十一日也葬山阳鉢池山之阳无子以弟克寛之子敏袭其职後十年陞大河卫千户赠公武略将军大河卫千户公之配周氏封太宜人後八年周亦卒永乐廿二年敏老疾以其子靖袭职而致事归推念勲爵所自实肇於公具事行谒余表墓余考公之高祖尽忠所事无忝於为臣而曾祖祖父皆修德养晦以待其後人而始发於公观公始终於处物之仁行已之义可谓兼尽而不遗矣故并推其所从来者书之使传焉

赠翰林侍讲承德郎陈彦和墓表

余观古史记叙述施德行惠长者之事未尝不嘅焉想见其人而又窃叹夫遇之之难也盖慷慨激烈急人之急如饥渴於饮食视弃千金如掷寸莛去之而不顾者固不可易得而求夫逹於义利之重轻随其力所至从容行之而不以为名者盖亦寡见也其非以为名则或有所激或力於初不能无变於其终者亦恶足取哉如吾里陈彦和甫其君子之有取者欤举其一二吾所知者里有售居地者意属彦和甫而欲得地者十数人争致其直售者固愿予彦和甫曰是长者不吾欺也而十数人者交为危言惧售者彦和甫曰奈何以我故而令人相讐虐哉乃计地之直出赀各予争者而倍其直予售者而受地焉尝以谷千四百石贷人久不能偿彦和甫改书其劵为九百石曰五百石以为赠而九百石徐徐丰岁酬我也及彦和甫病革语诸子曰人非志於负我顾其力不逮耳我死尔并以九百石予之卒皆不取此其心岂以为名与有所激乎至其殁执其志不变非诚於中欤彦和甫自少事父母孝谨虽兵戈艰窘之际无间蚤丧父彦和甫卒时其母尚在哭之恸曰奈何以八十之年而失孝子哭不已岁余亦卒彦和甫居乡恂恂和易无迕於物岂非善人者欤其讳某其卒以洪武己巳九月二十三日享年四十陈氏之先居温州平阳元初有仕於吉者留家庐陵再世徙泰和至彦和甫四世矣祖元寿父观定母刘其配曾氏有孝睦慈惠之行继胡氏子男三德逊德逵循德逵早卒女二萧玄安高仰其壻也孙男四瓛璩玓玦女五彦和甫之葬于邑城之北也与曾氏合墓方循父丧时生十岁永乐十三年廷试进士第一授翰林修譔後陞侍讲洪熙元年朝廷推恩其父母赠彦和翰林侍讲承德郎曾氏胡氏皆安人世称为善有後观於彦和甫之应可以信矣余故表诸其墓为劝

赠承德郎左春坊左中允张君墓表

刑部主事张宗琏改左春坊左中允之明年赐诰命赠父彦忱承德郎左春坊左中允是岁宗琏陞大理寺右寺丞请於朝归展先墓将行诣余言曰不肖孤之获以士进叨禄于朝皆先父母之积之遗今幸蒙荣恩及父母先母尝辱铭葬惠光幽壤矣惟先父之墓辞执事重辱惠之诸孤之愿也余窃私念吾乡先辈君子盖有不铭一家两人者矣然吾史官也古之良史有为一家父子兄弟继继而书者矣顾其行应书而书之用表善垂劝吾又奚辞按状张氏系出贝之清河唐末讳融者为吉州刺史家于官其孙渥徙吉水居文昌乡之西团里诗书科第代有继者至心禹慷慨负气节元末所在盗贼充斥心禹奋起举义兵从讨贼战死其子允昌君之大父父也母吴氏君讳德棐字彦忱自幼不凡七岁读书强记九岁下笔属辞屈其同辈间闻先生长者道论古豪杰奇伟事喜色勃勃动眉目家故饶赀羣盗谋刼之时年十二言於父曰盗利吾财吾散财以振贫且潜夺盗谋一举两得也父喜曰真吾子也从之事父母孝祖姑老且贫迎归终养之如母教育孤甥如子处宗姻戚疏无间言族人有阖门病疫素厚者皆引避君躬具汤粥日三四往视虽夜不懈衆尼之曰顾在我当行行之何惑鬼神哉且道傍之木能庇而人不能耶治家训子严而有法与乡人处怡然至论事是是非非不少借尝有荐其才者以亲老不果出而自号希樵子然负志卓荦居恒自念局蹐乡里未尝得行四方纵观大川乔岳而接交当时之贤俊又窃痛其大父以布衣死节义而愤当时之高位厚禄背国卖降以苟全者闻道其姓名戟手诟骂不已每酒酣辄歌诸葛孔明出师表反覆咏叹已而怅然若自失者喜春秋左氏传而诸史所记上下二千年理乱兴败之故皆博览默识广筵衆宾谈笑赋咏援笔立就尝曰吾不能俛首效诸公作秋虫悲也盖年三十有六而卒将卒顾其妻曰善养吾母又指其子谓曰善训之吾平生行可无愧造物者有报其或在是言讫而卒洪武乙丑八月二十也娶萧氏赠安人子男三长宗琏永乐甲申进士翰林庶吉士三迁至大理丞次宗珩宗瓒女二长适钱次适朱孙男六颖频顒颂顼领曾孙男一睦观君志行与才使用之宜有不苟然者惜乎年未及仕而栖迟以殁殁时宗琏生九年耳後廿年而駸駸显扬光大造物者於善人不爽其应如此哉故撮其所可书者以表诸墓

赵孝子墓表

宛平县丞毗陵宋懋为余言其乡赵孝子之行求表其墓懋之言曰孝子讳铉字文鼎宋宗室签判良发之七世孙家暨阳数世矣祖彦珪父思诚元季寇盗四起有朱定二者以衆剽掠邑中时郡总帅察彦珪父子才志足有为者檄之捕盗彦珪亦以自任既剉盗锋而羣盗合势袭彦珪并其子皆遇害盗意犹未厌将尽杀其家人时文鼎甫六岁母吴负之走姑苏依姑氏夏节妇盗踪迹追至苏又走武林匿姻家方氏居无几武林胥为盗区文鼎遂与母相失而困苦孑孑无依有识而怜之者内之而走书报夏氏夏氏挈之归教育十年我国家芟刈羣凶弘靖宇内文鼎亦稍长遂还乡里即先庐故趾辛勤除荒剪翳作居室以庇然念不见母恒昼夜悲苦寝食弗遑宁又明年告其祖祢辞诀其家人往求不得母不生还担簦裹粮徧历吴越之境三年不得益苦不自胜一日邂逅商人於会稽逆旅言状径走鄞县得焉母子相见如更生遂迎以归恭致孝养历十有二年母殁哀毁动人郡人翰林侍读学士王逹为之赞辞宣德初元郡通判李学上其事监察御史赖巽奉命核之信诏旌其门复其家文鼎卒於某年月日享年若干娶某氏子男几某孙几呜呼民之於善欲苟有诚焉无弗得者宋朱康叔生数岁违其母母子不相闻者五十年康叔行四方求之弗置饮食罕御酒肉言及辄流涕遂与家人辞诀曰不见母吾不反竟得之同州其事与文鼎相类盖皆积诚以得之也夫孝百行之首也其致诚如此他行可类见矣康叔事王介甫苏子容子瞻诸公文与诗道誉之非一则於今表文鼎之墓庸可少哉庸可少哉

邓伯修墓表

国家置风宪所以纠慝?违肃清政纪而弼成治功任得其人则公道明而为善者舒不善者敛任非其人则私意骋为善者郁而不善者肆风宪所系岂细故哉皇上嗣大宝之初玺书数下戒饬宪臣而振起之时中执宪者久於其位怠心既萌欲心不复自制由是其属靡然从风於下矣虽其间挺持卓卓不变者未尝无人然既不合於其长则亦不能以信其志焉圣明洞鉴乾刚奋断废斥不肖简陞贤良於是太康顾公奉命为都御史周眎所属蠲其浊扬其清不旬月而耳目纪纲之地焕然一新凡所遣御史出按郡县皆能振风裁举职事以不忝任使而苏湖诸郡所理尤繁剧前之巡按者多尚威治至是御史邓棨独用寛平而敬慎廉公吏畏民怀声誉日振凡巡按岁满则代棨将代其吏民豫奏乞留诏从之无几棨以父丧归盖苏湖诸郡之人皆有不忍其去之意棨可谓贤矣亦必有所自於其家乎棨介翰林检讨陈嗣初求文表父之墓余前未尝识棨而尝闻其贤於顾公矣故不复辞按吏部主事黄振宗所述其父事状其父讳同字伯修邓氏世建昌人以儒医名家伯修大父济违父信可母徐氏伯修早孤能持身务学事母及兄以孝友称居乡有君子长者之行平居俭约澹然无慕乎外独以教子为要事子既仕岁时书问尤惓惓於善训嗟夫此棨之所由成也欤伯修生吴元年丁未二月十二日卒於宣德辛亥十一月廿九日享年六十有五配郑氏子男三长即棨由进士擢广东道监察御史次德为伯兄某後次文为仲兄某後女一归江士熙孙男四瑺珂佩环伯修克成其子以充国用固足表励於世而朝廷用人之明且决故棨辈得以彚升盖幽违之人未必尽知而余又欲励棨之敬事君父而永终不渝也故因表而具见焉

王素行墓表

士奇有同门友曰王素行氏清素简约言必依礼行必循义交必择善葛巾布衣蔬食水饮以教授自适荣禄不作於心尘杂之迹是非誉毁之声一不相及合於易之履道坦坦诗之温温恭人而殁也久矣自予仕於朝每公退思乡里往还萧散之乐未尝不及素行又未尝不悼惜素行之不可复得也王氏在赵宋时繇金陵徙泰和世业儒至彦仁及其子君聘相继以科第升君聘子叔明留梦炎榜进士仕至通州判素行七世祖也曾祖浩吾邑大儒一时博雅秀俊之士多出其讲下祖子敬贑州路教官考仲隆素行讳天禄二岁丧母陈氏既长事祖母事父及继母皆尽孝而笃爱异母弟始终一心宗婣乡党无间言处朋友惇信义平居手不释卷喜种鞠轩前常十数本不嗜饮酒每秋芳烂然瀹佳茗清坐相对赋诗写意悠然物表也盖年四十有六而卒卒以永乐二年十月十九日葬某乡某原配胡氏子男五洊克绍父志濓粲洵沆女三孙男九嗟乎余因素行有感焉素行母海桒先生之子先母夫人弟也素行长士奇七年余两人少皆受学先生时陈氏甥十数人先生及诸舅氏特异视余两人以为将来庶不忝外家余被召上京师与素行别犹共追念前人期望之意盖别三年而素行卒今三十年矣余虽独存岂有丝毫裨益外氏哉洊今走六七千里来北京求文表其父墓余於素行不能已於言而於外氏重愧且戚也

袁处士墓表

洪武庚戌余初读书邑学时诏下初建学邑礼致杨自立罗子理邓崇志三先生为师严教法又举弟子员二十余人皆十五以上其人品不齐也踰年三先生相继出仕学教弛二十人者次第引去下者沦污逐末接迹以偾其淳良笃厚谨勅者殆半或出或处而袁君克睿独杜门絶俗养亲以自适後七八年克睿之祖延海桒陈先生教其家塾余从受学焉与克睿之弟若子连席余时年十二三矣克睿数从旁相与追论往事而叹二十人者之死徙多也又二十年余被召来京师时独存克睿一二人又二十年则闻独克睿岿然无恙也而以德善为邑里所尊搢绅所重每念何时归故乡相与重握手论旧慰契阔之怀而无几其讣至矣为之感悼不已今年其孙和具状请文表墓余及见袁氏六世且幼学先後与克睿父子同师不得辞袁出唐尚书右丞滋滋少子邯刺吉州因树後泰和世有诗书缨绂而科目尤盛於宋其六世祖建宁通判士表及兄士安从子清伯岄相继登第通判五世至以宁克睿祖也父务敏皆谨静和厚恂恂于乡未尝一毫非僻之干其念虑母李氏克睿讳睿事父母至孝元季兵乱奔窜岩谷采拾为养未尝匮乏仲父务学卒无子奉祖命为之後克睿事继母及所後母敬爱同於所生执亲丧过戚处兄弟友恭隆至性澹泊重义轻利屡推有余以济不足族姻闾巷有竞争质之折服以义晚作贻厥堂延名师以训子孙闲居读书诵诗虽老不厌永乐甲辰四月十七日卒享年七十有一葬县北五里之梘原配孺人康氏邑名家履谦之子讳柔定父故饶赀孺人简俭质素自归袁氏承多故之後悉倒奁具佐夫以殖家妇道母道靡不曲尽後克睿卒之明年五月二十日亦卒享年七十有三葬千秋乡珠林之原子男五仲暹仲鲁仲彬仲亷仲伦鲁伦皆先卒女二长嫁刘子颖次许嫁萧湘孙男六和正统元年进士穆穟穉稔稹女七曾孙男八女五呜呼世之所称处士者岂独尚其廉退亦重其行之可以范俗也若克睿之修诸躬施於家於乡者皆从容乎天理民彞之当然而非流俗之所能及也是宜为表而因及余交友之情云

徐孟声甫墓表

翰林编修徐珵将归葬其父孟声甫縗絰奉史官张益所述事状求表于墓徐氏世家苏之长洲其曾大父孝基大父文祯父子明母朱氏孟声甫本伯父子复伯母薛氏中子讳震子明无子伯父命为之子洪武中徵富民实京师子明与焉遂以家行父坐累将诣狱孟声请代诣父止之孟声跪曰父有急子不能代焉用之竟代诣狱久而遇赦免父殁不食饮者累日而飦粥终丧岁时享祀尽诚致孝所生父母均一厚族姻婚丧必助敛葬无後者十余丧治其家尊卑内外秩然为人外檏内明言动持重未尝苟合而和厚恭谦於物无迕人有善喜若已出不善温辞导之使改於交友重信义俭於自奉而丰於宾客其学通大义既居京师日躬治徭赋不遂卒业稍暇於朱子小学书未尝释手每语诸子曰此岂独教幼学汝曹当终身佩服又语之曰吾之先尝有闻人近世虽不仕然积累善行久矣吾後人殆有兴者汝曹宜力学以迓承之孟声甫少尝学於乡先生郦尚德时同学者率俊爽矜奋起名誉孟声甫独执澹静郦曰诸生虽才华然不若徐生惇实有终後十余年同学者出仕率以不检败而孟声甫以晦自全皆如郦先生言孟声甫晚号善庵其临财务义恒急人之急在京师苏有洪某者被逮至以白金十镒及他货币寄之曰以此托公惟公用给我朝夕幸得生出拜公德也孟声甫谨庋之给以已赀洪事释倍其数偿之孟声甫曰患难相恤分内事卒却不受其友吴叔振卒於苏而家甚窭遣子瑾以钞三千缗驰往赙之乡人尹仲申尝贷钱数万缗悉费於婚丧不能偿请缓偿期孟声甫曰人孰无缓急且子非妄费钱者请遂以赠即取劵焚之邻有人一业屠一业樵皆有老母贫无以养孟声甫怜之皆予钱使更业以备养岁歉里少年从乞米既予之及夜踰垣为盗家人觉而执之孟声甫曰此困於饥饿不得已复予钱而遣之戒家人秘勿言他日从外暮归邂逅羣盗将劫之一人力救之曰此吾里中长者遂独送至家盖向之乞米少年也里计户出公赋孟声甫常先衆出有贫者为贷出其厚德槩类此春秋六十有六而卒其卒以正统元年十一月二十八日其配丁氏有妇道先八年卒今将合葬焉子男四琪先卒次璘次珵宣德癸丑进士为翰林庶吉士授编修次瑾女一嫁许琳孙男三嗟夫孟声甫之修诸躬施诸人者厚矣虽其平素弗志荣逹而有子克遵奉训教遂升贤科官近侍而孟声甫享禄养者数年盖为善自然之应也善有不可为乎哉故表之以示劝

故南野翁陈君墓表

苏之常熟陈符今年四月二十有五日丧其父从道未葬以其父客北京时於余有故专人奉御医盛起东所述事状加书币走数千里介礼部主事卫靖求余表墓按陈之先居崑山以诗礼闻至子正而家裕生九龄始家常熟娶钱氏从道之大父父母也从道讳继善南野翁其晩岁别号也自幼岐嶷长而务学孝事父母宗戚乡党皆称之修德循义日勤弗懈治家谨礼法冠昏丧祭之仪悉酌古行之家日益裕而乐简澹为人刚直旷逹明智识笃践履经史百家皆通究虽老手一卷不蹔释严子孙之教督之於学每诲之治心曰心不正不能以为仁不仁不可以为人子孙有过必正色饬之不为姑息常指家之帑廪语子孙曰世之人务积金谷遗後吾不能效之吾所愿汝曹以寛裕积善存心勿徒龊龊效流俗也名其出内之所曰平轩又为文刻石以识令後人世守之厚宗族贫者或买田以赡之或作室以居之於闾里邻比周穷恤匮咸悉心焉尚贤重士交久而敬不衰儒者吴文度学行俱高聘教家塾礼之甚厚七年如一日文度卒丧葬之具悉出陈氏春秋必命子若孙展其墓终翁之世二十余年不废又刻其所着文章以传诚於交处率类此邃於医宣德中被徵至京师留三岁以老得辞缙绅大夫相知者为诗文赠之既归诸子恭勤孝养营园池杂植花卉奇树作二亭其中以奉之翁取陶渊明归去来辞东皋西畴为之名日与宾客宴乐超然物外者数年一日顾其子曰吾将归矣当与亲知别遂命舟徧诣故旧既归十余日沐浴衣冠而逝正统四年也享年七十有三元配范先卒继沈子男二长即符次续女二张容周鼐其壻也嫁张者亦先卒孙男二复蒙女四其子若孙皆恂恂谦谨趣学不堕翁之教将以明年某月日奉葬于涂菘冈横沥之西原嗟乎南野实践之士孝敬行於家忠厚传於子惠施於族里义着於朋友积而乐散富而敦礼人有一能之名称炜炜嗟乎南野羣行斯备既寿且康式蕃厥祉表于厥藏示法来裔

教授郭君墓表

刑部员外郎泰和欧阳汤求余表其外舅郭君彦铉之墓彦铉余少壮时莫逆交故不辞郭氏之先见余所叙其家续谱彦铉讳鼎其祖巨卿父庆宜洪武中湖州府经历母车氏湖州公五子第二彦铉也幼从父命为伯父庆宏後自幼警敏喜学有立志兄弟皆不及最为湖州公及伯父登州教授敬守所爱侍湖州公宦途服劳奉养克勤夙夜父卒偕弟西治丧敛奉柩归葬咸尽礼友於兄弟季弟龙为锺仲敏赘壻锺有怨家絷仲敏及龙诬饰其罪诣京师诉彦铉不忍弟之陷於非辜驰往视之怨家并絷彦铉行仲敏龙道中为怨家搒击不胜楚毒既至臬司语不能出口彦铉代说本末事竟白诬诉者诛死龙归道病卒彦铉不胜恸盖孝友本诸其性云治书经洪武末县令丞举充学训导彦铉疏通有智识雍容详雅善说辞上官皆贤之所言悉见听用九载训导绩最陞安吉县学教谕安吉士习下泰和远甚一力作兴九载绩又最陞教授顺德府学其士习土俗尤下又一力作兴之历五六年日见成效矣会有诏仕而老疾者听致仕彦铉年已六十有九遂决意去洪熙元年也归得疾又十年卒宣德甲寅六月六日也享年七十有九彦铉所至士君子敬服之尝考广东乡试藩宪重其老成人皆曰斯文之表也葬县北郭坪下之原彦铉卒时惟三女在侍长者嫁汤次嫁萧孟节又次嫁刘三省初其出妻李负乳儿归依外家又数年彦铉娶尹氏上海教谕子厚先生之女有贤德闻其出妻有子也告於先生求之归先生躬诣求数数不得自是彦铉亦宦於远外李死乳儿长育外氏者名斗玄年益长矣彦铉後有三子名合懽同庚皆已入小学而卒及归老方重无後之戚其友彭彦晦求得斗玄以归之彦铉尹孺人皆幸喜郭之一家内外老长尝见李去时事又见斗玄长成而状貌甚肖父也皆为之感叹忻悦乡闾朋友喜彦铉子归皆载酒入贺曰郭氏福未艾也彦铉素有薄田园其子侄私怀觊觎已久一旦闻其出妻之子归皆错愕失意即共诟詈合力排出之时彦铉已病虽其心明而言不能出声莫或御之尹孺人兄子铎幼承彦铉教育念有报之即言诸其弟侄曰我有田畀斗玄其父园田听若等取无所预也其弟侄不肯容斗玄乃复依外家彦铉中怀抑郁竟不起弟虎以其子企为之後数年汤夫妇复求得斗玄归捐已田庐畀之而处于其乡呜呼彦铉田园盖不及百亩然利之移人不必其丰而遽致同气为寇讐可为世道之深嘅矣若尹先生及铎及汤之忠厚世岂能得什一於千百也吾故并表章之以示劝戒

徵士朱君墓表

朱氏吉水儒家其先在宋曰肇先六子皆有文学其季曰斯馨元佑中累举进士官至刑部侍郎属四方多事始居吉之白水子惟几徙暮膳里其後又徙住岐里族姓益蕃至徵士十世矣曾大父云卿大父景春父存芳皆隐处不仕母李徵士讳渊字子深坤源其别字也生五六岁能成诵古人诗琅琅不辍口侍宾客立凝然终日不懈稍长益喜学从乡名儒欧阳师尹先生駸駸有造诣声誉以起洪武中诏郡邑举贤一时朱氏膺举者三人从叔宪章以贤良君以明经弟子良以怀才俱至会府宪章及君皆以亲老恳辞子良自华亭令後陞刑部员外郎君退日以养亲为务授徒里中而亲之甘旨恒充及祭祀宾客之外一无所营友兄弟睦族姻善乡曲有犯不校有急能周永乐初被徵至以老辞自是优游丘壑以教子为务谕其子曰吾不足效世用汝曹勉之嗜好澹素襟度洒落闲暇朋辈相聚商确古今联诗酌酒超然物表也永乐十六年六月二十日卒享年七十有二葬里堵水陂之原元配周有淑德继配皆先卒继龎子男四伯载璇仲载明亦皆先卒叔载经季载衡女四周彞纲陈元康陈祉陈奇龄其壻也孙男八女六载经举乡贡授教官今陞贵池县学教谕诣余泣拜请曰先君子将易箦时顾诸孤曰我死必得西昌杨公表墓无所遗憾不肖孤铭诸心不敢忽忘然久而未遂伸其私不孝之罪深矣愿先生哀而畀之以成先君子之志嗟乎徵士君子属我矣且閲进士江奎所状君之行应表遂为之表

邵仲仁墓表

仲仁讳仁姓邵氏世为姑苏士族曾祖宏祖明之父珤皆隐居有行母顾氏仲仁生有令质器宇凝重稍长卓卓自立嗜文学事亲奉养葬祭克致其孝於兄弟相敬爱於朋友重信义教子有道睦亲姻厚乡里有恩乡之人率重之号长者仲仁未尝自足而益励不懈尝名其居曰乐善乡人遂以乐善称之未壮坐累徙滇南虽艰难旅琐中凡所以行义不减在乡时故滇南之人皆重之如其乡人焉邹孟氏所云有恒心者仲仁其人欤年三十有九卒永乐戊子三月十九日也葬昆明金马山之南其仲子璇夙志清净从长春真人刘渊然学老子法渊然为易名以正天子书问渊然弟子孰贤举以正对遂召至京入见命为道录司右至灵陞右演法住持灵济宫以正夙夜思惟父母之德善恐遂泯没无闻介秀才王益夫以吾友翰林编修杨君所述事状求表其父之墓予受而閲之曰嗟乎其可表也仲仁之为行皆人道之当然亦皆人所可至而世之人能知能行如仲仁鲜矣世之为老释之徒者率自谓得出世法而回顾其所生漠若涂人者有矣有能惓惓图永其所生於不泯如以正之孝加鲜矣故特为之表

朱氏先茔之表

苏之崇明朱氏讳新字通甫读书好礼有孝弟之行不别治生业惟勤稼穑蚤作暮息躬督其家人岁获共公赋外必有余而施义於其乡贫乏患难咸赖以济其施益厚而心恒若不及盖乡之善者皆誉其行不善者亦化而改焉治道路惠行者作津梁惠涉者亦皆尽心乡闾有长者之号某年卒春秋七十有六配葛氏继唐氏二子长旭字孟熙次暠字某孟熙孝友之行如其父为人恭让亷静里俗为变急人之急平居鲜出里门尝岁饥邑廪不足赈即躬率耆老踰海诣巡抚侍郎周公郡守况侯言状得米二千余石归赈民藉以活弟暠蚤卒遗孤礼乐尚幼抚育如子择良师友以成其学孟熙某年卒春秋七十有三配张氏一子思政先卒三孙敏安奉皆幼暠居家之行如父兄兄以赋出驿役马视供具不备逮兄搒笞之暠泣涕如雨即解衣请代笞观者义之为人喜隐恶扬善年三十有一卒配陆氏二子礼乐礼自太学生以能书简入翰林职缮写擢户科给事中改中书舍人今为尚宝司丞洪熙中制赠其父徵士郎中书舍人母孺人朱氏自通甫及配葬崇明之新城南原其二子及妇皆以次祔礼今以省丘墓归求予表其先茔礼从余在翰林数年质直和易临事不苟屡改官皆在近侍执守如一盖余雅重之盖尝观之世之都爵位者及其身既没其子孙或流而猥琐污下甚者庸衆人莫之与齿山林幽逸之士子若孙有起而光显闻逹为世所重者何哉岂其都爵位者素无以及人又或不能自善其身固不足以裕後幽逸之士能处善循理又随力所至而人利赖之此其所为有後盖非偶然之故也若崇明朱氏之先以是已故为之表

东里续集卷三十一







续集卷三十二

<集部,别集类,明洪武至崇祯,东里集>

钦定四库全书

东里续集卷三十二　　　明　杨士奇　撰墓表

封从仕郎中书舍人金君墓表

近十数年士大夫有自三吴来者数为予言得茹清蹈洁君子两人而侍郎周君言之加悉其一江隂严志道其一华亭金文鼎皆吾故人志道尝仕于朝矣文鼎受勅封官矣志道凛然氷蘖之操文鼎恭然和夷之度皆未老而归於乡归则皆逸於旷闲幽远之滨未尝一涉意尘事一濡迹守令之庭吾素高此两人尝寄诗寓向往之意闻得诗皆喜而皆不见答以是益高之思得一握手慰契阔而今文鼎之讣遽至为之怊怅累日其子钝遂来请文表墓予忍以辞按大理少卿沈君状金之先汴人宋之南迁也从渡江而居淞之华亭遂世为华亭人文鼎讳铉文鼎其字尚素其别字也其考仲能博学守道絶意声利母马氏有贤行文鼎天资聪敏自幼嗜学不效於外慕成童丧父哀毁动人而致孝其母洪武中徵居京师奉母以行母时年六十余侍养甚适母安之而忘去乡之思也母病昼夜侍药食不去侧越数月不懈母病瘥而丧明文鼎益痛切奔走求良医药竭其心力母目竟不复自是饮食之奉皆尝而後进虽迫公务不废有欲荐其才者恳以母辞母年八十余终哀毁如丧父岁时荐祭未尝不泣下沾襟与人交尽诚勇於义事率以为分内当然乡人陆士原疾革托其子若侄於文鼎曰我死此曹必缘利抵牾幸先生善道之我死不敢忘也已而果抵牾文鼎召至面喻之曰不见尔父兄弟素相恭爱耶柰何遽背之反覆晓譬之陆子侄皆悟改行相亲睦友人丘德润死而亲老子幼为周给其家而教其子其行槩类此为人潇洒絶俗不苟交际喜吟咏有古诗人之趣余趣作书画皆极造诣居南京数十年作小楼中书舍人王孟端写竹数十挺其中扁曰清风高人韵士过之必延登楼焚香鸣琴酌酒赋诗翛然山林泉石之适也家居笃於教子至形诸诗咏以垂于後宣德三年以子贵封从仕郎中书舍人既受勅命即束书册入上海僻处不与俗流接钝尝请於朝归省及辞还京躬送至丹阳临别语钝惟致敬臣职以光父母脱不复再见汝永念斯言後三年文鼎卒正统元年闰六月廿四日也享年七十有六以卒之明年三月十三日葬邑之蒲溪之原所着有凤城藁尚素斋集藏于家配倪氏子男二长即钝工法书累官中书舍人次锐女二锺真刘恺其壻也孙女三嗟夫九峯三泖其清?之气锺於人而为通敏博辩智巧之才驰六艺之华擅干济之誉者多矣而求居贞履坦志澹而乐素若文鼎盖亦无几人吾安得不为之表哉安得不为之表哉

故宁晋知县郭子昭墓表

公讳晋字子昭一字士昭姓郭氏其先出中书令子仪之子暧之後有曰源宋仁宗时欧阳公修荐其博学有材辞不就徵事载郡志及其家乘公之始迁泰和祖也乡贡进士宋杰太学生蠡又公之六世七世祖也曾祖道传泰和州学録祖建中累官江华县尹考宗大为邑硕儒学者称峻极先生公生而身长玉立风采凝重乡先生陈心吾尝称之曰其质温温其言恂恂其动撝谦其文雅驯郡太守汤盘亦称之曰目其貌丰神峻整耳其言词气温粹叩其学沿流泝源通畅融液洪武五年中江西乡试第五人明年会试中教官选授永丰县学教谕在学六年其弟子员率皆成就歌鹿鸣而升者倍於前科洪武十二年太守汤盘以述职入觐太祖皇帝御华盖殿赐百官食勅守臣各举明经士为用遂以公应命公既被召擢任中书省掌记时中书胡汪二丞相莅事公尽赞画之玅克称意故每遇政暇辄与谈论经史商确政事由是深嘉之屡言於上上乃召见锡以宴仍赐衣一袭将畀以重任适二丞相锺奇祸而相继族灭中书省亦罢设公得降知宁晋县朝之士大夫咸惜之谓其材方见知而弗克大用公闻之怡然曰命也何用惜为即日就道士奇从伯父员外公自立公之姻兄不忍其别率诸同列赋诗以赠翰林承旨宋公濓为之序宁晋为真定之属邑旧地虽旷而居甚少耕治不徧而多未辟公至之日悉召他处之民劝之树艺约三年而牧其租不数岁桑麻蔽野黍稷连阡地无尺寸之弃赋税增倍岁大旱民祷久不应公即日斋沐至诚祷焉越二日大雨沾足後二年复旱公复自致祷雨亦如之县之民失火将延及官廨公叩头向之火寻灭学舍颓败公为新之人不乐学生徒廪食十数年有不通知语孟章句者公稍暇辄诣学督诸生为之启谕诱掖由是材皆有成而科不乏人经四岁丁内艰服阕适县学训导缺诸生请於县令徐逊曰郭先生博学笃行诚宜为经师乞留以署其职侯请於公公遂留焉裁数月朝廷有旨民间有弊病悉许自诣京面奏乡不逞翕然成风竟诬公以罪卒公通诗经深得六义之旨当时从游者甚衆若进士姚与诚萧放皆其徒也其经义之着雅正典赡今没虽数十年尚有传而緑之以取法焉尤善诗惜其藁失不存年四十有七配萧氏有令德子二人兴让兴文皆不失儒行兴文举明经使於四方将有录矣孙男五植修勉俊逊公初殁时属以仓卒藁葬故址傍既葬二十年乃命兴文属余表其墓余生晩不足究知公之万一公兄子益先生士奇从姑夫国初被徵授之官以疾辞归时邑先正老成应召者卒皆就仕居家者凋丧殆尽如先生存者仅一二人远近之趋以求教者纷集余幼孤亦尝受业於其门荷公之诲尤为多兴让兴文又皆同学而最莫逆故不敢谢不敏而不表也谨述其所知大槩而为之表庶俾其後人知永久而不忘焉

杨彦威墓表

吾杨氏宋盛际自吉水杨庄徙泰和又六世至尚真府君二子皆承事郎伯德明仲德寛始析二派子孙日繁丰腴甲一邑而诗书礼义之传袭不衰益盛奕然为邑之望德明子英才梅卿皆举乡贡梅卿曾孙率斋岫云益斋皆举漕贡授登仕郎子孙益繁乡称三登仕家率斋子容斋容斋子远峰远峰子师鲁师鲁三子子尚子修子友子尚二子彦威其仲也讳德同蚤丧父事母严氏孝事二叔及兄彦素从兄彦实咸致爱敬与二兄同处彦威一举动必禀二兄乃行二兄亦亲爱彦威如彦威之於兄也彦威以恭俭持已以忠信待物邑尝推择为耆老俾持平於乡人服其公闲居手不释卷凡洪武至宣德所下诏勅令谕率谨辑录为书用时披阅服膺尝曰此君上所以福下人者敢忽忘乎笃於教子恒励之曰不可坠尔先世宣德丁未五月廿日以疾卒年五十有四娶郭氏子男三挺拱撝挺今为都察院检校女五高宁萧祯曾崇胡永严书其壻也孙男二俭傚女一彦威吾族子也吾官南京时以运赋至过宿谭论数夕娓娓皆中理盖吾甚重之语云宗族称孝乡党称弟彦威殆其人欤别数岁闻其卒为悼叹不已至是挺求文表墓故书其先所自及其行之槩以示其後使图无忝云

赠太医院使袁君墓表

余仕於朝三十年同朝自六卿及近侍诸司凡其正贰操行贤否才艺高下槩知之至同寮同志相资相悦如一家兄弟若太医院判袁士?蒋用文者寡矣士?家蕲春用文家仪真中岁相值为同官辄相亲爱士?明爽果毅用文温恭详雅两人於职事能各逊所长而虚心相从始终未尝一毫异意而距数月两人皆卒初仁宗皇帝在春宫余为谕德与士?用文同侍监国者最久有往还之好用文殁既表其墓士?墓尝许为表属久未暇忽今八年然心未尝忘也士?袁氏讳宝士?字也其父仲和母戴氏士?事父母孝洪武中父名傅兵籍当行士?甫成童请代行所司以其孱弱不听士?强激厉为精悍作气扬扬乃听之既至京师选充乐舞生从太宗文皇帝之国于燕时金华戴原礼以名医召至士?奉旨从授医业後从入金华山中往来十余年遂得丹溪朱彦修之传文皇帝靖内难躬亲兵革者数年士?皆侍行有保和功内难平授承直郎太医院判进承德郎士?事上小心敬慎一时勲臣贵戚之家有疾率走迎之无不效者或贫与贱者以急告亦趋赴未尝责报而雅厚文学士士多德之士珎处人以诚人有过不为苟容能改辄懽然相亲无宿怨意莅事人服其公於利取予必度义永乐廿二年十月十二日卒春秋六十有二讣闻仁宗皇帝悼惜不已赐赙及棺命有司给舟车遣中官护丧葬南京安德门外明年五月赠太医院使遣官赐祭备始终之恩云士珎娶马氏贤而能家後六年卒合葬于夫之墓子男三瑛瑾理女三孙男若干先是四方士以医召至隶太医者累千人皆能道袁蒋之德暨卒皆追慕之至于今未已或有窘恙辄嗟咨相谓袁蒋在吾属不及此此岂音声笑貌之所能为哉盖士珎之所可重非独其医之良也虽当时士大夫多知之而不若余知之深也遂为之表

孙处士墓表

国子博士孙子敏於余有斯文之好一日求表厥考处士君之墓盖余尝闻处士之行於太常杨公处士之墓公铭之表余何辞处士讳真字文俊世家吾郡之安福父春庭隐居教授母周氏父母皆有善行处士自幼不凡事父母孝既长惇行古道见重於先生君子元季之乱挈妻子避兵荆襄间遂家石首虽时寇盗不宁而勤学弗辍简册未尝去手所至人爱重之洪武初县令丞举明经力辞乃请教社学力以成就後进为务束修一无所问或曰在孔子所不废也处士曰圣人斯道之重宜然我幸人之从吾言以入於善敢他计哉其教学者必在修已及物由义安命或讥其不仕者处士曰人穷达有命且吾宁不自知所不足哉为人平易恭逊简而有容喜愠不色见自居石首未尝一日不念桑梓语及辄流涕然不得如志尝一归展省留止不忍去者久之复至石首无几卒洪武乙亥三月庚辰日也享年七十有四配安福刘氏柔婉恭肃孝行笃至躬勤约为内助如处士之心後四年之四月庚申卒享年七十有二合葬石首县南马鞍山之原子男三长子和次子敏和厚端谨由巫山县学教谕严州府学教授陞博士观博士亦可以知处士之成於家者矣次子敬女二皆有归孙男八曾孙男六呜呼士习益下平居不务自修稍有尺寸之长沾沾意慊而望其推一毫以及人强固闭匿不肯出有不为此则责报汲汲不啻饥渴之於食饮於眎孙处士之行盖氷炭薰莸之不可同矣孙处士其古之人欤其古之人欤

刘仲高墓表

仲高讳昂姓刘氏吉安泰和人其先世见余所序宗谱父存善朴静自足号愚村母罗氏三子仲贤仲良季仲高也自幼警敏有智能动其老长伦辈莫及也读书通大义而笃於孝弟之行家故饶裕稍壮慕闲居之适嗜琴时闭户焚香操数引自娱前翰林学士解公尝过之为记其琴室仲高平生足迹未尝越百里外惟一入郡城辄引去不复出喜宾客名卿贵人过泰和者率延礼之里之志同气合者数人往还觞奕谭笑无虚日善论议亦善微言嘲谑襟宇夷旷有犯不校出入乡党不见怨恶晩於邑东南五里所珠林江之上作别墅躬渔稼之乐时其子已贵而退焉自佚其殆翛然物表者欤春秋五十有八而卒其兄弟余少时皆与同学海桑陈先生之门仲高少余六岁至今或追忆少时而道其嬉戏事闻者无不絶倒自余出仕三十有余年念昔同学惟仲高在恒私计幸得谢事归则相与闾巷旦暮晤聚为乐乃遽闻其长逝怅怏久之於是其子涣求文表墓仲高生於洪武壬子正月廿三日殁於宣德己酉某月日其配萧氏子男五长涣永乐乙未进士兵科给事中扬州府经历次鼎选江西乡贡未上次升次谦次解女三萧季亷曾公升陈正彜其壻也孙男女皆八仲高之葬也详具梁纪善之铭表特着余所重者云

赠中宪大夫都察院右佥都御史罗君墓表

西北二蕃世为边患善为治者亦备御之有其道耳皇上临御以来德怀威服薄海内外罔不摅诚归化然朝廷不忘武备慎简廷臣分饬边防都察院佥都御史罗亨信往莅甘肃时北边亦已格心向服朝贡之使靡岁不至惟迤西残寇迫近塞下服叛靡常亨信言此无他盖由比年边备废弛将帅玩愒所致必正之以法庶几有所振起遂劾奏陕西行都司都指挥使一人擅沮兵行之罪上是之命兵部尚书驰往核实如亨信言遂即军中斩之以狥将士股栗兵势遂振奋勇穷追斩馘无筭渠魁既死余党散走西鄙以宁斩一人而千万人悚惧以奋盖启於亨信之言也既报将士功亨信亦被荣赉朝野称快时亨信之父中宪公讣至亨信奏请归执丧特命给驿归治葬毕起复於是亨信还过京师奉所撰事状求文表墓余览之叹曰亨信之克单虑尽言於国事有裨益矣非其本之於父乎遂按状为之书曰罗之先居南雄宋季徙东莞之英溪至中宪公七世矣族甚夥袭诗礼皆隐处弗仕中宪曾祖讳德秀祖讳应辰考讳善中宪讳昌字祖昌以亨信贵初封文林郎山西道监察御史其殁也赠中宪大夫行在都察院右佥都御史中宪自少聪敏嗜学躬孝友之行元季兵乱奉父母徙避循惠而奉养如宜洪武初始复故业父母遽相继卒属时艰甚葬弗克尽礼衔痛茹苦寝食弗宁及改厝乃已教育兄孤子均已子强记问善於谭论於举故实娓娓不穷性耿介不妄交处慷慨有志邑大夫屡欲荐之辄辞晩得足疾遂不出家居督僮奴力耕稼给公赋自号英溪耕隐卒於正统二年六月十九日享年八十有四配黄氏赠恭人先卒今合葬麻地岭先茔之侧子男二长亨信次胜珤蚤卒女一归梁彦义孙男三女六皆适士族亨信永乐二年进士初擢给事中进监察御史又进行在都察院右佥都御史有守有为三十余年敬慎不懈吾闻中宪公之教亨信也其初学则曰学必期於用世忠君乃所以孝亲也及其仕则数寄书励之持已勤职事勿以亲老置念虑能事君则亲安矣此非亨信所本欤孔子曰鲁无君子斯焉取斯吾於亨信安得不本诸中宪公哉故特书之以告夫世之为人父者

曾春龄墓表

呜呼此吾友曾君春龄之墓春龄永乐四年进士为翰林庶吉士五閲月而卒寿不称其行学未竟於用岂其命也夫春龄世簪缨家宋之时安强为御史有名公卿间至元传道先生以易经为学者所宗所着书有易变通四书类辩庸学标着为绍兴路照磨後家居遇乱乡郡推举率义兵御寇兵败守节死弟耕道先生为瑞金县学教谕生九韶国朝洪武初为沔阳黄蓬湖泊官生伯高俱有学行伯高二子春龄其长也次鹤龄兄弟之学皆得於家训春龄幼时已端重如成人稍长奋励学问日益见端绪邑大夫选充博士弟子员崭然羣居中先生长者多忘年与之交乡人爱其子弟多遣从春龄游声誉日起而学日加进永乐乙酉兄弟皆中江西乡试春龄幼然前列於是乡人无兄弟同选者久矣有之不出於同产出於同产即不出於同科遂以为曾氏之祥明年鹤龄留侍养春龄独赴会试礼部选前列廷试赐进士出身授翰林庶吉士时方修永乐大典春龄与所徵四方耆儒硕学任编纂之事衆皆誉春龄学识为优是年八月以疾卒明年鹤龄始奉衬归葬春秋年裁三十有三其居家有孝弟之行居乡有忠信之节温厚而乐易有爱人之心惜乎未见於用也岂非其命也欤然君子不以其命之所遇而轻重焉余故撮其世及行表於其墓

中宪大夫肇庆府知府王公墓表

永乐十四年琼州府知府泰和王公丁内艰服阕授肇庆府知府未行七月九日以疾卒於北京其仲子翰林修撰直之官舍是时冢子信从行三子奉衬居葬其邑西北新山之原葬已其素所从游杨某作而叹曰呜呼吾泰和文献数百年来六七故家儒师君子为之纲维国朝前三十年王竹亭先生与其弟崇庆太守褎然清德正学为邦之望两先生没诸老钜公次第复尽则是邦之望不在於公乎今又已矣将士之晩出有志乎是其何所取正乎则表先进以仪来今其可无述乎王氏出晋司徒导之後自金陵徙泰和宋仁宗朝户部侍郎贽及其子亿皆以科第进有显称其後累累以科第进至天隐臣则公之曾祖祖也考子与即竹亭先生母陈氏继母李氏公讳泰字伯贞一字之干天资絶出五六岁对客诵所记书动千余言不辍口仲父崇庆公尤器重之与竹亭先生蚤莫训切成童五经四书子史皆通其大义下笔为文章霈然遂进讲易於安成刘云章之门时同门生颇衆刘先生独推公为颖悟久而叹曰从游之士其远到孰如王某哉既冠益有志於四方从仲父踰五岭上苍梧至桂林已而下湘水浮洞庭泝金门道三峡之险历览巴蜀遂东游至京师而还其学益充文益肆洪武壬戌诏求贤才与论治道县令丞举公应诏既至授广东按察使佥事分巡雷州府到官甫七日有诏罢分巡召还改工部水部主事未几丁外艰去後坐起复缓谪安庆又起为琼州府知府其初徵至高皇帝亲见延问公以易进对称旨时天下士同徵至者五百余人上亲试以经义及时务策擢公第一仍命公考第其余高下以闻後在工部上语尚书赵某曰江西秀才王某汝暇宜从之学问公素有负挟又感上知遇益思自效其在雷州咨问民所欲恶即奏雪寃滞恤孤寡防海寇又海北盐法等弊五事又奏请浚宋寇凖所凿渠引逹吕塘之水灌东洋田万顷以便民後为琼州琼州人闻其来喜曰是有遗爱於雷州民者吾辈无患矣公至一务寛大近民先是崖州黎相雠杀卫府皆以反闻且盛言寇结连百余砦势张甚请发兵剿戮朝廷如所言命发兵适公始至卫逼府遣吏为兵向导公曰雠杀蛮人常事然未有反状果如向所奏言即今寇当陷数城矣邻境尚得无事耶今兵一出即玉石俱碎请覆验其实发兵未晩卫曰朝命可稽乎公曰某请以身任之卫无与也公察之宁远县丞黄童亷平可属事即令往覆验童还报如公言且以黎数人首事者偕来遂闻于朝诏止兵不出崖人举手加额曰微太守吾属糜烂矣蛮人亦皆感泣曰太守吾父母也不然吾以叛寇死矣尚有遗类乎琼俗嚚讼民竞利害尺寸以上辄诉於府县率连百数十人贪吏执为已利视赂予夺反覆剥取无厌民至不胜则弃业亡入生黎洞公得讼者列之庭下顷刻数语诲遣之中其情而不拘之法皆帖帖以去久而皆化讼遂息其亡而归者万三千余人琼之田岁三艺而少获其粮给卫军军常以一时急征於民不得米则廹以他物利厚数倍民困之公令民岁三获三输之无敢违者弊顿革而常岁军卫干挠府县之政皆敛迹矣独其豪横者犹不便公尝窃伺其短将把持以骋久之无所得乃更心服曰其律身严如此吾可犯耶尝岁大旱民祷久不应公叹曰我之责也斋戒为坛露祷翌日大雨沾足独城南十五里江外雨不及夜复露祷明旦公出阅番舶渡江雨随公至如注暮乃止是岁琼大熟公在琼将三考其政清静简易而民乐之趋其令惟恐後虽黎峒之氓素犷悍不驯亦皆信从盖琼自公至富者循理贫者足给相安於无事而作新学校亲诣学舍诲饬诸生由是岭南诸郡学生以科举升者琼常为最监察御史周敏巡按广东还扬言於衆曰王琼州真所谓安静之吏日计不足岁计有余者广东布政使徐奇亦曰岭南郡守政治有长者风王琼州一人而已公去琼民率其老弱送至十里海上拜且泣曰公往矣如吾民何盖公尽心保民一出於至诚故久而人益亲之公居家事亲孝母病昼夜侍侧汤药必躬治而後进仲父罢官归且老无子敬事如父治丧以古礼治家以俭自足不为有余计处富贵忧患一致谪安庆十年泊然自适为人清淳坦亮表里洞然而恭俭简默外物不足以动其中或问公可以行之终身之要曰循天理而已与人言必依於孝弟忠信所至无贵贱少长皆乐亲之为文章出入司马子长班孟坚韩退之柳子厚诸名家乡先生陈心吾尝读之顾其学者曰後来文柄在此矣其学深於易而於书诗春秋皆博极其趣子史以下至毉卜隂阳方外之说靡所不通而时出其毉术以治人辄奇效书法宗二王旁通智永欧虞皆臻其玅篆隶亦工盖年七十有五而卒娶欧阳氏临淄知县日新先生之子继室萧氏子男二信与直也女一嫁杨子珩孙男八孙女若干昔龚少卿召信臣皆以明经为汉循吏易之道微矣观公治琼何以异乎南阳渤海之效为天下者所以重乎经术之士也故表诸其墓

如云居士墓表

文渊阁大学士吉水胡公既铭其邑如云居士之葬又告士奇表诸其墓士奇与居士生同郡未尝承顔接词也尝闻诸舅氏陈孔硕先生曰居士贵信义贱利者也吾始未识也尝仓猝过之寓重货焉後复过之则其居悉毁其赀悉丧矣吾既不复言所寓则入唁之居士出肃客取酒觞客尽懽然後悉出所寓归之吾心知其义不敢言报但请举半助为居室耳居士哑然咲曰公独不知夏琏耶吾不敢复言夫今之人亦见有如居士者乎士奇识之後遇清湖罗伯崇匡山吴孟勤两先生益闻居士之为人曰涉猎书史通其大义性刚介遇事是是非非严於君子小人之辨虽屡以是召怨不变善谈论每稠人广坐娓娓出新意尝游四方交其名人贤士与之下上论议归而日寻山水之乐携朋徒囊琴载酒登高临清更唱迭和逍遥徜徉姿意所适其资貌魁伟仪度闲雅盖望而知为潇洒絶俗之士也学士公亦言居士有孝友之行亲殁寝苫枕块宿於外祥而後已丧祭用朱氏礼家富於赀而泊然无他嗜好雅好蓄书籍名画尤好法书购积古帖颇多日临写有程度未尝以事废此亦可观其志矣盖陈先生始识居士故得其一事罗吴两先生其塾宾故知之详而学士公其肺腑之亲又知之深也夫所得贤士大夫称道之不一而足如此非实有诸已行之久而不倦曷以致之哉居士可谓奇伟亷直超然物表者欤居士姓夏氏讳琏字彦琛如云其号也祖致和父仲贤母韦氏娶萧氏子男四人鼎卣车冔女一孙男二居士春秋六十有四所着书有如云集石屋渔唱集藏於家呜呼世所重乎士者岂必儋爵析圭有建立於时而後为可重乎苟德修於身行於家直乎内不诎乎外见孚於当时不怍於古人盖君子重焉若居士者世固不多见也故为之表

康仲矩墓表

深溪康仲矩既卒二十有二年其配杨氏使季子民献齎事状来京师授兄子士奇属表其墓士奇先公女兄弟十人今惟康氏姑在有命其敢辞深溪距泰和东南两舍许山水明秀康氏世居之康本匡氏宋避讳为康因袭焉宋南渡後有讳景明者官至同知桂林府事元有讳震者受学吴文正公博通五经尤用志於三礼以古文名当时尝为庆洲书院山长学者称匡山先生仲矩桂林之五世孙庆洲之从子也父宗器二子仲矩其长也讳规幼頴敏有立志成童涉猎经史是时安成寇掠泰和仓猝其父遇害母弟被俘仲矩孑孑袒跣葬父毕即尽赀负之匍匐走安成求得母弟以归及兵乱稍定家徒四壁而养母能致其乐辛勤辟芜除荒治生计後益饶裕恒痛其父殁於非命未尝得奉一日之懽也名其堂曰思亲以见志抚弟季望极友爱治家秩然与人交久而益亲乡人有忿争者得仲矩一言辄帖服喜宾客乐施济尝捐厚赀作石梁以便行者久而圯重作之不厌盖年五十有一而卒将卒诸子请所欲言曰若等能力事诗书绍门户吾所欲也不及其他其配元翰林待制吟窗先生之孙武山先生之子妇道母仪表于族姻其子男六民凯民勇皆先卒民会民阜民献民则民会出後从兄伯頴民则为季望後皆业儒女一人嫁罗季修孙男十有一人今季望已六十垂白犹谨谨奉寡嫂如母家事必咨禀民阜兄弟皆敬事叔父母如父母不敢毫末自专一庭之间怡然肃然固本於仲矩之行之刑於家者欤仲矩卒於洪武丁丑正月一日葬团箕山之原士奇少孤父之执前登州府学教授郭敬守先生尝告之先祖兄弟及庆洲君有金兰之契既又曰二家前辈尽矣吾惧其世好不继也仲矩之婚吾实成之盖仲矩尝受学郭先生其固有所取欤卒之夷考其行事为康氏贤子孙杨氏贤子壻郭先生贤弟子也是宜表也

戴处士墓表

仙居戴处士殁张廷璧既状其行及葬翰林编修郑好义又铭其墓处士之子宏演间来请曰铭藏诸幽矣惟先人之行宜表诸外者敢徼惠於执事宏演为人恂恂惇实即子可知其父而张郑皆吾友其为文不肯苟有称说而皆处士同乡也所论述矧又有徵哉遂表诸其墓曰戴氏世家仙居之戴里业儒术高祖某仕宋为郡学录曾祖立之祖实甫父道显皆隐居不仕处士讳蒙字养正少好学从乡先生顾景南治尚书长而用力於濓洛诸儒之奥为人忠厚端确有行义每读书至孝友忠义事恳恳以训子弟慎交处有智略元季兵乱所在草窃剽敓为民患独处士奉母先几远去不罹於旤家故富赀岁饥民聚谋发其廪处士闻之召至语之曰若饥而吾闭廪不仁吾廪而汝擅发不义曷如吾发廪汝均食之之为两得哉衆皆喜且拜曰公仁人志存生我我等独匪人而敢为不义乎悉计口给之天下既平郡县以部符核民田税有欲虚增额以要利者处士实长徭赋里中争之曰欺隐民之罪也如增额不实将厉民於无穷岂长民者之仁乎卒籍其实属有造舟之役而董役者苛刻不可近处士之季父在行衆难其不任处士躬往代之讫事归季父曰微汝代行吾不生还矣推其田庐畀之不受季父母无子奉养之如父母季父母卒散其赀产均族人之贫者不私一毫治家驭下皆当其道乡闾服其公平有事率往取直焉宏演举进士为翰林庶吉士预修永乐大典闻之喜曰儿克成吾志矣手书二百余言备持身为臣之道以寓戒所居有园池之胜杂植花卉蔬品作亭其中名涉趣而自号园翁日与名人韵士觞咏亭上相乐也以永乐三年某月某日卒春秋七十娶徐氏有贤行先卒子男三长和次宝次宏演尝为监察御史孙男七女三惟处士学明於道行备於躬才猷足以逹於用而仅施诸其家其乡弗弘以彰固将有待於来世然吾闻其诸子卜日葬处士先後隂雨沍寒弥旬浃不已独葬之日晴朗和畅衆盖谓处士之行之应也非诚於为善其克致此乎过其墓者式之哉

赠中顺大夫鸿胪寺卿杨公合葬墓表

洪熙元年正月制诏吏部为臣能恭谨勤事必推恩其亲褒荅其所自亦因以劝天下之为父母者於是施自近始凡在廷之臣其父母逮养者咸得生膺褒封不幸而不逮亦与光被于幽壤焉由是远近之为父母者瞻望歆羡以为有子者之庆亦有反而自怍不能尽夫爱子之道焉者是时鸿胪寺卿杨善之考妣皆已谢世赠其考中顺大夫鸿胪寺卿其妣恭人是年十月善改卜魏村社之原启其考妣之故藏迁而合葬焉遂以吏部考功郎中张彻所为墓铭谒拜言曰法得植七尺有加之石于墓然非文无以昭天宠发潜幽惟惠畀之杨氏之不泯也予曰嗟乎国家覃德泽于臣而泝及所生固重本之意其亦有励忠之道焉为臣幸获光宠其所生而必欲托诸不泯者固孝子之志诚推是心以事君亦将不隳乃忠哉则予於为之文又奚以辞按杨氏其先家太原之乐平元盛际有文举者隐居不仕其子成字仲礼善之考也弱冠薄游京都属元季兵乱道梗不能归既内附洪武初占籍大兴遂家焉仲礼为人沈毅阔逹勇於善畏避不善若将毒已者平居泊然无所外慕一言一行之微必谨必信敬老字幼处闾巷接宾客咸能得其意而周急恤匮倒囊无吝色古所称一乡之善士若仲礼其几之矣卒於永乐丁亥五月二十五日春秋六十有四其妣定兴和氏淑慎之行克配君子先夫八年卒而日月同其夫春秋四十有二子男三善得祥孙男七宗宏容宾寛宁定孙女四善由引礼舍人三转为鸿胪寺丞陞鸿胪寺卿以才能起名誉於今二十余年岂非本於贤父母哉为表其墓曰杨之令考妣有藏于此自古恒言是父是子曰子贤否系厥父母不系世类厥亦多有有既启之有嗣起之炜若杨氏邦人攸希行道过者高车式哉

东里续集卷三十二







续集卷三十三

钦定四库全书

东里续集卷三十三　　　明　杨士奇　撰墓表

彭原复墓表

此彭某原复之墓彭氏泰和西郭月池里名家其世系见余所着香山县丞墓表原复大父志永父与材母郭氏原复兄弟二人原复其仲也世父与吾无子以父命为之後自幼孝友而谨厚喜亲笔砚不与羣儿嬉狎十岁为乱兵所俘行数日舍之去邂逅其父所交游故人遂依之然更二年乃得归归而父母皆殁先庐已毁无强有力亲戚可恃即自务树立从学婣家先生王子与明为人之道而贵重其行不肯以非义取诸人於生事亦落落不以屑意而处亲戚乡党怡然执恭让人无长少贵贱皆乐近之嗜饮酒然未尝愆礼度尝长里徭赋一时长徭赋者率怙势刻削其民原复独澹然宁损已以厚民以是尤见称长者洪武庚午閠四月十四日以疾卒距其生四十年矣配刘氏有贤德子男二诩翮女三皆适人孙男二铭钦女四曾孙男一今子男独诩在初吉安郡学聘为训导试经义于翰林有声誉会英国公请于朝求士教家塾时特勅吏部简文学优等者遂奏遣诩衆皆以为不辱命也初原复卒同产之属有欺其遗寡孤欲敚其业者日虐使诩盖行道之所不忍当是时孰计诩之克立如今也哉虽诩有母之贤要必原复有以善其後者不可诬也鸟兽於其同产知相爱不相贼也何独於人哉虽凭其诈力驰骋一时矣夫固久而必定也彼有为之而不厌者观於原复之後可以少戢矣表而着之其亦警俗之意也

故广西按察佥事刘长吾墓表

永乐壬寅十二月十八日广西按察佥事刘长吾卒於北京长吾吉安永丰人发身永乐壬辰进士永乐以来进士历七科唯辛卯壬辰两科取士最少就试皆三千人而所选皆不过百人然两科之士其初擢官显要者最多至其後有政誉者亦多长吾其一也长吾讳某以字行系出晋安成太守刘遐世业儒祖思恭父子硕母李氏长吾幼颖异好学治书经年二十九举进士历事都察院踰年擢广西按察佥事长吾居官有亷洁之行逹於大体为政简而明临断是是非非於用法得寛猛之宜未尝苟为私谋尝盛夏当巡按向武或言瘴乡盍俟涉秋而行乎长吾曰职在视察民瘼苟取便已如民何凡行部所至必以廉察民隐为务唯民所欲恶而从之少尝受经刘子钦子钦後谪戍南丹长吾过之执弟子礼恭甚子钦亦自重不少损於是蛮方之人稍识师弟子之分同官陈赏巡按梧州卒适长吾过梧州特留治其丧遂以归其乡而并归其妻子其行义大率类此融县有戍卒凶悖为民患民耆老百余人诉诸长吾廉得其实械送京师道卒会朝廷遣使巡抚过融卒之子以父死蓄怨诬告长吾他事巡抚以闻都察院逮治长吾其诬竟直然未几长吾卒年三十有九呜呼惜哉长吾娶周氏生子一人尚幼卒时独一养子在侧今将归其丧葬永丰夫士之务学修行恒患无所遇不得效诸用有所遇又患局於位不得展其材如长吾庶乎得展其材又不永其年非可惜也夫长吾之修於身施於父兄宗族者其乡之人固知之而其施於政及於广西之民者盖缙绅君子多知之而乡之人未必尽知也翰林侍读学士曾公既为着葬铭余又撮其?表之授其家俾刻诸墓

王思贤墓表

处士姓王氏讳某字思贤王氏之先居庐陵之何山後徙安成连岭至讳扆者始徙泰和邑西之南富里几世至兴祖处士曾祖也廷圭其祖也功廸其考也皆业儒不仕处士自幼嗜学善事父母而持其身治其家一以严虽富而其意泊然尝尽失其赀产而泰然如未尝失者於内备共养外给公赋皆亲任之为人廉方谨恪而施之以和裕人有过未尝轻言有所不逮导之使必至焉於家之子弟率防范以礼与人交义而诚其公直为一乡所服性不饮酒然喜以酒乐客客皆沉酣淋漓而处士独醒其间相与傲嬉倾写无间尝自号独醒老人前翰林学士解公为之传盖年七十有七而卒卒时遗训其子孙惟诗礼以立身俭勤以立家而已娶罗氏继萧氏子男五人守一守训守约守敬守恒其四人已卒今独守训在女一嫁赖九皋孙男八人维某某某某某某处士之葬也翰林侍读王君直既铭之守训复命经来京师求余文表墓余家距南富一舍而近尝闻其先世当宋之亡也奋义出力从文丞相勤王之师丞相数过留其家爱其一门昆弟子侄皆俊爽特逹为大书续槐精舍以督励其学其先之所为见重於世也如此处士虽逸居云林泉石之间未尝一出以效用而考其修诸躬施诸人者盖於其先无忝矣而至於今如经如维皆力学将以致用且其来者又益勤而未已也而皆处士之所启矣然则处士其宜有表哉其宜有表哉

李氏黄塘阡表

无锡县儒学教谕庐陵李湛孟昭满三考陞府学教授需次于京师图其先世所葬黄塘阡六墓并述其槩属余表之余诺之未有复也湛以疾卒於京师将卒命其子琏必请表鑱诸墓道琏遂泣拜致遗命呜呼余於湛老友敢忘平生之言哉按六墓其中湛始祖四承事所合葬其右始祖之子或孙盖失其世序字名不可考又右湛之曾伯祖荣卿其左则湛之曾祖晦卿而其祖伯复又袝曾祖之左又左而後数十步湛母江孺人云李氏故庐陵士族其先居衡州与宋忠臣湖南安抚使芾同宗至景嗣为承信郎吉州孔目迎其父母就养父即四承事也爱吉州士习之盛遂卜居郡城之西孔目在吉适安抚公为守以亲贤特相厚善盖其为人博学笃行所着有委顺子呻吟集二子荣卿晦卿也晦卿号朴庵明性命之学守正力行排斥异端所着有励志集识过录又取朱子首岁表年因年着统之义着百世一表传伯复号复斋当元之盛际乐道不仕而刚正自持所着有见心录承家录又辑古今老释之事着辨惑录李氏文献之传可为盛哉吾少获拜湛之父克贞先生矩度雍容官至槀城丞文行政治蔚然有重於时後接湛於儒林艺苑之间温然静贞而有守其仲氏孟谦学行亦不忝其父兄夫有肇之於前又有绍之於後如李氏不谓之盛可乎褒衣博带论说古今孰非士也而必明夫学之正必见诸行之实不为枉道狥俗而至於累叶不替益加如李氏焉者盖亦鲜矣李氏非庐陵之望乎乡人士有过黄塘之阡者式之哉

故黟县知县赠承德郎刑部主事严君墓表

洪熙元年某月刑部清吏司主事严珊蒙上恩赐勅赠其父?以珊之官阶承德郎而赠其母程氏为安人於是珊踵余门拜且泣曰先父之葬也乡先生前左春坊司直金君志其幽矣惟上之宠命及先德之施於时宜表示来世者未有托焉幸矜而畀之珊尝从余在翰林六年勤学励行其去为秋官属能声日益焯焯盖於子可知其父矧又有如金君所志者哉考志严氏其先居睦五季有为令於冲之江山者因家其邑之渎口里至宋宣和中名赐者徙开化之龙山既徙而族益盛乡人号其地曰严村赐八世至浩然浩然生得华得华娶徐氏禄之大父父母也其上三世皆不仕禄字伯宜始用荐者为太仆羣牧官三岁罢羣牧改国子监掌馔又用荐陞闽县知县复改黟县其为掌馔也自大司成至六舘之士皆誉之其为闽县也压以会府贵臣之尊且衆而朝命之使及海南诸蕃国贡献往来宿顿供亿之繁应接趋走无宁斯须伯宜从容事集而民不扰也赋旧十倍他邑民不克堪伯宜力言於府平其赋民至于今赖焉为黟县也爱民如闽尤笃意於兴学民甚向服盖无几而卒於官伯宜自少好学师事从兄好礼好礼官思恩临汾建平不惮险远率往从之事亲孝事其兄伯谋凡田宅臧获器物惟伯谋所欲而已取余焉养孤侄始终同已子处族姻闾里咸得其心尤汲汲义举其施诸家与乡如此宜其政之行於人也卒以永乐辛卯五月二十四日享年五十有七初娶程氏宋秘书少监洞之後继戴氏子男四瑄珊珣环珊永乐十三年进士自翰林庶吉士陞今官女一归戴铠孙男三女一方今明诏数下令中外举堪任守令者付之抚绥之寄又严戒贪墨重举主连坐之令期必得人中外之臣皆惴惴不敢苟且有言恐负德意呜呼如伯宜之才之德岂非其人哉惜乎其不可复作也士怀有用之具际得用之时而屈於命不克以究其施徒使後之人思之而不忘岂非可惜也夫抑亦可嘅也夫

王处士墓表

余与少保澹庵杨公同在翰林四十余年今闲暇相与私论属官之贤之衆共私喜前此所未及也盖今之贤者具四方若荆湖之贤检讨王振其首也少保公又言振之得於家者有自因及其父处士君之德善处士盖笃行人也余心识之一日振奉少保公所作处士墓铭介其僚编修萧鎡求余为表余不可以辞按王氏其先自蒙城徙荆州之某邑六世祖邦直仕宋至侍郎祖讳琦仕元为迤南河泊官考讳文才处士讳某字贵华貌清仪肃知学问明大义居心以不欺为本有孝友睦婣之行性和易而耿介毅然非其义一芥不苟取自用澹泊而能捐利以仁其宗族乡党恒积谷间遇俭岁尽出贷赈严於教子常励之孝弟忠信子若孙有过辄怒不见必改乃已每谕之曰为人但常省已过不当言人过又曰士持行当如【阙】　　亏为终身之累振选乡贡上京师县令丞赆【阙】　数百缗处士力辞已而顾振言此歛诸贫民者【阙】　　仕而可受不义振服膺惟谨里有竞争必於【阙】　　平未尝以私掩公守令以下所共敬礼方岳大臣过者咸见存问春秋八十有四视听不衰容色腴泽如頳玉卒之日吊者哭皆哀遐乡僻陬其耆耋咸往会葬非其素积诚不已何以致此哉娶孙有妇道子男三孟思聪仲思忠季即振宣德庚戌进士授今官女一嫁刘俊孙孙男若干处士之卒以宣德丙午九月辛丑苏文忠公有言称人之善必本其父兄若振见重於缙绅君子非本诸处士乎吾故表之以告夫世之为人父者

中顺大夫兴化府知府李公墓表

李氏之先出唐宗室炖煌房五代时避地于越後之台之宁海家焉见黄文献公集中霁峰先生墓志霁峰先生当宋末元兴之际以高文邃学重於时文献盖其考试浙省时门生云霁峰於兴化为高祖曾祖讳栗祖讳炳考讳塾明书诗春秋洪武初分教华亭县学因家焉後为鄜州同知卒於官归葬华亭娶华亭沈氏兴化其子也讳铜字至刚号敬斋以字行少頴敏不羣尝从学杨廉夫为诗文有清思洪武戊辰举明经奉命侍懿文太子初授祠部试郎中既实授坐累谪戍边无几召还为虞部郎中寻陞河南布政司右参议会河决汴堤居民危惧公建议假王府积木作筏济之人赖全活甚衆调湖广布政司左参议太宗文皇帝入正大统公来朝大臣有言其才且洪武旧人遂以为通政司右通政方修洪武实录公与焉旦莫在上左右道说洪武中事甚亲密是冬陞礼部尚书时礼部之务丛脞公长於剸繁条理井然益见宠遇实录成有白金文币金织衣之赐永乐二年春册立皇太子命公以尚书兼左春坊大学士东宫开经筵公与右坊大学士解缙最先进讲及修永乐大典四方文儒皆集仍以公董之无几为侍郎宋礼所间见疏岁余降仪制郎中然遇剧务必以属公解缙素厚公既遭谗出又以公言其怨望後召下狱而并下公仁庙嗣位念公旧宫臣复以为通政数月又念其老不任朝参改知兴化府时朝廷方霈仁泽於天下公仰祗德意劳心抚绥郡民德之甫再岁殁于官宣德丁未七月四日也享年七十娶孙克配君子子男二长瀛次源永乐甲辰进士疏通明敏自验封主事陞员外郎方向用於时尝得推恩追赐父诰命及赠母恭人女四长嫁盛衍次嫁太常少卿郑雍言次嫁王瑄次嫁考功主事宋琰雍言琰皆进士发身孙男八女三曾孙男一呜呼公历事四圣凡四十年入典邦礼辅储君出佐藩翰守名郡显荣光大矣虽间历夷嶮然囘眎同侪辈覆败消亡何可胜计虽或存什一於千百而求如公之岿然享高寿都重爵从容考终何其少哉况又有後嗣之卓然奋起而继承之谓非所存之良所施之厚有以致之乎余与公同朝久源既请少保杨公铭公之墓又请余表於是乎言

李贵祥合葬墓表

龙泉泰和其壤地相接如东西家其人邂逅於远外相亲如素厚善苟有行义可称相爱愿不啻如已出吾始见李九畴於为进士爱其言质而礼恭谓将不辱於乡郡後又见之为御史爱其奉命而敬事谓将不辱於朝廷以是数往还而益闻其世其家知其有所自也今九畴丧母将归合葬於其父之墓而縗絰拜余请曰不肖不孝无以报父母大德於万一愿图不朽於执事余哀之为表其墓曰是为李贵祥甫及其配合葬之墓李氏世家龙泉贵祥甫讳英其孝友行於家忠厚施於乡公方平直尝禆於邑大夫之政永乐三年某月日卒春秋六十有九其配萧氏於事舅姑相夫教子靡有不尽永乐十九年某月日卒春秋八十李氏之先曰荣其祖曰真淑其考也曰九成九万九畴其子也曰某其孙也铭曰凡世伉俪比德者希懿此室家合璧相辉生同其居殁同其穴後有承之式闳其阀

王堂墓表

元良吏淮东道宣慰副使王公有贤孙曰维政自少负迈往之气远大之志操执刚正论议高明素欲有所见於世不幸不遂大施以卒今四十余年矣有老耆知君深而尚存者往往与少者道君之才之行而未及展施以为悼惜噫非实有诸躬其何能使殁世而人不忘之若此哉维政讳堂洪熙元年以子钰贵赠翰林修撰承务郎封其配史氏为太宜人修撰君曾祖讳理元累赠朝列大夫秘书少监骑都尉追封太原郡伯事行见虞文靖公所撰墓志祖讳艮即宣尉公事具国史及黄文献公所撰墓碑考讳仲庐元绍兴路总管府经历妣徐氏封宜人修撰君自幼颖悟七岁能赋诗老长皆奇之进从学乡先生唐处敬读书日千言终身不忘方肆力於古人虽值元季兵乱未尝辍也国家平定之初君之父以元故官谪濠梁君侍行躬勤孝养後奉父还乡辛苦辟草莱治田庐有诏发兵民筑缘海城邑大夫推举君率民就役抚驭?画悉有条理民不困而事先集他之率兵民者多效法焉有司以贤良举送君京师奉命使蜀还奏称旨得疾归既瘉时太康王师鲁为浙江布政使表然一时方岳之望其所用簿书史必慎简贤良知名之士遂采舆论举君为掾凡所言与行皆惬王公之意被檄督赋嘉兴有推官不职不为君所礼衔之推官後坐贿徵下京狱造诬词连君逮至诬竟直未出京以病卒洪武廿四年十二月廿九日享年若干太宜人史氏系出宋宰相浩父讳本赠中大夫资治少尹河南布政司右参政妣吴氏赠淑人太宜人天性纯明涉书史通其大义蚤丧母凡事二继母皆得其懽心继母高病瘵家人畏传染皆走避独躬侍汤药不去左右者几再岁暨终无几微怠意而竟无恙既归王氏家徒四壁躬勤纺绩昼夜寒暑不懈用佐修撰君殖其家卒以饶裕修譔君初举贤良意未欲就或导之诡辞以?免者太宜人於屛後窃闻之谓修譔君曰事岂当侥幸斯言必不可从修譔君曰吾岂惑於彼哉修譔君殁严於教子冠昬丧祭皆有品式治家驭下睦族及邻咸当其宜有智识凡审几料事率豫中平素不信禨祥不惑祠祷而颇好内典年将八十康宁和豫勑封命下子孙合内外几五十人奉觞上寿乡里以为善德之应宣德八年九月廿二日卒享年八十有五钰奉合葬于修譔君之墓子男二长锺先卒次即钰女一嫁楼琏孙男六女二曾孙男六女四钰永乐十年马铎榜第一甲进士及第初授翰林编修陞修譔正统初朝廷作新学校慎简文学行义堪为师表者授风宪之职俾董一方教事擢钰为按察佥事赐玺书命往江西濒行以事状求表其考妣之墓钰与余交廿有五年盖余畏友也孔子曰鲁无君子斯焉取斯然则其考妣余可以无言乎敬为之表

封宣义郎都察院都事熊君墓表

宣德中朝廷简用太康顾公佐为都察院都御史赐之玺书俾罢黜贪污湔涤弊蠧一清宪纪於是顾公举南昌熊尚初为院都事都事幕佐凡都御史之敷奏施令一切简牍必经於幕所系之重不与他官等尚初练逹详谨无滞事无过举顾公良重之後尤见重於继顾公者尚初才名遂有闻於京师朝廷赐勑命嘉励之以其官封其父景方尚初既陞经历为幕长於都宪数年而景方卒知之者皆叹曰非此父不有此子惜乎哉於是尚初縗絰拜求墓表之文按国子助教李洪状景方笃於教子尚初始授七品秩需次于家恒戒之曰宠命虽可为吾荣然必他日能守官不贻吾忧乃足荣也及授官又励之以慎勤和恕为持已举职处人驭下之道且以不欺为本孜孜励之而不倦其子亦能祗率弗违斯其所繇克承官而致誉者欤古君子称人之善必本於父兄其不虚矣然考景方他善尚多家居有孝友睦姻之行故裕於资俭岁恒出以赈匮乏有就之假贷而不能偿者即已不复问就之佣耕必丰其报有司尝推择掌里中海艘之役里人共贷白金六百两市材後不能偿景方独损私偿之不以及衆非能仁其乡者欤景方自少务学问为人坦直刚毅薄於自奉而厚於宾客即所居作三堂曰一敬曰维清曰嘉会二楼曰复古曰凝碧皆以怡老而乐宾大夫士多为之赋咏非潇洒絶俗者欤其讳纪字景方别字松节其卒以正统七年十一月五日享年八十有六其世居南昌之卢观五世祖云卿宋右补阙祖敬昇考中立皆隐弗仕母刘娶徐子男二长即尚初次尚爵女二长适程子良次适陶朝洪孙男六女四呜呼景方察诸其行观诸其膺验诸作善之应展乎有徵表诸其藏来嗣其承

赠奉政大夫吏部考功郎中毕君合葬墓表

吏部考功郎中毕昌踵门再拜奉其所述考妣之行实求余文表墓昌官京师二十年温恭廉慎如一日余素重之而余忝内制时目睹其考显祖妣骆氏两膺朝命受封及赠盖又念非其考妣躬修德善曷以致斯遂摭所述而书之毕氏世家杭之仁和自其先务勤俭蹈忠厚在元曰仲义及子进皆隐居不仕显祖之大父父也洪熙元年封显祖承德郎吏部考功主事其配骆安人宣德八年赠显祖奉政大夫吏部考功郎中骆宜人显祖讳如其字天资淳质志尚澹素自幼勤苦以承先业孝养父母睦於宗姻乡党与人交久而益亲平居简默而言必度理行必顾言人有善称誉之不置不善必为掩蔽於爱子侄循循化导恒延明师教塾中而躬考其成绩於内每戒其子曰吾少遭兵乱弗克问学汝曹幸生太平又不勉力是自弃矣诚能自勉匪直可以荣身盖荣亲亦由此矣其襟度夷旷善饮酒而终不乱晩岁暇豫日与故人朋侣放情适意湖山之间超然如游物之外者既享禄养承恩封泊然不一芥动於中而持已愈谦下盖春秋八十有三而卒其生元至正戊子四月七日卒於宣德庚戌七月廿六日其配妇德母道式相君子春秋七十有八生至正癸巳二月廿三日卒於宣德庚戌二月廿五日合葬钱唐县包家山之原子男四长富琮次富礼次昌永乐乙未进士吏部考功主事陞郎中次盛女一适徐文义孙男六昔考盘诗人咏隐者盘桓寛广有自得之意若毕君非其几之欤毕君所存幽贞澹泊而臻于耄年非孔子所论静寿者欤虽其不生被荣命而既殁之後命必及焉又以见为善之应虽远而必徵也後之过其墓者式哉

故封从仕郎中书舍人周君墓表

呜呼士习之不古若也或心不存夫仁身不率夫义也或不务乎孝友睦婣也或学不讲而道不闻也或惟利之甘而欲之骋也往往得身後之誉於时贵人显卿也呜呼其可以观世也吴中周璿之丧其父从仕君也求表墓於余盖余以耄疾谢不能也璿示所述从仕君之德善质而不浮也曰事亲食饮必躬调劳勤必躬执亲殁居丧不违岁时荐祭必洁也与其兄处怡怡兄分教吴庠坐累死家徙他郡极力恤其遗幼孤从兄殁孤女不能嫁嫁之如已女也妇翁以闾右徙实京师岁久家落资给之无虚月翁死归其丧葬于乡翁之子逮系狱数年又力资之及其远谪迎养其母且教抚其子也其友寓官布千匹其家将以充赋京师者一夕傍舍火仓猝起护所寓出而已室毁不及捄其友德之请助作室费一毫不取也其少尝充博士弟子涉知春秋大义也晩教里塾从之者恒百余人训其子及学者必约之务本惇实也郡邑举乡饮必见礼致也用子贵赐勅命封从仕郎中书舍人享禄养十余年虽老而敬慎自执无厌倦也余阅之叹曰其宜表也其讳恕其字仲立别号存翁也宋有为抚卫司兵马钤辖南渡时自鄢陵移守泰定州遂为苏人而历世崇儒医其先也讳子华讳继善元平江路医药提举其曾大考大考也讳极隐居教授娶顾其考妣也陆氏封孺人其配也璿玑瑾琼其四男子也璿今为中书舍人玑宁波府学教授皆其所成也曹煜沈珪其二女子壻也孙十有四人五男九女也春秋八十有四其寿也正统己未十有二月庚辰其卒之岁月日也长洲县彭华乡金盆坞之原偕其配所合葬也并为志之俾来者有考也

彭叔敏甫墓表

监察御史彭朂奉勅提督南京郡邑学校有成绩天官卿奏其最凡再以余同乡郡过余言曰朂不孝不幸生际有道之世仕於朝得禄不逮养父终身恸也重不幸者令仕於朝一考而最得推恩封赠父母及朂当如令而格於新例未即得朂惟是朝夕不遑宁也又念先君之墓木拱矣而墓上之石未有刻辞幸先生哀而畀之遂出少傅建安杨公所作墓志视余按御史之考讳某字叔敏杏隐居士所自号也彭氏唐天佑中有讳玕者为吉州刺史至讳思永宋治平中为御史中丞皆居庐陵之山口里其後至少英及其子子淳皆从文丞相举义徙居永丰新陂又徙龙潭之西杏隐之高曾也祖贵德号雪厓明经教授考讳景忠兼业医杏隐承其业而造诣益深凡所愈疾不责报有赠之衣服饮食辄持归献父母父殁母张病瘵十余年旦暮侍左右饮食汤药衣服盥漱坐卧扶掖皆躬任之母殁里俗瘵死惧染率火化杏隐力拒羣言棺敛如礼父母殁皆哀毁忌日祭必悲岁时先祠荐奠必诚必谨厚抚诸弟及兄弟之子训育婚嫁咸尽心礼聘名儒於塾为子弟师为人温雅谨饬言动不苟不妄交际而处宗姻乡党怡怡虽有拂逆不见词色人皆多其长厚二子皆有官享禄养者十九年宣德八年十月日卒春秋七十有五葬里之小金冈配黄氏子男二长朂永乐乙未进士南雄建宁两府儒学教授遂擢御史有贤声於时次昂会试中教官选今为唐府伴读女一归刘伯端孙男十一女六曾孙男二洪湖凡世有大功德者则见之铭与表如杏隐君其持身处物固皆善德矧其诚孝尤德之大者是宜表也

陆守道墓表

姑苏萧仲南从余在翰林廿有余年其为人质实静重不苟干请间以其甥陆某来拜求表其父守道之墓余念於守道未尝一觌顔一接辞也谢之再三仲南曰果非其行有重於乡可传於後其奚敢渎备道其平素且出其事状及吾友张君宗海所为铭墓之文览之而信为之书曰陆出吴荆州牧抗之後世家长洲其高祖盛始居陈湖之上积善以植家曾祖荣甫人有就之鬻田者必增直予之或讥其近名曰贫极则鬻田吾恤其贫

<集部,别集类,明洪武至崇祯,东里集,续集卷三十三>耳祖仲祥父文伯家益富恒自念富不蹈义怨将萃焉而所行未尝违义母张氏守道讳礼惇厚明敏自幼有孝弟之行而亲睦宗党喜学长从明师讲授即谨於义利之辨遂博涉书史永乐甲午朝廷用旧制选用才贤於富民中守道与焉召至屡奉使於外不辱命未授官援例暂归再召以疾不果行其初被召也付家事二子以友恭书其堂谕之曰汝兄弟了此即百事当矣及归种橘轩外又谕其子曰种树与种德同封之厚溉之时而常视其螙去之斯根本固生意逹而葩实蕃硕矣其训於家?类此尝以白金百两贷其友之子未几其友坐事当远谪子仓猝偿贷守道曰若父吾友也愿以赆卒不受偿有华某者同被使命出华中道病疫其从者畏而逸去守道独扶持之躬煮药与粥饮食之华卒具棺敛殡之驰书其家归其丧岁饥屡发廪赈贫者凡久贷不能偿者辄焚劵乡人贫者病予之药死予之棺耕乏种予之谷皆不可数计其施於人率类此平居谨言行处人以诚襟宇坦夷不事表襮虽富意澹如也喜宾客敬久不衰闲暇读书赋诗以自适宣德九年七月廿四日卒享年五十有九配吴氏子男二珩瑄女一归张枢孙男三女三呜呼自井田废而兼并起强凌衆暴久而益甚数十年来富家豪族豺虎其乡人者大江之南莫甚吴越前数年朝廷遣使巡视扶植其善柔薅除其强暴盖已肃清而比闻故习稍稍复作何其沉溺之固而不知省也然亦曷尝无善仁者哉孔子曰十室之邑必有忠信吾於守道徵之矣故为之表陆氏之後尚世承之勿替

韩母太安人王氏墓表

太医院判韩叔阳之母太安人卒於乡叔阳奏乞奔讣归上尉谕留之赐钞三千贯明日复奏乞归上复留之命工部遣官营葬叔阳既拜命退奉国子祭酒具宗鲁所状太安人事行介其同官蒋主善求文表墓余於叔阳有同朝之素谊不容辞按太安人姓王氏讳妙安世家苏之嘉定族衆而产殷父某母某氏父洪武中以赀长万石区坐累谪滇池以其家行太安人始笄性行端淑父母甚爱之虽旅琐中必谨择所归时金华韩伯器亦寓滇中行义为衆所重且邃於医方求配遂归韩氏敬事君子躬勤与俭相之植家而家用丰後朝廷以名医徵伯器遂挈家北归至京师太安人念韩氏之先茔久旷展省也请於伯器与其子归武义既复至踰年伯器卒居丧如礼遂及其子奉衬归葬於乡而益笃教子恒曰汝曹所当嗣者世业而尤当嗣者世德嗣世德必在於学勉之毋怠後叔阳仕於朝蒙恩赠父以已之官封母为太安人太安人拜命既族寓书励叔阳以敬慎毋孤国恩忝父母其待诸子及妇均一恒训以义方於族姻惇恩意驭下以恕平居务善而避不善闺门秩如也享禄养者十年虽春秋高而康宁和豫忽得疾药屡进竟不起宣德九年正月十六日也生元至正二十二年八月一日享年七十有三将以卒之年某月某日葬某乡青草山隂塔石之原袝夫之墓子男十今存者仲阳叔阳季阳孙男四杰仪健俣孙女五叔阳倜傥卓卓精其父之业永乐间以名医徵诣太医院简事今上於春宫勤慎小心久而益恭上嗣大位超授太医院判恩遇隆厚凡所被赐赉必先以奉太安人而後及已人皆为太安人荣而太安人恒执谦不自伐也呜呼人之贤必本於父母太安人训饬其子惓惓於世德而躬自蹈者其德老而不懈若此信贤母哉信贤母哉遂为之表

张母太孺人董氏墓表

宣德甲寅有旨封贵州道监察御史张君庆母董氏为太孺人命未下而太孺人卒以卒之明年葬今礼部侍郎王公为之铭墓又四年庆求余为墓表庆笃实清谨力学有文举进士为御史以重厚称盖庆蚤丧父一本於母之训也母之墓有表固宜按状董氏邑故家宋参知政事德元之後也父天成母曾氏太孺人自幼善女事熟女诫诸书而贞淑闲雅锺爱於父母长归同里故家张孟芳太孺人於事舅姑至孝无几舅卒时徭赋方殷孟芳年虽少日竭力赴公太孺人亦力於内助事率蚤集已而佐夫殖家居宅资产咸加於前孟芳卒太孺人悉心教其子七男三女严於夫之存也孙曾後益衆申礼教以防范之太孺人平素於荐祭致严於宾客有礼於臧获有恩於家之长幼贵贱衣服饮食之给咸有定序尝岁甲申大歉里富室率闭廪不发太孺人计其家所储谷万余石量足岁给外命其子悉平价以粜隣曲之贫者咸计口给之不责偿乡里德之宣德甲寅九月二十日卒享年七十有八男长即庆也次旻先卒次俊次贤次良次雍次熙萧德高曾克温曾一新其女之壻也孙男三十有二人显颐吁顒颢頲?頔颉顽硕颂頠顔颠颀熲?顗?颛頵顉顼项顁頮女十有二人曾孙男十五人暠昴晏晕晃昇昱昪冕旦暹昺晁景曼女十一人易曰积善之家必有余庆古诗人之於颂祷也祝之福又必祝之以子孙之贤且衆若孺人其修於家施於乡为善有诚宜其有贤子而孙与曾之益?也天道福善之云不其然哉不其然哉是为表

王母曾孺人墓表

泰和之西鄙南富里王氏有贤母曾孺人卒而葬今二十余年乡闾族姻称道其德善啧啧不已盖於余从伯母为同产兄弟从兄思贻先生尝寓书京师致其子之意求表其墓属余侍从之北京未暇也历七年其姻家贵州按察佥事郭公绪申致其子之意余诺之是时其孙绂在京师遂以前韶州府学训导欧阳源所具事状来余读之叹曰孺人素行如此宜乎乡闾族姻称之不厌而为之子者必欲昭于远欤曾故万安龙丘里名家世积善某娶郭氏孺人之父母也孺人讳庄天资柔静自幼涉知书祗姆训勤女事好恶不失其正家虽富清素简约自持其归王氏为思齐甫之配王曾门资相埒而思齐甫杰特不凡孺人相於内事舅姑尽孝道治家条理秩秩元季兵乱以其阖门窜避山谷不改常度乱定归尽丧其资产无几又丧思齐甫孺人时年三十有三谨礼度而??育其子一男一女茹苦服疏躬勤蚤莫用再植厥家一如思齐甫之存也教成其子男有室女有家庭户之内尊卑贵贱肃如穆如盖乡闾族姻所共称其尤难者也其卒以永乐乙酉某月某日享年六十有九其子男守贞女之夫即欧阳源孙男三长统次绂永乐辛丑进士莱芜知县次纁女二曾孙男四呜呼人之善行盖难得於忧虞艰窭之际矧为女妇当嫠居穷处乃能秉礼从容以卒有立如曾孺人者非贤而能之乎非贤而能之乎是用兼采衆言书诸墓石以称其孝子之意

中军都督佥事李公夫人王氏墓表

妇德以孝敬慈惠为要孝以奉上敬以奉夫而正家慈惠以及下或一阙焉则妇德不备备未有其家之不兴也世去古远女教不明德之备者盖亦鲜矣观於吾友沈民望所述李夫人王氏之行其庶几乎此欤夫人之子芳以其父都督李公之命介太医士孙公器来求文表墓王氏世家江西之番昜其曾大父讳才洪武中以军功积官至辽东都指挥佥事大父讳文昌袭金川卫指挥父讳文义早世季父讳文邦代袭其职调锦衣卫夫人讳妙庆生长勳臣之家而闲姆教涉知书精女红事父母笃敬爱为族姻所重既笄归都督公公名福李氏世居河南鄢陵亦以武功起家都督公袭其父职从征伐积劳勲勇智出伦进官督府夫人自为妇事舅姑生养死祭致其诚敬如事父母睦於宗戚严於训子待媵侍有恩惠天资慈恕未尝作於言色闺闱之内肃雍有常躬执俭素虽贵富不渝其下化之於妇道妻道母道庶乎备欤春秋五十有九子男一即芳妇王氏後军都督同知王公或之子女一在室都督李公数年奉命率师备御海道得以专其智虑致力於公使边方千里肃清无虞而忘内顾之忧盖以夫人之善於家政也古者公卿大夫之妻其德行可称或咏於诗或书之史皆有闻於後今之世如李夫人者其宜表哉是为表

故罗母刘氏墓表

洪武三十三年九月五日西昌罗母刘氏卒既葬县西北十里楮原靖江府长史萧用道铭之矣其子孟敬等又介萧建平来求表其墓余谢不知状建平曰母世居泰和城西考与权妣郑氏生有淑德时仁寿居同里弱冠考均瑞妣刘为择配良而母归焉既入门以事父母事舅姑姑病汤粥药饵必亲煮以进不使余人夙夜侍侧无怠色姑曰新妇尽孝敬事我愿新妇子孙亦长尽孝敬事新妇又以和处其族姻以恩使在下者以勤俭佐其夫殖其家教其诸子敦忠厚崇诗书时乡先生萧尚仁教其塾馆戒诸子若孙必敬奉教诲母违慢以辱先生命晨夕饍馐必躬调洁清然後进先生没其子今长史公用道继焉奉之亦如先生间其子若孙从他先生长者自外来皆厚礼待之故其子孙游从薰炙多雅饬循循年五十仁寿没贞谨自持岁时诸子孙曾若妇孙之妇合六十有余人列左右序次升堂上寿滫瀡错陈慈顔悦和可谓福也矣而亦岂偶然者欤卒时年七十有六子男七人某某孟逊先卒某某某某孙男十有九人女十四人曾孙男八人女十人余得诸建平如此建平端重而信且余与罗氏同里閈故为表之使世之歆羡於福者知其有本

东里续集卷三十三







续集卷三十四

<集部,别集类,明洪武至崇祯,东里集>

钦定四库全书

东里续集卷三十四　　　明　杨士奇　撰墓志铭

钱秉渊墓志铭

洪武二十一年八月初三日吉水钱秉渊卒既葬庐陵淳化乡南路之坪之原後三十有三年其子某以从兄翰林检讨习礼所述事状介习礼求文铭碣钱家吉水文昌乡世以诗礼为乡之望其祖以和父立明母张氏秉渊讳某性孝友未冠遭元季之乱丧其父已卓卓有立奉母及弟妹避兵走傍县属岁饥口衆母旦夕为忧即跪进曰儿在大人何忧也旦夕竭力营措一家衣食无不足而恒有愉色和气以乐其母事母终其身尽敬爱念不获事其父语及辄悲切爱其弟延师教之一切公私事悉自任不以及弟妹而长育婚嫁之皆尽恩意惇宗族为人庄重寡言虽盛暑见弟侄必冠衣乐振施喜宾客过使行旅皆舘谷如归春秋四十有七娶张氏有妇道子男三昭曍暄女一嫁王三益孙男十女一铭曰

有硕其宗儒其世维克承之孝与弟怀而未施待来裔

杨处士墓志铭

永乐壬寅七月四日延津杨处士卒其子盛以兵科给事中李本所状处士家世事行请铭前吾在翰林盛为庶吉士有游从之雅故为按状叙而铭之杨之先出弘农世有阀閲元至元中讳某者知保安州卒於官遂家焉传某生得誉皆隐居不仕得誉生忠又徙易之涞水处士父也洪武中为河南延津湖广邵阳两县主簿皆以惠政得民心既卒处士奉丧归道过延津延津人嘅然念曰是吾仁父母也生而抚我没而遂去我乎相与挽留葬延津处士不能止葬已因留家焉处士讳埜琳字某为人质素事亲尽敬爱亲殁哀毁而丧祭不违礼先墓在涞水岁未尝旷祭扫居常孳孳以绍先业为心其教子亦必举先世之盛曰勉图无忝也躬俭以起家泊然布衣无慕外之意与人交惇信义遇穷乏必賙之假贷不能偿者折劵不复问虽其自奉薄邂逅嘉宾客必倾倒懽洽廼已盛官京师数往视之父子相聚甚乐盛或以客外所养不备私自歉处士察知之语之曰崔玄暐母达於道吾乃不达耶但汝能尽忠事君上即汝之孝何必口体之奉哉将归又语之曰吾之数来盖自念老矣恐一旦死不复见汝今归死固无恨汝但尽心国事母徒以老身故惓惓也盖归几两月而卒享年六十有二既卒自其邑长贰及乡闾耆耋咸悲伤悼惜往致吊祭之礼焉初娶郑氏生女二人继马氏生三男二女男长即盛永乐戊戌进士翰林庶吉士今为中书舍人次敏次惠女长嫁高嵩次嫁王某其二人尚幼孙男二易诗女一葬以永乐某年月日墓在其山先茔之次铭曰存之良履之臧铭其藏永其扬扬

故翰林庶吉士王钦正墓志铭

正统元年三月上临轩策士士奇与今少保江陵杨公皆读卷官上亲擢周旋等三名第一甲第四名王监第二甲之首既退杨公为余言监所对策其篇末之献磊落精切识高而义正才广而词畅将来有为之士也余深然之旋三人既受官有旨命大臣选进士如永乐甲申故事进学于翰林得十有四人而监居首悉以为庶吉士监等仰体德意咸克自奋时重风宪之选命廷臣举监察御史杨公与余皆意在监属有令不得举初仕者然吾两人所期望监远且大非止御史也一旦余闻其病亟属所厚者为求医药不数日竟卒为之伤悼不已又属所厚者为董治丧歛且许铭其葬於是其友给事中刘益述家世事行来趣铭王氏吉水金塘里故家世修仁厚曾祖所安祖子完父嘉靖袭尚诗礼不慕仕进母某氏监字钦正自少端正秀颖笃孝友之行而嗜问学不烦督励朝夕自进其功宣德壬子以书经选江西乡贡第一明年会试礼部中副榜当授教官宣庙意有遗才在副榜命廷臣即文渊阁覆试之得二十有四人赐冠带给校官禄令进学国子监而监预焉後三年监中会试廷试赐进士出身入翰林为庶吉士为人简静端洁温恭坦夷论事悉中理所蹈必由於义其中泊然居京师数年未尝一濡足势要之门公退闭户阅书以求古人之心间为诗文自适所与往还皆诗书行义之士其将易箦也独以亲老不获终养自恸盖考其志与行宜禄宜寿宜显用岂谓遽止於斯乎故其卒也衆皆悼惜之既卒家具萧然敛以故时布衣亦足观其平素矣卒於正统三年六月十三日享年三十有六娶周氏左庶子崇述之兄子子男三琮珙珣女二皆幼呜呼後进之士如钦正其可多得乎铭曰

材也见收於垂般骥也遽仆於天闲呜呼钦正匪命之然欤奉天翊卫宣力武臣特进荣禄大夫柱国彭城伯张公墓志铭

彭城伯张公薨于位公卿大夫咸往吊之其弟都督公求余为葬铭余诺之遂命彭城公之子某以事状来拜按状张故归德永城名家其先积善累仁世有绍续迨其高曾充而益弘高祖讳文铭妣宋氏曾祖讳景惠妣刘氏祖讳从义妣朱氏考讳麒洪武中仕至昭勇将军指挥使永乐辛卯追封奉国翊运保义武臣特进荣禄大夫柱国彭城伯諡恭靖甲辰仍追封三代考妣皆进彭城侯及侯夫人恭靖为人敦厚闓爽务义施德秉忠事上始终一心母仝氏累封彭城侯夫人恭俭慈仁言勤率礼内德之懿化成於家今太皇太后母也恭靖子男女皆三公为冢子讳?仪状丰伟笃实和易表里不二既冠时仁庙为世子公奉命宿卫文庙北平之师出公仗剑以从东取大宁还战郑村埧连大捷以功超授义勇中卫指挥同知遂援蓟州败辽东军之攻蓟州者追奔至榆口而还自是侍卫守北京南军围城公旦暮效力其间永乐二年以功陞本卫指挥使三年调金吾右卫五年调锦衣卫十四年调府军右卫二十二年陞中军都督府左都督是岁冬命为奉天翊卫宣力武臣特进荣禄大夫柱国彭城伯食禄一千五百石子孙世袭明年侍卫宣庙谒孝陵归奉命总督操练左哨军马正统元年患痹疾上遣太医院官督医视疗竟以不起三年六月二日也春秋六十有五公平居孝於父母友爱诸弟祗事四圣小心恭恪以勲以戚爵位累加礼遇之隆锡赉之厚执谦秉和居静守约循礼奉法深戒满盈家庭中外以清以肃故其薨也讣闻特遣中官监视丧事命礼部赐祭工部赐赙营葬葬以薨之岁某月日墓在某县某乡某原其配宋氏累封伯夫人子男八人长辅次辂府军右卫指挥使先卒輗越府羣牧千户軏越府典宝轼襄府羣牧千户辙辕女二人孙男女各三人自古外戚有贤有否贤者克保贵富延被子孙否则不旋踵而偾覆随之固在上者失驭之之道也我国家自洪武永乐以来於厚戚里亲之以恩约之以礼如张公者既藉累世之德善又身修恭俭之行斯其家之兴所以愈久而愈盛者欤铭曰

皇明建极贤戚多有堂堂张氏任姒所自本其先代累仁毓祉如石韫玉光华韡韡逮于恭靖彭城启封源厚流闳用传暨公维公嗣兴秉孝与忠翼翼孜孜罔懈于躬始以戚来继以武侍义旗所向身先将士曰战与守厥绩咸励嘉诚醻劳峙乃爵位祗事四圣茂恩龎洪惟满之戒惟谦之崇秉乃?恭一于初终用永保家匪直令躬昔在东京次伯敬平暨宋肇兴杜有审琼吁嗟张公允侔令称凡厥子孙视兹刻铭

国子司业吴先生墓志铭

太学为国家成贤育材为兴治之本所系非细故其师范尤在得人而非道明德立心古人之心知本末之务多士所心敬诚服者不足以称任数十年来称斯任者临川吴先生其卓乎表表者欤先生以明正之学惇实之文端厚之行峻洁之操挺然而不诎皜然而不滓其於施教必先正本而後循序以达也盖先生自读书乡校已立志不凡近虽寠夙夜勤苦淬砺不夺於外物洪武中选乡贡病不果上後入充太学生祭酒司业礼之不与诸生等奉命宣谕武臣云南又閲军士福建时奉旨出使者所至皆有金币之赠重朝命也先生一毫无所受及归其装不益丝毫惟经过山川所作吊古赏胜之诗百数十篇耳会试礼部擢第一廷试第四赐进士出身授翰林院编修陞修譔考礼部会试纂修高皇帝实録书奏赐白金文绮及金织衣修永乐大典为副总裁吏部言国子监阙司业太宗皇帝曰此非可轻授其令祭酒胡俨慎举有学行可为师表者以闻胡公举先生即日授国子司业居无何祭酒有他命自是皆先生总监事时士习日下学者急於进取率不究心经传惟诵习前辈程文以觊儌幸先生革之终日危坐堂上召与讲析义理且设疑诘之使退求诸心庶有自得之益於为文必先义理而後辞采学者始趋实功不事苟得以礼法率其属属官中有不检者数辈不便之相与求先生之短以沮之卒无所得又饰诈以谤之然先生素行孚於外者久谤卒不行有以告者先生但自引咎而已以是名益高而谤者益不容於清议虽弘度待物然未尝屈已求合虽时权贵卒不乐之而自信益笃仁宗皇帝知之有素一日顾士奇曰朕即位以来两京之臣多以序进惟南京吴司业未进盖朕久不见之故忘之耳後三日宫车上宾矣先生为司业十有八年太学生数千人及天下贤士君子皆称吴先生古道吴先生贤师而职铨衡者独若不闻此虽先生之命而益以见其所守且士大夫之重轻於世者亦岂系乎其官之进否也哉先生笃孝行亲丧哀毁骨立後在太学遇诸生告归省者辄感恸不胜处交友必辅之正道虽迕不避中允李贯故同舍生素相厚贯坐累系狱十年家甚贫先生极力賙之且戒其家人有无相共贯竟死狱中而賙其家益勤平素施义类此一日会宴太学得风疾遽革舁归顾其子曰吾死勿用浮屠老子法治丧不一语及他事而卒卒之日家无一缗之储礼部尚书蔚公集衆赙治歛归葬先生讳溥字德润号古崖吴氏世业儒其先居临川之种湖曾大父景南大父某父思清赘崇仁章氏遂家崇仁後以先生贵赠其父承德郎国子司业母章氏安人及封其妻郑氏安人子男四与弼与畴与年与性皆克继承女二长嫁应天府学教授孙曰让次嫁徐士英孙男三先生卒於宣德丙午九月三日春秋六十有四以卒之明年某月日葬崇仁左桥之原先生长士奇二年同官翰林者七年又以同乡相交莫逆後来北京尝主余家间共夜坐谈其贫贱时事盖使人耸然起敬畏而後知其操执峭厉盖天性云无几闻其讣余为儒林恸之尝私为作传矣欲书一通寄其子未暇也今与性新除休宁县学训导在北京求余作父墓铭遂损益传文为之志而系以铭曰

呜呼先生君子之儒古道之趋古人之徒其存者贞其执者确必有本源用淑来学岂世无人谁欤古心呜呼先生足强儒林呜呼先生逝矣不作寒崖古栢高风凛若

周员外墓志铭

兵部职方员外郎吉水周君致仕之四年卒於家其子翰林侍读叙以侍讲刘球所述事状求葬铭余素交游其父子间虽老且病不得辞按周氏吉水泥田名家业儒代有显者宋之季讳应龙号盘洲为时硕儒其子讳京孙直宝谟阁上疏力诋贾似道奸邪不去之必误国不报弃官归君高祖也曾祖讳厚教授里中不仕祖讳闻孙元至正中乡贡进士为鳌溪贞文书院山长召修辽金宋三史上书请以正统归宋时不能用遂去之考讳观妣李氏宣德中以君贵赠其考奉直大夫兵部职方员外郎妣宜人君讳鸣字岐凤天资颖敏自少喜学问长而明经博究子史家故丰於产更兵乱产堕有司仍稽故籍徵徭赋君时成童卓然躬任之事靡不集而产日复家日裕既冠桐城县辟儒学训导正师道严教法诸生多有成丁父丧去服阕上书论事擢山东即墨县主簿以明敏详慎为上官所重布政司檄君随御史按察司官诣登州省録重狱七十三人辞不服者四十五人御史按察司官皆不听君委曲言之且援古之以伸雪寃狱知名者导之卒从君言共核之四十五人皆得直时方用兵赋即墨兵器铁十七万君以海滨非所产奏罢之又奏便民十数事皆从之在邑得其民心永乐甲申改国子学正车驾视太学预赐宴及袭衣吏部言汉府阙纪善命选国子监官任之祭酒胡公若思举君遂用之既至王府事有不当者悉直言高煦虽貌礼之中实忌之然君遇其有过必谏不惮忤也时府中匿不传籍军三千人又纵护卫军据各卫牧地及邀夺商民财物人苦之莫敢诉告君具言於高煦且曰不早戢之事必上闻而国危矣不听高煦作宝贤堂君献箴致?讽之意冀有启寤高煦益厌之会车驾北巡仁庙监国时高煦亦留南京恃宠骄恣所为益多不法君愳祸及入极言之遂大见忤诬其罪於仁庙下君锦衣卫狱君从狱中陈诉且録所尝进谏书上之仁庙寤即释君出为长洲县学教谕振起学政日见成效宾兴之岁诸藩聘考试官考福建者二考浙江者一率称得人长洲九载陞南京国子博士初至入见仁庙於文华殿犹以纪善时事俯垂劳问在监再岁丁继母忧去服阕用荐陞南京兵部职方清吏司员外郎授奉训大夫时清理军伍职务丛脞君从容综理而无滞事三载考最赐诰进奉直大夫推恩考妣宣德十年以老疾陈乞致仕从之正统三年四月五日卒春秋七十有五君致孝父母抚二幼弟极友爱冠婚率尽礼合三从兄弟子侄百口同居爨一家之间咸无私蓄着家范十数条令子孙世守於子弟天资高者必教之学经好学者必极意奬进族人有没於仕贫不能归丧者必经营归之能悯穷济厄清江艾时春之官宁海道遇寇刼伤创甚行槖且尽君邂逅为求医药愈之而分资予之而别於急义类此君有材具善持论议为诗文词采焕发波澜层出而举笔立就所着有尚书通春秋纂要及退斋稿若干卷退斋者其所居之号也元配彭氏赠宜人继王氏封宜人子男三长勉次序永乐戊子进士自翰林庶吉士累陞侍读次广女二前兵科给事中金昭伯庐州儒学训导彭埙其壻也孙男七女三曾孙男女皆二其葬以卒之明年某月日铭曰

吉阳之周文献宗代有特起推钜公鑚研六籍观会通或扬于庭挺臣忠或潜在下善厥躬亦有着作开瞶蒙繄君嗣兴承时雍赞理小邑宁瘝痌陟辅亲藩竭乃衷弼违纠慝声渢渢枘凿龃龉讵有功蹔诎遄信道靡穷褒衣横经坐黉宫中台郎秩迁益崇名遂身退何从容消遥林泉寿考终山盘川回马鬛封子孙蛰蛰来章逢春秋霜露展敬恭

光禄寺卿郝君墓志铭

光禄寺卿郝君讳郁字文盛世家永平之抚宁大父讳某大母白氏父讳某母程氏文盛自幼父知其必贵稍长俾学甫冠有司择主案牍永乐元年内难肃清之後论守城功授文盛陕西咸宁县丞未行改北京光禄寺典簿授从仕郎持躬勤慎厘务周悉秉谦用和厥誉以起陞本寺丞授承务郎益克祗励时井泉为光禄卿恣无忌畏罔上侮下至於储君亦肆谗间文盛尽力弥缝靡有遗阙泉既以罪黜遂超陞光禄卿授亚中大夫赐诰嘉奬赠其大父父皆亚中大夫光禄寺卿大母母皆淑人封其妻聂氏淑人郝君感恩愈笃弗懈凡祭祀供御宴会之事必亲必诚间有疾靡敢遑暇强起趋公不俟勿药盖恭事四朝始终一心待遇之厚有加无损正统二年二月初五日以疾卒讣闻赐祭命有司营葬朝自傅保尚书以下咸吊祭文盛为人质直坦易无城府居家事亲孝抚其从弟胜贵寿尽友爱居官处僚属和驭下寛平其卒也衆咸悼惜之向使文盛当井泉无状时稍分毫混蹟或不周於谨岂复有後来隆遇文盛享年六十有一而官光禄者三十有四年可谓荣矣亦其发诸已者有以致之欤其子男二人长忠次信孙女一葬以卒之岁三月廿一日墓在北京宛平县之玉河乡於是忠信介珍羞署丞王彦材来求铭余与文盛同朝久目睹其行事为叙而铭之铭曰

克恭於上克寛於下惟天於人恒与善者仕埀三纪位跻九卿外峙显荣中和且平寿而考终亦既多祉勒铭厥藏庶几不死钦承祖业推诚奉义武臣特进荣禄大夫右柱国定国公徐墓志铭

上天命圣人为天下主必生文武之贤为之辅佐用成大勲建大业若身都将相享富贵荣名令终传被子孙久而弗替又必本於盛德焉元之既衰寇盗充斥生民?炭极矣我太祖高皇帝以至仁大圣躬膺天命仗一剑起淮右举汤武吊伐之事有识之衆云附景从义旗所之东征西怨不数年四方肃清天下归戴遂造万世太平之业於时股肱心膂之臣皆英武杰特超迈之才若纯诚厚德颛颛焉尊主庇民之心者中山武宁王徐公其首也天监厥德报福弥厚延庆後人逾远逾盛非一时同辈所可儗也盖王四子长辉祖袭爵魏国公次增寿当太宗皇帝师旅之际有翼戴功而竟死非命初追封武阳侯进定国公諡忠愍公其嫡嗣也时年十五召见赐名景昌遂命袭爵定国公授钦承祖业推诚奉义武臣特进荣禄大夫右柱国食禄二千五百石子孙世袭命吏部慎简儒师道之学问公天资颖敏已嶷嶷负智识从师讲授日谨程度其师丰城丁秀恒重厚雅则公惟其教之率未尝或违而寒暑朝夕所以事师礼咸备踰年始趋朝参上察其进退恭谨喜遂欲任以事永乐四年命掌左军都督府虽细务必亲而智日广明年汴河溢命公代祀河患以宁十三年车驾幸北京以公事入见顾问再三进对称旨赐御廐马三匹钞六万缗十七年修凤阳皇陵宫殿命公董之益竭祗勤抚绥奬励人竞劝功十八年侍仁宗皇帝入朝洪熙元年命掌行在後军都督府是年丁母太夫人沐氏忧宣德初起复高煦构逆宣宗皇帝下诏亲征命公等守北京师还赐赉良厚後车驾三出巡边公皆扈从祀岳渎及册封宗室皆秉?将命先是仁宗皇帝笃念外家孜孜勉公兄弟子侄於学公祗体德意克力进修朝退闭门手不释卷遂多识古人言行之善与凡治乱兴坏之由闲暇吟咏自适家居事亲孝为人简静寡所交处惟名儒贤士过之必起趋迓相与倾写极懽未尝苟附权贵正统二年六月十二日以疾卒於正寝其生洪武戊辰六月十八日享年五十讣闻上命某官赐祭赐赙勑有司治葬将以卒之岁九月九日葬宛平县京西乡黄家台之原公上世及三代已具先茔之碑其配张氏封定国夫人其子男二长显忠次显义女一归金吾卫指挥同知卢能於是显忠奉国子助教谢济所撰事状介太医院判蒋主善求余铭墓嗟夫公生佐命元勲之家遭逢列圣爵位崇而宠禄盛而心之所存躬之所蹈凡以嗣先烈垂後裔者其可无憾矣遂为铭曰

菽菽中山尚文敦武翼圣承运弘靖天下功存社稷德施生民配祀清庙衍祚後人维贤仲子忠愍克肖中遭非命帝用允悼崇爵华褒宠光隆隆大国丰禄命公嗣封煌煌貂蝉加公丱角拜頫受命嶷特恭恪笃念天宠亦笃孝思图惟弗沗肆励书诗前言往行心在躬蹈曰予操志敢昧忠孝承官惟祗莅事惟勤雍容在廷有仪循循躬事四圣岁历三纪鞠躬一节毖终犹始既艾全归寿岂必多夷考平素行罔缺瑕宛平西乡卜藏斯吉焯示悠远太史有述

周处士墓志铭

吉水泥田里周氏有君子曰时立以正统二年六月十四日卒其子源奉翰林修譔叙所述事状求余着葬铭修譔时立族弟也其述详实然时立年十七八从其父公明先生於庐陵邑庠余数过见之爱其温粹端厚而勤於学尝戏公明曰此当跨竈公明亦戏谓余此竈殆未易跨已而私语余君非敢誉子然是子纯而有志承家可望也时公明之叔仲方先生教郡庠亦数向余矜时立不凡无几余被召仕京师往往逢人问时立知其学与德皆进心以为公明喜盖与时立别三十年再相见北京则苍然老成人也相劳苦未竟遽别别数岁闻其卒为之怅然则余铭之也固宜周氏文献钜族其曾祖学顔祖孟泰皆博学不仕父文明历庐陵黄冈长洲三县学官母曹氏时立讳道时立其字生有令质自幼嗜学十余岁能属文日强识数千言仲方先生授之书经远有造诣里名家竞延为塾宾教其子弟出则授徒归则治其家秩秩有条理稍暇自致力於学不辍率间岁一走数千里省父母於官事继母蓝得其懽心友爱诸弟甚厚弟迪为翰林修譔在北京进为训导在襄阳子源为教谕在湖州皆尝一造观其所设施而励其所未至平居诱掖启迪族姻子弟於善道不间戚疏从叔公智公显坐累谪远戍遗幼男女於家时立训育之长而为之嫁娶於助建先祠割田供祭祀修宗谱皆尽诚意素所交戴用础阖家病疫里俗惧传染无一迹及门时立独旦暮躬视不懈戴妻卒教督臧获为殓殡如礼素志澹泊不干仕进居恒自捡其身而以义畏服其乡人家有古桂复荣作重屋其侧藏书甚富以教其子孙间日会宾友焚香鼓琴觞咏为适里有山溪之胜晚自号山溪其学博通经史诸子为文赡而正所着有山溪稿数十卷配毛氏继杨氏子男四源由德清县学教谕陞天台县知县泝潜泽皆治经术女二长适罗宗渊次未行孙男三女四葬以卒之岁某月日铭曰

奕奕周氏世儒厥服崇科清秩有嗣有续有特时立含章韬华大义之明厥履孔嘉秉诚孝友劬劬自孤石泉云林优游恬愉岂乏世儒高视宏议孰为时立俯仰弗愧嗟嗟时立时岂多有作铭昭之永式尔後

越府右长史宋君合葬墓志铭

宋之先自广平徙江西之新淦又自新淦徙吉水至荣甫又徙庐陵积财能施及其子彬之孙成章皆隐处不仕成章生若璟翘楚伦辈中与大学士解公游公屡称之其卒也为之铭墓娶孙氏金壁里名家几子其弟几子子环字文莹自幼淳厚秀颖喜学问从明经师日勤不懈举中永乐三年第二甲进士为翰林庶吉士与修永乐大典书成被赐赉擢吏部验封主事授承直郎居职勤慎岁余从隆平侯董修太岳太和山宫观能周悉人情而矜恤其力竣事陞吏部考功郎中授奉议大夫属建北京乂从侍郎师逵采宫殿材於湖广以寛厚赞逵衆咸悦之仁宗临御封建诸子简用辅道擢梁府右长史授奉政大夫赐诰命又以其散官职事赠其父而封其母太宜人妻宜人为长史踰年小心恭恪王敬礼之丁内艰去赙赠之甚厚居丧杜门不出服阕改越府右长史凡持已处事如在梁府一府贤之宣德八年六月八日以疾卒享年五十有二其孝悌之行一出天性处朋友乡党惇信义为人和厚夷坦犯未尝校自守有素再以使命过乡里无少长疏戚接之懽然见郡县长吏叙寒暄而已未尝片语及私故尤为乡先辈所重居两京不苟涉迹权贵人之门间暇恒与文士知已觞酒赋诗其襟宇洒落於利泊然所着诗文有词林稿南行稿梁园稿妻宜人同里刘氏父贵高母阙氏生一岁而父丧其母教育之精女红涉知书年十六归宋氏孝事舅姑舅姑没不衰谨於妇道躬俭勤以治家尤笃意教子学问父没母老无子迎养终其身先是其母卒於北京之官舍未归殡踰年宜人亦卒其卒先夫卒之十日实五月廿八日云享年如其夫子男三忻怀恂皆志於学怀宣德八年第三甲进士女三孟归刘体元仲归龎彦珙季尚幼孙男二光祖奎应女三文莹之卒也家具萧然无以为归计於是怀言其情於朝特给舟并归其三丧同乡学士大夫官京师者集赙助之诸子将归合葬其父母给事中康振於宋氏姻家述其事行为状余故识若璟而相与文莹三十年为删而约之为铭授其子俾刻而纳诸墓铭曰

呜呼文莹明经发身金马石渠声光蚤振简属天官克毖克勤再相兴作亦克用仁察行与能进藩辅臣乐易之容静贞之存不竞不絿有执有循呜呼文莹其君子人曷不百龄遽返九原厥有德嫓合藏于坟铭以昭之示其仍云

东里续集卷三十四







续集卷三十五

钦定四库全书

东里续集卷三十五　　　明　杨士奇　撰墓志铭

兵科给事中胡端祯墓志铭

数年来吾郡吉水举进士升者胡端祯王钦正皆温厚谨静言动循礼余心重之皆期远且大也上屡勑廷臣举贤才余未尝不意在两人属例不应而止未几两人者皆以病卒余皆悲悼久之盖悲夫贤者之难得而易丧也钦正卒於北京其丧之归也予为之志墓端祯以病归卒於途故未及也今年其学者余杭丞贵溪丘熙岳具礼币以英山教谕徐鼎所具事状求余着葬铭按状胡邑东故家盖宋刚简公梦昱之後曾祖拚祖义贤父希亮始徙邑仁夀乡之南华母金塘里王氏端祯讳祥以字行天资淳实自少喜学问从明师治经术以易经举登宣德五年进士第既第而归从学者日衆有千数百里负箧至者八年被召至偕至者六十余人上亲命题合试之文渊阁下拔其尤得七人端祯与焉改翰林庶吉士明年擢户科给事中无几得疾历数医弗效已而小瘥请於朝乞归治从之归过南京疾复作竟卒和州西梁山下其妻之弟罗昭问以其榇归其家葬之黄桐坑之原端祯为人学广识明言简志正举错当义不苟止随内笃孝弟之行外崇友朋之信和厚平直博爱有容盖以施无往不可惜乎其遂止於斯也享年三十有八平生所为诗文藏於家娶罗氏惟女子二人长许嫁王某次尚幼身後之祀尤可叹也若熙岳之惓惓图不泯其师亦足以敦薄夫而表端祯之明於取友也铭曰

德之茂而施弗究存之厚而遏厥後呜呼端祯吾奚归咎

故翰林庶吉士曾君墓志铭

吾友曾君与贤自吾布衣时与之好後同在翰林五年往还意益厚其没三十年矣墓未有铭余未尝忘与贤屡欲铭之辄牵於事或病不果今年蒙上恩归展先墓其子诩踵门拜曰先子之铭文企伫久矣乃按诩所述世家序而铭之序曰曾之先居金陵唐末称朴者生三子其季延构当五代之乱来徙泰和其後子孙之盛累累有科名十四世至如骥登宋淳佑十年第累官宝庆府通判兵乱死节赠敷文阁待制諡忠愍生昌端昌端生以立以立生子述皆儒业教授里中子述娶刘二子长与畊次与贤也与贤自幼淳厚端谨从学萧尚仁先生父子之门治书经邑大夫简充学弟子员登永乐甲申进士第为翰林庶吉士预修永乐大典寅出酉归恭勤职务时四方博闻宿学多在咸重与贤而期其远且大也书未进以疾卒於官戊子岁三月十五日云享年四十有一京师荐绅大夫咸悼惜之与贤仪貌丰伟面洁白如玉气宇温裕坦夷家居笃孝友之行初虽出为赘壻饮食衣服所以佐其兄奉养皆备已而还侍下朝夕益尽爱敬及仕得禄一味之甘必先寓奉亲然後及已兄弟相亲爱不间如一体处朋友以诚有急必赴同学汤如川既仕同年同官且居同舍有无共之无彼此之异如川病极力扶持调护及卒与其弟协力经营归其丧及其孥而悲伤忧郁久不衰隣有数犯之不校与贤有恺悌慈惠之德使之为政必有以及人惜乎未见诸用也其配萧侧室刘相亲爱如同产姊妹至于今益笃世盖絶无而仅有又可以观与贤德之刑於家者矣子男二诩京女四皆有归其仲之壻龙粲今为礼部祠祭主事孙男五监翰海铉钥其葬在龙池之原铭曰允矣君子其德令嘉未究于施匪命则那粤昔德人善应多有有不于躬必于厥後龙池之漘勒铭其藏振振子孙来将有徵

伊允德墓志铭

翰林庶吉士伊侃既奉命观政礼部闻其父丧将归縗絰齎翰林编修徐珵所具事状谒余求葬铭其父讳宗肇字允德伊之先家海州沭阳宋南渡始徙苏之吴县自始徙至允德九世矣曾祖讳元裕祖讳嗣贤考讳服皆隐居不仕妣朱氏父母二子长宗啓次允德也允德自少喜读书多识典故有咨之能悉举本末前辈文章之隽永者亦多所推让蚤丧父事母与兄以孝友称弱冠兄坐累阖家徙凤阳之定远久乃独奉母还母没葬祭如礼兄尚留定远岁时厚资给之一味之甘必致兄乃食平素所接率端士不肯苟近富贵人居乡敬老尊贤恤贫窘急患难所交李克明者夫妇老且贫馆糓之终其身比卒皆为歛葬遇为不义者其可与语必婉辞导之改不然辄引避之所居隣府治未尝一涉迹尝寓南京夜雪有骑士叶英醉驰马过其门坠仆卧雪上马已逸允德掖徙叶卧门下叶醒失马虓叫急索门外人语叶允德徙若叶遂持允德索马且欲诉官允德不得解勉酬之直既解叶归马已归其家枥上叶大感悔走诣允德拜内直谢曰公仁人活我我则负公愿自今父事公终身幸公不我絶允德慰遣之但戒其继此节饮允德素不喜浮图人有及门者一切却之曰吾不能有益汝临卒犹戒家人毋信用流俗言以异端污我可谓不惑也已卒於正统己未八月二十五日享年七十元配毛继袁及蔡皆先卒子男四训亦先卒次任次侃正统丙辰进士次俊女二长亦先卒次嫁王泽孙男二女一诸子以卒之明年某月某日葬其邑查山先茔之次铭曰

善笃于家孚于乡夀而全归此其藏後有续承世其昌

陈德逊墓志铭

陈之先见余所叙其谱牒德逊之曾大父碧潭大父观定父彦和赠翰林侍讲学士母曾氏继母胡氏锺氏曾及胡皆赠宜人德逊其名既冠遂以为字自童丱端重温粹从余外兄陈孟省学在诸生中独静而专为老长所爱蚤丧母几冠丧父能自卓立有孝友之行两事继母皆尽爱敬弟德遵丧父时始龀长育教训之用意周悉凡於事不肯苟且惇义薄利而有恒心闾巷愚劣徂诈之徒旦起而夕仆者比比德逊独谨守先人田庐终其身不铢寸亏益而坦然如履康庄盖无所骛乎外也闲居手不释卷作室数楹积书其中题曰静修非其人不处虽县长贰或其行弗臧而欲邀致德逊必以事辞所居近市而尝入南山中讲授自适德遵第一人进士及第累官至学士衆皆为德逊荣德逊泊然而愈执谦下且数寓书励其弟敬慎闻弟疾甚匍匐走北京视之留数月疾已即归德遵固留之叹曰吾老矣人世几何宁不怀兄弟同处哉所中心不忘者去乡久诸儿或一背训教将不可追改盖其於教子尤切云既归再岁而卒正统丙辰闰六月七日也享年六十娶罗氏子男四瓛璩璧瓄女四皆有归孙男若干德逊之卒也朝之傅保尚书学士以下闻德遵之贤兄殁皆致赙祭亦有为文章哀挽之者余昔与德逊同里閈其从父一敬於余交莫逆家居时屡从一敬过德逊爱德逊和厚愿慤言必在义今十数年来里故旧亡殁已尽每念幸获归休可相与谭论者惟德逊而德逊北京临别亦为余言当豫作草亭於鸥江之上以待先生呜呼今则已矣德遵求余铭德逊之墓遂述余所望於德逊者为辞铭之曰萧散兮容与怀思兮偕处子期余兮鸥之渚余行未旋兮子逝何所嗟余旋兮其谁与

张则善墓志铭

秀水丞张佥谒选京师主吾家近丧其父处士君佥闻讣号恸擗踊不能胜予吊之既成服将归自述事状求予志墓张故西昌巨室田庐赀产乡甲乙数元季之乱销落奄尽里老长率能道其家盛时後生少年闻者皆歆动嗟叹不及目见于时张之子孙皆逢掖治诗书乡称善人如处士是已处士讳则善字嗣骞自少志不务外学通尚书嗜毛诗手録口诵不倦成童父母皆丧辛勤涉囏苦卓立辟塾舘教子及里中子弟广田园以殖家婣戚隣比能急其急气和色温於物无忤无间愚良少长皆乐亲之正统五年正月某日卒春秋七十有四元配彭里名家继罗皆先卒子男二长坦选乡贡入胄监甘贫力学其卒也大司成以下惜之次佥永乐辛丑进士擢四川道监察御史能持身勤职三载坐微累左迁秀水女三廖祥仲刘晖陈叔庆其壻也孙男六朴巽彖涣蒙观曾孙男四处士及其二配皆葬里命华山之原某仕两京不至乡四十年与处士相闻未相识也去年奉命归亲过处士之庐时处士寝疾已久不遂一晤语以出颇用怅惘而竟以是病不起惜哉铭曰

恬澹幽贞避荣与名既夀全归来嗣有兴

赠文林郎四川道监察御史欧阳君改厝志铭

监察御史欧阳洙既陞四川按察副使濒行请於余曰先考之没而葬也尝有铭矣洙忝官於朝得赐勑推恩赠考文林郎四川道监察御史封母孺人洙又得吉卜改厝先考於某原改厝之铭愿徼惠於执事欧阳氏蜀江里名家其先与宋文忠公同所自出入国朝阶儒学登仕籍累累不乏欧阳氏於吾家相望半舍许吾少交允坚允清而尤密者允贤於允俊允和广哲广汤广洙皆相厚余尝铭三峯先生及允贤之葬矣於洙之请宜无辞洙考讳正字允端幼孤卓然有立志不与羣童狎嬉辛勤植门户敬事其母孝於奉先处宗戚乡党咸当其分而持身谨饬家距县城甚迩非公事不辄至平居澹然日与族父兄弟宴聚相娱乐於礼接贤士大夫无厌倦意出言人率信服於教子最为要务宣德五年十一月十八日卒享年五十有五其曾祖觉先祖以吾父子廉母某氏其娶某氏子男四长即洙永乐某年进士发身入风宪次淘次洛次汴孙男八璲琢琦珉珂其改厝以某年月日铭曰

维欧阳氏之宗毓庆垂祉学古入仕连续兴起维允端甫德善有纪弗骞弗扬丘园乐只身没名荣归宁在此

李子怀墓志铭

庐陵李子怀之子子潭幼丧母戴氏鞠於其舅遂冒戴姓既长明经为国子生中乡贡选请于朝愿复李姓以求养其父命下而丧父之讣至矣子潭衔哀茹苦将奔丧而归自为状来乞文铭墓且曰不肖不孝生不能供吾亲一日之养吾亲没又无以慰之於地下不孝益大矣幸必赐之铭辞弗获按状予怀讳衷其先出唐西平忠武王晟曾祖云隐祖庆可父景琳母欧阳氏景琳三子予怀其季也自幼失怙事母兄能尽爱处族姻有义叔祖明叔天麟天瑞皆官於贵播在夷獠之间郁郁乎羁旅无聊也君走数千里往省慰之既归叔祖叔相继死皆有遗孤子不能归且贫无以自活君又槖资走数千里往给之又抚之皆有立然後归尝赘同里戴庭芳氏庭芳早世抚其孤穉子如同产昆季卒大起其家然终不私一钱乡邻有急奔走赴助之未尝以私废平居尤以教子为务岁时辟塾舘延明师礼意曲尽尝语其子曰吾生长兵戈之际不得从事於学今且老矣若等幸生遭明时毋徒视我自弃也岁永乐乙酉二月某日以疾卒享年若干子二人长子泉次即子潭女二某某其壻也孙男若干呜呼若予怀可谓善人也已铭曰慤乎内不饰乎外乐乎义弗徇乎利弗融於世而止於是以昌其嗣

罗处士墓志铭

庐陵罗处富既登进士第历事秋官秋官卿上其能擢知随州且行持锺子温所状乃祖处士之行示余且言元大父没几二十年惟窀穸弗获永固也家父将卜改葬焉而幽堂之铭未有所属敬命不肖以请於执事余交处富久而铭其祖之墓又出其父之命也则按状叙而铭之处士讳思成字存中号天存世家庐陵业儒其先尝以科第显於宋曾祖某祖某父独清福建儒学提举与刘申斋刘桂隐齐名母尹氏处士质直温厚尚端洁敦孝弟之行家四世同居爨愉愉然和也处士博学强记尤深於诗书少时屡聚试郡学皆出诸生上尝挟所业谒欧阳楚文公虞文靖公皆爱重之一时名人如进士刘闻萨都刺皆与之交而尤与豫章辛敬襄城杨士宏暨刘尚书崧厚善尝一就试于有司不偶遂隐居不出务以善导人乡闾悍暴化其德者多矣遇有急难趋赴之惟恐後皇明混一海宇数下诏求贤时年巳六十余不果上苍顔鹤髪逍遥青林白石之间日引子若孙与其乡人少俊讲说圣贤道德之懿暇则登高临清觞咏以为乐年八十一一日具酒殽召亲友告曰吾明日且与诸君别及期正襟危坐索纸笔赋诗翛然而没时洪武戊辰四月十二也娶萧氏先十九年卒子男三人长于邦亦先卒次于京来求铭者次于同女一人适左子声孙男女皆六人始葬于所居之後今将以某月日改葬吉水县麻坑之原夫士挟一才一艺无不欲见用於世至其用之未必皆能有所自见也处士虽未用然平居所及若此孔子曰奚其为为政处士之谓乎铭曰

其畜也富而不显其遇其处也庳而弗遏其施跻于耄期昌其本支天之报之其不在兹乎

乡贡进士罗仲弁墓志铭

吾邑罗孟昭之冢子曰以易经中永乐九年江西乡试明年会试下第为国学生又明年冬得疾又明年其父走千里视之既见疾小间数月更剧遂不起其父哭之恸其所相知在京师者皆往吊之於是其父将以其丧归葬西昌属前溧阳县学教谕梁本之述其世次行谊以属余为铭余受而读之曰呜呼孟昭之爱其子与之克敬承其父之爱皆余所知而今已矣其可悲哉方髫龀已俊爽异常儿是时萧尚仁谢子方两先生皆乡郡之通儒孟昭延致萧先生家塾以教萧先生没又延致其子靖江府长史用道用道出仕谢先生方分教郡庠则厚币遣往从之岁时备事师之礼谢先生没又礼致今广西按察佥事陈公延教之而遇缙绅儒者之往来其家孟昭皆极意隆奉庶之益得师也爱如此亦勉勉敬承其父之爱夙夜饬励自力於学不懈邑大夫举充博士弟子员未几选中乡试其会试京师也余时奉命主文衡盖窃意褎然遂升也既拆名而不与余方内愧失士而数过余怡然益恭下无几微不得之意余又窃叹之中有过人者其所就未可量也既入太学太学生时数千人祭酒胡公课试之得所作文大喜寘第一明日告余曰西昌後来之俊不乏也其所可望成立如此呜呼岂谓一旦而遂已也是岂不可悲乎字仲弁一字崇弁事父母甚孝惟一弟笃爱之惓惓焉引之於道所得一钱以上皆归父母恣弟妹所取未尝以入私室於族姻长者尽敬爱幼者皆有恩意凡所交游有急尽力赴之虑事精密虽微细必审而後动闲居手未尝释卷率尝至夜分始罢在太学有暇辄来余家尝谓余曰蘧伯玉至老不忘省已以此为君子又曰人卑卑不出闾巷以日亲乎贤士君子恶能知其行之非哉呜呼使而假之年所至可量乎惜?母胡氏配陈氏皆名族子男一某始五岁卒以永乐十二年五月四日得年二十有七将以某年某月日葬某乡某原铭曰

梅溪之涯罗世所家迁邑城西源流之支既续而蕃益阜以殷也不羣缜栗秀文绩粲翘英衆望其骞孰其遏之弗举而捐命也柰何其藏在此史氏铭之庶其不死

萧吾幼墓志铭

洪武癸酉冬十二月泰和萧吾幼卒权厝其居之西偏又七年之十月十五日子建平改葬于千秋乡高富里田北之原既葬属余为铭按吾幼讳某祖明叔考志可皆有隐德母刘氏吾幼为人悃愊不譁事亲诚至处族人兄弟周恩义与朋友恂恂人未尝见其有艴容厉气所资度可寒暑朝夕而足不求有余有余遇所识穷乏辍分之凡所为一出乎天资庶几古所谓善人者矣享年七十有一初娶刘氏继彭氏子二人长某兵乱被俘不知所乡次建平也温厚谦谨类其父岂天所以报施善人者耶铭曰

一世之人为善几何为之自我有弗至耶彼弗为者自沦泥污呜呼吾幼善则既多百岁之後高坟峩峩乡人铭之永终不磨

吴处士墓志铭

永乐丁酉某月某日南昌处士吴孔昭卒其孤頴领预频卜明年某月某日葬其邑南山之原先事遣预之子某奉刑部主事刘全节所述事状走京师介翰林庶吉士黄瓛求余为铭按状处士讳嗣麟孔昭其字也其先有讳诵义者始自番昜来徙而後益盛诵义六世至茂翁茂翁子存拙为新建县学教谕处士之祖也父本立母张氏处士自幼丧父母教养於其祖其天资端重聪敏读书日强记数千言稍长而记览益富为祖所爱恒恸不及事父母事其祖尤笃孝敬有盗入室絷其祖索货财不得将加害之处士哀叩乞以身代寇怒刃之流血滂然而容色不变寇惊异并舍其祖而去祖卒哀毁不胜而葬祭一以礼尝同从父本谦长繇役里中属有令下长里者验民无常产者遣出戍既遣而有不乐戍者後诬本谦为已亲告牒取代戍本谦时已卒其子当往初未尝诬及处士也而处士忿曰当遣民戍时我实同之柰何独诬叔而贻祸其子乎毅然白其事於官竟直之待弟孔哲尽友爱孔哲死抚其遗孤尤厚从弟孔性阖家病疫莫或过问者独处士日数过馈药饵病已乃罢於族婣有匮乏及丧不能举者皆賙之治家教子一本於伦谊闲居手不释卷与人交始终一致所居有竹数百挺名竹亭日与贤士君子宴游其间乡先生傅拱辰熊伯机皆与往还熊先生尝以正德题所居之室又为文记之盖年七十有五而卒娶陈氏子男五頴领预硕熲预永乐乙未进士某官硕先处士卒女一嫁李伯希孙男十有一人铭曰

孝友好义身之章兮茹澹履洁含幽光兮服兰与茝游相羊兮郁乎崇丘返兹藏兮述行琢铭後之彰兮

宋东斋墓志铭

呜呼前二十年西昌老师宿儒凋丧尽矣独邑之西城有宋东斋袁顔乐梁畦乐三先生者皆教授里中其年相若其居相迩其出入相偕其乡衣冠之会必皆正宾位其邑大夫政有所疑必皆见谘决居数岁袁梁两先生相继没矣独宋先生岿然在也其乡衣冠之所敬礼其邑大夫之所谘疑犹系於宋先生而宋先生尤好贤重士如安城刘云章东昌谢子方两先生皆经师之巨擘来学之宗范其过西昌也皆尝主宋氏孔子曰观近臣以其所为主宋先生岂易得哉而今又没矣斯岂独乡之衣冠及其邑之大夫所戚将他处先生贤者之过是邦皆思宋先生岂易得也宋先生之没且葬其子刑部检校琮以海康文学廖潜仲所述事状属士奇铭谨叙而铭之叙曰先生讳礼字学闻一字伯循宋之先居常州江隂後徙临江之新喻至邦杰又徙庐陵熂下世业儒术邦杰四世至敬仲又徙居泰和之登科里子应徵宋大理司正司正生叙平先生曾祖也祖仁远考日新皆蓄厚德先生自幼聪敏母曾氏始教以孝经小学辄能成诵稍长好读书有志卓立成童丧其考妣葬祭能不违於礼抚育二穉弟尽友爱时丁元季之乱挈家避兵祸趋山谷中季弟文济失足坠崖下碎首血霶然流几絶先生冒险赴救裂衣裹负而走久乃苏国朝既平定天下先生亦壮日励志问学受诗於云章先生会有诏下郡县立社学县令丞请为社学师笃於训导作东斋於秀汉之上讲授之暇藏修其中是时乡先生海桑陈公竹亭王公及其弟崇庆太守愚寄廖公国録萧公尚皆无恙先生数延致觞咏斋中于于然乐也先生天资刚果是是非非不为容悦不扬已以掩人有匮乏者辄賙之娶刘氏生女一人无子以文济子为嗣即琮也甚锺爱尝曰爱子不教之学不可谓爱教而不授之经不可谓学然经必得明师遂遣从学海桑陈先生海桑先生卒又遣从谢先生琮竟以易经领荐会试礼部第一赐进士出身历官监察御史给事中皆以能称得以禄就家养亲为先生荣然其初授御史先生为诗五十韵勉之清忠勤慎既而累累诗勉之临没又为长诗诚之可为笃乎爱子者也女适曾子沂孙男三蒙谦旅女一曾孙女一先生赡词章嗜草书闲暇吟咏以自适自号歪吟翁所着有东斋集艮安别墅集藏于家其卒以永乐丙申五月丙午夀八十有五以卒之岁某月某日葬邑某乡某原铭曰

以学植身爰暨嗣人蓄焉弗施其嗣发之既夀考终以复於是无替引之永昌来裔

故武略将军吉安守御副千户王君墓志铭

吉安守御千户王业以工部侍郎周公所状其考君事行求着墓铭余家吉之泰和业祖母实泰和人其考之甫齓也延余舅氏陈孔立先生教之家塾余尝造塾中爱其考岐嶷不凡知其必将有立盖舅氏亦然余之鉴也及余出仕往往闻郡人道其行事为之喜及闻其卒又为之悼叹故於铭不辞按状其考君讳成字仁美王氏世居高邮之兴化初讳国安者生讳祥元季祥从军淛西国朝兵初下临安祥率先归附授仁和卫千户属中山武宁王麾下从定中原还调守御衢州洪武丙辰调守御吉安子斌袭职尝假守广东之长乐讨东莞山寇力战败之其配泰和义山萧氏宦族贤而敦礼实生君自幼秀朗闓敏九岁丧父其母教之於内能专意以听外则从陈先生授读讲说日扩其聪明陈先生去复从谢子方先生於郡学盖见闻益广趣向益端矣时虽久袭职年十五始理公务而端重谨恪发言处事屹然类老成人僚属不敢忽也公暇披阅载籍涉知其大旨慕俎豆之事郡行乡饮请於太守愿得躬效执事守为设观礼一位於侧以处之岁壬午吉山谷穷民素为富家所困者有司不能戢无所诉告则相率火富民之庐以快忿焉有司遂以作乱上闻三司即建议发兵讨之和者森立君力言此不过愚民复私怨有司遣人持牒召至庭下明其枉直惩之而已发兵即各图功利而滥及无辜矣议未决朝命下三司止发兵惟执其首谋者罪之余悉不问盖如君之意永乐初朝廷严屯田之令计所入多寡行赏罚君奉都司檄专督之廉公而勤教率有方军士咸奋连岁以赢受赉後建北京率军士采宫殿材於衡湘善抚绥均劳逸而事蚤集平居事亲孝处族婣有恩能矜恤无告盖寒馁死丧赖其济者亦多喜从贤士大夫游以闻善道精武事方志於远大未巳也而春秋三十有四遽卒衆咸惜之生於洪武丙寅正月十日卒於永乐己亥十一月十九日葬庐陵城北大塘之原元配胡继李咸克内助子男二长曰业次曰通女四臧安百户麻斌萧本茂罗勉暹其壻也孙男四昭曜某某女三业既袭职正统初以讨安乐乡寇功陞武德将军吉安守御正千户可为有子亦繇其考君所存之厚之所及欤铭曰

世有乘一障守一陴懵厥德善肆逞毒威偾覆随之曾不几时嗟嗟王氏作善有源肇祖历考暨其子孙咸奋于庸式大其门式用作铭俾刻于坟俾其後昆益励于仁

张宗武合葬墓志铭

永乐廿一年元氏县主簿华亭张君以疾致其事归归之又四年为宣德二年三月初十日终於家春秋六十有九合葬余山其元配章氏之墓其孤某奉右春坊庶子沈君所状事行介庶子君求文刻墓石张之先世见前江西儒学提举杨维祯先生所着通波阡表盖出宋商英之後始来居杭君之八世祖某游淞江乐其风土遂择胜于干山之樱珠湾买田筑室居焉六世祖千一居士又徙居凤凰山之祥泽汇千一曾孙讳俊君曾祖也祖讳瑶号後山居士务善好施乡人有佛子之号考讳麒字国祥号静监居士善行行如其父而静监以上数世咸享高年母某氏君讳桓字宗武资禀敦厚自少不尚华靡服用俭约治家事有条绪秩然孝友有诚母尝病剧医不能措手焚香吁天潜刲股煮粥以进母食之愈事兄宗文尽恭爱公私之务皆身任之不以烦兄敦睦宗族敬父之执始终一致延礼师儒相与讲学不倦志存济物有司尝验产推长万石区岁董输赋民贫不能输者率代之输而不责偿饥岁恒出糓贷匮乏久不能偿者率归其劵平素济人之急如不及葺乡校及祀典祠又作义井石梁渡舟用便行路求医方制善药用济疾疢率以为当然兼志释典施经延纳方外之流靡有虚日於为善若渇饥於饮食洪武中以税户徵至当除官援例辞永乐壬辰复徵至除元氏县主簿授将仕郎公直廉勤得其民心一日进贺笺京师行次沙河水暴涨覆舟舟中人皆溺君漂流四十余里恍若有人举之者及其仆马皆获济人以为好善之应既谢官归益广济利之施他无所营疾且革顾其子若孙曰仁义忠信人道之本亦不及他事配章氏继赵氏子男二暐娶陆氏暕娶顾氏女一归沈懋孙男六畴畦畯疄畹菑曾孙男一鏐女二铭曰

遡张累叶履仁厚繇高暨元咸耄夀逮宗武君隆孝友振穷赈匮恐或後厥施孔博誉孔茂蹔佐邑理恪慎守翩然辞荣返林薮猗嗟善仁时鲜偶勒铭其藏昭永久

东里续集卷三十五







续集卷三十六

<集部,别集类,明洪武至崇祯,东里集>

钦定四库全书

东里续集卷三十六　　　明　杨士奇　撰墓志铭

故奉议大夫卫府左长史金君墓志铭

太宗文皇帝临御之初三衢诸生金寔首上书陈王道其纲有二曰君德曰民政君德之目五躬行仁义虚已纳谏明察善断审於用人恭俭节用民政之目五厚风化尚廉耻省刑法薄赋税爱民力皆嘉纳之复试策二道条对称旨命於文渊阁光禄日给食与修太祖皇帝实録书奏除翰林院典簿授迪功佐郎赐白金文绮修永乐大典陞修职佐郎仁宗皇帝在春宫初开经筵选翰林春坊之明经术者更番入讲金君与焉本诸实理敷说详明禆益盖多陞左春坊司直郎授承务郎每进论治道必援引经传多见采纳屡承手札之褒兼任稽古纂述之事陞儒林郎奉命授卫王经洪熙中陞卫府左长史是时上笃意诸子学问简宫臣十数人为之辅其文学之媺操存之正金君其首也金君既感恩遇又重卫王纯厚喜学於解析经史开谕义理孳孳尽诚至於王之服食起处率进善言王皆欣然从之而敬礼愈厚凡王府政务不问大小一总於长史金君从容裁处条理井井而率归於厚自僚属下至军校咸服其德王有疾医药久不效金君忧形於色王薨金君伤其贤弗夀也哭之过恸以是郁抑致疾王既葬将引老疾奏乞致事会有旨命同考礼部会试竣事学士故相知者议欲奏留之翰林而君先得请休致矣未行疾益加竟卒正统四年五月廿日也金氏世衢之开化儒家曾祖振之祖伯圆考德厚洪熙中赠王府长史妣苏氏赠宜人金君字用诚其讳寔也自幼頴敏强记问为从父博士王铉所期望从学乡先生何原铭张一民两先生览所习业尤重之奬励弥至数年县令夏景高敦劝上京师既入翰林声誉日出而公退闭户书帙自娱非公事不见达官未尝以私干人内方直而外恭逊虽心嫉憸佞未尝出口小人有不悦之极力挤之者受而不校隆孝友之行处宗戚乡?懽然遇其有过亦必规之凡所交处有急必周之有死於客外或殡或归其榇咸致力焉尚澹素非朝谒不采服为文章丰腴雅则有文集若干卷虽老其进学日有程不间博究经史旁通隂阳星历医药之书至佛老之说亦辨其所背於吾儒者指示来学晚号其斋居曰觉非以自儆不妄与人往还知已者过之觞咏娱乐竟日忘倦将属纩卿大夫有问之者曰死生昼夜常理实无所遗恨惟诸公勉自爱为生民福耳盖春秋六十有九配汪氏封宜人子男三孟纕仲紞乡贡士季紘女二孙男十二紞侍父北京十数年父卒将奉榇归葬于乡谒余为铭余与金君尝同寮翰林春坊相知也义不可辞铭曰

粤汉西京臣谊仲舒陈策佐藩长沙江都天之生贤何世则无猗欤金君其今通儒始登承明终辅藩国贾才董正用烜厥绩更历四朝请老休逸帝命旣俞遽殒於疾君子之亡凡世所嗟儒苑损辉文林亏华姑蔑之墟丘坟峩峩发潜垂永非斯文耶

故少师工部尚书兼谨身殿大学士赠特进光禄大夫左柱国太师諡文敏杨公墓志铭

正统五年二月十八日少师工部尚书兼谨身殿大学士建安杨公奉勑归展先墓既毕事卜日啓行病作衆曰曷俟少间公曰君命不敢稽也挟医以行至临安武林驿疾加遂不起是年七月二十也守臣治棺歛既驰奏皇上嗟悼辍视朝一日赠特进光禄大夫左柱国太师諡文敏遣礼部尚书胡濙?祭遣中使护丧还葬其乡命有司治坟公先世见余譔其大父墓碑曾大父伯逊大父达乡父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典密务七人者解缙胡广王淮胡俨金幼孜公及士奇也公齿最少最警敏一日晚上出右顺门召内阁诸臣独公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟齎勑抚谕子谟行将一月又遣都督韩观率兵继之如抚谕不下即加兵及是奏至上谕公曰观不至不下其降勑褒观公读奏讫对曰计发奏之日观尚在中道未足褒从之自是益重公时四方之事方殷七人者旦夕侍左右承顾问受旨退治职务且兼稽古纂述之事不虚寸晷上时步至阁中亲阅其劳且视其所治咸称旨时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕德授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议边务察视守备还奏称旨六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公及公金公奉命扈从北京甘肃总兵何福奏降人托克托布合等率部来归命公往同福处置还奏上悦遂奉命持节往额齐纳之地封福为宁远侯八年春车驾北征布尼雅锡哩公三人仍扈从至驴驹河命公先齎勑还报皇太子复还北京冬扈从还南京九年春奏奔母丧遣中使护送既还皇太子命公侍诸皇孙学且命公曰严则有成公尽心不怠重修高皇帝实録命胡广胡俨黄淮及公为总裁十年二月赐诰命并追赠父母妻冬甘肃守帅西宁侯宋琥奏叛寇娄达衮逃居齐勤蒙古卫将为边患时丰城侯李彬镇陕西遂勑彬率师剿之且命公往与彬计度十二月还奏饷道险阻今沍寒人疲马瘠不可行且小丑不足以烦王师遂勑彬旋师无几叛者复归十一年春从守北京十二年三月从征卫拉特时皇长孙侍行上命胡金及公三人凡行营有暇即与讲析理义开其聪明尚宝司官阙命公兼之既还勑翰林修性理五经四书大全公三人皆为总裁十四年陞翰林学士仍兼庶子扈从南归十五年春复扈从巡北京十六年夏进高庙实録赐宴赉胡公没公掌翰林院事益见亲密一时廷臣狎恩多纵忌公抗直发其私适太学阙祭酒衆共举公实欲疎之上不听公遂密言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可徵用出奏示公公对云陛下命复民业二十年矣今复徵非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐系吕震言其柔奸侍读李时勉尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王也先士千来归命公往议定降归奏称旨廿二年复从北征中道军饷不继上闻之命公与金公总计其数遂如二公言遣使招谕释其弗臣之罪下令班师浙江三司奏处州之丽水福建之政和山寇刼掠请勑两都司合兵讨之公言愚民为有司所苦出不得已兵出则良民先被害愿遣一勑使抚谕之不足烦兵上从之卒如公言无事一日上从容坐帐殿谕公二人曰东宫监国久熟政务此归悉付以天下事吾惟优游莫年二公共对曰皇太子孝友仁厚天下属心允称陛下付托上悦师次榆林川上不豫既上宾凡沐浴袭奠饭含棺歛一切之礼悉出二公衆遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即陞公工部尚书仍兼前二职赐勑褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠缪以赐师傅公与金公同受其一皆期之直言匡辅修文皇帝实録公预总裁仁庙上宾时皇太子监国南京遗诏召嗣位公往迎於德州既还命公同有司相陵地宣宗皇帝嗣位修仁庙实録仍预总裁高煦反在廷多怀二心惟文臣三四人劝上亲征公其首也遂扈从讨平之师还特授骈蕃之赐马骐激变交址黎利聚衆抗王师总帅孱弱不支辄与利和且为利请立陈氏後遂以师还奏至上以示文武大臣皆劝发兵击利上不听竟偃兵息民公预力焉是年八月车驾巡边至遵化闻敌逼塞下以道陿师难并进上率铁骑数千先驰击之文臣独公从既还陞少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋高并赐勑褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勑有忠言谠论禆益为多之褒赐宴礼部遂赐少傅诰进封三代後两扈从巡边皆至洗马林而还宣庙上宾公复偕有司相陵地皇上嗣位公与同官三人协志合力以効禆益赐赉特厚修宣庙实録皆为总裁书成进公光?大夫柱国少师兼尚书大学士如故赐玉带时上日勤圣学命公同知经筵事五年谒告省墓赐勑褒谕加厚赉给传遣中官护送既还京道薨春秋七十公仕於朝四十年皆居清密考乡试者一读廷试卷九为人闓疏果毅遇事当为奋前不疑於论古人必欲出新见不肯苟同议辟率归寛恕勤职事盛寒暑及小疾未尝少怠於四裔及边徼事及边将勇怯智愚靡不通知故忖量事势率豫中内笃孝友睦婣之行家故丰裕且有厚?能济穷恤患无间疎戚喜宾客善交际虽贵盛无厓岸贵贱小大皆归心焉故闻其没也咸有嗟咨悼惜之意所着文章有默庵集云山小藁静轩藁退思集北征记训子编藏于家元配刘赠夫人继刘封夫人皆里处士仲穆之女子男六恭让锡赐贵芳贵通女七兵部主事雷潜詹镔陈顺德苏润其壻也余在室孙男十二奏俨伦俊俭佶儆佐倧伟伸仪女七曾孙女二皆在室士奇与公同寮三十有九年同事四圣今内阁旧臣惟吾两人未能退公又溘先余逝公之葬其子属少保杨公书墓上之石余铭诸幽呜呼凡今能文士大夫感公之德述公之行虽有之矣若交之久知之深言之信者余两人其庶几可无愧也铭曰

桓桓文敏通才博识遭际圣明光奋于绩承明延阁着作之庭以翺以翔舒华振英北裔西陲从狩万里职典者文亦兼知武羌人胸臆帅垣弱强重瞳屡顾敷奏惟明晚陟三孤贰公弘化恪恭朝夕敢或遑暇帝怀敷仁鞠躬承之民怀被福黾勉成之志存寛惠行在果断嘉谋谠议褒书有焕予告南旋曾几何时上下延竚而讣奄来越昔内阁七人同事荏苒三纪我铭其四公夀考终哀荣宠光於乎文敏殁也不忘

从子之宜墓志铭

之宜名相余从兄思贻甫冢子也母康氏相幼聪慧六岁其父口授小学能成诵不忘九岁日读四书五经万余言旦出从外傅莫归其父亲教督之端静不好弄群儿百方戱于前未尝动意也十三部使者行县闻其名召试之深见赏异举充郡学弟子员十五郡太守举应江西乡试中前列明年会试礼部中副榜当授教官思贻奏言臣之子年与学皆未可以为人师幸俾臣以归教之曾益其未至庶他日不辱陛下任使太祖皇帝可其奏既归益勤於学後充太学生太学生常数千人季试相屡占第一永乐二年会试天下贡士以相为首廷对第二甲一名盖元延佑乙卯初行科举思贻甫之曾祖贤可先生即登进士第有传在国史我国家混一天下洪武辛亥初行科举思贻甫之从父子渊先生即擢进士第二甲一名逮今皇上龙飞初榜相所擢中名数同子渊先生人皆以为相庶几不辱其先也相释褐为翰林庶吉士上笃意儒术作兴斯文简曾棨及相廿八人者日就文渊阁大官给膳使尽读禁中书赐居崇礼坊月给禄米又给膏火之费使以夜继昼充其学期追迹於古人相素知自重又祗体德意夙夜刻厉盖駸駸有进矣永乐十年授刑部浙江清吏司主事是年九月廿五日卒年三十有四娶曾氏继廖氏子男二奕奂女一许嫁陈考呜呼相孝於父母友於弟妹与人交必辅之善道族婣闾巷有急辄赴之笃好畜书在太学三年购积千余卷既登第一夕尽於火哭之恸後悉赀重购之浸加於旧矣手一卷虽疾病寒暑不暂释其志可见其才与其所学以试之宜有可称而其不得年也固相之命乎呜呼始思贻甫幼孤遭丧乱贫苦孑孑自力独念先世诗书之业荒坠弗振懔懔焉图维继之务诸其身以待其後人壮而生相殆可望矣相壮又遽卒此亦独相之命哉相卒时父母皆老奕始三岁奂一岁女甫齓也踰月其弟鵷自京师归其丧及其妻子明年月日其父葬之邑千秋乡盘古山之原余其从诸父也尤哀之为之志云

萧荣忠墓志铭

荣忠讳原夀姓萧氏祖某父某世居泰和城西荣忠和厚事亲克供子职治家能谨尊卑外内之分负材具元季四方兵扰诸郡邑各团结为保固时泰和州监擢荣忠为义士授民兵若干俾扞庐陵东固之寇寇迄荣忠去不踰境犹不忍贫穷冻馁之民遇辄赈之饥岁人赖以全活不可胜算皇明既定天下慨然曰吾得复为太平幸民岂当常碌碌不已耶即谢去?市寻山水之乐行寻邑东南一舍许泝仙槎江上桃源至于紫江之侧徘徊乐之相土建宅环山带水而奇葩茂树旁辉上?又买园田广树畜以资祭祀宾客伏臈之费作塾馆岁礼致明师以诲其子若孙及其乡人之子弟闻前国子学録萧执先生教乡校遣子本从之游先生卒又遣从游乡先生萧尚仁之门且戒之曰岂望汝读书取青紫耶不学则无以明善植身而凡一切公私之务悉委冢子保晚节颓然惟日会宾聚朋饮酒谭谑酒酣起舞蹁跹作呜呜歌漠如不知有人间富贵忧患事者岁庚辰九月某日寝疾而卒享年六十有八娶罗氏子男三长保次楚先卒次本今为邑学弟子员女三孙男九保等将以是年十二月十二葬其里里乌先之原先事本具书来请铭余与本交十余岁知慕荣忠亦十余岁矣去岁始获见於其家时已病闻余来大喜遽起降阶肃余升坐余宾位觞余曰吾慕子久矣几不及识子岂不为恨耶後余再往见之竟病革不及言呜呼惜哉乃叙次其事为铭铭曰

孰存弗陂独夷夷兮孰为弗勩独嬉嬉兮蹈善施义以为基兮庸以昌大其本支兮又百斯世孰之与葵兮

故登州府学教授郭先生墓志铭

登州府儒学教授泰和郭先生年七十有七援例得解去将去诸生闭学舍拜乞留留三月寝疾而卒某年月日也明年春正月从子彰始克走五千里启殡奉柩归其年十有二月二十四日葬千秋乡枫树湖筲箕阡先生讳约字敬守其先岳之临湘人五世祖汇宋季举进士授袁州司户後弃官来泰和遂为泰和人祖善升父文辉母萧氏先生自幼端重不肯逐群儿狎嬉嗜读书不懈晨夜稍长从乡先生王方刚学尚书经又从前进士宁国尹戴迈先生学益大进当元科盛时三就试有司皆不偶先生曰第学未至耳学至能免我哉未几兵兴科废先生齿益壮知益明遂撒去科举业更从乡名儒康匡山及余伯祖主簿公兄弟肆力古文辞声誉益起国家混一区宇求贤兴治洪武四年举明经授应天府都税司副使居再岁有能声赐勑命及朝服罗衣高丽进布明年陞武冈税课司大使时进士毗陵徐伯凝守武冈遇先生礼甚恭日请教授郡诸生後选高科而升者多先生之徒二年迁瓜州批验茶引大使三年诏中外举流外官文行兼优者教府县学扬州府判胡乾佑以先生应诏既至试文渊阁中上等除汉阳县学教谕汉阳学旧无明经师诸生不知所业先生至开道诱厉三年有选进士去者繇是汉阳科不乏人满三考书最陞教授登州府学施教一如汉阳时故登州作兴一旦出并海诸郡右在登州七年卒郡长贰以下以素服临哭武将及市里之人皆嗟咨悼恸咸来会葬盖先生接人无贱贵少长必诚必尽故人皆敬爱乐就之在官三十年无纎芥过举虽钱谷樷脞或甚寒暑一卷不蹔去手急人之穷常如不及遇人有不善极口诋不少贷所着文有淮南集二十卷湖南集若干卷东原集若干卷乡先生陈心吾称其雅驯而不陈发舒而不激为典刑老成廖先生子谦称为有德者之言娶吴氏继李氏何氏子男一人献生二十年卒常命从兄庆宗次子彰为嗣後庆宗失长子又命彰归承其父而取彰次子纯後献至是纯以彰之命齎先生从子泰和县学训导鼎所状行属余为辞铭墓先生尝逮事余曾大父待制公又从游先大父兄弟而交先父最厚余尝三年侍教先生汉阳先生教爱之如子今不复可亲矣呜呼尚忍为辞铭先生哉然义不敢不铭是以掩涕叙次为铭铭曰德之厚禄以久禄虽庳尊以师虽尊弗显其传则远枫湖之冈玉归于藏有?其光千载弗忘

卫府右长史杨君墓志铭

卫府右长史杨君民服卒士君子相知者闻之始骇而疑既审而悲咸临而恸曰不见几日而遽为千古耶民服岂当止此耶天之理为善者夀子之命不系常理耶苟命皆然孰其勉於善耶是时民服父母妻子皆在故乡六七千里外惟一养子在侧及其僚与素往还者之助治棺歛备既归葬於乡其父季琛先生哀之不忍泯之也属余为铭民服讳黻自幼端厚寡言笑喜学问十数岁已能力探默识其後稍出为文乡先生周仲方览之喜曰杨氏千里驹也尤为学士解公所奨重永乐甲申侍父官东平举中山东乡试明年中礼部会试廷试赐进士出身踰年擢四川道监察御史授承事郎练达如素习临事揆理务当於公听讼折两造之辞人无寃者而扶正抑邪其志行焉陞文林郎仁庙临御下诏求言即上疏论敬天勤民崇俭戒奢等十余事多见采纳遂擢卫王府右长史阶奉议大夫日以诗书进谕於王而随事开益皆由於正甚见礼遇於裁处庶务粲然条理盖自寮属以下咸服其德能属陪祀南郊民服素羸弱且病初起沐浴宿於公将祭又沐浴夙兴就位冒寒甚祭毕退疾作遽卒宣德元年正月某日也民服孝友诚至母尝久病忧形於色不解带昼夜侍左右者四十余日友爱弟妹惟其所欲不忍一毫伤其意待人以恕居家处乡里及在官理政一不见疾言厉色而严於自守未尝以空匮苟於义外取一芥至赈贫賙急恒恐後已有无不计也与人处恂恂如不能言若商论往事是非人贤否得失经传疑义语娓娓不穷而皆精实有据其学於经熟书诗春秋旁究子史百氏为文章才识兼茂性淡泊无他嗜好独好载籍购积日富不可购致者必借録进学之志始终不懈卒年四十有九杨氏吉水忠节家其曾大父伯允先生一时伟人见余所作墓志大父廷章隐居教授季琛先生用文行举历仕州县四十年所至有古循吏风今以卫府长史致仕母宋氏淦洪洞里名家封宜人民服卒宜人昼夜哭曰老乃失孝子岁余亦卒民服娶李氏封宜人子男三讃咏谈女三长先卒次嫁德清县学教谕周仁本次未行民服於余同宗在京师往还相好素爱余文闲暇晤语未尝不及文事呜呼已矣而余所论述民服可以无愧色矣铭曰为仁与义惟日不足温其如玉呜呼民服

吴教谕墓志铭

永乐十三年梓潼县学教谕泰和吴宁存渊丁母忧归明年二月三日以疾卒於家其二子将以是年某月某日葬其邑某乡某原先事以乡贡进士曾鹤龄所状世次行谊请铭吴之先居庐陵郡中宋绍圣间讳公万者以营兵守泰和西平塞遂家焉至太学生李平始以儒显五世至叔启叔启孙仲珪与安成刘云章先生相好存渊之父也存渊为人淳质和易髫丱时闻其父与云章先生讲论倡和已知好学十岁父没随其母辟兵乱走山谷书册不暂去手乱定益笃志自励闻永丰唐棐先生以诗书典教万安县学从受业焉泰和典教者遂举充弟子员洪武癸酉中江西乡试第六名明年会试下第为太学生为祭酒吴启所重寻奉命督治陂塘湖广之黄陂县还赐袭衣楮币丁丑除保宁府梓潼县学教谕梓潼前此未有学官县常遣邮长署学事诸生不知自励廪食罢脱巾绦短服挟弓矢从里少年驰骋弋猎日以为常存渊至始立教条课诸生诸生始去旧习知务於学又奉府檄摄广源县学教诸生如梓潼永乐丙戌召修永乐大典书成赐楮币还职盖卒时年五十有九存渊居家有孝悌之行与人交必诚必尽急义如饥渇人有负之者未尝较也娶陈氏处士守道之女二子举善止善皆有立矣铭曰

澄江之南五十里曰三顾山萧清节书台在焉存渊居处讲学其下其所兴起於善有由矣而既拜梓潼之命过家省母适有芝骈产於其庐非其诚於中施於外何以致斯吴氏之後世永笃念之庶几不隳

故通议大夫湖广按察使罗君墓志铭

正统四年九月十四日湖广按察使罗铨文衡卒於官其兄文振衔哀茹苦自淮安走武昌归其丧及其孤讣至北京翰林修撰邵宏誉述其事行索余为铭邵其御史时同寮余其会试时考官皆素厚也既诺之至是文振将以其卒之明年某月某日葬之山阳清江浦其考妣之墓之侧遣人来趣铭罗之先家抚之宜黄元初有仕为吉水州学録者遂家州之东坊学録孙再可再可孙继道继道子景泰少游江淮遂居山阳娶范氏生二子文振文衡也文衡自幼敦茂不好狎嗜书册不去手稍长充邑学生旦夕克勤所造诣日出同辈右永乐辛丑登进士第宣德丙午擢广西道监察御史无几丁内艰归杜门谨礼谢絶宾客服阕改广东道时风纪颓弛朝廷陞通政使太康顾公为都御史奉勑选留贤俊罢黜不肖台宪一新顾独数数称文衡之才且良曰御史不足久淹之也文衡襟宇闓爽而静专厚重明於理勤於事慎於法审於情虽末务必求至当同辈有窒未通者咸就质之都御史有疑未决者咸召咨之凡各道拟奏刑狱率经文衡阅牍乃进一为尽心而未尝有矜色广东民垦兵後荒田厚获境内屯卒欲敓之不得而忿结衆夜窃所获民觉起逐之卒弃走其三人失道溺死按察司论民三人抵死狱上文衡言於顾公律窃盗弃财走主追杀者免罪矧溺乎公从之民皆不死常州奸民告富家谋作乱所连甚衆奉命往按之皆妄遂抵告者罪其明治狱多类此於事干礼法者不肯默默刑部郎有私忿相诟声彻堂上堂上官不能制文衡曰是可长乎遂劾奏忿诟者皆降黜堂上官以宥免会湖广阙按察使有旨令廷臣举端重廉能达於大体者遂以命文衡公议翕然称允既至狱有系囚二千五百久未决数日发遣殆尽人皆服剗弊剔蠧不怒而威时民间徵调繁夥有司往往举错踰制文衡悯其非得已也率从轻典惟受赇无所寛假每语其同官曰内执法狱议或失中有大理为之平外莫为之平何可以不尽心景陵令杨季安廉正不阿见嫉於州州诬其罪於镇抚使已下杨狱文衡为白之复杨官而正州官之造诬者罢之都指挥陈震纵私不法夺造御物廨宇为私居纠正其罪其武臣率挟威厉民前之持宪者巽耎莫能戢文衡一裁以法若武臣者咸诮其严卒不为动岁饥近邑流民纷集城下躬出抚辑捐俸倡寮属出米食之济活弥衆倡家乘机买贫民幼女习歌舞稔岁父母倍直求赎不得文衡闻之恻焉下令不予赎者罪之凡归五百余人奏减各郡驿马千二百匹逓运所夫七百余人以舒民力未卒前数日犹力疾草奏言都司官系一道武臣仪表不可滥授今都司官犯赃率循例罚役复职武人徼幸不知戒儆反为得计作过愈甚乞自今如系军功陞者但犯赃罚役後复其职发守边总兵带管操备听调如非军功系保举陞者犯赃罚役後降复原职庶几有以警肃下人从之所至处同官如兄弟未尝有间言氷檗之操始终一致春秋四十有七而卒卒之日湖湘之人如丧所亲中外缙绅君子皆有丧良宪臣之叹元娶杨氏赠孺人继室李氏封孺人子男一云翺女二铭曰

罗氏之初繇抚来吉宦于黉序诗书代述学録五叶迨景泰甫载自吉阳来止淮土植善累仁所被既多二子续奋舒英振华起家贤科桓桓者仲履贞执义廉庄简重廌其冠衣肇迹乌台正色北面直道不回明法慎罚夙夜惟敬钦恤之仁敢怠帝命鞠躬小心厥绩弥彰升董外宪厥施式宏民有蟊蠧以猕以薙民沦雕瘁以衣以食抑隂扶阳爰建纪纲芒芒荆湘惠流洋洋天之生才凡以济世曷畀之才而年弗畀呜呼文衡未半百龄其不忘者不在兹铭

封翰林编修杜君墓志铭

翰林侍讲杜宁縗絰奉宗人经历童孟韬所述其父编修君事状求铭其葬按杜世居黄岩之澄江其先与宋丞相清献公同宗编修六世祖存矩秘书少监清献从弟也五世祖澥军器库使高祖讳茂实元象山书院山长曾祖讳叔埜庆元路学録徙天台祖讳顺翁考讳舜道皆隐居不仕妣周氏编修讳仲威字希恭幼頴敏读书一二过成诵不忘性孝友未成童父坐累当诣京师牵父衣悲号愿侍行父母不许跽泣曰万有一大人不免儿能独安遂行父竟得白奉以归父殁哀毁事母愈笃备甘旨之养先意承奉得母懽心家尝遭诬官逮其兄叹曰母老恃兄以安奈何可去耶代兄行诬竟直女兄适士人而家窭以田七十亩贷之畊用赖以裕永乐初令郡县核实荒田蠲其税县以属之躬勤周历悉究其实奸欺不容细民赖焉通制户百置长里旧籍二长岁久户耗已半而岁役仍旧民不胜力言於上官并一长而更其籍民乃不困岁旱令丞徧祷弗应遂躬率耆老祷龙湫雨随注三日岁用丰获大夫士为诗若文咏之纪之县令康彦文屡欲具荐恳辞乃已为人和厚坦夷重义轻利不务储蓄而急人之急恒如弗及公直不私乡里恃以为平闲暇读书不倦尤熟於史而笃於教子家居用礼悉准朱氏不肯循流俗从事浮图老子用子贵封翰林编修文林郎正统六年三月十二日卒春秋七十配施氏封安人克相于家子男三长宁登进士甲科入翰林累进侍读才识为士论所重次泰次妥女二孙男六女三编修君之葬以是年十二月某日墓在巴之西山之原铭曰

德称於宗行施於乡其才允良而潜弗扬翽翽嗣兴聿来宠章命秩斯煌奄归于藏有发幽光逝也不忘

太医院御医沈君墓志铭

仁宗皇帝在东宫二十年太医惟院判蒋用文最见亲厚药非用文制不进一日用文病且殆上亲御宝翰遣中使即其家问之且问脱不起医士谁可任者用文书沈以潜氏名附中使以进用文卒踰月上即大位擢以潜太医院御医後数月士奇亲闻圣语用文真知人以潜真不负用文举士奇自是始识以潜而与之往还沈之先世皆以医仕宋南渡由汴徙苏之长洲恩陵尝书良惠二字赐其家谓其医之良有以惠民也至今乡称良惠沈氏元为医学提领讳瑛者以潜高祖也曾祖讳彦才平江路医学録祖讳德辉江浙行省医学提举考讳絅妣李氏以潜讳玄蚤丧父能自刻励於学几冠尽究其先世之传进而明於素难仲景之书及洁古东垣诸家之旨不执古方每审求病源随证用药用之必効有为庸医所误而殆者往往求以潜而安而能报与否一不计也一时乡之老於医者多服之而求者日接踵户外矣郡太守举医学正科以母老辞礼部以名医徵至隶太医院即见重於上官有所疑恒就讲论暨擢御医为上所信用屡奉命往视总兵官疾而京师士大夫尤多德之宣德壬子秋以潜得疾久未瘥自叹曰命其止此又闻其长子死疾益加是年十一月三日卒於北京春秋六十有四以潜为人平易质重不为矫激辩巧以譁世媚俗工诗好琴闲暇焚香一再鼓自适未尝求知於人故知者亦寡娶滕氏有妇德先十三年卒子男四寅宾宇宙寅先两月卒女五长未行次归王森三尚幼孙男五禧佑祯余未名女二曾孙男女三人宾将奉榇归其乡竺山先茔之次卜明年十二月庚申合葬滕孺人之墓以治命齎翰林修撰金君问所述事行来求铭为之铭曰

医之克明审核病源随宜处方功臻十全彼其昧者执方俟病治十毙五哀哉人命嗟以潜甫允医之明理究业精厥効孔徵以仁存心以义处物曷不百年恒济夭折东南其乡归藏有坟来世有闻不在斯文

东里续集卷三十六







续集卷三十七

<集部,别集类,明洪武至崇祯,东里集>

钦定四库全书

东里续集卷三十七　　　明　杨士奇　撰墓志铭

刑部俞主事墓志铭

刑部主事俞得济公广卒其孤希俊将奉柩归葬处州之遂昌以刑部主事周得琳所具事状请铭公广尝从余翰林十余年铭不得辞俞之先居睦州宋季有仕遂昌者因家焉而自曾大父以下皆不仕父则荣母毛氏得济其讳公广字也幼孤长克励於学涉猎既博矣从先生长者习诗律永乐六年诏翰林集四方儒学之士纂修永乐大典及能书士职缮写公广以能书荐书成被赐赉诏就翰林益进其艺十八年擢兵科给事中勤慎详敏克举其职坐累出为邯郸县丞当要道过使客百费取给於县者日辐辏公广爲之有方民不困而事集尤以寛厚得民心洪熙改元召还为刑部照磨尚书给事中皆言其才陞刑部广西清吏司主事尽心狱中无寃滞者宣德五年有司援例奏赠其父承德郎刑部广西清吏司主事封其母太安人妻李安人制可命未下而公广以疾卒是年七月十五日也享年五十有一子男二长希俊次希杰女三长者归吴宗智余在室孙男女各二公广居官不为崖岸不失持守遇事不平直发之不为苟默虽数以是召怨咎不悔其才可用且未老而遽卒惜也铭曰

才与时际兮宜厥施兮奄长逝兮孰所致兮

国子助教邵先生墓志铭

北京国子监助教邵先生卒其子坛均介吾友翰林检讨许子谟先生求为墓铭余数过监学重邵先生淳厚端雅盖良师范也许先生又言坛均惇於孝行有足尚者遂受事状为叙而铭之叙曰邵世家福州之怀安先生之曾大父野云大父复真父彦英皆隐居不仕母刘宋侍御史文济之孙先生讳煇字时晦幼丧父母贤必欲成其学问先生亦蚤克自励遂入邑庠受业明经师退而就其同门之贤者相讲论切磋令下调闾右实京师先生家在行居京师踰年援例免归而家益贫复入邑庠卒业永乐丙戌登进士第为翰林庶吉士预修永乐大典勤於职务同辈服其能时寓应天府学坐家人弗戒火延毁庙学謪戍边者十五年处患难泰然不以戚其中用荐召还除国子助教其学讲贯有素其诲人尽诚学者皆乐归之平素履行清谨重信义其友兵部郎中黄安卒於北京无强有力亲戚在侧先生为治歛含毕而遣子坛走数千里归其柩及其家於闽其行槩类此在太学将九年尝赐勑命授修职佐郎而卒於宣德七年八月六日享年七十有二其配钱塘郭氏安道【阙】子生男女各二男即坛均女蚤丧其长者次嫁进士廖伯牛葬以卒之明年某月日墓在其邑某乡某原铭曰

国有成均贤士所关必有师氏乃成衆贤正学笃行由躬率先维师其难匪今则然维时晦甫茂敦蹈履授业解惑式振厥士既夀考终而藏在此铭以昭之亦慰孝子

严迪德夀藏墓志铭

吾邑严君迪德驰书北京谓余有生者必有死吾今年七十有五即旦夕获全归幸矣虽吾生甚贫然颛颛持其身不敢踰越诚惧辱吾之先人亦欲吾之子若孙皆不敢辱也已豫营一丘矣窃叹近世死者其子孙往往钜资丰币请於缙绅大夫求志其葬缙绅大夫或未知察也甚者文跖为孔饰市侩为道德贻世讥诮虽吾之子弱且窭不足以动时贵人亦非吾所愿也子於人善率纪实如吾意然子之年加於吾矣盍及今无恙豫为志一言亦及吾之见也余家与严世?姻迪德於余为从表叔余仕於两京四十年前年始一归乡里亲交物故殆尽迪德岿然虽老而健能时时过我今别又三年恒往来予怀有托其何以辞严故西昌文献名家宋舘阁校勘肃称朴山先生其五世祖也父从礼洪武中国子学正刚毅端方三子迪德其季也名福真涉猎学问存心端厚而志行坚确内惇孝友爱兄之子如子而严其训有弗率者略而不校接人意度和裕言必当理安贫守义非其所当得一芥不取亲戚交游有急赴之恐後间有挟势来侵者迪德絶口未尝言亦未尝一语干人以私自县令丞及邑之贤士君子皆礼遇之布衣蔬食居常休休自得也论今西昌善士非迪德其谁欤呜呼前辈流风余韵远矣後生薄俗驰骋世利为雄长彼固不知重迪德然率遽起遽仆忽焉如浮云飞鸟之过目若迪德苍顔皓首既夀而康履贞居安自少壮至老坦坦如一日谓非人之所自致乎迪德娶宋氏先卒子男一显女四其一嫁国子学録梁?余皆归士族迪德之夀及子若孙皆未可涯余既述其行之槩又铭其藏俟属纩既刻之铭曰

盈则有亏荣则有悴芒芒天壤其孰非寄陶有自挽杜有自志超哉达人千载一致

叶侍郎墓志铭

宣德元年朝廷以苏松常镇嘉湖诸郡奸吏土豪肆为贪虐以毒细民久而愈甚特降玺书命大理卿胡槩参政叶春巡历访察务去恶以宁善後又益以锦衣卫指挥任启监察御史赖瑛槩等奉命所至秉公推明行之以果无所屈挠於是暴者以仆困者以起横者以折弱者以立上之泽下流下之隐上达数郡之内氛翳廓清畎亩闾阎咸有生气时事之裁制一董於胡然在叶之乡邦知之素明而行之无私叶盖有助焉竣事还奏上嘉之数人者皆进官春进刑部右侍郎岁中得风疾上命太医视疗久未瘳奏乞归从之後竟不起八年六月十八日也春字景阳世家嘉兴之海盐其先本林氏考讳祥幼丧父母鞠於表兄叶某遂冒叶氏景阳幼警敏知学有才识洪武中举自邑吏历事吏部者六年永乐初礼部尚书李志刚知其通练能谨荐於朝擢主客清吏司主事阶承事郎以勤敏周密为上官所重三年陞本部郎中阶奉议大夫进奉政大夫丁内艰去服阕仍旧职三考以绩最陞两淮都转盐运使岁余丁外艰服阕改福建布政司右参政仁庙嗣位来朝遂与广西右布政使周干同被玺书巡视应天镇江苏常湖松杭州嘉兴八郡访民利害而建革之岁余归今上嗣位景阳复诣苏常诸郡者再中改四川布政司右参政未行又二年而拜侍郎之命又二年而卒春秋六十有四娶吴子男三长懋次林次森女一适【阙】孙男七观鼎昇璿玑玉衡其葬在邑之大易乡平【阙】　　　懋奉事状介翰林庶吉士赵智来拜乞【阙】　辞而不获乃叙而铭之铭曰

仕历中外才际时和厚靖惠敦执持恭勤劼毖励职司行於乡邦公弗私登贰六官荷眷知六十考终乐全归来世有考视刻辞

宣郎中墓志铭

宣彦初讳嗣宗苏之嘉定人永乐三年诏郡县举楷书士苏举彦初既至奉命从中书舍人书诰勑无几简从事翰林诸学士皆重之岁余坐累谪交址时尚书东莱黄公总交址布政司按察司一见彦初知其才良寘诸左右任之事深得其助益礼遇日厚交址九年始归复被召入翰林遂授中书舍人又简文渊阁专书内制二十二年扈从北征既还丁祖母忧洪熙元年驿召至复其职赐勑命赠其考子朝中书舍人妣唐孺人赠其故妻谭封继室范皆孺人宣德元年扈从东征还进吏部验封员外郎食其禄仍从事文渊阁三十五年皆扈从巡边两朝实録成以缮写劳赐袭衣文绮表里白金进本司郎中禄秩仍从事文渊阁赐诰命进其考郎中妣宜人乃进其故妻继室皆宜人六年夏彦初得疾医药久不効是年十月十三日卒享年五十有二彦初甫三岁祖均德及父母俱丧鞠於祖母葛稍长日悲念父母不絶而事祖母甚孝祖母躬勤织紝资其学彦初亦克自励駸駸有进益且卓然有立志乡老长皆奇之谓宣氏有後言於邑大夫举为区长非其志也固辞会楷书命下郡守曰莫踰宣彦初矣遂送诣京师彦初在翰林最久恭慎小心克勤旦暮未尝以私废公处同列温而有让衆或临事惮劳费至出语相侵彦初独怡然不作於词气而请自任士论以是多之为人疏达诚实行已端重不肯苟且虽家无余赀遇人窘急仓猝能致义助故其病也卿大夫之贤者屡造视之及不起咸往哭吊可以知其人矣子男三谦益泰皆幼女四黄暄陈述侯寛其壻也一尚幼其卒之明年某月陈述奉丧归葬於乡其友黄养正具事状求为墓铭彦初余所心爱重者为之铭曰

和而庄坦而慤处事平执事恪履险夷一恬漠嗟彦初不复作

故嘉议大夫刑部右侍郎段君墓志铭

宣德九年二月二十九日刑部右侍郎段君卒於南京家素贫佥都御史吴君敏德既经纪丧事礼部尚书胡公源洁以闻上为悼叹赐祭命有司营葬於是吴君使人北京需葬铭而胡公以属士奇呜呼段君者世所谓仁人君子也又士奇素所交游士奇宜铭按国子司业陈君光世状段之先居南康之建昌世业儒其曾祖【阙】营田郎中笃修徙吴中父志清又徙常州之武进母叶氏君讳民字时举自幼温重頴敏喜学且其父母惟一子笃意教之故德器蚤成登永乐甲申进士第为翰林庶吉士时太宗皇帝命礼部翰林院准天经之数选曾棨等二十八人就文渊阁尽出中秘书使进其业旦暮给大官馔又月给膏火之资盖期之於大用而君与焉君祗体上意益励弗懈而文学大进与修永乐大典丁内艰去服阕除刑部山东清吏司主事授承直郎莅官廉慎而明敏克勤恒存哀矜恻怛之心处疑狱必归於厚丽辟者咸以得君为幸踰年扈从赴北京召修四书五经及性理大全书书成被重赐复还刑部陞郎中益精狱议尤为尚书所重凡大狱必咨君剖奏章必历君阅乃上在刑部八年山东妖妇唐赛儿作乱三司官以纵寇诛诏廷臣简代者共推举君数人授君山东布政司参政同举中有畏难者君曰竭诚以共吾职耳何足计利害哉下车敷宣德意整饬纪纲绥抚残氓剗革宿弊政理一新吏民悦戴居三年召同考礼部会试士论服其衡监又三年召赴阙命以本官署户部右侍郎之南京是时车驾在北京久南京诸司习於玩愒任钱谷刑名者其务丛脞尤号不治君至躬勤率之莫敢或违始若扞格已而服从咸修其职明年实授本部右侍郎又明年改刑部其振起作新一如户部罪人闻君至皆相庆於狱伸抑疏滞旬浃之间声誉用彰三年以绩最赐诰授嘉议大夫赠其祖若考皆嘉议大夫刑部右侍郎祖妣李淑人封其母太淑人妻盛淑人初为参政考满当得诰言於朝愿推以封母从之至是母年将九十得封者再人皆荣之君忽得寒疾数日小瘥矣将出视事左右谓未可以风曰数百人困坐狱中翘跂待我奈何可自佚?强出三日疾复作遂亟有问之者答曰不能报上恩矣如老母何言已遂卒君性至孝初为庶吉士得禄即迎父母就养京师父没後所历官未尝不奉母以行而曲尽爱敬襟宇清明坦夷表里一致喜怒不形声色当官任事惟义所在不苟逊避与人交久而信卒之日其官属临哭皆哀南京卿大夫之贤者皆走吊哭北京自师傅六卿以下咸寓奠祭君春秋五十有九其子男四寔宏安宁孙男二璇玑女三其葬以卒之岁某月某日附武进先茔之次铭曰

仁以及民义以行身其履坦坦其存温温我怀若人於古多有呜呼时举於今曷少亦既乘时曷不永年【阙】

斯而独其亲凡今之人【阙】　君子【阙】　　　　　贤

友

故奉议大夫礼部仪制郎中龎君墓志铭

礼部仪制郎中龎叙卒於官其子珙将奉柩归葬吉水以中书舍人宋怀所述事状乞着墓志铭余今年七十有五益倦文事然念龎氏父子皆从余翰林久不忍以辞龎之先家袁之分宜十一世祖称云轩者始徙吉水仁夀乡传其後资产日裕六世至季安倾家从文丞相举义勤王又三世至希凯为南雄路沙镇巡检叙曾祖也祖弱翁龙泉县尹父文芳好学务义母刘有贤德叙字明叙蚤丧父赖母长育少从明师学永乐初诏郡县举善书士隶两制书制勑简其尤者十数人从学士於内阁而出禁中古法书名蹟俾进其能明叙与焉时朝廷四方之务方殷命令多以玺书十数人者虽鲜暇稍暇辄自进弗懈咸駸駸有造诣矣先是明叙父尝傅兵籍既卒无他丁男有司言明叙应充伍时仁庙监国南京索明叙所习书览之嘉奨命削兵籍十年除中书舍人授从仕郎自是车驾巡狩皆与扈从三考奏?复职洪熙初赐诰命进徵仕郎赠其父中书舍人封母太孺人赐诰及钞归省两朝实録成以缮写劳赐银钞袭衣丁内艰服阕仍【阙】　　　考奏最陞仪制清吏司郎中授奉议大夫食其禄仍从事内阁宣庙实録成以缮写劳赐银币加四品禄始专职仪制司八阅月而卒自入舘阁以来三十余年敬慎如一日纯厚谦和不见崖岸口未尝及人过失其度能容有诬其过及加之厉辞色者怡然受之不校以是先生长者及其同官皆重之无间言云家居事亲孝亲没哀慕不衰睦族婣患难率扶持之朋友有急必赴恤僮奴如子公退时共宾客觞咏为乐所为诗有淇园藁其生洪武丁巳三月二日其卒正统戊午十二月二十八日享年六十有二娶黄氏封孺人子男四长瑒次珙亦以善书授试中书舍人父子同朝缙绅荣之次瓛次瑛女二长适黄次适周孙男若干明叙之葬以卒之明年某月日墓在某原铭曰弗骋以角弗巧以琢而任其朴噫嘻其乐

卫孟敬墓志铭

卫世家河东系出汉御史大夫绾历晋唐及宋仕籍不乏金人入寇徙河南归德之谷孰至元有曰庆甫好施予生伯升瑰玮有材略以军功积官至万户孟敬之大父父也孟敬讳整为人敦愿内而事亲敬长外而处戚姻乡?举无违礼以行义训子孙以勤俭致饶裕而好施予有乃祖之风焉永乐壬寅五月得疾【阙】日召诸子申论惇睦之道又遗训长子之在官者以必尽臣节言讫而终是月五日也享年五十有八娶毕氏子男六镇钦祥清镛铎镇中乡试为大名县学训导今陞左春坊司谏女六祖荣郭亮武盛刘正高林其壻也其一在室孙男四俊乂聪敏女二诸子以卒之岁某月某日奉葬于其乡南原先壠之次先事镇以翰林编修徐永达所状事行请铭余於镇有同寮之谊不得辞为叙而铭之铭曰

端其存厚其施以全其归以昌其世

陈处士墓志铭

处士姓陈氏讳霖字士悦陈氏其先居金陵五代之际大理评事讳晖者始居泰和世业儒至宋而仕宦科第甚盛彬及从子皆理宗朝进士彬官至提点刑狱国子监簿监簿文丞相进士时座主後公过泰和为新其居第至今乡里夸道为荣处士五世祖也祖存道元安远县学教谕父焕章母曾氏继萧氏处士兄弟四人其仲处士也为人端厚和易自少喜学问安成刘云章先生尝教授其乡处士与其兄士瞻从之学兄弟皆为先生所重駸駸有造诣矣无几士瞻举进士去後为兴宁县主簿父已老二弟皆幼而处士始弱冠凡公府徭赋及家之祭祀宾客寒暑朝夕所出皆治于处士而皆当其父之意平居孝事父母及其继母友於兄弟爱弟与子一督之学士瞻尝坐谪远外嫂邓早没遗三女及刘氏妹夫妇皆没遗二女皆鞠於处士既长为择壻备礼而嫁之行【阙】择义乡人服其公有争讼率往求直而乐於恬静尝【阙】省兄至兴宁留旬日而去县人莫有知者及弟士启子礼先後登第士启自礼部郎中陞山东参政礼为思南知府人皆为陈氏荣而处士意澹然入则与士瞻相怡愉出则陶其趣於山水之间盖其自视举无以易此乐也晚喜写墨竹日为之不厌人因其所自号称悦岩居士云永乐丙申十一月二十四日卒享年六十有三娶戴氏故儒家有妇德先卒继曾氏子男五长礼今为临安知府次禧举乡贡为辰州府学训导次祚为士启後次祊女三长嫁罗以智次嫁萧德庄次许嫁郭晖孙男一肇女四处士之葬也以卒之又明年二月二十四日葬在山槎乡鹁鸠冈先茔之侧而未有铭先宜人处士族姑余其外弟也於是礼以翰林修撰曾鹤龄所述事状属余铭铭曰

焜焜其先骈荣累芬济济其承绳武续闻嗟士悦甫潜彼遐陬孝士于行匪于显幽乔乔珠林爰托我居撷芳挹清优游怡愉白髪归全其藏有坟春秋雨露来来子孙

左处士墓志铭

监察御史南城左瑺永乐癸卯三月二十六日丧其父处士公奉中书舍人同邑章文昭所述处士行状介刑部员外郎吾郡周恂如求铭其墓按状左氏世家旴南城元季徙麻源三谷至处士又徙郡城之西曾祖讳欣祖讳明叔元【阙】公府从事父讳彬卿平乐州学正母甯氏处士讳谦字彦彰从父进士友信无子以父命为之後天资明敏自少喜学问不烦程督於经史诸书过目辄能记诵不忘长益博通百家贯穿古今远有造诣而事其父母及所後父母一於孝所後母郑氏久病气絶已三日独胸次微温衆环视不见生意欲举歛处士不可力求医疗竟苏母恒言微孝子吾死久矣父母没皆哀毁而葬祭以礼友於兄弟慎择交友而敬久不衰急於义举未尝与人较曲直而乡人有持曲直不能平必就而质之守令数荐起之皆以亲老辞然教其子必在於事亲瑺登第归省谕之曰由祖宗积累致汝有今日如或一毫於国事不能尽忠忝尔祖矣其终勉之平居一由儒者之道释老巫觋之流未尝及门恒不忘三谷山水之胜自号三谷居士春秋八十有六而卒娶刘氏继周氏俱有贤行先卒子男四英瓛杰瑺瑺永乐十六年进士任浙江道监察御史孙男七绍宗益宗显宗超宗兴宗述宗辉宗女二曾孙男一愈处士之葬以卒之岁某月日其墓在邑某乡某原铭曰

左氏所出自齐公族丘明素臣郢游圣门名汉者雄晋曰太冲在唐曰震代有耀宗厥来徙旴益蕃以昌累善积仁显闻乡邦学士绳绳逮彦彰甫钦厥攸行静言幽处卷而弗施以遗厥後惟彦彰甫没且弗朽

胡处士墓志铭

永乐十八年十月二十日丰城处士胡宗仁卒享年六十有三将以明年某月日葬其邑某乡某原胡之先出成都有讳谅者唐贞元中与韩愈欧阳詹同登第其长子让佥判抚州因家崇仁让次子寂又徙丰城之厚郭遂为丰城人至讳叔恭讳孟寅处士大父父也孟寅六子其二处士也讳某天资质实頴敏好学问居家有孝友之行於处族婣朋友能尽其道以仁恕为行已之本诗礼为传家之器其善人者欤娶邹氏子男四轸輗軏轼轼先卒女三徐仲殷李大猷周某其壻也孙男四锺监铎钊女三轸永乐乙未进士授兵部车驾清吏司主事氷檗之操有闻缙绅间知者以为处士之教也於是轸奔讣将归齎国子助教徐畴所状处士世出行实介司谏曹曼龄请铭其墓余虽前未识处士观其子可以知之矧有如助教君所述者乎铭曰

緼仁好善而蹈义兮栖迟丘园乐泄泄兮式光大之德厥嗣兮

杨宗荣墓志铭

处州之松阳杨宗荣年七十卒既葬矣後三十有三年其孙巨容以某官某所述世出行义介前国子典簿叶允元请铭其墓按杨氏系出汉太尉其後子孙益衆散徙江淮闽浙间至宋有讳某者为金华主簿其子信为衢州教授始来居松阳历若干世至安道宗荣父也母叶氏宗荣自幼喜读书为诗家居敦孝友处宗戚乡?恒辍有余赈匮乏及葬其死之无归者攻医有疾率济之善药尤以谅直为乡人所服县尝举耆老资以集事晚好黄老清静之道幅巾逍遥泉石之间有以自得卒以洪武己巳五月十三日娶叶氏子男二景和人杰孙男四巨容巨信久章久祥巨容今为长葛知县孙女二铭曰

力善而施弗达以试澹乎以愉尚厥志後有考之此其识

洪珷夫墓志铭

青田洪珷夫既卒而葬矣其孙廷信奉礼部郎中叶仕宁所述世系事行介前国子监典簿叶允源来求墓铭洪之先居番昜系出宋赠太师魏国忠宣公皓皓之孙曰纯为曹属于括始自番徙括居青田之鴈衢珷夫八世祖也高祖秉哲元闽海翼上千户曾祖畴修德乐善所交多名贤石塘胡先生尝赋其所居延桂楼赵文敏公尝记其所创太清宫白云庵而皆文敏所书云祖铉考宗江俱畜德不仕妣张氏珷夫讳某字尹武珷夫其别字也仪观伟然事亲能孝生养死祭一致其诚於睦族人处乡人皆得其意捐赀以赈贫乏无告者不间於识不识珷夫读书通古今有材略元季尚少郡辟司仓不屑就天兵下处州总帅闻其名召主给饟井井不紊帅数称其才已而免归皇明既混一海宇则命其弟出仕珷夫留家居治田园新居室名其藏息之轩曰清逸儒生君子与之游者多为之赋客至焚香鸣琴觞咏为乐既老葛巾藜杖携朋徒及其诸孙日徜徉山林泉石之间虽旷焉无所系于其心而谨循宪度不少纵以田赋屡长万石区率先集事而尤以公平而民悦服虽不仕而所以刑於家施於乡者人未尝不以仕望之也其卒以洪武己卯十月二十五日其夀七十有七其葬在访川吴冈之原其配叶氏其子某某某其孙三庭信庭质庭翰其曾孙男二克镇克鏸女一铭曰

有韫其中器之良恬澹愉佚履幽贞郁乎斯丘归永宁

东里续集卷三十七







续集卷三十八

钦定四库全书

东里续集卷三十八　　　明　杨士奇　撰墓志铭

礼部左侍郎李公墓志铭

宣德七年十月十五日礼部左侍郎致仕李公卒於家讣闻上遣官赐祭师傅六卿而下皆往吊祭卜明年某月某日葬某县某乡某原其孤栗以治命奉翰林侍读苗君衷所述事状来拜请铭礼部尚书毗陵胡公申为之言予与李公同事三圣凡三十年乃按状序而铭之李之先居平阳之临汾大父讳仲智父讳师鲁元季随兄希贤宦游燕都遂占籍宛平县而公生焉公讳嘉字允坚天资凝重不妄言笑自幼卓卓有立志事亲孝稍长县大夫选邑学弟子员前大学士董公伦时为学教谕公从受业旦暮自策励所授书率诵读数百过四书注释虽老不忘已而念家贫亲老丐罢归侍养为师者初惜其去遂献诗达意其辞恳切师悯而从之後选奉祠所礼生事太宗文皇帝於藩邸敬恭祀事恒致其诚无几丁父忧哀毁动人终丧不饮酒食肉览父手泽未尝不流涕而养母爱敬兼尽初世父希贤死於兵无子仓猝藁葬公念及辄悲竟卜吉壤备礼而葬焉文皇帝起北平预效守城劳时南兵逼城城外民有负母入城无所依者公避舍以处之且食之粟民母子得全於急义率类此内难平録守城功召至南京有司奏授鸿胪寺序班数月上亲擢为通政司参议且面谕之曰以尔诚实故擢寘要地必勤必慎母忝朕命公益尽心乃职一日奏事毕自陈臣有老母在乡里无他兄弟侍侧愿躬迎母就禄养从之既至时初建北京奉命董运木之役於河南殚其智虑夙夜不懈後丧母哀毁如丧父诏赐棺及驿舟归其丧服阕仍前职遂扈从北狩自是巡狩皆预扈从後坐累左迁鸿胪寺丞仁庙御极陞左通政遂陞通政使又坐累左迁未行上嗣大统复通政使改北京行部侍郎念其老不堪繁务又改礼部侍郎公虽精力日衰犹勉强事事未尝少间再岁以疾闻特赐勑褒谕命致仕又数日不起享年七十公持身端谨一芥不苟取予刚方严毅人不得干以私其任职细务必亲故所历寡合终不为变治家整肃教子孙必务学而闲暇道说国初以来北京名贤故老流风余韵娓娓不穷听者忘倦盖自是能知而言者亦鲜矣其历任散官自将仕佐郎积至通议大夫以公贵再追封二代大父父皆金通议大夫礼部左侍郎大母吴母荣皆淑人追封故妻蔡封继室赵皆淑人子男四栗直刚简女二孙男四震谦泰巽铭曰

呜呼李公有孝有守遭逢龙兴陟帝左右刚毅之资自信弗疑颛颛以持莫之或移纳言之司宗伯之贰历年三十始终一致白髪苍顔鞠躬竭诚三圣在上天鉴孔明奎章龙文奉勑归第象笏朱衣里闾迓拜从容优游以夀考终纶音及门宠光隆隆呜呼李公生死荣哀勒铭其藏永示後来

翰林庶吉士汤如川墓志铭

永乐四年三月庚戌翰林庶吉士汤流如川殁于京师其友曾与贤为治丧歛已杨士奇将述其平生为墓中之铭以授其弟如埙使归葬焉属隣舍夜灾延毁如川舍及棺如埙拾其遗骨而归呜呼如川何以得此哉其平生所为宜夀宜备诸福乃四十以卒而又遭遇身後之灾造物者於如川何如也世之不为如川者或至於期颐即不至亦不见其身後如此者造物者之意何如哉如川世家泰和之甘溪曾祖某祖某父均义母李氏如川温雅易直事父母及抚诸弟皆能悦其意处朋友必引之於道临事务当大体永乐癸未以诗经领乡荐明年登第赐进士出身【阙】　闻其材行请於【阙】　　为给事中会【阙】　新儒术将有【阙】风励天下乃择进士英敏者得二十八人尽出衆秘书俾进学於文渊阁期之於古人如川在焉如川惧无以称上意蚤夜勉勉不息而学益进明年季弟如箎来省得疾卒如川哭之数日亦得疾以卒朝之士君子闻其卒皆相与悼叹以为不可复得呜呼如川者真不可复得哉其仁厚可以长民明公可以持法执守可以励俗通练可以集事可谓才德兼有者矣将用某月日葬某山某原时二亲皆垂白无恙而连哭二子此宜何如其情也娶某氏子男三某某某女二余生先如川一年交之最厚而最深也来京师相聚甫在岁方资之为辅岂谓一旦遽失吾益友哉乃忍哀而铭之铭曰

为器之咸宜而动也时弗达于施而止於斯而止於斯又孰为之灾孰之攸司曷其测知我铭于兹以纾我思以慰其父母之悲

陈孟京墓志铭

孟京讳昌姓陈氏以字行登永乐四年进士第授翰林庶吉士七年五月二十三日卒於官陈故泰和簪缨家五代有讳晖者始由金陵来徙至孟京凡若干世自宋建炎中有讳千龄者始登进士第至孟京凡十有四人其他选乡贡举明经才行不可胜数载郡县志与其家乘甚悉孟京少孤贫苦嗜学旦暮自任负以养其祖与其母手一卷未尝释也遇明儒硕师辄挟所业往请益弱冠稍出教授愈自刻励口诵手録穷昼夜不废一时朋侪强记多识者不能及也永乐元年中江西乡试四年会试礼部中前列廷试在第二甲初族兄士启永乐二年试中第二甲赐进士出身授翰林庶吉士至是孟京与从兄孟洁皆赐进士出身皆授此官陈氏兄弟之盛人以为荣时朝廷广召文学之士纂修永乐大典孟京与编校晨入晚出未尝以私废其博达明审老师宿儒多让之性孝友家素贫幸仕得禄而薄甘旨未尝充其母甚乐也爱其弟恒约已以裕之卒之时家徒四壁顾其妻曰死生常道勿戚戚身後事其在诸兄汝惟善视两儿不可令断絶读书种子耳不一言及他事呜呼此亦可以观其志矣卒时年三十有六曾祖主一妣倪氏祖以静妣曾氏考孔武母萧氏娶刘子男二中九岁元斗七岁女一既卒士启孟洁为治棺殓买舟还其丧与其妻子先宜人以静先生之子余其外兄故为述平生大槩为墓铭使归葬焉铭曰

力学植身屡空弗知始达而畅曾不几时嗟乎孟京遽止於斯行迈崎岖而难平夷嗟乎孟京匪命之罹

赵进诚墓志铭

华岩有豁达贤智之士曰赵进诚自少慷慨抱气节明经博学通当世之务尝欲有所施见於时属元季政乱不可有为遂括囊不出日以养亲为乐方国珍窃据温台诸郡是时蚁附之徒率皆气焰灼灼猝起旦夕间进诚独曰是何异趋膏火以自得者吾行见其毙其又可效乎即奉亲走匿山泽不与世接也闻太祖皇帝定鼎金陵发兵吊伐于四方忻然举手加额曰圣人出天下自此大定矣国家既平定方氏浙水东之地悉归职方浩然有愿仕之志冀一得发施其所负畜然遂疾作不及行而卒洪武辛亥某月日也年四十有九进诚讳友谅其先宋南渡时迪功郎讳某始自汴徙黄岩後至讳某者其曾祖也祖讳某考讳居敬妣某氏进诚頴悟过人少喜为文章平居事亲睦族姻赈贫乏皆以为分内事不肯苟且迁就徇人终其身不能一日如志以见诸用非其命也夫娶黄氏子男五季宁季享季达皆蚤卒季鼎今自福宁县学教谕陞国子监典籍方向用於时季桓女一适卢仲茂孙男七人进诚卒後二十一年诸子始克奉葬於县严山之阳又十有九年为永乐九年季鼎奉状来求文铭墓余考其志行及其时命有可悲者为之铭曰

士怀璧兮靡玷缺庶荐于时兮命遽阏铭以昭之兮永弗灭

罗仲深墓志铭

余友曾与贤登永乐甲申进士第为翰林庶吉士又二年其女弟之夫罗仲深继登第与与贤同官同舍踰年与贤卒又明年仲深女兄之子曾用常亦举进士来京师居止依舅氏未几用常又卒仲深连经纪两丧於客外伤其中情郁抑无聊日益病犹强出事事後用常卒之数日亦不起矣悲夫与贤惇厚易直仲深温润简静用常儁爽端确皆吾邑之秀也幸以经术遭逢圣明之世既出矣而皆不及下夀少试其所藴盖士君子无不悼惜之国家设科以来得士之盛江以西称吾邑而甲申至丙戌两科盖又盛焉甲申升者九人陈士启汤流独孤乐善曾与贤余学夔萧省身王直欧阳俊暨余侄相丙戌升者五人曾春龄陈孟洁及其弟孟京罗仲深胡雅雅既第而归两科十三人者皆为庶吉士在翰林与纂修之事吾邑斯文之盛盖四方士之所慕艶而未几流卒与贤又卒丙戌之四人者又连卒雅家居则又卒後丙戌而升者用常及王铉梁輈陈赏王嗣先五人未廷对用常又卒於是四方士为吾邑斯文悼叹不独三子者而已也【阙】人之先後卒者或余之亲或久要而仲深又与余同里巷至是其兄浦城典史仲固来京师告余曰将归葬吾弟必得子铭出示翰林修譔王直所为事状余不能辞也罗故西昌望族祖某考尚文洪武壬子乡贡进士历主临臯仙游两县簿二子仲固仲深也仲深自幼为主簿公所爱尝曰此儿必兴吾宗未弱冠丧父家贫出教里中童蒙取束修以佐其兄养母而益刻苦学问当其时乡老硕师皆已殁无在者学者疑不能通无所质问仲深独守传注古说熟读深味日益有得久而沛然而号仲深前辈者多自以为不如往往即仲深求正是否永乐乙酉以邑学弟子员中江西乡试明年会试礼部中高等廷对赐进士出身授翰林庶吉士修永乐大典仲深沉潜明敏寅出酉入不肯斯须废公同列者皆推让之其卒以永乐某年某月某日某年某月某日葬某原从先兆也子男某某铭曰

荆山之璞兮出孔多无几屡毁兮嗟乎奈何呜呼仲深兮温且良宜服用佩兮锵珩璜亡者何遽兮存者徒伤

梁监丞墓志铭

永乐十一年六月一日国子监丞梁里许以仁卒仲子泽将奉其柩归葬钦州以国子博士邹幼享所状世次历官行事介监察御史胡槩来乞铭以仁尝典教吾郡又闻泽致孝於亲惓惓也不忍固辞按梁钦着姓祖某考某以仁自幼聪頴好学稍长选为州学生洪武庚午举乡贡明年会试下第充太学生有诏选太学生教郡县学以仁在选中授吉安府教授後丁外艰起服改国子学正秩满陞监丞会祭酒被召在翰林司业阙以仁受命署监事永乐十年也以仁自为校官旦暮出所藴为诸生讲说暇即自学不懈在吉安训导谢子方先生以仁乡试时座主也虽同宦然执弟子礼甚恭私会必侍坐请益必避席子夏曰仕而优则学後世学者不在於为已沾一命志满气盈岂复有意自进而求能致礼於所当下者加尠也於是以仁有不同於流俗者焉性质直夷旷与物无竞不察察为明然嗜酒坐是致疾卒时年四十有五娶潘先卒继段子男三津泽浩女一将以某年某月某日葬州之某原铭曰

宁越之区合浦之滨孔雀明珠异产之殷呜呼以仁和厚秀文繇郡博士爰登成均亨衢翺翔荣泽津津如何中道奄仆其轮气升魄归永妥於此我铭昭之亦慰其子

萧处士墓志铭

吉水萧岐繇新化知县陞宝庆知府迎致其父处士公就禄养阅四年矣一日公坐庭中睹过鴈【阙】　　曰吾将死乎畴昔之夜梦人缁衣而长身四【阙】　　指云中飞鸿而顾余言曰鸿乎鸿乎殆其俱旋归乎今吾所睹类是矣其将死乎明日得疾旬有六日卒永乐癸巳二月乙亥也将以明年某月某日归葬其乡槎溪之原岐求余为铭按萧故永阳名族自文仲徙吉水四世至德永德永生云峯公考也公讳思柔字德刚别字槎庵自幼魁伟秀明务学强识老长奇之既冠力进不懈属元季寇盗四起所在恣刼杀富家巨室各务出计扞蔽自固所知有以是勉公者公曰彼其所加暴焉者或以利或以憾吾世袭忠厚事文墨何憾且何所利不听奉其亲率其妻孥往畊槎溪之滨十余年寇祸卒不及天下既定惟事教子弟子弟有力学惇行者厚奨以劝处宗戚有恩意尝有夜偷入室家人觉将追之公止之曰彼穷故至此奈何困人於穷也其人闻之愧悔卒改行焉平居谨言行老益自重虽不试然岐於为邑为郡皆得其民心要本於公之教矣享年七十有九娶毛氏子男五崇岐昇武智崇昇武皆先卒女三适士族孙男九曾孙男二铭曰

仁山崔崔文水弥弥代生文人蔚乎有炜嗟惟槎庵括囊韬光栖迹丘园逍遥相羊公才有为公【阙】　　俾民宜之自公启之既夀考终閟于斯原庆泽绵绵被其後昆

郭彦思墓志铭

彦思讳睿姓郭氏其家世见余所譔登州府学教授墓志登州与其弟湖州府经历庆宜皆以经学治行知名当世彦思登州之从子而湖州冢子也母车氏彦思居家事亲孝爱诸弟如爱已之身恒情所苦者惟恐一毫及之如恒情所喜则惟恐不之及也维持引翼靡或不至然皆出乎其性非有所勉强矫拂至于今其诸弟相爱及爱其兄弟之子皆如彦思之心彦思淳实坦夷与人交表里洞达治家不求有余为文章取达意而止永乐某年某月某日以疾卒享年若干娶赖氏继欧阳氏张氏子男一公献女二张孟贤张橦其壻也士奇先祖考皆与登州湖州两先生厚善士奇少壮时又交彦思及其弟彦铉彦迁从弟彦常相距巷南北有暇辄相就相讲学未尝倦也即倦稍纵为谈谑或弈以嬉有一日累觌有终夕坐对气合而情得也其後彦铉彦迁及余皆出仕惟彦思彦常家食懙懙自足也无几彦常卒又无几彦思亦卒余皆哭之恸彦常之葬也余铭之彦思既殁时彦铉彦迁皆守官在外故葬缓今彦迁自琼州府推官考绩来京师与余言吾兄久未复土迁之不悌言未既哽塞涕下不已余不忍闻踰月彦铉典教在吴兴闻其弟来京师寓书首说缓葬罪在我辞益悲苦郭氏之兄弟何其笃相爱如此哉世之人其孰无兄弟乎於是彦迁得复职赴琼将便道偿所愿也谓余曰卜以某年某月某日葬吾兄某乡某原子宜为铭余掇其一端可为世劝者铭之他可类见也铭曰

呜呼彦思孰不为兄子谓吾弟同气之生呜呼彦思孰无弟者有惟爱兄殁不遗堕君子之行如谷异器举一以尝百器一味郁郁新阡我作铭词呜呼彦思逝其远而

徐弘道墓志铭

永乐甲申诏近臣举士之能书者就翰林给廪禄职缮写且给楮笔俾暇益自进其能时永嘉徐弘道以举徵至弘道工隶楷其为人恂恂温慎寡言未尝扬已抑人亦不肯苟且徇物与人交澹然而久益见亲可谓端厚君子者矣弘道自幼力学明书经洪武庚午以太学生中应天府乡试遂擢亲王府纪善未几改广西道监察御史岁余罢罢今二十余年缙绅间犹称其清慎云永乐甲午河南布政司聘考乡试以疾不赴明年八月九日卒於京师享年五十有九弘道讳定其世家永嘉曾祖源晋陵县丞祖益惠安县典史考士良妣陈氏娶金氏子男一人参女一人归金宁於是参宁将归其丧葬某乡某原介黄卓陈【阙】茂来请铭余与弘道处久矣为之铭曰

资慤兮行修泊而安兮不竞与絿嗟乎已矣兮閟斯丘

故桂东县儒学训导廖潜仲墓志铭

永乐十六年七月二十四日桂东县儒学训导泰和廖潜仲卒廖出周文王子伯廖之後五季之际繇金陵徙泰和世袭儒业洪武初为泰和县学教谕曰子谦称愚寄先生者潜仲祖也父叔章母王氏生二子龙鸾龙潜仲也潜仲幼丧父教育於其祖祖卒潜仲未弱冠也卓然有立志出就学县博士日自策励读书为文不袭成说蹑故迹着四书经义论策多至千篇同辈莫及也仪观伟然面白晳如玉疏髯秀眉雍容凝重人不得窥其际善谈论闲暇於乡人朋友饮酒纵弈嬉间出片语相调谑辄倾一座以是无少长贱贵皆乐亲之然其中素所操执者未尝假借也永乐元年充贡为太学生召试文渊阁除凤阳蒙城县教谕後丁内艰服阕改雷州海康县学教谕两县学教皆久弛潜仲力作新之初至蒙城五年来海康四年则通三考满矣虽其学者多有成中科选者皆选於潜仲去职之日例不得书绩遂降郴州桂东县学训导在桂东期年尽力职务虽疾不废易箦之旦犹【阙】　升堂见诸生盖年五十而卒潜仲不以利废义继祖母袁一女锺爱祖有遗赀产袁率简畀其女然後斥其余畀潜仲族姻不能平潜仲独无一言孝事袁终其身袁卒或教质於官以复其产者终不听而敬其姑如袁之存也终身不衰潜仲自少壮负理才使受一郡一邑而为之可以得民惜乎其未见试也娶谭氏有妇道子男二丌谟谟永乐癸未进士翰林庶吉士女二长嫁邓时亮次嫁乡贡进士刘组孙男三丌谟将卜卒之岁某月某日葬于某山某原以余其父友也奉事状请为铭铭曰

士重者义而世以利才庶有济而蓄未试命之不犹行则无愧

前浙江布政司左参政林公墓志铭

前浙江布政使司左参政林公讳瑜字子润漳之龙嵓人其先出晋拒远将军晋安郡王禄之後而居泉之龙浔世业儒宋庆元中有讳起东者始徙龙嵓再世至凤公之高祖也曾祖诏承直郎龙嵓县丞祖宜庆元以明经为南靖县学教谕自出赀作先圣庙不以勤衆考得元季寇乱有保御功分省承制授长泰县簿复授百夫长皆以母老辞娶黄氏生五子其五公也自少有志於学洪武中为太学生居太学五年擢五军断事中司稽礼又六年陞右断事公居官以忠爱为本於议狱多所平反数月陞江西按察司佥事授奉议大夫陞奉政大夫行部过贑有侄杀其伯母者狱已具公听其辞而加察焉实豪民索逋不得击杀之而以贿移於其侄竟坐豪民而释其侄安福有强盗数十人郡县连岁捕不获给事中及三司奉诏发兵捕之而不急捕盗更听奸民悉取民之富者诬以匿盗非法考掠备极楚毒富民不能胜倾重赂乃得释既又及平民盗以是遂逸去而平民不间贫富悉困矣奉诏者既以罪去而公代盗悉得而民若不知者公和厚乐易待物以诚用法持平恕临政务寛简所至礼贤下士考阅诸生而奨劝之历三考以最陞本司副使授中顺大夫流民聚长沙为寇与袁接境朝廷命丰城侯总湖广江西兵击捕之总兵檄公招抚胁从者多归焉渠魁既得余党复叛公复往抚之遂以无事尝督造战衣一百万期三月完如期而集又从工部尚书宋公采宫殿材于蜀而公分往马湖极险远之地事集而民不病盖公於使人必酌其力体其劳而善抚之初自蜀归有重狱二十余人疑未决公立直之又三考当去於是居江西二十余年矣前所未有民耆耄三百余人遮马首罗拜曰公厚德被我民久矣民何以能忘公今决去不留其何以慰民之思也相挽公足出一履竞取之公乃得【阙】马驰去以最陞浙江布政使司左参政浙江素繁剧时布政使以下员皆阙公至独任早夜躬勤不少懈踰年吏舍夜火延毁公署及文书事闻并逮公诣秋官公辄引服不自辨未奏以疾卒永乐二十一年正月朔也公在官三十年禄入益厚而自处泊然不加布素时平居教子尝举汪信民菜根之言曰此立身之要也诸子日务於学则训之曰学以明善诚身而达於用文辞非所急也公间为诗文未尝存藁喜书法晚亦斥去家居有後山之胜而仕於外未尝忘也辄以自号云娶曾氏有懿行子男五人嵩高嵩阳森高京阳华高嵩阳先公卒女一人适苏实孙男八人冠冕弁旒缨圭璧组孙女六人於是嵩高京阳治殓毕将奉柩归葬以进士王源所述世出事行请铭将以纳诸竁呜呼明辩之才机巧之智刚厉之气非不适於世用而平实之行寛简之度安静之政使人称为忠厚长者如林公其可多得哉士奇江西之人也知公之所施间尝与公往还又知其所存故不辞而为之铭曰漳有後山孕灵毓清是生林公温裕静贞跻华朝着职时谳议允直且平靡或愆盭大江之西肃肃风纪表其仪威亦笃恺悌奕奕浙藩禄位益崇丕赞承宣夙夜惟恭居无几何郁攸为咎公曰予责敢疵司寇其德孔厚其隐谁白逝者不复知者徒恻故丘有藏既坚且深载行勒铭式视来今

故中顺大夫詹事府少詹事邹公墓志铭

永乐二十二年三月初六日詹事府少詹事邹公卒於官公之先自欈李徙钱塘世畜德不仕考夀之博学有志遭元季亦晦迹不出公讳济字汝舟蚤丧父事母以孝称天资頴敏好学强记稍长游县庠材识为同辈所服先生君子多重之余杭令聘佐教县学遂奉母徙家焉而毅然师道自任振起诸生皆趋於学一新学舍自令丞以下皆严敬之秩满陞中都国子学録又陞国子助教一时国学之为师者皆乐与交为弟子者多乐就其讲下无几坐事自陈左迁西安府学教授未赴改河间府学用荐者陞平度知州阶奉训大夫廉简寛厚吏民安之丁母忧服阕用翰林修譔李贯举修实録官事摭要井井有章书成赐纱衣一袭币表里各四白金五十两陞礼部仪制郎中阶奉议大夫进奉政大夫时朝廷祭祀册拜庆赉及仪物制度徵旧章参古典盖部一资於公诏修永乐大典以五人总裁而公预焉安南拒命诏大将军帅师征之择朝臣有文学者往司奏记公承命以行军事多所助益安南平踰年余党复贰王师再出公亦继往还陞广东布政司右参政务持大体而简重寛平以率郡邑岭海之区政化行焉坐累左迁吏部郎中数月擢左春坊左庶子在辅导之职言无不从宠遇特厚奉令旨授皇孙经明於启迪满秩陞詹事府少詹事阶中顺大夫公为人和易坦夷不见崖岸於物无所迕自公卿下至武人庸隶皆乐亲之其学长於春秋为文章不烦思索举笔率就所居号颐庵客至必具酒相与倾洽遇朋徒之会山水之游辄欣然从之不以事废兼嗜老释之学旁通深造虽其徒尊宿者鲜或过之盖春秋六十有八而卒娶袁氏继薛氏子男二本干二女长适大理寺丞永嘉汤宗次未行孙男一炳公虽历事三十余年数更显任而没之日家无余赀惟藏书数千卷而已余与公同为史官时往还後春坊同寮又十余年相与益厚於是本干将奉公之丧归葬余杭以左司直郎金寔所为事状请铭义不可辞为叙而铭之铭曰

繄公之兴自儒师诜诜执业趋臯比表植模范悬蓍龟陟于上庠闳厥施紬书石室登金闺讨论五礼宗伯资参赞戎幕文翰驰旬宣出佐南海涯宫坊入恃腾宠辉猗公历试罔不宜铲觚削畦和以夷有不为公矩入规盍视公履谁疾疵天目之趾公全归後欲考德徵铭诗

叶处士墓志铭

仁和叶处士卒其子中书舍人蓁将奔讣归縗絰奉兵部郎中柴车所状处士之行泣拜请铭其葬按状叶故汴人从宋高宗南渡家杭之仁和遂世为仁和人处士讳茂字茂实三岁丧其父某七岁丧母而鞠於叔母九岁遭元季之乱寇陷杭州家人皆散失处士被俘即脱其耳金环畀寇寇舍之去既归而孤惸孑然日夜悲摧感愤能奋弱为壮图所以自立十四治生事日益见端绪既冠遂殖其家国家平定四方挟其赀游中原走关中转历山东西又南泝大江浮彭蠡踰五岭纵观乎南海而循八闽以归遂裹足不出日亲其乡之君子以适於恬憺幽闲之滨而志於义施常推所有以振穷恤匮假贷不能偿者还其券教其子力学而勉之曰吾适生非时而不遑於此也汝必成吾志长子擢官近侍喜动顔色谕之曰吾及见汝荣达幸矣然必无辱君父乃汝之贤年八十而卒其卒以永乐癸卯十月九日而葬以卒之明年某月某日墓在钱塘西山之趾其配岳氏其子男二长即蓁次蕙女一归周某孙男三鲁夀祖某铭曰

弱之艰奋而克强壮之通歛而弗扬其行之臧而夀与康而俾来也昌

王处士墓志铭

龙溪王处士卒将葬其子大理评事昇奉韩府长史杨曜宗所述世出事行介翰林侍读李时勉以求余铭余识昇於南京素已重之不忍以辞按王氏之先居光州固始自唐徙闽而家漳之龙溪世远族盛至义甫娶李氏生四男子其三处士也讳举逸字宗礼少甫知学而父兄相继没即奋自立躬畊以奉母事母生养死葬克致其诚岁时祠祀祖考遵用儒者礼不惑於流俗冠礼废於乡久矣酌古今而行之於家洪武中郡尝推举孝廉辄自忖念国家所为表德励俗甚盛举也顾余之鄙陋敢忝窃哉卒辞而勉其子於学曰吾蚤孤多艰而不遑於此也若等必务焉又曰学必审夫义利之几庶几切已用也广购书籍礼致明师以资之昆弟族姻之子亦必励以学虽有畎亩之务旦暮躬率不废而名其宴处之居曰息耕为人温厚端谨而乐施济亲戚乡?急难者恤之贫乏者賙之岁歉谷贵倒廪以贷其偿与否不计也里津渡舟梁坏辄治之尝风望一舟漂里大溪中失楫几覆遽命家人健勇数辈以舟往援之一舟之人免於覆溺所及人槩类此其卒以永乐癸卯十二月二十日距所生至正甲申历岁八十初娶林氏有妇德躬俭勤相夫以殖家先若干年卒葬其乡之某原继郭氏子男二长即昇次?女二长嫁胡永诚次嫁林昱孙男一彛女八卜以卒之明年某月日合葬【阙】　　人之竁之左昇永乐二年进士历安福罗田知县平凉府推官大理寺左评事能敬慎自持其初为安福於吾同郡在官数月召还民攀辕送之有至於流涕者今殆二十年民犹思慕之不忘非诚心爱人何以致此此吾所为不忍辞铭者也铭曰

民之类四士农其先农以本重士以道贤越古有士匪力弗食凡古之农孰匪士德允笃宗礼殆古之民悦义与仁勤穑以身亦既夀考而全其归垂祉续闻嗣世有煇

故翰林庶吉士宋子魁墓志铭

永乐十九年四月二十八日翰林庶吉士宋子魁卒於北京年三十有六其素所交游皆嗟伤悼惜之不已其始病也余与钱检讨习礼往问之医者从傍制药语余曰即三日或五日瘥矣岂谓更数日竟以不起子魁为人温然与人交能辅之善猝有缓急可望而所为悼惜之者明於世务达於理道有慈厚爱物之意盖可用而未用而今已矣於是其从兄吏部主事子环既殡之文明门之外遂出翰林编修尹凤岐所状事行泣谓余曰吾弟不幸不得少见於时其可使无闻於後乎愿得一言他日归葬于乡也刻之墓中按状宋之先自广平徙新淦後徙吉水至荣甫又徙庐陵荣甫生长卿长卿生彬之其曾祖也祖成章复居吉水父若宗母张氏子魁讳魁生而秀禀异常儿稍长頴敏好学读书或忘寝食日益有造诣选补县学生下笔为经义论策群辈多让之永乐九年中江西乡试十三年陈循榜登第为行在翰林庶吉士文学益进预修性理大全等书书成受赐赉明年扈从还南京十九年春奉诏送秘阁书籍至北京无几得病未病往谒祭酒胡公座中有察人气色以决休咎者特戚焉於子魁盖旬浃而卒卒数日凡为庶吉士者悉送吏部将授官而子魁不及见矣子魁娶邓氏子男二忭恪女一卒时父母皆老子幼暨其妻皆不在侧病而扶持之歛而殡葬之皆子环也铭曰

材也必度诸匠石骏也遽仆于皂枥存岂不厚胡薄其夀皤皤父母婺负其幼曷其归依曷所归咎

东里续集卷三十八







续集卷三十九

<集部,别集类,明洪武至崇祯,东里集>

钦定四库全书

东里续集卷三十九　　　明　杨士奇　撰

【阙四十一行】

<集部,别集类,明洪武至崇祯,东里集,续集卷三十九>

急能

赴之於人一言不合辄去然无宿怒意休休园林泉石之间不以外物累其心可为善人也矣宣德十年六月十九日以疾卒春秋六十有四娶罗氏余同母妺先八年卒继郑氏子男三长荣广西按察司知事能不改其贫次榘次干女二陈珪萧岸其婿也余官翰林十数年遣子稷归守家尚髫齓赖康氏妹维持教诲而彦英顾盼助恤良厚彦英尝一至南京视余夜共饮酒余片语过直不怿鷄鸣告辞去予起谢之强留数日竟去然所以顾恤稷者不替昔也吾妹没吾哭之哀数附书稷令所以事康姑夫礼加厚岂意彦英又没哉故为志其葬而因以及予情云铭曰

璞兮不锼而坦於幽归全斯邱

止斋陈先生墓志铭

余仕两京三十有八年乡闾故旧沦谢殆尽五七年来亲戚交游老成辈行中有书畀往还相问者惟止斋陈先生一人今年其子余书来求墓铭则知先生又谢世矣为之悲悼久不已乃叙而铭之先生讳泰先字仲亨止斋者其讲授之居所名也陈自五季繇金陵徙泰和历宋元至今贵显相望而以科第进者不可胜数元赠万安县尹吴文正公为铭其葬号菊存者先生高祖也瑞金县尹以贑州路推官致仕号梅村者其曾祖也祖以道潮州教授父有庆博学擅文章母萧氏先生幼孤遭兵乱贫寠与兄仲述尽力养母而勤於学兄弟治家少间辄挟册往从乡先生刘尚书崧归则兄弟自相讲论会有诏兴学校县大夫举仲述充博士弟子先生独留供养综理其家凡家之内外长幼寒暑旦暮之需未尝乏也仲述举进士为御史先生居乡恂恂谦恭足迹未尝及县门县令丞如不知有陈御史家刘尚书卒独有遗腹孙先生曰吾可以忘刘先生乎以子妻之先生虽老犹朝夕坐函丈授徒不倦或以为言者则应之曰吾岂为利哉顾先人之所业且吾少壮时所资柰何老而遂弃之也平居事母孝母没卜日将葬霖雨旬浃弗止葬之日遽霁既葬雨如故人以为诚孝之应尝省仲述京师适仲述坐累下狱先生上疏白仲述寃竟得释仲述卒於官抚育其子先生以德望重乡里里有竞争必趋先生求直故家大族凡宴会必得先生正尊席为荣县举乡饮礼宾及有所咨政必於先生先生貌古而气清色温而词正仪度雍容恒俯接下无间贵贱老穉皆喜亲之尝有甘露降其庭竹上识者以为养老之祥凡受朝廷赐帛牛酒者再年八十余康健不衰饮食步履如常一日得末疾遂不起正统戊午八月二十九日也春秋八十有五元配王氏继胡氏子男四皆王出余台州府学教授直福建按察司照磨复邵女三人刘仲兼曾敏仲萧仰初其婿也孙男十弁弇奂奨龚?丌禄岳章女九曾孙男十先生之葬以某年月日葬在某原惟陈杨二氏婣好累世如朱陈先生与余又皆少孤贫贱故契谊特厚余尝念得谢事归旦夕相过尊俎谈笑以终余年者惟先生一人而先生不待矣余能不悲乎能不悲乎铭曰

陈来西昌越四百禩崇科清秩累累闻世猗欤止斋隐居求志道行乡邦奚必有位猗欤止斋文范是似我铭其藏有道不愧

梁先生墓志铭

永乐八年七月二十又六日西昌梁先生卒邑之贤士君子皆走哭吊市?郊野之氓多咨嗟伤悼亦有趋赴哭恸者中外缙绅大夫知先生者闻赴亦多叹息有作为诗文以悼之者先生讳兰字庭秀别字不移梁之先唐长寿中由长沙徙西昌八世祖蕃字均崇仕宋为权知凤翔府与其弟同知黄州充史舘编修官均杰皆有名於时曾祖昭伯祖才可父彦卿号心易母杨氏元新喻州判升云之子生三子先生其仲也自幼警敏未七岁入小学读书究文义心易公奇之稍授之经自励不懈未几元季兵乱父兄相继没世独与弱弟奉老母处贫困然能适其母之意如未尝困也而奋力於学不废皇明混一天下授徒里中以资奉养教其子明经饬行恒语之曰今幸遭明时沐治平之泽不可苟焉自逸忘所施报长皆命之仕戒之曰士贵有益世用非徒资禄利苟荣其身而已长子潜历宰四会阳江阳春三邑入为翰林修撰兼右春坊右赞善次子混历训导瑞州府学教谕溧阳县学先生东西往还就养日有轻煖甘脆之奉宾客之娱可以自乐二子亦冀以此乐其亲先生叹曰盍求乐吾志可也顾谓之曰惟克有终以不辱国命贻我羞吾获归守先人邱墓以咏歌太平尽吾之天年为乐不既多乎其子强留之不可既归日与故人朋友寻山水之乐命酒赋诗任意所适於邑西柳溪之上辟畦莳蔬杂植花竹引泉灌注而筑室其中游焉息焉观道玩微逍遥自得作畦乐诗数篇时歌以自适然犹数赋诗寄其子勉以尽忠不置也既得疾即谢医药曰至此命矣疾革命侍使具盥盘起沐浴又命取深衣幅巾家人请所欲言曰葬祭以礼不一语及他事卒年六十有八性俭素博学明识教人以五经四书为本若左氏以下暨荀扬刘向之徒所着书必为辨析是非孰之当取孰之当去诸生听先生讲说旨义条逹精到皆忻忻如得甘食为文简而婉诗驰骋魏晋而冲澹自然有陶靖节之趣尝曰士当立心高明尚友千载庶几不堕庳陋居家未尝疾言遽色而家政肃然与乡人处得其敬爱有穷乏者亟振之或贷不能酬折其劵为人解纷排难未尝求知有知而谢之辄辞初心易公出後锺氏故先生尝从锺姓既而梁氏之後絶潜始以先生命请於朝复梁姓云娶陈氏有令德二子即潜混孙男五女六曾孙男二先生没时潜以扈从北京混官溧阳皆不在侧是年冬始克奔丧归将卜明年某月某日葬於邑南某乡某原先事以状属士奇为铭士奇於先生有世好且少尝从受诗法义不敢辞不铭铭曰

五色鲜好被厥躬緼仁持义履适中力探姬孔辨况雄指示当路开瞽蒙金舂石应歌时雍有嗣乐志谐奋庸萧揺相羊臻考终澄江之南马鬛封琢词幽堂永弗砻

顾仲华墓志铭

正统二年九月十有二日太医院士顾仲华卒於北京子阳以翰林编修杨仲举所述事状求予着葬铭按顾氏世居苏之崑山太父讳福元平江路团场提领父讳明母陆氏仲华讳文荣有孝德洪武中以闾右徙实京师父已早卒奉母就养爱敬兼至母患痰疾徧叩医弗效竟卒仲华恸弗胜且自憾不习医不能起母疾也终丧即从良医师学日益有造诣久而治疾多愈太医院奏举医士家贮善药务施济盖穷乏者得之加衆尤能捐利以济急乡人傅巾逋公租八十石将鬻其子於市以偿邂逅仲华诉焉且诉即鬻子不足尽偿也仲华恻然动心语之曰毋患苦吾为若尽偿也邀至家予白金六十两遂尽偿租又周乙者将往戍广西而行囊无一钱走乞於仲华出白金三十两赆之又周丙者负官钞九千锭自计鬻家产仅偿五之一欲自经仲华闻之予钞三千锭教为市取息以益不踰年悉偿官番阳潘晦初客京师遘疾仲华延於家躬视药食潘革泣谓仲华曰以死累君柰何且骨将安归仲华曰论交岂以存没为盛衰哉棺歛有一毫不周备者文荣不名为人然必寓书君之子归葬卒践其言凡遇老疾无依死无歛葬者皆振恤之襟宇和坦喜与贤士君子言论未尝役志生计通邵子数学推将来事多有徵验国子祭酒胡若思翰林检讨陈嗣初皆为着传一日豫戒家人治歛具既而疾作即却医药进其子若孙谕之曰吾家素尚俭有赢必推以济人若等惟忠孝寛厚相承即吾瞑目无憾矣语讫而卒享年七十有四元配张先二十六年卒继范氏子男一即阳温粹孝友明於医今嗣为太医士女二长归朱让次归吏部考功郎中夏衡孙男一琼女二仲华之葬以卒之明年二月十七日葬在江寜县安德乡石湖村长山之原铭曰

其存之仁其施之厚其报之隆有在厥後

封承事郎监察御史严君墓志铭

监察御史严恭之廵按广东江西也奸豪慑其清雕瘁乐其仁盖风采不严而肃声誉勃起予初未识也而耳熟之一日求之稠人中得焉虽心重之然不得数相即盖其屡以使命出也比还縗絰一再过余求铭其父之葬予素重恭故不复辞按状其父讳玘字子成家钱塘之平安里子成之曾祖讳德兴祖讳世安父讳斌皆不仕母某氏子成自少能頟頟卓立辛勤治居室蕃种植孝养父母而爱其弟某甚厚洪武中朝廷封建亲藩简民秀壮充侍卫子成与焉其弟曰父母老非兄孰任共养力请代行父母不能止然不忍少子之独往也命子成送之中都子成且行顾其妻曰汝必尽力奉养吾亲母分毫怠忽既至中都扶持其弟数年乃归弟後侍卫赴成都子成心恒耿耿不忍西望寓金帛衣服遗之者无虚岁每自念少窭干蛊立家不及学遂以教子为要务极力礼贤师购书籍以资之於子孙善训诱待人以诚长里中徭赋恒捐已以益匮乏者性不饮酒尚朴素衣止布帛未尝一服罗绮年四十妻丧不复娶虽老不近侍婢喜究释典意澹如也宣德中以恭贵封承事郎陕西道监察御史赠其故妻陆氏孺人子成正统二年六月十四日卒享年七十有四陆孺人家同里甫笄来归孝事舅姑得其懽心舅姑卒相夫治葬事极周备尤笃教子昼夜训励其学委曲切至逮属纩犹恳恳为言不及他事永乐壬辰正月十七日卒享年四十有六子男二长毅次即恭举进士擢行在陕西道监察御史克承父母之训者也女三长适孙胜宗先卒次适王昌其季未行孙男五祀禋社祚裕女一初陆孺人葬邑之佛乐坞至是毅恭奉御史君葬其右地道所尚也铭曰行在诸已奚其仕嗣兴有炜没且贵属铭于史庶不死

赠刑部右侍郎吴公墓志铭

正统元年十一月二十六日刑部右侍郎吴公某卒讣闻上遣进士张瑾赐祭且命有司治葬其子礼部左侍郎廷用诣阙谢既退过余请余着葬铭按国子祭酒陈君元世所具事状吴氏世为建宁政和之岂弟坊人公讳某字某晩号菊庄曾祖讳越祖讳义考讳某赠刑部右侍郎元季兵乱能保障其乡邑邑人德之母魏氏赠淑人公天资淳质而端谨忠厚读书明理言行必主於善事亲孝与兄弟同居相友爱每旦一堂相聚言论怡怡然诸子侄或不率未尝作辞色但善谕使改诸弟没弟之子固求分异不能止资产悉听择便利恣其所欲而已取余焉处乡?敬长慈幼一尽其诚周急恤患吊慰赠赙加厚死不能葬者与之地有贷公金过期不能偿将鬻子以偿者公闻而召至毁其券不复责偿既老建南庄别业日有琴书花竹之娱超然物表也公年既高廷用奏归省时公年九十有三康宁和豫廷用亦六十有七父子并贵朱衣象笏斑白映照於一堂之中乡人荣之公竟以是岁捐舘子男一即廷用元配张赠淑人继邵封淑人男张出也永乐甲申进士户科给事中陞行在刑部右侍郎转礼部左侍郎淳厚敬慎有父风历官四十余年仁庙尝称为君子尤所简知有以见公之教成於家女一归李景程孙男三人焴旒通廷用将葬公於邑东瞿里其地宜石椁徧索不获将代以木啓土得石椁於傍近甚坚厚修广咸称殆若有神相者人谓公积善之应呜呼踰九望百之年上夀也世或万一见之如又生被褒封享禄养光荣令终加鲜矣吾仕於朝垂四十年所知者两人永嘉黄少保思恭及公皆九十有三虽品秩不齐然其所膺褒封禄养荣终等也又皆於吾铭葬而公所得石椁事之异岂非积善有诚之所致欤铭曰

寿为福首上者岁百维皇建极维已殖德噫嘻吴公厥德孔殖允孝允悌以恭以饬惟善之循惟仁之廸际时泰和淳化圛圛如春被物充悦润泽栖迟丘园萧散澹适有嗣在廷光奋乃绩帝庸嘉褒宠秩有赫寿祺奕奕人伦天锡肆用表之刻兹贞石

封工部营缮主事任君墓志铭

工部郎中丰城任礼縗絰奉翰林侍讲孙曰恭所状乃父主事君家世事行泣拜请葬铭礼永乐十九年举进士余考礼部会试时所选奏者且以乡邦故数往还不得辞按状任丰城故家宋景定三年登方山京榜进士曰陆吕者主事君六世伯祖也曾祖云卿祖观德考原杰皆隐居不仕主事君讳能字载远为人质实明道理虽处?市所务园田外不别治生业蚤丧父母与兄丈远居友恭相笃治其家肃然念其先科第久未有续旦暮以励其子礼登第授官又励其亷慎之节历举邑之人语之曰某也以亷慎致远大某也以不亷慎至覆败其可不勉又曰必勉之庶几可不忝朝命不辱所生礼亦克奉教卓立不滓於羣汚中天官考礼绩最奏推恩封父承德郎工部营缮清吏司主事主事君既拜受命顾礼曰诚由汝克立致兹荣命然当勉图为老人保终此荣庶几孝子礼拜稽首曰不敢违教人皆为主事君贺主事君於敬德持谦和益加於昔素急人之急所居濒江江涨有清江人乘舟及门而溺已失舟主事君适见之仓卒投一板援之获济乐安民五人远役还病且惫暮及门外岸堤下止焉是夜风雨大作闻啼号声主事君骇曰是必失所之人遽起眎之取苫席盖覆且戒家人煮鬻食之既而两人死为藁葬岸侧而旦暮饮食其三人後五日五人者之家闻其道病皆走人迎候至则具礼以谢主事一无所受其他如饥岁分廪以振匮乏不畜私量以苟利厚德非一岁邑令举乡饮必宾致焉卒於正统三年二月一日享年七十有三配郑氏封安人子男三长即礼曾鹤龄榜进士擢工部营缮主事今陞郎中次立次吉孙男六长善宣德乙卯中顺天府乡试次士渊士沾乞真同寿元保曾孙男一主事君之葬以某年月日墓在某原铭曰

有耀于前克念嗣之有嗣于後克勤励之命服在躬厥德之应子孙绳绳尚鸿厥庆

外祖静得陈先生合葬墓志铭

呜呼我先考少傅公先妣陈夫人当元至正甲辰乡邦寇乱举家徙避於袁又三年先公弃代不肖孤时甫晬先夫人抱孤孩留袁几一岁时外祖静得先生外祖母曾孺人皆避乱平川初陈氏三壻独先公清德最为外家老长所礼重至是咸伤先公之丧也曾孺人尤悲念寡孤在远方不能归也旦暮号泣不已於是静得先生躬履榛棘涉艰险来归先公之丧与先夫人及其孤孩幸抵西昌时洪武元年也外家既留於平川曾孺人岁时数数遣人抚存寡孤惟恐其失所也不肖孤生十年曾孺人没於平川先夫人昼夜哭以不肖孤之始有知也闲暇辄举外家事喻之且数告之来归之故曰小子其永勿忘静得先生後归没於西昌先夫人亦继谢世惟曾孺人尚旅殡平川不肖未尝一日忘也属縻禄近侍不遑遂私宣德八年始克经营啓殡归西昌其孙孟高曾孙忠宪得吉卜於千秋乡龙门之原且将啓静得先生殡而合葬焉於是宪走北京属志铭呜呼不肖躬受外家罔极之恩生七十有四年矣矧今熟外家世德莫或深於不肖者尚敢稽乎陈故西昌儒官家由宋以来科第甲一邑举嘉定丙子贡士曰师皋生淳佑丙午贡士子安安生书友书友生主一皆以经学教授邑中主一之配倪孺人二子伯讳谟字以德学者称心吾先生仲讳庸字以静称静得先生静得先生器宇闳达趣韵萧散不屑意生产事少承父兄之教博学工文辞而论议明正心吾先生每服之孝弟睦婣之行本於天性爱兄子如子子妇之兄患难狼狈走平川依之舍之馆下衣食之旦暮亲授之书教之为诗三年而後去後竟倍不校侨平川二十余年从学者甚衆先生善讲说条鬯明洁听者言下领悟於教小学尤有法贑郡学平川邑学皆聘训导不就尝被徵诣京师力引疾辞既老始挈家归西昌时革运已久乡变更一新先庐仅余瓦砾田园悉堕巧敓则僦数椽以蔽风雨教里塾以资寒暑朝夕澹泊萧然而正固自守是时侪辈已尽里巷後生流俗莫或知之其意未尝不自适也虽老不厌学遇异书奇文皆手録之工篆籕於医药卜筮皆有造诣有诗文数帙藏於家洪武丁丑二月一十四日没享年七十有八曾孺人讳福曾同里世科家曾祖梅伯宋进士累官绍兴府同知祖怀可元袁州路儒学教授学者称鸥江先生父思立尝举乡贡已而退伏不出母李氏曾孺人天资端重慈惠明肃既归陈氏孝敬雍睦倪孺人悉付之家事虽躬任劳而每事必谋诸其姒罗孺人乃行未尝或专凡所为必当大义主一先生尝病静得先生出治药时倪孺人及心吾先生在侧主一先生言人恒情老念少子吾即不起负郭田其子庸三之二心吾先生跽曰负郭田不及百亩即大人不言谟将悉予弟奚啻於二主一先生不怿而默已而静得先生还曾孺人语之故且曰独不知事兄之义乎静得先生趋入跽曰父母而次兄实长若之何我多得负郭田应多授兄主一先生顾倪孺人曰渠曷遽知之曰曾新妇所导也主一先生拊席喜曰佳儿佳妇佳儿佳妇数日病瘳後舅姑皆没罗孺人又悉付之家事虽细事不自专必白而行而罗孺人一惟其言之从也盖终身与罗孺人相亲爱如同产兄弟有疾更相扶持皆如痛之切己身也一日罗孺人因宴会止宿子妇家中夜讙惊传安成寇至州人仓卒扶老挈幼出走渡江妇家扶罗孺人俱渡时两家各东西散不知所向两孺人皆以相失悲伤不食饮後遣人求得之罗孺人竟违其子若妇独与曾孺人偕避寇入南山中逦迤趋平川心吾先生时客韶阳曾孺人率子妇事罗孺人尽爱敬罗孺人甚安之盖忘其在旅寓也居数年罗孺人没曾孺人哭之恸累月不已葬祭一如礼曾孺人於治家秩然子侄及妇皆祗肃听训教无敢踰越食饮衣服之给必均一自妇以下至女奴有疾悉亲视其药食故不间贵贱上下虽严惮之而心归之以洪武乙卯三月十二日没享年五十有八子男二长能字孔武後数年卒於贑次舆字孔载幼为族人仲斌後兵乱遭俘女一即先妣累赠夫人孙男二皆孔武子长孟京永乐丙戌进士翰林庶吉士次孟高曾孙男三忠宪懋铭曰

猗欤先生德醇行庄于守有常于教有方猗欤孺人允贞允肃维仁之存维义之笃嗟古贤哲恒难其配懿此令人合璧骈瑞龙门之原岿焉有坟春秋霜露来拜如云

侄孙敏达墓志铭

呜呼吾宗之居西昌者其先虽出处不齐丰薄不一然皆服诗书修仁善文学有闻行义有称虽历世变处忧患而执守不移故世为邑之望然先泽既远三四十年来老成凋落且尽後生晩出不能究知上世其渐习益下盖余出仕四十年往往闻其所行有可为太息可为流涕者矣呜呼是岂祖宗所愿於後之人哉吾盖懔乎惧吾宗之衰也比二三年有如吾志者得两人皆仕於南京从子太学録弼族孙都察院检校挺皆克明於义利之辨而谨诸躬然为挺尤难挺早孤而艰有立志孝其母敬事二伯及爱二弟无失自少勤学恒裹粮从师治诗经夙夜淬砺持行端恪宣城令以贤良方正举於朝召至试文章遂授检校挺事上官如父待寮之长如兄一尽诚意与人交谦和悃欵而治其职务缜密谨慎不以风雨寒暑稍怠取予以义不一毫苟且而能急人之急合院崇卑皆贤之无间言右副都御史五云朱公遣子从之学而宾师礼之声誉日起衆咸谓吾杨氏有人亦谓其禄位必且远至矣一日得疾左副都御史海虞吴公偕朱公往视之二公皆有忧色吴公为致数医医皆曰此於法不治二公曰虽然无不用药之理挺时甚贫凡百药物之资皆出二公药之数日竟卒二公及其属吊临皆恸二公又共为具棺歛吴公叹曰何天道之不永善人也其属相率出资归其榇及其妻孥诸司亦多有悲挺而赙之者余时在北京闻挺死甚戚盖不徒戚挺戚吾宗之若挺者鲜也呜呼惜哉挺字敏达其曾祖师鲁祖子尚考彦威母郭氏其娶尹氏子男二俭倜女一皆幼挺卒於正统三年某月日享年若干葬以卒之明年某月日铭曰

夫孰无子克肖岂多亦孰无孙克绍几何遵矩率规颛颛不忘爰方啓行轮仆轸亡呜呼挺也宁知吾伤约其平生以志於墓以励厥後俾承厥度

河南道监察御史康孟嘉墓志铭

正统七年河南道监察御史康荣孟嘉奉使广东明年秋使事毕将归得热疾布政使南昌彭公按察使芜湖郭公合三司寮属遍求医疗竟不起九月三日也发其装萧然遂相与治棺歛且归其丧孟嘉吉之泰和人其先见余所作康氏谱孟嘉自少勤学虽贫志操卓然宣德中举贤良为广西按察知事持其言行不肯苟且而勤於职务按察使谢瑾及其寮佐皆一时之贤者亦皆贤孟嘉瑾尝语人吾辈以友道待孟嘉未尝以属而孟嘉事其上官皆谨凡所施於下吏者亦咸见敬爱三载考最刑部尚书匡南魏公前未尝识孟嘉采诸舆论荐为监察御史益明法意究大体用刑能恕而致勤夙夜操行益严不肯枉道狥物尝廵按浙江岁余君子称其严而不察公而有礼得宪体之正孟嘉在察院处其同寮相好无间言独都御史陈智怙势骋私昵邪讐正凡其属之正直者及为正直大臣所举者智皆恶其不阿狥已而不礼遇之或导孟嘉盍少枉以取容乎孟嘉曰彼所为若是将不自容何能容人无几智及其所素昵者皆以罪罢黜如孟嘉言孟嘉为人和厚坦易亷洁公正与物无竞其卒也士君子皆为之嗟悼其享年四十有八孟嘉余女弟之子十二三从余在两京二十余年自束髪闻一善言辄服膺之不混侪流俗今卓立如此余方资贤甥以终老岂谓溘先吾而逝也呜呼惜哉其配罗氏子男一诩女四长者有归余未行孟嘉之葬以卒之明年某月某日铭曰

公其所存端其所履不亟不徐以纲以纪呜呼孟嘉盖棺事已舅氏之铭庶其不死

东里老人自志

东里在邑东清溪之上吾高曾以来居之杨氏宋盛际自吉水徙泰和号儒宦家盖四百年矣称东里者重所自云高祖考复圭元赠富州尹骑都尉弘农郡伯妣黄氏赠弘农郡君曾祖考景行延佑初科进士累官翰林待制朝列大夫妣严氏弘农郡君继高氏祖考公荣妣胡氏考子将妣陈氏国朝累赠三代考皆至光禄大夫柱国少师兵部尚书兼华盖殿大学士妣皆夫人吾名寓字士奇後以字徵一岁而孤陈夫人鞠之教之既壮起家文学除吴王府审理副改翰林编修陞侍讲又四转至左春坊左谕德翰林学士又五转至少傅兵部尚书兼华盖殿大学士遂进少师繇承事郎累转至光禄大夫柱国历事四圣皆居清密越自授官所觊行道心存体国志在济人惟理无穷尽而学殖未充事有甚难而智虑弗逮故秩愈进而忧愈重宠愈厚而畏愈切进慕陈善退勤省躬而施以公而守以约始终一意夙夜不忘若蒙负乘之讥昧止足之义皓首徒弊毫末无称反思惕然内愧何已风烛奄及幸保归全辄循杜牧之故事聊述平生用藏幽室亦以示於子孙【阙】生世八十年叨禄於朝四十有四年去世以正统九年三月十四日元娶严继郭皆封夫人子三男四女孙男七白云原吾所治也窆以是年十二月二十日虚其右以俟郭铭曰

昔也其浮今也其休旷八极兮逍遥聊委蜕兮兹丘

故太常寺赞礼郎严绍陵墓志铭

永乐丙申春三月壬子太常寺赞礼郎严绍陵卒其从孙乡贡进士素以其丧归葬抚之金谿先事奉绍陵所自述世次行事来请铭春坊吴中允仲平翰林周编修孟简助为之请按严氏出汉处士光之後其始居金谿西林者至绍陵十一世曾祖讳仲建祖讳礼用黄州通判考讳?中母陈氏绍陵讳师尹自幼简重寡欲好学问未冠丧其父母独外兄陈继善异视之语之曰子非尘俗人言契绍陵意遂以入黍珠观为道士师事王冲道邓伯舟授以玄奥日駸駸有造诣洪武己未郡县以部符选充乐舞生送京师居神乐观十余年其自治益严而玄学益进数奉命代祀古帝王及名山大川擢太常寺赞礼郎阶将仕郎陞登仕郎岁有事於天地宗庙百神绍陵既熟於礼典而严恭对越进退周旋执事有恪见重於时累署太常典簿以勤慎称尤为真人张宇初所知尝作钓雪图况之因号钓雪翁在官几三十年虽孜孜軄【阙】而其中心泊然不累於物固游乎方之外也笃於宗族先世有祭田归他姓竭赀赎归授族人之贤者俾供岁祀察素有秀质曰此可以承吾宗取教育之又遣从学明经师数岁素举乡贡进士故今主其丧皆素也绍陵卒年六十有五葬以卒之岁某月某日铭曰

澹乎其外冲乎其内湛乎立於神明之庭超乎乐於希夷之际六十五年电迈猋驰又百千年复来归哉

东里续集卷三十九







续集卷四十

钦定四库全书

东里续集卷四十　　　　明　杨士奇　撰墓志铭

萧孺人陈氏墓志铭

吾舅氏有贤女嫁同邑桃源萧氏为前监利县典史德蕡之配年四十有一而卒既卒踰月其兄翰林庶吉士孟洁其弟泰和县儒学训导孟旦皆在京师闻讣恸哭失声孟旦走告余余亦感悼泣下孟旦曰惟姊孺人未有子嗣可哀惟姊孺人贞德淑行可重不可冺没其葬也宜得文铭墓兄宜执笔焉余既属婣戚且少学於舅氏後德蕡又请余教授家塾余知孺人之贤也孺人讳斗字叔魁姓陈氏陈故泰和着姓祖心吾先生为时大儒父孔硕母罗氏皆有贤德重家教孺人自幼端一柔婉在父母之侧谨谨奉训戒秉礼法佐母治衣服饮食之事皆如父母之意父母爱之年二十归萧氏萧亦泰和东南着姓以赀雄一郡合族而居常数百人孺人归其家为冢妇孝敬俭勤於事上相夫睦亲皆得其宜自舅姑至於族姻之内皆称曰贤德蕡起邑学弟子员历事秋官数年洊涉崎岖盖资孺人左右之力居多至於孝养继母婚嫁孤弟妹乡里皆称德蕡为难而亦皆称有孺人为之内助也生子男一人卒於殇女二人德蕡方未有後孺人悉力为之买妾平生贤行槩类此永乐七年九月某日以疾卒是年某月日葬於桃源东五里所松塘之原铭曰

有婉淑人有儒其宗其德静贞其行肃雍孰不为妇其道何伊婉此淑人妇式仪之松塘之原归焉永藏生乎止此存也其长

周母朱孺人墓志铭

同僚友周孟简致其从兄崇述之言曰述不孝不天先君子蚤弃背赖母孺人以克臻今日甫有成立母孺人遽不起呜呼恸哉惟母孺人之德之行宜得文铭墓敢以累子余前旬浃间见崇述容色蹙然如有隐忧与之言如罔闻者余私怪之访孟简其故而知孺人病崇述絶酒肉晨夜致祷北辰以冀其亲之安也而未几而讣音至矣孝子之恸宜何如铭固不可辞乃问状於孟简孺人姓朱氏讳某朱故吉水侧阜里望族祖父皆以善称孺人生而秀慧女工之事一见辄能之稍长知谨於内外之辨父母爱之笄择所归以适同里周子正周亦钜族自宋以来为望邑中孺人归为冢妇凡事舅姑佐君子处族姻皆得其道舅姑安之而其家无长少戚疏以至於臧获皆誉道之综理家事井井有章子正不劳焉於祭祀宾客之具必丰於赈穷乏恤患难必厚而其所自用衣服饮食甚俭教其子若妇以勤而必身先率之子正蚤卒居孀有礼抚育诸子皆勉之问学而悉力以资之永乐二年仲子述与其从弟孟简同赐进士及第授翰林编修乡人荣之而皆曰非此母安有此子述既奉孺人就禄养京师甚适已而衆少子迎还养不已孺人重违衆少子意强还犹顾谓述吾且复来述亦数请而其衆少子若妇咸曰江湖二千里老人柰何数乘危嶮卒厄不行其皆可谓能子哉固天以是报令人者乎永乐八年二月十七日以疾卒享年六十有六将以某年某月某日葬於某乡某原子男五长崇训蚤卒次即述又次崇斆崇缙崇厚女二李民厚罗从广其壻也孙男二某某女五铭曰

礼谨辨内诗着宜家展也贤妇肃雍孔嘉展也令母报施有子锡休垂祉来来曷已

倪母薛孺人墓志铭

永乐十六年前兵科给事中倪峻奉诏谕占城王还道闻其母孺人卒未葬哀毁不自胜匍匐趋复命北京遂奏乞归葬遂求余铭按孺人姓薛氏世家常州之无锡父均序母吴氏孺人生元後至元丁丑四月二十三日既长父母贤之择配以归同里倪文斯惇行妇道生三男二女而文斯卒男峻诚端後皆有立女皆有归峻明经历官郾城教谕沙县知县兵科都给事中文行政治有称於时已而奉命出使万里外国持其身皦然衆盖谓有孺人之为母也孺人寿八十有三年而享禄养几三十年所得称其所行宜哉其卒以二月二十一日葬以卒之岁十有一月某日墓在其邑凯原乡春申里之原铭曰

坤道至柔静以方有婉令人率厥行绣帔珠翟居高堂堂中鸾鷟五采章乘时翽翽当朝阳慈顔愉乐乐且康既夀考终卜斯藏山盘水回土燥刚後百世祀益蕃昌

张母萧安人墓志铭

永乐十六年刑部主事吉水张宗琏扈从在北京闻其母安人之讣匍匐奔归过南京奉事状求余铭墓宗琏自登第入翰林与余游至於今十余年凡其持身从政皆君子也盖亦由成之於母故余不获辞铭焉按状安人姓萧氏萧故邑中儒家从学欧阳巽斋先生为高第曰定夫其曾祖也曰从大曰自敏其祖其父也登元至正辛卯进士第授湘隂州同知曰飞凤其世父也母顔氏父母无他子惟安人故甚爱之而自幼端重不肯纵肆惟日务女红凡为之辄精致湘隂家居教授安人自内习闻其教而益谨於礼度湘隂爱之择配以归同里张彦忱张世家於儒既归岁中丧其舅即出资装助襄事以孝事其姑以勤俭佐夫殖其家於处妯娌族姻下至臧获各得其宜客至未尝以空匮废礼年三十有七彦忱疾既革顾安人诀且属之养亲教子应曰诺彦忱卒居丧尽礼於凡所以养姑训子益严於彦忱之存也得一味之甘必奉姑姑饮食衣服必躬治以进早暮必在姑所而委曲承奉焉故其姑虽老失壮子无有所不足姑虽没岁时荐祭必尽其诚敬教子必以诗书为业必以不辱其先为务於论学问恒举所闻於湘隂者为说平居督切之如严师故其子虽蚤孤皆力学有成其长子虽已仕於事君临政必戒之忠与恕也初彦忱没已终丧所亲或讽之他适者毅然应曰若等不欲吾他日复见良人地下耶守节自誓益励呜呼若安人者於妇道妻道母道可谓兼之矣盖享年七十有一以五月初二日卒是年某月日葬里之月冈子男三宗琏宗珩宗瓒宗琏永乐二年进士翰林院庶吉士刑部浙江清吏司主事女二钱嘉谟朱肃仪其壻也孙男七頴熲顒颂顼领顺女孙六铭曰

其生其归奕奕儒家有炜中闺其德之华维孝节慈鲜是蹈之嗟禄与夀匪是召之顒顒周行亦既有子後来绳绳代百其祀

故太宜人宋母孙氏墓志铭

梁府长史宋子环之母孙氏以子贵封太宜人之明年二月二日卒孙世家庐陵金壁里有厚德大父文璧父世良母刘太宜人自幼庄重於食饮丝枲之事治之辄精父母爱之时吉水宋氏乡名家而若璟英爽杰特方丧其配张氏遂以归焉孝养舅姑事大小悉躬任之姑病踰年侍养忧劳不懈晨夜姑没哀毁丧祭咸备於礼乐澹素持俭勤以相夫裕家而抚张氏子子琳笃於慈爱事诸母姑姊及待弟妹以下疏而宗族贱而臧获靡不适宜孙氏父母俱丧遗二弟一妺皆幼取而养育之长皆为之婚嫁可为周於恩义者矣夫丧又二十年为洪熙元年赐诰封太宜人拜命之日子孙族姻序列一堂以次上夀太宜人叹曰天恩过涯分矣顾我何行堪之惟我子我孙勉图不忝可也又叹曰诚愧我何行乃蒙被恩泽踰越吾父母宗党也然亦过自喜而亲戚乡里亦皆谓在太宜人宜当得此也宣德元年春秋六十有八卒将以是年某月某日葬郡西邓山之原距其夫之墓若干步子男七子琳子琏子环子瑶子瑜子珥子璲子环永乐甲申进士翰林庶吉士吏部验封主事考功郎中梁府长史能持身谨行女一张绍悦其壻也孙男十五女十王显刘善其壻也余未行曾孙男五女三子环奔讣归且行奉左春坊左谕德兼翰林侍读周述所述太宜人事行求为墓铭前二十七年余因大学士解公过宋氏识若璟若璟之没也尝为序其哀挽之诗子环仕京师又於予还往素厚而贤士君子之过庐陵数为余言子琳兄弟能孝且有礼而皆太宜人之教也则夫铭太宜人之墓也余不得辞铭曰

修诸躬惠以肃施诸家孝与睦行有徵昭受福冠珠翟称厥服内怀谦欿弗足裕来昆百世续

康母杨孺人墓志铭

西昌之深溪里康母杨孺人永乐十六年十一月初四日卒其子民阜具书使其弟民则走京师属士奇铭墓杨氏故西昌文献家曾大父讳敬元赠富州尹骑都尉弘农郡伯大父讳景行翰林待制朝列大夫致仕有传在国史父讳毅世称武山先生明春秋兼擅兵略元季之乱州守辟长义兵有御贼功母冯氏元进士翼翁之女孺人讳荣温惠贞静不严而肃蚤丧其父母年二十归仲矩康亦文献故家吴文正公高第弟子为庆洲书院山长讳震称匡山先生者仲矩世父也父讳开孺人不逮事舅而事姑至孝姑没佐其夫治丧祭如礼夫有穉弟季望尽心抚育教训之底于成立季望亦母事孺人终身不衰凡其家公私百需皆孺人综理井井不紊五世同居?六百余指其尊卑贵贱驩然相亲而截然无相越者盖本孺人主治乎内也仲矩没孀居二十年凡康氏事之是非可否皆唯孺人之听盖春秋六十有八而卒子男六民凯民勇民会民阜民献民则民凯民勇民献皆先卒民会为从父伯頴後民则为季望後女一人嫁罗季修孙男十有一人女五人其葬祔团箕山其夫之墓孺人先谕德之妹士奇之姑也士奇仕於朝数寓书致教爱之意呜呼尚可复得哉故忍涕泪叙而为铭铭曰

易着家人礼谨内治诗首关雎化本攸系教有弗行道鲜举之于举于隳兴衰是基孺人之行正家于中五世一堂以肃以雍孺人之教慈孝友悌永世克承垂祚无替

故孺人欧阳氏墓志铭

宣德壬子勑封监察御史王让父敬简为文林郎广西道监察御史母欧阳氏为孺人又明年欧阳孺人卒时让奉命廵按云南数月始克闻讣还奏将归以父命奉翰林修撰刘麟应所述孺人事行求葬铭欧阳氏世家安福其先与文忠公同所自出至孺人祖静安父齐忠皆隐居不仕孺人自幼备女德父母重之长为择所归邑王氏其先与泸溪先世同宗而世蓄厚德里称王长者家有子曰敬以好学见重乡闾孺人归焉即敬简云欧阳氏素富而孺人志澹素屏斥华丽事舅姑尽妇道相夫尽妻道躬勤治家舅姑喜施予毕力承志夫之从伯母寡居无子共养如姑三十余年如一日夫寡姊无子守节不嫁白於夫迎归养之如己姊有孤甥无依教育之如子夫喜宾客虽仓卒治具如礼爱其子延师教之奉师衣服饮食必躬自治而命其子进之他日让奉赐勅归致恩命敬简及孺人拜受讫孺人顾让曰父母何以能得此也汝始终不忝此官斯父母不忝此恩汝懋敬之平居训其子男必於学女及子妇恒以身喻之驭侍婢随事训教未尝稍厉声色闺门之内肃如也宣德甲寅五月初五日以疾卒享年六十有八子男六诹谌让诒谆諲让由进士授行在广西道监察御史亷重有贤名女二欧阳文华彭丕续其壻也孙男十三倬伦儋俅僖仁佳像俶侪佶亿侃女七曾孙男一恂孺人之葬以卒之明年某月某日墓在邑之某乡某原铭曰生名宗归名家孝与慈振德华养有禄褒有制庆绵延裕来裔

右军都督府左都督马公夫人王氏墓志铭

右军都督府左都督马公之配王夫人卒将葬矣都督公以其子驎等来拜请铭都督公简静和易谨於言行余与之同朝久且居相比两家事皆相闻夫人之德允配君子遂按锦衣卫指挥佥事孙福所具事状为叙而铭之叙曰王氏世家顺义处士福慎夫人父也夫人讳惠友蚤有淑德父奇之相攸以归同邑马氏配都督公公名亮字某夫人年十四为妇事太夫人孝曲尽爱敬都督公已贵显太夫人尚无恙夫人奉事益谨服食必躬眎乃进太夫人曰左右无侍婢耶何乃过自勤夫人曰岂为无人妇职应尔也太夫人数言愿他日诸孙有妇事姑皆如新妇耳太夫人没於送终尤尽心其内佐都督公凡家事皆自综理而白其成而无一不当都督公意奉天靖难之师出都督公在行夫人知其惓惓以老母为心寓书告曰君自专意王事奉姑妇职也君无虑焉於待宗姻驭臧获咸当其分教其子恒曰吾家起汗马有今日汝辈须谨法度戒骄侈诸子亦克遵教令正统七年七月七日夫人以疾卒其生以洪武十五年闰二月二十二日享年六十有一子男四驎娶房骏娶冯骥驭皆娶王女二长嫁保定右卫指挥佥事薛玉次未行孙男女皆二夫人之葬以卒之岁八月某日墓在怀柔县东郭家务之原铭曰

妇也笃孝用相其夫母也笃教用淑厥家猗嗟令人备于羣德既没而宁返兹玄宅

故太安人窦氏墓志铭

翰林侍讲天台王一宁縗絰踵余门泣拜言不肖孤不幸禄不逮养父犹幸获养母然母年益高不可奉涉远道今重不幸又见弃矣痛当柰何方母未病时孤凡再伏奏乞归省侍属时有职务未赐允今而後不复可见母痛当柰何惟先母之德之善不可以冺幸徼惠执事铭诸其幽堂且以示其後子孙存没有赖焉言已又泣拜不胜哀余昔与一宁先君子监丞君峻用同朝有斯文之旧今又与一宁同在史舘经筵谊不得辞按一宁状其母窦氏以子贵封太安人窦故家灵壁其先在元有官至万户者辟元季兵乱徙许之长葛遂为长葛人父某母某氏太安人讳某自少有贞淑之行父母择所归时监丞君为新郑儒学教谕方求配遂归焉躬勤妇道逮事姑克致其孝内治其家条理秩秩监丞君严厉或发之过恒和色以匡之有怨家窃毁学卷牍嫁祸监丞君久不得白太安人撃登闻鼓诉卒白之监丞进国子丞又进光禄丞宾客日益盛太安人率躬治具不厌平居有樛木逮下之德爱庶子如已出督诸子学功倍於父静慎寡言言不及外事未尝道人过失家人有过不见诸声色比隣女子窃家之藏予所私者其父弗察意王氏臧获欲执诉官或教王氏发其实者太安人不可无几事白邻家父慙谢监丞君没益躬勤俭力蚕绩督僮奴耕家更裕於禄食时族姻闾巷率视法焉子入仕以守身守官不忝其先为训宣德甲寅受封正统己未闰二月十二日卒於家享年七十有三子男四长一宁举进士为吏部稽勳主事入翰林为修撰陞侍讲次锺先卒次震次蓟女二长适张次适周孙男若干葬以卒之岁十二月某日墓在仙居县庆云乡阳墺之原铭曰

坤体至静其德方猗窦安人此其藏後有嗣之世今芳

太孺人王氏墓志铭

赠中书舍人金华陈诚信中之妻太孺人今礼部精膳郎中景茂之母也以宣德四年五月十二日卒时景茂在京师奉国子祭酒贝君泰所状太孺人世出事行乞铭归葬景茂初举善书至有旨令进其业於翰林後再授官至於今皆就内阁书制勅与余同处盖二十四五年且其母出名儒君子之家故余不辞为铭按状太孺人姓王氏宋鲁斋先生諡文宪曾孙与权之子性行端淑善事父母时王陈居同里太孺人之父察信中有孝行遂以妻焉年十七归陈事舅姑如夫之孝事夫以礼处族姻待臧获咸当教子能严恒励之於学闻景茂选中应天府乡试喜曰庶几不忝父母治家躬俭勤以率下至老不变洪熙改元景茂时为中书舍人蒙恩赠其父以己之官而封母太孺人景茂今为郎中将考绩如考最当进其父母五品之贵不远矣而太孺人不逮盖夀七十有五年其享禄养者十余年其子孙曾男女森森列侍下可为福也矣子男五长景茂次子安金华府隂阳学正术次可次文次蓂先卒女一嫁王渊孙男七有序有学有时有延有礼有济有达女四曾孙男女各一诸子将以其卒之岁合葬中书君之墓铭曰

其生儒家其行静嘉受福既多从其君子永妥於此

何母周孺人墓志铭

吾友万安何敬自牧登永乐九年进士第留京师是年冬十有二月其母周孺人之讣至数日予往吊之哀恸累然不能起又数日请於朝将归縗絰谒予奉其外兄进士朱与言所为孺人行状呜呼泣拜且言曰愿乞文铭墓而益悲恸哽塞言不能出口予不忍闻受而答拜亦不忍辞也按状周氏为万安着姓宋着作佐郎愚叔数世至寔寔子均德皆为乡硕儒孺人曾祖祖也父国才蚤世孺人生而淑慧幼从姆师通小学孝经论语列女传诸书及笄归同邑何玉彰何亦着姓孺人事舅姑以孝称时元季兵乱崎岖奔走山谷间生计日廹而甘旨之供未尝乏也姑疾扶持未尝去左右煮粥汤药扫除之事皆躬亲任之疾剧吁北辰愿以身代姑疾竟瘳舅没于时甚艰窭尽力佐其夫理丧事不敢以简时雨雪沍寒积隂不解葬之日豁然朗霁人以谓诚意所感岁时奉享必丰洁处昆弟娣姒怡怡然孤侄无依者皆为之婚嫁家毁於兵後玉彰举坠兴废悉复其旧孺人内助之力居多性俭素绮绣华丽之物视之如不见年五十丧玉彰孜孜以教子为要务亲督其学不倦常语敬曰诸兄承家事汝宜力学以成先志敬亦勉勉奉教唯谨竟以科第发身诸子若孙森侍膝下皆恂恂无违故孺人晩节益康豫年七十五卒永乐辛卯六月廿六日也子男五朂蚤卒遵钦恭敬女一亦蚤卒孙男四亷直简节将以某年月日葬于某原铭曰

妇道之良诚以为孝也母仪之方诗书以为教也既夀乐康报施有耀也子孙绳绳於此乎视效也

康氏妹墓志

亡妹讳静端姓罗氏前进士德安府同知子理先生之子母夫人陈氏而余之同母妹也先生居官亷洁家甚贫吾妹甫晬先生坐累谪陕右母夫人育训之夫人严正於持家长儿女善秉法度吾妹天性纯明孝弟又自幼涵浸家教用克备女德年十八归康仲璧之子彦英为冢妇逮事其姑姑郑贤治家秩然凡吾妹事长抚幼处族姻及所为衣服饮食咸当姑意姑有所欲为必属之盖终身爱重之不衰於内助彦英尤多训饬其男女务实去浮长子荣丱角从吾京师戒之曰必往务学但视法舅氏毋忝比归视其寖有志卓立喜曰庶几吾子也其妇道母道可以无愧矣若其安俭约率仁厚皆非由学而能荣已被荐召命下而母卒其卒以宣德丁未九月十一日距所生洪武甲寅五十有九年子男三荣修干女二孙男女若干将以卒之岁某月日葬某原於乎先夫人遗所生男女四人吾妹最小乃今最先没故余闻讣甚哀而述其平生之槩使荣纳之於墓

太夫人郭氏墓志铭

都察院右都御史熊槩蒙恩赠其祖考某考直皆资善大夫都察院右都御史祖妣某夫人封其母郭太夫人制下之明年太夫人谢世槩具事状请铭士奇於熊氏父子有同郡斯文之好又与槩同朝其父之葬也尝铭之母之葬不得辞按状郭氏故吉水邑西名族唐汾阳王之後有官於吉者遂家吉水代有仕者元国子学録讳子冲太夫人之父也母陈氏洪武中浙江分水知县今封户科给事中名伯夔者其兄也太夫人幼慧而端长俭而勤年二十二归同邑熊敬方敬方直字也敬方幼孤从母适胡因冒胡氏太夫人之归也遭家益落而敬方致力学问且素志不在生业一切家事太夫人理之而佐敬方於胡氏养父母克致其乐父母没葬祭一致其诚族姻闾里皆称孝焉太夫人治家有礼内外尊卑秩然不踰笃於教子恒指诗书谕之曰此汝家世业曷可以坠敬方家居而从学者日益衆太夫人躬率子妇旦暮其饮食愈久不厌槩既仕戒以守身爱人槩请於朝得复熊氏喜曰儿能成父志矣槩历中外皆显官迎太夫人就禄养者将二十年太夫人虽贵且老而康和澹静犹躬女事以率下见者靡不敬叹僚属家亦有化之者初褒封命下拜受已顾槩曰天恩深厚若不勉务报效可乎既又戚焉语槩曰若父积善勤教致汝有今日而不及亲见我何德乃生被荣恩言已澘焉盖敬方捐馆至是十有六年矣又数月语槩曰吾蒙福已厚今老矣岂当尚滞远乡而不念桑梓哉汝惟务忠为孝庶用光所生遂从少子归吉水明年二月十七日以疾卒宣德辛亥岁也春秋七十有五子男四槩棐盘槩永乐辛卯进士擢监察御史历广西广东按察使召为大理寺卿陞南京都察院右都御史有操有施为时重臣女一嫁徐彦襄先卒孙男十女七曾孙男女各一太夫人之卒也讣闻上遣行人朱惟贞赐祭且勅有司营葬朝臣自三孤六卿以下咸致祭可为生荣死哀而非太夫人善德何以致此哉铭曰

维古女教有子道焉有妻道焉有母道焉维贤熊母三者克全既夀康寜光命自天熊母维贤没且不泯

刘孺人墓志铭

澄江之南沙溪里刘君玉武之配孺人严氏卒其子钧以父命驰书北京求余着葬铭严氏故西昌大家宋元时资产之丰腴第宅之弘壮奕奕特出若诗书科第之盛具见谱牒及名公卿文集孺人之父文明先生宋秘阁校勘朴山先生肃五世孙孺人天资纯粹和厚自为子为妇为母家人未尝见其一疾言一厉色初归刘氏家良裕後数年坐稽徭役没其产遂落孺人处之裕如辛勤佐夫植家服素食澹恬然自适於事长敬处族姻睦待臧获如子凡所为表里一诚盖平生善德不间尊卑内外称道不异卒於正统三年七月二十六日享年七十子男二镛钧女二长嫁杨烱次嫁萧子理孙男二孺人之葬在其里兴富之原士奇故妻严夫人孺人之同产弟也相友爱甚厚故以子妻钧铭曰

夫也失贤妇子也失贤母静贞有常厥德允茂尚有余庆式昌厥後

杨母钱氏墓志铭

永乐十七年十一月八日杨母钱氏卒钱苏之长洲名家父国宝其笄也相攸以嫁同郡杨子允子允宋和王存中七世孙笃伦谊有文学怀用世之志未遂而卒钱氏婉而庄事舅姑极爱敬尽出赀奁佐奉养躬俭勤以相夫裕家夫亡尽哭如礼而治家训子益谨於夫之存也岁时荐祭必严洁与夫之寡姊居相得如同产子翰隶兵籍迁武昌奉母偕行始至家屡空母泰然未尝动意也春秋益高益康强和豫而自少至老秉礼度如一日所谓恒其德贞者欤卒年八十有七子男二翰翥俱温雅有行义女二长适贵州宣慰司都事顾礼次适金素孙男二女一翰翥以卒之明年某月日葬江夏长乐村练林之原先事驰书京师求铭余前二十年游武昌与翥交间暇过翥必升堂拜母母喜其子以文事会友也待客久益敬自余去武昌所遇如杨氏一家慈厚孝友盖鲜矣非本之於母哉铭曰

是为杨令母之藏後百千年无或坏伤

吴母叶孺人墓志铭

中书舍人吴余庆之嫡母叶氏永乐二十年正月二十五日卒於家余庆时在北京奔讣将归縗絰奉事状请余拜乞葬铭叶氏家抚之宜黄系出宋侍郎某孺人父讳某母某氏孺人在室其恒德之名闻族姻间同里吴氏亦名家於叶有连为子择配遂归为吴某妻以孝事舅姑以敬奉君子以睦处宗族於治家勤俭於衣服馈食精洁而与余庆生母余氏相亲爱如同产夫尝捐居侧隙地畀从弟有窃言诸孺人曰柰何捐居地畀人也孺人曰畀弟宜也义不重於地乎言者为惭夫没余庆始四岁旦莫切切保孤子为务数顾余氏言吴宗数百年之传在此可不重且慎哉子年七八亲教之孝经论语稍长出就外傅则躬督於内及壮出仕犹数寓书诲饬之可谓笃於母道者矣享年七十子男一即余庆女二皆有归孙男四涣濬江瀚将以是年某月日葬某原铭曰

孰不为妇识义者希孰不为母教有弗知懿叶孺人行则兼有勒铭其藏表范其後

胡母黄孺人墓志铭

中书舍人胡寓继母孺人黄氏卒寓介其同官锺子勤余孜善来求墓铭按刑部主事陈彧所述事状黄世家于漳之龙溪自五季迄元代有显人父某藴德弗试孺人讳某自幼性行端淑慎礼度而馈食衣服之事皆精时郡学训导同邑胡宗华以德义自重而丧其室詹氏简求贤配遂聘为继室既归胡氏妇德母道日益有闻於宗婣间詹氏男女皆四人而三男二女尚幼爱抚之甚於已出有言其过爱者曰吾过爱然後人无敢不爱宗华岁时荐祭用古礼孺人相事必诚必敬有叹其克孝者曰吾不幸不及养又敢怠於是乎宗华卒居丧尽礼而自是以礼祀祖考以学励子孙益严於宗华之存也家仅百口寒暑朝夕衣服之给必均宾客之奉必丰公私之需帑廪之出入井井皆有条理春秋已八十犹躬勤率下蚤作夜息以治女红子妇屡请少休逸曰人道当尔也卑贱者或有过从容导使改行未尝作於辞色家庭之中尊卑内外蔼然肃然盖年八十有三而卒男女皆詹出男伯曰宾先卒仲曰?中书舍人叔曰春柳州府学教授季曰遂孙男八叙伟璜粲冏矞敦某女十曾孙男二女一诸子诸妇日致婉愉之养寖加而益隆天伦慈孝自然之应夫何必已出哉其卒以永乐十九年五月十四日其葬以卒之明年某月日祔葬训导之墓在南靖县由义里鸿庄之原铭曰

维孝维慈女德之纲维雍维肃为家之方治家于殷士或其难懿此儒人躬率之先亦既夀考而归于全载觌君子中心孔安

萧孺人墓志铭

吾友王嗣先既登第从事秋官四阅月闻其母萧孺人之讣哭尽哀即日诉状以闻俟命既三日成服诣余哭拜求为铭将归纳诸墓余与孺人长子敬先总角有同门之好今又与嗣先游於孺人妇道母仪槩有闻矣不可以辞萧故庐陵儒家父恕翁孺人年十八其父择所归以嫁西昌王古平王家世亦业儒孺人既归为介妇长事舅姑尽孝敬未几遭兵乱囏难谨奉养之礼一如平时不懈舅姑雅重之异诸妇恒曰愿新妇子孙孝敬新妇皆如新妇之尽心於我也古平志恬旷不屑意治生事其兄弟有相结数困辱之而取其赀产者古平悉推让与之终不以利疏兄弟之亲盖出於孺人赞助之力居多其後家日益贫处之裕如而笃於教子尝语之曰尽力畎亩者匹夫之业耳尽力问学君子之事也汝曹勉旃闻有陈心吾谢易闇前国子学録萧执三先生者皆郡之通儒悉力遣其子从游焉其子间以先生儒者从外来孺人喜动顔色倾竭所有治具延之即抵莫无复粒粟以炊不计也邑大夫闻敬先重厚有文举为吏里胥持牒数下求之愈廹孺人叹曰儿曹治经术柰何从事刀笔发身哉言讫涕下如雨敬先惧走白其情邑大夫邑大夫贤之更以为博士弟子员孺人喜曰此吾志也数岁敬先以明经举为郴州宜章县学训导考乡试於广西被召预纂修翰林嗣先登永乐十年马铎榜进士克成孺人之志孺人皆及见之庶几可无遗憾者矣孺人他行可书不止此此特书其大者其没以今岁某月某日享年八十其葬在某乡某里陇头山之原子男二即敬先嗣先女二长适胡次适周孙男四固?辂弁女四铭曰

孝敬之至夷险弗贰宜于舅姑也式惇友悌舍利取义以相其夫也明识笃志成厥胤嗣奋乎诗书也呜呼王氏緜緜来裔仰止范模也

葛孺人墓志铭

翰林庶吉士沈升闻其母葛孺人之讣请於朝将奔丧焉持所状孺人之行来求铭墓余与升同官禁林五年不得辞按状孺人之先宋南渡时有讳源者由相徙杭之海宁世为海宁望族父某母某氏孺人生有令质自幼谨女则年十七归同邑沈某以孝敬事舅姑以勤俭相夫而起家元季兵乱沈君适丧其赀孺人蚤夜孜孜治织絍恊助於内衣食其一家临利必顾於义沈君有异母弟尝分财欲厚孺人曰兄者弟所依庇财奚以校也沈君喜厚让之人皆多沈君之义君素负气刚直遇不可意侃侃论辩见顔色孺人从容进曰德性贵有容且非远咎之道君感悟顿和易不与物竞尤急於教子遣从明经师学戒其必交胜已者尝曰汝世家积善而未食其报天道殆不爽乎汝等宜力去浮薄敦德崇义以无辱世德其平生所行槩类此可谓贤也矣永乐七年正月十八日以疾卒享年六十有二沈君与孺人同生元至正己丑岁方老而失贤内助何以为情哉子男三长谦次益次即升永乐二年赐进士出身授庶吉士时朝廷兴隆儒术简拔儁茂将成之於古人之地升与二十八人者同受诏进学於翰林庶几所云食报者乎将以是年某月日葬孺人於邑某乡某原铭曰

士老而失贤妇子贵而失贤母嗟乎德之浮於夀也固将昌其後者耶

顔孺人墓志铭

太医院御医盛起东之配孺人顔氏既卒将葬其子俨以其父所述事行介翰林编修周功叙来求为铭按顔故苏之钜族元季有讳天泽为义兵万户能庇其乡里免於兵祸其子讳济孺人之大父父也母韩氏孺人讳妙定字懿贞生有令姿读书涉大义自少以孝得爱於父母长为相攸是时郡名家宋盛文肃公裔孙称寓庵名笃学有家范其子景华尤以好义乐善闻於乡遂以孺人归景华之子即起东也既归不逮事其姑佐其夫孝养祖与父皆得其懽心而处妯娌和以谦待下有恩躬俭勤以裕家事大小必咨禀於家之尊长盖自其家之尊长至於族姻皆称其贤无间言起东繇郡医学官擢御医留京师即遣子俨往省且寓告曰士出仕即鞠躬一志奉君上不宜以家事杂思虑养亲教子孙我皆任之俨至京甫一月孺人之讣至矣盖其卒以永乐辛丑某月某日其寿四十有七年其子男五俨偘佖僎维夀女三长嫁莫霙次未行其孙男二夀安福安女一其墓在吴县胥台乡黄山之原葬以卒之明年某月日铭曰

温恭静贞其躬之华惇孝与睦式昭於家忠信相成君子之嘉於世几何遽没兴嗟欝欝丘坟黄山之阿勒铭诸幽永终不磨

刘母王安人墓志铭

大理寺丞刘英闻其母安人之丧将奔归自述事行请着葬铭余与英同郡素还往不得辞按安人姓王氏吉之庐陵人父本逹深於医母某氏安人讳菊英自少清姿淑行父母相攸以归同里刘仲伦时仲伦祖父母父母皆无恙安人共养致孝皆得其懽心惇睦宗婣内外无间言治家事有条理仲伦尝举孝亷任知县安人留家居养亲益笃饬励其子於学曰非是将来何以立身抚孤侄男女如已出咸以时婚嫁阖门老穉戚疏下至臧获五伯余指衣服饮食之给各当其分舅姑没相夫尽诚葬祭而居丧有礼英官於朝赐勅封父儒林郎大理寺右寺副母安人乡里荣之安人後儒林卒之四年亦以疾卒正统己未三月十四日也享年七十有六子男二长即英举进士今为大理寺丞有才行娶胡继王次俊娶萧女四王志端萧礼独景其壻也季蚤卒孙男七元亨利贞仁义春亨先卒女六曾孙男女各一英等卜卒之岁某月日奉安人合葬於里西原山儒林君之墓铭曰

孝敬以处下堂柔淑以嫓君子也服勤以裕家推羡以济匮也腾声蜚华嗣克振起也夀富考终显显蕃祉也

康孺人墓志铭

从兄思贻先生没之九年配康孺人亦没春秋皆八十有五予时在北京闻讣惊恸盖予与先生皆少孤无他兄弟两人最相亲厚自予仕宦不至家者四十年三年之前始蒙恩来归时思贻先生没已六年初至郊拜其墓岂胜悲恸然及家拜康孺人犹幸如见兄之存也予留家月余即行又三年孺人没矣哀哉康氏家邑西郭文溪之上父天得母刘氏宋进士简子之後有贤行孺人讳寿慈惠温淑年十九归杨氏为思贻先生之配先生讳肇字仲基家初甚贫而卓特有立志孺人安其贫且力助於内家日用裕於处宗婣长幼咸尽其分先生严於教子孺人承意而善诱於内恩义兼尽长子仕京师迎父母就养先生与孺人偕至同列荣之年七十有六先生捐舘孺人益谨礼度而训饬子孙不倦虽老康宁和豫正统七年四月十九日没子男五长相举进士翰林庶吉士刑部浙江司主事先三十年卒娶廖孀居守节事姑能孝孺人甚安之有司上其行诏旌其门命下而孺人不及见矣次旅娶萧先卒次弼国子监学録次鵷次艮弼鵷艮皆娶萧女一嫁萧颂亦蚤寡守节孙男十四奕奂畲翽经轼?畿缙翺畯畇绅曾孙男二孺人之葬以卒之岁某月某日铭曰

先望之明顾言思贻其年与?当过吾侪嗟嗟思贻允若所期嗟康孺人福与之偕猗欤休哉

兵部主事刘君妻安人陆氏墓志铭

兵部主事刘铉宗器奉命修实録从余在馆阁一日以疾瘳过余其色戚甚问之曰铉妻陆氏死矣其贤有可哀者幸先生赐之葬铭犹不死也遂吊之且问陆氏之贤之实曰陆苏之望族累叶皆业儒於铉之先世有姻好铉妻之父用仪教授於乡乡才俊多出其门母许氏铉妻自幼淑慎於治女事衣服饮食皆如法父训之小学女诫即知佩服稍长屏去华侈奁具悉推让女弟归铉不逮事舅姑而事铉兄嫂加敬慎处族婣良厚自归铉其心未尝一日不在父母之侧居北京将二十年虽时寓土物上奉而每嗟叹何繇得一日在侍下也辄泣下不已及其将卒也无他言惟以孤父母恩为不能瞑目地下平素存恤穷济急之心隣有卫卒入直惟妇守舍【阙】盗窃其皮裘者妇惧责欲死予之直俾市焉有【阙】而产者窭甚频予薪粟又作繦緥遗【阙】　有【阙】

痼莫容舍者铉哀而舍之会铉及子病俱困【阙】人言於铉妻曰此舍吏之过宜亟遣之答曰始哀其穷而舍之今遣之何归人不各有命乎不聼已而铉父子俱瘳铉妻之行槩类此朝廷以铉之久於职也赐之诰命并封妻为安人呜呼铉之妻可无遗恨独恨铉中道失贤内助且三男二女蚤夜栖栖号啼无恃铉不忍闻此其所以为必请铭以庶几慰生者而不冺死者也士奇闻而悯之宗器又曰铉妻年才三十有九其卒以正统二年二月三日其葬以卒之岁某月某日其墓在长洲县武丘乡袁巷村先茔之侧其子男澄瀚浒女安清安正遂为之铭曰

贞孝之履恻隐之施吉壤斯藏永绥来裔

锺母郭氏墓志铭

中书舍人锺子勤闻其母孺人之讣亟请於朝以归将归求余文铭墓余与锺氏居同里且与子勤游其弟子勉又余舅氏之壻也故孺人就养京师时独数与余家往还时孺人年几七十而康健和豫类五十许人洪范以康宁为五福之一孺人其几之矣孺人姓郭氏世泰和人父某年十八归同邑锺原英生三男一女三十有四年原英卒居孀守节治其家一如原英之不亡也教其子以善植身受学於里明师所以事其师之礼甚厚仓卒宾至质钗钏具酒馔惟恐不及子勤由乡校升太学永乐元年擢为中书舍人人咸谓孺人之所成也明年子勤迎就养孺人居京师岁余遽归归岁余以疾卒永乐丙戌六月某日也生元後至元己卯某月日享年若干孺人禀慈善之性事上待下罔不谓宜尤急贫困乐施予观其终身所得要不止康宁而已男子猷次子勤又次子勉女适郭某孙男某某将以某月日葬於某乡某原铭曰

陶士行之贵也称其母氏锺母其於湛也庶几是似将其後之昌也固有所自耶

刘母曾孺人墓志铭

孺人讳德柔姓曾氏故吉水望族父太永孺人自幼秀慧贞静诸女兄弟皆不及父母爱之曰此不可以配凡子及笄嫁永丰刘季道刘故诗书家元贡士抚州路儒学教授讳奇相季道父也季道讳宜正博学守正孺人既嫁有妇道理家政井井有法季道以明经举为起居注陞浙江按察佥事坐累至京师病卒而旅殡焉孺人挈诸幼自浙江抵金陵庐所殡之侧朞年乃克啓殡负骨归葬故乡自是以教其子不坠其世为务尝取季道所遗书示诸子曰是尔父所用起家者柰何不勉诸子就外傅归辄察其所诵习稍不习即怒曰是将坠其先人者矣诸子惧不敢怠既长皆明经为乡塾师子钦选永乐元年江西乡试第一二年廷试赐进士出身授翰林庶吉士得七品禄迎孺人就养四年七月庚寅以疾卒享年七十又八子男三人长曰忠次曰朂季即子钦女二皆嫁士族孙男十一人曾孙男一人子钦将奉丧归择是年某月日葬某乡某原先期以状请铭曰少为贤妇老为贤母而卒于夀曷以铭之永利厥後

王母张氏墓志铭

永乐九年夏予兄仲基来京师语乡邑亲戚故人近况曰王存性恂恂守儒业无外慕之意愈益恭慎可重存性吾姑夫罗孟弘先生子壻不见之十余年闻家兄言窃甚喜家兄又出存性所状其母之行曰其志必欲托汝文铭墓汝其铭之以子之行如此固宜为其母铭矧母自有宜铭者乎按母姓张氏其八世祖湖南观察使汝明显於宋自是世为簪缨家至其祖某父仲晦皆隐德弗耀而其同产兄弟三人所性尝为龙南县学教谕所志为亳县主簿所从道州知州其家世如此既笄归同邑王以诚能以孝奉舅姑以恭巽事君子以勤俭殖家祭祀宾客之奉必诚必腆元季以诚尝为千户所吏目被省檄捕盗每为好言劝以诚毋妄杀庶几福善之应教子以读书立身为要收育遗孤子皆至长有室家推有余以济贫乏久不怠其为行又如此既老屡受朝廷养老之赐後以诚卒之若干年以疾终盖永乐三年三月某日也享年若干子男一人存性也其葬在某乡某原铭曰

其出之良其行之臧铭于其藏庶几不亡

萧母张氏墓志铭

吉水萧士柔状其母之行走京师介翰林检讨解荣求文铭墓余辞焉解君曰孝子之志也乃为按状叙次铭之萧氏系出南唐御史大夫俨世家邑倚富为大族俨十五世至某生师文士柔之父也士柔母讳某同邑张某之女张故簪缨家母少聪慧端静稍知书习礼教年十七归师文为继室事舅姑谨妇道舅姑甚宜之姑疾悉力奉侍久弗懈治家辨内外序长幼睦族姻粲然可纪尤勤俭善规置佐其夫祭祀宾客伏腊之费恒有余裕元季所在寇盗充斥师文团结壮勇保障其乡而寇猝至师文率子弟族人出御之弗敌多战死寇将及门母仓卒脱簪珥买舟携其娣姒姑妇出避曰妇人不可以辱也年四十师文卒居孀循礼以教子为务自举列女传以教诸妇买田八十亩遗子孙供祭祀曰无使後世不知重本也常戒诸子曰若祖及父积善累仁若等宜绍先志毋苟循俗好以羞前人诸子亦皆谨谨服膺母旦暮坐堂上诸子若孙森森序列具甘脆奉觞上夀愉愉然乐也翰林学士同邑解公尝过而荣之题其堂曰春晖朝之缙绅大夫皆为之文永乐六年九月二十四日卒年七十有一子男四人士益师文前室子先卒士秀士郁士柔女一人适周宝孙男九人以卒之明年某月某日葬於其里株木塘之原铭曰

德修于身施于闺门已乎九原史氏有文诒其後昆

东里续集卷四十







续集卷四十一

<集部,别集类,明洪武至崇祯,东里集>

钦定四库全书

东里续集卷四十一　　　明　杨士奇　撰墓碣铭

萧时用墓碣铭

洪武己未十二月某日吉水萧时用卒明年某月某日葬其里黄家塘之原又二十九年为永乐丁亥其子公腾奉其姻家夏侯时雨所状事行走京师介余友礼部主事尹昌隆求文铭墓余辞之而求益固於是三复其状作而叹曰呜呼士处邱园幽寂无事之际恒自诧其才艺可以试於时朝试而夕效及其沾一命领一职巽耎蓄缩无分寸之施或至於自偾其身为世戮笑若时用者未尝有所自道亦未尝沾时一命而平居综理公私百务井井有条理可观而年三十有九以卒甚可惜也夫时用讳士益系出南唐御史大夫俨曾祖季章祖德祥父师文时用瑰玮尚志居家孝於亲元季兵乱悉丧其所资皇明混一海宇走江湖治奉养之需家用饶裕县令丞推择长万石是时公府百役之费皆出万石长他万石长往往以私贿致破灭时用摅勤致公道民以义而规措有法民皆自劝率出布供公上以为当然由是郡县皆以为材而民亲见他万石长纵私害民而已无害无不爱愿之者其所能大率类此举一可知己所居有园田之乐作塾馆礼致文行之士为子弟师不间踈戚远近即有急赴之惟恐不及娶戴氏子男二公腾公蜚皆克树立女一适张东兴孙男三贤良裕铭曰骥骏良兮弗驾而覊彼驽弗任或大路以驰嗟嗟时用孰不用时遽止於斯藏於斯兮

许忠信墓碣铭

许氏故襄城钜族代有显仕至元曰居敬者始不仕而隐於耕徙家汝水之滨相土建宅引泉为池环植柳数百株而教授其中乡人高之号柳隂先生五子皆以诚字之曰此人道之本也五子亦克谨父训第五子守诚生忠信讳某仪貌魁伟资禀淳厚而刚方自持世其祖父业非其人弗与友非其义一毫不以苟取郡县推举耆老自守令以下率从咨政焉治家教子皆有方或学或耕各称其才而授之岁壬午某月某日卒春秋七十有四葬某乡先茔之次娶王氏柔惠端淑相夫之政於内克恭以勤训饬其子若妇严於礼度以义处事以恕待其少者贱者享禄养十余年永乐十七年某月日卒於北京春秋七十有五其归葬也从於夫之墓四子长曰纲次曰英好学而文洪武中举孝亷授延安府葭州税课使卒於官次曰廓由乡贡累官工部侍郎次曰良蚤卒孙男若干至是廓涕泣谓士奇曰惟先考妣弃不肖孤今墓木郁然为林矣而墓石未有刻文将先德何以光昭而不肖孤何名为人子也遂出所述事行曰愿徼惠於执事士奇不得辞为序而铭之铭曰

许氏之宗肇出於姜太岳之裔繇周啓封介汴及颍许昌是居入於春秋不一其书涉汉沿唐益蕃以敷簪缨之华代有誉望元之中叶始歛弗扬秉德执行表范邑里既其子孙咸袭厥趾嗟忠信甫既肃且温有嫓於中允矣令人亦既有子善庆斯徵际时显庸式光所生墓门有石纪行琢词云仍来来世笃弗隳

周处士墓碣铭

泰和邑之南云亭之乡大原之里有处士曰周叔京先生学足以究经行足以表俗而没廿有八年未有发诸潜德者仲子和始以状属诸士奇按周氏里钜族故富於赀至所敬甫尊贤礼士不自恃其赀杰然以行义为豪先生之考也母萧氏兄弟四人其三先生也讳西叔京其字幼而秀頴端重长而喜学问从明经师萧尚仁受毛氏诗駸駸见端绪矣而丧其父哀毁葬祭一中於礼已而兵乱作二兄相继殁尽力教养其孤底於成虽乱离奔窜与季弟养母尽爱敬其孝友盖天性云执守确然不以纎芥利欲之念置其中闲居饮清茹澹读书教子或携朋从相羊山水之间悠然自足嗜为诗虽纷冗不废吟咏尚书刘公尝序其集洪武丁丑子鼎为兴平县学教谕迎就养先生亦乐一游关中以吊观古人之遗迹既至数日得疾遂不起九月十四日也疾且革顾鼎无他言惟曰诗书可以承家忠孝可以立身而已春秋六十有三娶陈氏元潮州路儒学教授以道之子先卒子男二长鼎选乡贡两任教谕陞台州府儒学教授以卒次和以父命为叔季中後举明经历醴陵新乐二县儒学训导女二刘士鸿刘士坚其壻也继室萧氏子男二贺赞孙若干初鼎奉先生之丧归葬未叶吉卜今和将改葬於隆八仙之原而奉陈孺人祔孺人先待制外孙於先谕德兄弟也士奇少时屡亲炙先生又闻诸父道先生平生尤详故撮其槩述之而为墓之铭曰清泉兮白石苍苍兮松栢思君子兮夙昔云乘风兮西飞忽复兮东来悲君子兮不归白日上晖兮黄壤下翳千岁之後兮庶将化而灵瑞

柴处士墓碣铭

洪武乙亥九月廿七日钱塘柴处士卒明年葬余杭厚郎山之原後廿有九年为永乐甲辰某月某日其配严氏卒其孤鲁车奉以合葬於处士之墓车遂以状求余铭墓余尝闻处士之义於士大夫间而车尝佐藩政吾江西也江西之人至於今称之余故受状而不辞柴氏世家钱塘灵芝乡之义溪里祖某父某皆富而乐善处士讳望字宗礼幼而岐嶷比长用志於学时庐陵李中伯参议淛省喜造就後进处士往从之李公深见器重屡欲荐用之固以亲老辞自是唯养亲为事名其退休之居曰芝隖草堂读书教子其中恒诲其子曰植家本於农植身本於学无用他求也泊声利里俗重浮屠老子法絶口未尝及性和厚公方人有忿争不平者导谕以礼强梗弗率者裁制以义一乡赖焉急人之急如饥渴初王师下闽清流县赖氏母被虏其子求之四方十数年遇诸杭而贫不赎则日悲号於路处士闻之为言於上官卒迎以归处州进士金观侨於杭与处士交观贫有母处士给田以资其养观母卒观以哀毁亦卒观妻又继卒而子幼不能葬处士悉为备棺歛而经营以三丧归葬金氏先茔之次又教育其子底於成立史官苏伯衡徐一夔皆特书其事以传所为义举槩类此喜交际缙绅君子过其门者无虚日天气融霁则招朋徒相羊名山胜水之间兴有所适或旬浃忘返翛然尘氛之表也呜呼以处士所存所能使用之於世何往不宜而独布衣以终非自求其志者欤春秋六十严氏同里人柔婉慈惠族姻皆称其贤春秋八十有五子男三长愚处士卒之岁亦卒次鲁次车起家乡贡进士兵部职方郎中江西布政司参议岳州府知府复入为职方郎中材行为时所重女一归许氏孙男六振援拯拱拚拭女三铭曰

夜光之珍潜於渊兮合抱之坚藏於山兮世莫之求式全其天兮含章返真德人之全兮

黄处士墓碣铭

处士讳生字宗道姓黄氏世家建宁高祖讳某仕元为建宁路总管金牌千户有厚德曾祖讳仲贤祖讳志可父讳原振皆怀德弗仕母魏氏元镇国上将军福建宣慰使天佑之女处士幼有令质四岁能诵诗父奇之尝曰兴吾家者此儿也七岁出就外傅日记数百言长而博通诸书尤明於易至於隂阳卜筮医药杂说亦皆涉猎而孝事父母生养死葬靡不竭尽於其弟宗锡友爱甚厚宗锡蚤卒教育其遗孤长为之婚一如己子族人之贫而冻馁或生不克婚嫁死无以歛葬者皆賙之推而賙其乡里亦然临利能让喜愠不色见辟一轩多藏古书名画轩前植竹数百挺日焚香清坐其中吟咏自娱或劝之仕曰自顾其何所取材且幸有少园田足为仰事俯畜之资敢萌非分之意哉有举其材於天官者符下引疾辞平生所着有竹轩吟藁藏於家岁辛巳五月十九日卒年尝慨师道不振学者日趋於简陋至是毅然自任严约束诸生而身率先之於道德性命之旨正心诚意之方为之开谕反覆详明而常戒以敦本务实学正学为正人无徒苟事文艺为利禄计至评论古今人才贤否亦必以此诸生翕然向服退而相率遵承先生之教不可以违有过更相责善惟恐先生之闻之也先生孝友恭俭出乎天性一言一行皆以诚为主动循礼法布素泊然家无余畜非宾客不兼味非其义一介不取而辍已以賙族姻振匮乏者常如不及介然特立同郡名德宿儒惟梁孟敬刘仲修胡行简张美和聂器之相与为莫逆交洪武己巳五月留郡庠顾次子行曰明日之夕吾其死乎得微疾诸生进医药先生止之曰命矣时长子幼孜从学二百里外独行侍侧先生手书四十字诗一章示幼孜书遗命数事示行又书四十字诗一章谢素所往来翊日自题其神主付诸生使授幼孜晩沐浴更衣端坐至夜二鼓卒春秋五十有七所着诗文有湄湘槀若干卷藏於家幼孜举进士累官至翰林学士兼右春坊右谕德永乐十年先生用子贵诏赠奉直大夫右春坊右谕德云赞曰余与幼孜同官尝读先生之遗文淳厚古雅蔼然有德者之言又读张美和叙列先生行事一本道德仁义之意余未尝不徘徊向慕有高山仰止之心焉至其门人学者余往往遇之能道其师之教而考其持身莅政皆足以发所谓师道立则善人多惜乎先生之教仅施於一郡而已也乃若其属纩之际明於几先从容绰然非笃学所至哉士苟用志於内以致夫诚明静一之功则自然必至之理矣其待以他求乎

南耕先生传

南耕先生者姓许氏讳洪字彦章吉水人世业儒伯父中孚通伏氏书南耕传其家学有孝行兵乱父母逃避山谷中采拾以备养未尝乏也母病躬侍汤药不解带者二旬病剧吁北辰请以身代亲没居丧尽礼事其兄彦良极友爱平居饮食衣服必先兄兄老出入起居必躬扶持之洪武三年举明经授横海卫知事调英武卫两卫皆在京师号繁剧凡簿书调发出纳勾捡会计之务皆知事所治南耕从容未尝动声色而集事尝为诸卫先安庆侯仇成时为横海指挥特敬礼之陞浙江行省检校省务益繁而官不备滞牒山积南耕兼署六司居数日裁决悉尽朝廷遣使督事省中省中寮属悉趋谒南耕以事後至使者怒临以威南耕不为动徐为片言复之使者愧服降堦执手谢曰吾过矣吾过矣绍兴仓奸弊久刘之先有仕南唐者由金陵徙吉水择胜而家巽湖之上所从来久矣至明翁为郡学教授子潨甫之曾大父也大父信卿以行义与乡名儒欧阳师尹先生相厚父天性号东山静隐东阁大学士吴公沉为之记其卒也翰林学士解公缙为之铭墓子潨甫讳会幼端重不事嬉戏初入小学即知谨於事长十余岁从学乡先生胡时中而与西涧熊公为同门相与讲学日夜淬砺不懈惇孝友父及兄子谦相继数日卒哀毁几絶终身慕不衰从弟子淇奉命使山东病久不愈闻报驰往视之扶持医疗竟不起遂以其丧归而抚育孤侄必底於成立女兄之夫郭子澄游蜀不归走万里挟之归岁时严祀事先墓祠在南山者增修之益以田园林沼襍植菓茶环祠下西涧为作祠记祠傍构屋数楹以储经史榜曰耕读解公为之记若文穆胡公庶子邹公皆於子潨甫有文字之好子潨甫雍容俨雅喜为诗情之所适率形赋咏宾客至者必倾写尽懽晩岁课子孙诗书外余事一不挂念虑人以悠然号之虽耆老之年须髪如漆无一茎白者盖年六十有九而卒其卒以宣德丁未十一月廿一日娶同邑胡氏慈爱勤俭式配君子子男四镡永乐乙酉中江西乡试明年礼部会试中副榜历沛上海连江三县学官镛铨鑚咸克干蛊如父母之心女一归韶州府通判夏敏求孙男六士凖士谟士式璋孙琏孙琦孙女六曾孙男二镡尝修永乐大典在翰林於予有同郡之好非一朝夕子潨甫之葬也其素所相知如解胡熊邹皆先卒莫为之铭於是镡以属士奇为之铭曰

遭时清明弗骞以升处澹安贞在郊与垧优哉游哉全归以宁

刘性宇墓碣铭

吉水刘昭为通城县学训导陞清河教谕能以师道振起学者既去则所尝授业者皆思慕之不已以是见重士大夫而於余往还昭丧其父服阕谒选京师遂求余铭墓时余有公务且病求文者率辞之而不忍辞昭按临江府学教授胡?状刘氏始自安成徙吉水之绕源里於今廿余世族益盛其曰焕文号竹逸者富而乐施七子其六曰廷刚有介直之行五子其长昭之父也讳全字性宇甫齓兵乱作随父母走匿山谷乱定归则家荡然无以自资然且汲汲佐父理先茔修祀事为重弱冠父没奉养母曾抚四弟二妹尽孝友力农作久而家益裕则推其余以赈宗族乡党之匮乏其厚伦谊公是非好贤重士皆出於天性教子孙必务学曰吾少壮多故不遑及今老矣汝曹幸生长太平勿自弃也躬走闽中市书籍以资之子孙有以明经中乡举者辄喜色溢眉宇曰庶几成吾志也尝乘扁舟遨游江湖骋眺览自适而非以利焉卒於宣德己酉二月十四日享年八十有四娶蔡氏邑名家相其夫事亲睦族训子植家咸有可称其卒先夫之二年九月十五日享年八十有一合葬西塘之原子男六良恭伦舆昭节昭永乐甲午中乡试明年会试中副榜遂除通城令调福清教谕舆节皆先卒女一适杜克勤孙男十四言哲睿依定显学智式坚武祖囘祖复祖宁祖哲中廿一年乡试女八曾孙男六铭曰

处之幽行之修澹其休休有淑者逑合璧乎斯丘

李处士墓碣铭

前监察御史李叙之大父处士君既没而葬廿有九年未有铭介吏部郎中黄养正以给事中吴泽所具事状来请李氏其先汴人五季时徙睦至宋讳舍者又徙婺之东阳遂世为文献家舍处士十一世祖也其後有正节侯诚之太常博士大有工部尚书宝谟阁直学士大同工部处士之七世祖也曾祖景鲁封椿库大使祖宣父仁母蒋氏皆有善行处士讳道珫字均与天资和厚孝事父母读书通大义治家有条理睦宗姻处乡里咸尽其分家故饶赀恒自念吾幸藉先人垂庆温饱有余顾今所乏者在力善以承先志日勇於义事尝於绍兴道中得白金百余两封缄固密曰此行道者所遗也伺人无至者暮持归寓舍明旦复持至所得处而遗者亦至验其实还之遗者拜请处士姓名不告而去有载米诣处士粜者已偿直去处士复计直多米百余石追粜者而偿之乡人号处士长者无间言没於永乐三年七月初四日春秋六十有五葬其邑甘泉乡灵应山之原配蒋氏继曾氏子男二嚞熹女一适蔡孙男五叙峦岳密嶨女一铭曰

奕奕吾先匪德曷嗣绵绵吾後匪德曷遗其存之仁其施之厚士奇铭之式视悠久

故余干知县蔡君墓碣铭

前四十年余客游武昌时四方俊彦同客者大同张从善四明蔡用严吴中尤文度杨仲举天台曹冀成皆阔略有雅度及予皆少壮以文学相契相切?相亲厚如兄弟一无所外慕用严有楼居园池在叙功坊邀予同止宿者三阅月日共蔬食水饮相讲论吟咏夜抵足共卧或夜中人静用严辄起坐就床帷焚香取琴着膝鼓一再引予欹枕赋诗鸡三鸣乃已而熟寐至日东出丈余始兴当是时意气放浪散逸而安知有贵富贱贫忧虞事哉後数年各东西散去亦皆为时所廹奔足效用不复能遂闲旷之适今谢世者过半矣独仲举与士奇在两人每相聚道及往事未尝不同感怆也用严没二十年其妻王氏以用严世出事状属其甥何孟浩致书周汝清曰妾之夫其平生守道行义今惟庐陵杨先生知之然其墓未有刻文舍今不图将终沈没矣汝清以告予叹曰噫士奇之责也其可已乎蔡氏其先闽人後徙吴又徙鄞之丰乐乡宋淳熙中雷州海康知县曰楷又徙邑之四港君七世祖也曾祖讳茂孙祖讳祥甫父讳逢时世其儒业累官楚府引礼舍人方正刚介持行如玉雪最为昭王所重余尝拜之清姿伟度翛然尘表於接引後进蔼如也母范氏二子长冕次胄即用严别字存存晩号松庄天性孝友蚤从学乡先生乌斯道立志坚确勤苦自励侍父宦游十余年其学益进永乐乙酉以明经举中浙江乡试入太学礼科给事中吴福荐其才行召试以为江西宜春知县爱其民如子有干宪度者必诲之使改曰人性皆善若等何为甘自弃也未尝笞詈其民虽贵简俭如布素时室中琴一张书数帙而已民戴之如慈父虽馈蔬菔不纳一息之暇心恒在民惟恐民之失所也上官有私需於邑未尝苟从凶人诬邑之怨家为奸恶亲上官因传致用严蔽匿之罪事既释丁内艰服阕改余干知县所以治其民一如宜春而亦不能得郡之意今吏部尚书郭公奉命廵抚江西考察郡县吏之亷贪贤否郡言余干知县懦於徵科既考用严绩下当去民耆老数百人走百里外追及公跽诉言数十年余干令未有亷公爱民如蔡令者公奉命来柰何枉我仁令言益恳切公叹曰吾行县多矣未有一民颂其令之亷爱者有令如此郡之挟私为诈也复行百里还余干更考用严绩?遂以贪奏黜其郡贰贰?用严於臬司诬词连之用严至事白贰抵罪用严复任以疾没於北京之旅次永乐二十年十月二十日也用严务实践慎交处不事干谒时兵部尚书兼詹事金忠贵重用事其同邑人也闻用严之贤数邀相见卒不赴其介凛凛有父风平居及仕人未尝闻其叱咤声其学治经外工诗真书小篆皆有造诣盖春秋五十有八葬同黄之原其配雅州知州王清之女有贤德无子取侧室郓城儒学训导徐昇之女皆居丧守节礼度不愆又可以观用严之刑于家也子男一继童以兄之子为嗣女三陈诸谬还童陈锡其婿也孙男女各一铭曰颛颛乎持其身也恳恳乎不忍其民也嗟君子兮古之人哉古之人哉

故中都留守司副断事致仕康志高墓碣铭

永乐元年中都留守司副断事庐陵康志高以疾闻命致其事归七年春复召至命以致仕官治夷陵州九年仍命致仕归十七年十一月初七日卒於家康氏郡故家其先居金陵唐大理评事如绚之孙国辅娶司马氏一乳生三男子文子忠子信俱仕南唐官至将军而封国辅京兆伯赐司马氏姓李封伯夫人子文宋初迁太和之铜庄世称三将军家子文四世至叔逹受春秋於萧清节先生为荆南掌书记遂归不仕徙居庐陵生节为太学録又三世至云从志高曾祖也祖逢吉父立道志高生十一年而丧其父时遭元季之乱奉老母挈弱弟东西窜伏而共养不乏洪武初有司选补郡学生无几丧母哀毁辛未以才举至京初授知县职奉使山西以亷谨称归改中都留守司副断事授承事郎时勲戚多在中都往往怙恩纵恣志高劾奏其甚者一人衆稍戢而决狱明敏庭无滞讼於谳议必持寛平反死狱数人改作公署加其旧规下至狱囚饮食凉燠之宜尤尽心焉持身益严名其斋居曰持敬翰林学士刘三吾为之记有张经历者始不悦其所为伺隙将中伤之会张於出内有亏惧志高发之志高外为不知而听其偿补张始愧服而内交焉卫卒有为盗者召而教之治生之方曰必务此无徒坏名取戮辱也尝获一首盗曰尔能改行乎对曰能解其缚使捕余盗盗为衰止有豪猾常先致贿其官长而後把持之者志高得一人寘诸法余皆引避去长淮卫军粮越三十里就给留守司仓志高奏请就卫置仓以便之既以疾闻赐玺书俾致仕时年四十有九後为夷陵益勤於治作兴学校奨掖士子禁革贪暴岁余吏民化服一日有盗猝入掠州市志高闻之曰夷陵岂有盗必安陆刼狱贼也遽檄廵检司追捕既得果安陆贼先是贫民负租税久不能偿有司廹於期限督责甚急志高曰期不可缓贫民须缓也出公用钞代籴以输而罢遣其民使营以偿公同列争不可志高曰有罪在我必不以累公等遂自劾而竟亦无事夷陵於凡徵需率倍出他州民困之志高至具民户与税之数言於府自是凡徵需悉减旧之半祀典坛壝祭器皆新之夷陵士民爱戴志高皆以为近所鲜有志高讳鹏志高其字以字行为人倜傥有犯之不屑与校人有善称之不厌轻利喜济施少壮时尝偕友人至仪真邂逅友人姻家往戍辽东而贫无资辄倒囊授之既而其人病死又亲为治殓而葬之有贾人内粟於边中盐数千引而失所给官文书志高得之求贾人归之贾奉白金为谢不受其致仕家居郡邑长贰数从问政焉必尽心告之盖春秋六十有七而卒娶王氏克勤内助先三年卒初未有子以从子藴为嗣既而侧室傅氏生子振力学举乡贡遂中会试副榜为望江县学训导克世其家女四长适夏原辉次适张有常余在室孙男二颢望女三其葬在儒行乡清湖之原於是振迹其世出行义请予为铭铭曰

发之恕施之厚其存之良徵於後兮

族孙温县学教谕克述墓碣铭

吾西昌杨氏世业儒累累起诗书致仕宦不乏而行义皆不愆洪武永乐中升者尤多宣德元年族孙继举进士於乡而退居家进其学未上予为之喜继聪敏博记览辞采焕发衆属望之八年会试中副榜得河南温县学教谕时得教职者多不怿继独念可自进其学而心安之又喜焉其行也作诗加励之後有自河南来咸举继能持已能训饬学者而身先督之或告余温寂寞冷职非其所堪余以书诹之复书云温土厚俗淳足自适且寄赠一绨以示未尝寂寞之意於是余非独为继喜且喜吾宗後来者之有人也而未几闻继死为之恸悼久不已继为人质实不务外自少嗜学克修其内行重义未尝役其心到官朞年上官皆重之皆心服之一日其妻死既殓其友为隣邑教官者病殆走人召继属後事继驰赴之既还悲怆无聊亦得疾数日卒九年十二月二十九也年廿有九遗二女子在温皆始数岁知县魏思聪典史柴瞻训导袁志率诸生为治丧事而魏抚育其孤女如子於时廵抚河南侍郎于公谦布政使李公昌祺按察使包公德怀闻继死皆嗟叹惜之遣人致奠赙继字克述吾族兄从晋先生之孙祖母大溪郭氏其父子佩言行淳实见重宗族乡党其母铜庄康氏达书理其娶桃源彭氏其子男一宪女二子佩既归及妇之衬而葬矣於是而述继之所为可重可悼者为铭使刻诸墓铭曰

学之笃行之谷而遽不禄噫

东里续集卷四十一







续集卷四十二

钦定四库全书

东里续集卷四十二　　　明　杨士奇　撰墓碣铭

族弟孟颐墓碣铭

吾杨氏当汴宋盛际自吉水徙西昌十三世至用霖府君以经学为乡硕师配萧兵乱偕冢妇刘死节见云章子高两刘先生之文仲子起予府君洪武辛亥举进士授黄陂知县有惠政民至於今思之配刘早寡守节建文中旌表其门一子畅即孟颐也自幼端重秀颖数岁父口授之小学书一二过辄能成诵七岁习声律俪语先生长者皆矜其不凡而父没於官外祖刘天和先生教育之稍长进学於从外祖本泉子彦两先生之门四书经传熟复精思日有造诣前辈莫能难也为文章根据义理未尝苟作於进学惟日不足惇行孝弟蹈履清素端慎恭俭而温然纯粹表里一致人率以远大望之时邑之後进晩学清质英发如孟颐者非独杨氏未见其比环邑百里之外盖未有也使假之年何古人不可至哉盖年二十有三而卒其卒以洪武辛未六月二十二日呜呼惜哉先儒有言气之清者不长非孟颐欤其亦吾宗之不幸乎吾於孟颐族兄弟少相好也其卒也吾思念悼惜之未尝忘又念今而後罔有知孟颐者矣遂大略为铭其墓将使其子孙刻之其子三人长辉举乡贡宣城县学训导次律次衡孙九人镛钧鏐监铭曰骛於学未极其至令於德未效诸试生之无意乎何其才之莫与等生之有意乎何其年之弗永云五采而倏过芝三秀而易朽顔何为短跖何为夀孰其司之嗟乎孟颐我曷铭之匪宗之悲

故奉训大夫户部员外郎张君墓碣铭

右春坊右庶子华亭沈君粲致其邑人张绍之意求铭乃父员外君墓上之碣且致员外君治命盖永乐中员外仕京师尝於余往还故不获辞乃按前福建布政司参政任君勉所述事状叙而铭之叙曰张氏出宋宰相商英之後徙杭至隐庵居士又徙松江生南山处士南山生碧云处士碧云生叔芳号云岩处士皆不仕云岩娶吴氏生员外君讳昕字宾阳尝名其轩居曰林岫乡里以林岫号之其仕也以字行员外君生有令质頴悟异常儿六岁入小学闻旁诵周兴嗣千文祸因恶积二语即知善之当务恶之当去进退恭逊如成人孙大雅王叔明一见异之曰此儿将来令器也其从先生授书遇解析要义必默识之退复味玩意会乃已侍长者言论敬听不敢忽十二三干父之蛊咸如父志时家以税长万石区凡奉公治私悉委之靡有遗阙十四姑之夫林鹤湖及人构讼诬辞连父代父白其情遂直乡誉勃起洪武乙丑职吏得罪者率无寓赃富家有司徵富家赃且罚输作父在诬中既内赃当诣京输作即代父行而诉於朝遂免输作戊辰应税户人才举授殿廷仪礼司序班敬慎职务无几陈亲老乞归养从之归作眉夀堂以奉亲又作归耕之轩自适而家仍长区税为画以授其弟侄井井有条理公家百需悉出已帑不烦庶氓徵内必时不先期以病下不後期以召责尝夏潦里税无出悉代之出又度高平地多作庐舍处里贫者其中予资为本教之贸迁虽水灾而人免馁死公私赖焉永乐初户部尚书夏公奉命治水松江举员外君自辅松旧江久塞衆议疏之员外君言此用力多而见效难不若疏范家浦用力寡而得效易夏公从之至於今郡蒙其利丁酉有以名闻者朝廷遣中使召至入见武英殿奏对称旨命光禄赐食用为户部主事授承直郎躬勤不懈西域大宝法王来朝承命迎於道还奏上嘉其奉使知礼苏松嘉湖杭常六郡旱潦洊臻先遣通政赵君任董治农务民苦烦苛仁宗皇帝监国奉命往副之至已七月中犹昼夜役民车水不已员外君言农事不及已徒劳无益即日散遣民皆感悦及冬当行视田之高下预为蓄泄之备岁余召还陞本部员外郎授奉训大夫在户部一以养民为心深为尚书夏公所重恒自念先人所遗幸有余自为主事即辞禄虽奉使在外不给公廪馈遗一无所取历事太祖皇帝太宗皇帝仁宗皇帝始终一心员外郎九载当陞以疾言於天官遂奏俾致事既归益以赈贫恤匮为务乡之寒馁者率资其衣食不能丧者皆资之有余贷为商贾者皆予之而不取息久贷不能偿归其劵不取以缗计者动数万间岁旱辄斋戒诣寺观请祷得雨或民无种谷给之恐後其居官居家盖未尝一日忘济人也旦暮以善道饬励其家人待臧获如子长辄为之婚嫁闺门秩然作义塾延师教其家及乡人之子弟乐闻善言日与贤士大夫游座上衣冠常满襟度萧散兼究空玄之旨释老之徒亦往来无间善奕尝在上前与待诏者奕待诏下之退而自叹非当以是事君也宣德八年十二月廿六日卒於家春秋六十有几娶王氏无子初以外兄弟之子为後者曰继曰嗣晩命从弟之子为後即绍也葬邑之某乡某原墓员外君所豫筑云铭曰

遡张之先厥有显闻转杭暨松养恬丘园履善蹈仁後昌以蕃迨宾阳甫孝德夙着中以召来洊班朝署曰慎曰恭靡懈晨莫惟国之经笃在养民惟臣之良养民时循惟宾阳甫克修于臣惟宾阳甫仕不受禄惟大司徒曰时贤属赞治有禆奉使无辱蹈高谢荣不俟年至济利攸存显隐弗贰表铭其藏用式有位

族弟复环墓碣铭

复环名复杨氏十六世祖允素宋盛际自吉水徙西昌传七世至尚真二子长德明七子其七梅卿淳熙贡士又三世至号益斋举漕贡授登仕郎二子仲号菊泉菊泉二子伯尚友尚友三子仲景云为族父文可後娶程氏里儒者明德之子生二子长复环也温纯靖庄事父母孝谨与弟延相笃爱敬有姊内赘婿同居爨十余年敬事之如兄复环始从学外家长而自力昼诵夜唯不少懈治周易有聘为学官者以亲老辞教授里中从之者衆能尽心训诱後有以科第升者为人辨於义利安澹素与人交悃欵谦和盖吾宗之良也永乐己丑八月念二日卒享年三十有九葬邑南三里所娶陈氏生男子二涣浩孙男二恩愈女一复环卒时家甚贫涣才数岁浩父卒後三月始生陈誓守节育孤今将三十年二子皆克树立而涣知好学今来北京求铭父墓复环吾族弟也吾尝重同宗弟之良者孟颐复环仲冈三人吾被召时孟颐仲冈皆已卒独复环在吾官京师不十年复环亦卒每为吾宗悼惜之今吾七十余矣虽衰病忍不铭贤弟哉铭曰

厥禀之纯厥履之惇弗永以骞庶将以遗於来昆乎故奉议大夫广西按察司佥事陈君墓碣铭

呜呼吾邑陈公延世何可多得也自其童冠时吾已期之远且大永乐初京师下第而归也余为文励之且举公延以励杨陈及乡人之子及公延取科第擢赞藩宪於是人皆期之远且大也盖於其立身之艰励志之确有以观之矣公延吾外兄陈仲述之子仲述在宪台十年廉介之操平恕之政焯着一时其卒也无一缕之畜以庇其後仲述子男惟公延一人父丧裁数岁母子依其叔岁余母卒公延栖栖局蹐困顿有人所不堪者然日益究知其父之行即有志绍续从其外兄梁用之兄弟学蚤莫不懈始克葬其父登永乐九年进士第历事都察院明年擢广西按察司佥事授奉议大夫到任一蹈其父之行而每事持大体戒苛细务寛厚於所按临咨民瘼饬学教礼贤德识者多其有前辈君子之风时宪司阙正贰张佥事者署司事张洪武中为御史实仲述同寮公延以父执敬事之张亦为之尽心宪司循故事分官廵视屯田稽刷卷籍当公延及佥事刘长吾行张私语公延廵屯可行公延请其故曰刷卷每郡非一月淹不了瘴乡何可久淹也廵屯少顷即过矣公延谢曰丈人见赐甚厚不敢忘然赏与长吾同郡交又同受命来不应异心赏初未有知即不敢违丈人既知赏敢自取便利死生有命赏请任刷卷遂行张虽惭悔出言然中心实重公延公延至梧州半月得疾求医药不获数日卒永乐十一年某月某日也明日长吾廵屯至梧为治丧歛归其榇张佥事迎榇哭之恸已而私叹曰公延终得长吾力殆天以报之乎他日张至京师道其事且扬言於衆曰甚哉陈公延古心古道之肖其父也公延名赏卒时年三十有六在官仅三月其曾大父元潮州路儒学敎授以道吾家曾大父子壻大父有庆博学擅文章父仲述洪武乙丑进士福建道监察御史母曾氏鸥江先生怀可孙公延娶蔡氏永州府学教授孟恺之子子男一异女一嫁杨静安孙男二俨杰公延每思念父母辄悲咽事其叔父母如父母处其从兄弟尽敬爱慎交处於姻戚朋友缓急必赴於利未尝苟取然能捐已以周人其卒也贫如其父初其父与叔同有先庐遗址颇裕父死叔之子益衆公延不能得公延之赴广西也过家拜叔或导之曰盍自言於叔可少得也公延曰我无父又敢伤叔父意不言而去公延卒後数年部使者至泰和闻其妻孥颠沛失所召询其叔始得寻仭地苟栖息焉可以观其遗後者矣公延治诗春秋为文简当於辨议是非邪正必自出意见不肯依随善施教其学者往往举进士去盖考其居家居官无一行不当於古人非用世之良者乎仕非不逹矣而不久於位不究其施非可惜与彼有蒙垢履汚无益有损於时而自少壮扬扬至白首者又何理欤抑皆出偶然欤则有秉德抱才将欲效於世者何所恃乎吾皆不得而诘也吾仕两京四十年今年始一至乡里过公延家追忆其为人又徧求杨陈两家与凡乡人之子弟有能少艰卓立如公延者皆不见也益用增慨因述公延平生大略为铭其墓铭曰

呜呼广右佥宪陈君之茔其源之澂其履之贞其归之宁跖长顔短噫余其铭

鲍处士墓碣铭

工科给事中鲍辉之父处士君既丧介中书舍人黄采以翰林修撰周旋所具处士君事状求书墓上之石采旋皆处士同郡能详其行采又示其父少保公所尝着处士小传表其清韵少保公余同官言有徵也按鲍之先居景城宋曰纯者元丰中仕为右谏议其後南徙临安人五世曰玄徙温之平阳至讳裕生讳景景生讳德善处士之曾祖祖考云母薛处士讳起字士高孝友出於天性蚤丧父恒念不逮养语及辄悲笃於事母母年几九十有疾昼夜侍不去侧躬扶掖治汤药衾衣浣涤皆自任不委侍婢母卒哀毁屡絶兄及嫂相继卒抚侄如子侄尚在襁褓极力鞠育长则教训之用底成立於教子尤笃不间其处与仕其为人耿介有守慎交际然喜奨进人善不善者谆谆化谕之人或慢之率阔略不校雅好义举賙穷恤患无靳贷不能酬者予之尝长区里徭赋数出赀以代细民之不胜事者里有叶氏者死独存一息族人利其资产而逐之处士力扶持之得全有避祸来依者馆糓庇护之甚厚祸息辞去具白金为谢固却之其人後远出潜寓厚资於处士岁余或传其客死者其家忧惧失措处士召其子语曰若父行时寓资於我无知者果若不幸即归汝居无何其人还益德之处士平居寡出一日以事经乡之飞云渡中流飓风作同载者恐甚处士叩首祷风遽止里尝失火迫其居焚香頫伏吁反风火灭盖其平素好善有诚云性澹泊虽富恒躬俭以率其家人晩厌城居喧杂去即方山之麓作别墅有钜松七八株结庐其中日取古人书读诵自适遂别号友松盖少保公所为高其韵者翰苑诸贤亦有为之文及诗焉正统庚申十月十五日以疾卒享年七十有一配林氏子男三长辉宣德癸丑进士擢给事中能持身勤职次澄次森女二长适詹次适冯皆士族孙男七魁彰凤显麟麒耀女四处士之葬以卒之明年某月某日墓在某乡某原铭曰

矫矫贞松挺特劲直傲兀氷雪寒不改色长山深谷积岁历年工师不知隐者盘旋嗟鲍处士亷静澹约惟义之行视松之确其操不贰其藏有坟春秋霜露振振云仍

故邹兼善甫墓碣铭

抚之安乐有君子曰邹兼善没四十有七年矣墓未有刻辞其子衡州知府良奉翰林检讨姜洪所述世出事行以求於余余固辞老且病良求益坚而继以泣则又念良於今卓然循良吏不愧前史所称其必有所本欤遂按状而书之邹氏乐安故家其先号筠窗生溥泉溥泉生思敬皆有隐德兼善之曾大考大考考也妣熊兼善讳达幼端重不喜狎数岁待宾客老长执弟子礼甚谨如素习老长皆奇之孝友出於天性尽心奉养嗜学强记博通而诗歌駸駸有老成语属时元季兵难未靖虽奔窜山谷手不释卷同里清介士黄本立生子惟女一择所归遂内兼善赘壻自是郡邑名士多与之游而声誉日起兼善於敬贤尚德尤惓惓每辍所有以助其不给至於乡里赈穷恤匮皆以为当然盖悯物之仁亦出於性云长徭赋里中坐造赋籍误被逮衆曰斯佣书者不谨曷白於公可免兼善曰彼窭故佣误岂所愿哉竟自承会以病卒於京洪武乙亥三月二十日也享年四十有八归葬其邑八都青原坳配黄闲家训有淑德克勤内助其子男三孟复仲斗季良永乐乙未进士历知松谿邵武两县贤声隐隐动八闽用大臣荐陞知府衡州所至民戴之如父母兼善可为有子矣女二长归姜某某用子贵赠孺人次归李伯旭孙男十三偶遇完聚福会贵荣壮序松樵湘女十一曾孙男十六恭号寛信天某敏华驎泰律衡安吕显衍玄孙男二重端述状者姜氏女之子也铭曰

猗嗟邹君有孝有仁应弗於身笃於後人惠爱被民有烜厥闻衍於孙曾蛰蛰振振为善为徵来者其循

钱惟庆墓碣铭

正统六年十月六日吴淞处士钱君卒钱出吴越武肃王之後初家於浙处士高祖宋将仕郎讳宥入元不仕徙松之南梁隐焉曾祖讳端甫祖讳德玉考讳华仲皆不仕母许氏二子伯存善仲处士也讳惟庆字汝明七岁丧其考哀毁如成人母守节教养之处士事母及兄甚谨部符赋民铜急遣使捕後期者存善与焉处士诣使者言老母赖兄终养皋缓实我罪我当行存善曰我主家事皋缓罪自我且弟老母爱子我当行兄弟争行至皆泣使者对之无不感泣验籍竟以存善行处士送之至姑苏会宥免兄弟偕还乡人两高其义母丧毁瘠不胜名其事亲之堂曰永思盖哀慕终身云事兄老而愈厚兄卒哭泣如丧父兄无子以其子为之後笃子之训积书资之且择明师俾从之急人之急赴之不择利害故居址为里横人所敓诉有司不能复後横者蹈危祸狠狈或导处士曰势可复矣叹曰向以理诉不得今困之於厄又所不忍处士於处物一以诚未尝或有机心颛颛谨礼度而明於智识决是非枉直豫计事成败率当襟宇洒落作迎薰书楼日焚香鼓琴吟咏其中家有无不计也春秋七十而卒元配汤继赵子男四永远溥博远即後其兄者溥正统四年进士授翰林检讨博六年京畿解试第一人会父丧不行女一嫁赵祥孙男四冈岷岐峄女一溥闻赴縗絰奉翰林侍读陈询所述处士事状求铭墓溥在翰林卓然有志盖观子可知其父矧侍读君子於述其父执德善之详且明宜有铭也铭曰

噫嘻兮钱君秉忱恂兮大伦孝於亲兮友於晜靡雕琢兮璞之惇恬憺在下兮申申佩兰茝兮芳芬致瑞羽兮五采文椉朝阳兮云汉之骞羌遽返兮九原後辚辚兮来华轩式之兮斯坟

赠都水主事洪君墓碣铭

赠承德郎工部都水清吏司主事淳安洪君卒之十有七年其子吏部侍郎璵泣拜请於余曰惟先考君之墓至今未有刻文敢冒昧布其私恳璵尝与余同翰林史馆中心重之故虽老且病不忍以辞遂按璵所述状叙曰洪东南世族晋金紫光禄大夫尚书门下侍郎曰绍自丹阳徙新安子纂为始新令再徙淳安遂为淳安人二十二世至嘉瑞宋绍兴中刘璋榜进士官至朝请大夫子隽庆元中曾从龙榜进士又四世至九龄咸淳中迪功郎江隂佥判都水君五世祖也曾祖讳雷飞祖讳文鋭考讳德元母江氏都水讳源字子泉号泉斋自幼頴异知务学稍长郡庠选补弟子员即昼夜淬砺博涉羣书治易经工文章见重於乡老长以贡上太学日亲明师友文学益进踰年有旨选太学生优等者补郡县学官都水得饶州安仁县教谕陛辞赐衣二袭及钞盖特恩云其教学者必务实践於解析经义必鬯乃已旦暮坐讲堂躬勤以率诸生学者日益见成效陞教滁州邵武福州三郡一如教安仁平居事母至孝母卒哀毁得禄不逮养父每祭必恸丧祭如礼不用浮屠老子法志意澹然无一毫荣利心家居教子外无他务初在安仁尝过旁邑贵溪乐其山水之胜遂为归老计命其子营别业焉後屡改官辄留家居之既老致事归贵溪以卒宣德丁未三月己丑也享年六十有八葬贵溪仙源乡东冈之原盖治命也以璵贵赠主事配许封太安人子男五璵永乐辛丑进士北京刑曹主事改工部都水司擢翰林侍讲兼史官陞吏部右侍郎亷洁明公人莫得干以私舆论翕归亦本其有家训云次珦次顼次珷次琦皆先卒孙男四凤翔某某女二曾孙男一铭曰混混乎有振於其前也式祗嗣之奕奕乎有奋於其後也式笃啓之嗟子泉甫全归宁矣我铭其藏过者钦只

宁波府同知萧伯龄墓碣铭

宁波府同知萧伯龄既卒後十年其弟仲龄来京师以国子助教欧阳贤所状事行来求铭墓余与伯龄兄弟皆从学海桑陈先生为同门义不可辞伯龄讳康泰自童丱已英敏知学诵习不倦崭然诸生中稍长益知自励从陈先生明六义之学下笔为文辞混混如源泉愈出而愈不穷也邑大夫举为邑学弟子员明年洪武丁卯大比中乡举病不果上益务进其所未至时陈先生已没更从萧尚仁先生延致家塾旦夕请益志愈鋭而力愈勤萧先生亦倾竭底里授之三年会试礼部下第为太学生奉命简閲军士於辽东还奏称旨明年选授金华府儒学教授赐冠带衣被楮币鞾韈前之为学官恩锡之厚未有踰於此者既至金华金华故文献郡而学政久圯诸生不知检束自励伯龄蚤莫孜孜尽力开导诱掖不徐不亟振起而作新之其学者皆靡然悦从数年出掇高科登膴仕者比比而是又缮治先圣庙及学舍因其旧而新之洪武已卯用荐者授宁波府同知未行以病卒於京师七月某日也享年三十有四妻王氏以其丧归葬邑城西五里所南溪之原萧氏世居泰和邑中父惟善母某氏子男二某某女二伯龄未卒先一岁谒告归省与余过清平山中遇邑之鄙人许云从许察人容貌气色以预论其吉凶休咎或时中伯龄曰察我何如许曰先生官不止此或者寿弗称乎既而私与余曰行当见矣余雅未之信孰谓甫一岁而果然哉呜呼君才明决长於剸剧使之莅民必能剔抉奸蠧以逹於政而民不病也然竟不及见诸设施以卒惜哉铭曰

孰不为政有弗逮者才子不难於才庶几宜施整高车以行迈遽轮仆而毂摧嗟嗟乎其命之为耶

杨府君墓碣铭

杨氏自吉水徙西昌世笃文献後析而居清溪者自先待制以经术发身至国朝或擢科第或举明经无以他岐进者其职有大小而皆持端洁之行或仕而退家居皆安贫乐道有以重乡闾表後进汉史所纪杨氏累叶载德其可谓不忝於前闻人者矣府君讳晦初字逸民一字彦季为赠富州尹骑都尉弘农郡伯复斋府君之曾孙会可府君之孙星子县学教谕安吾府君之子士奇之三从伯父也治诗经元进士吴中邹奕邃於诗洪武初守贑邂逅府君而深推其学曰先生得圣人立教之意宜用於时请更字莅民举送於朝授京仓副使满岁援例罢归府君简静凝重意度闲远以道自处凛然氷霜之操隐显如一日笃隣里宗族姻戚无间言焉导子侄必志於学恒戒之曰毋龊龊苟混世俗为也仪矩修正望之俨然即之而雍容学者多乐从之经其教者率底於成少尝从学陈海桑先生终身严事先生如父未尝一比匪人喜寻佳山水意之所惬超然独乐而忘返焉家故富产业悉弃不顾为文章古雅善笔札晚得痹疾年六十有几卒其卒以洪武某年月日葬县北山东马尾山之原子岐先府君四年卒一孙玄呜呼士习日下知德者鲜矣士奇窃惧先世所为可传於後者将冺没无闻谨述所知大槩勒铭墓道以励我後人铭曰赫赫杨宗自我弘农沿汉涉唐愈远而隆中迁江南爰徙庐陵爰止吉阳复止西昌秉德绩文奕世克承爵位以振自我高曾官有崇卑进必於儒於进於退笃操不渝允矣府君厥履经义皦乎清白仕止一致淠沸泉源湜湜其洁沿流於潨合污而一咨我後人宜考於源宜慎於流毋俾滑昬

封徵仕郎中书舍人邹君墓碣铭

君讳德明字观远姓邹氏世居吉万安之灌源里久而族益繁析处文溪历数世至子贵生兴可君之大父父也皆以耕学自娱不志仕进兴可尤好修洁巍冠褒衣??然恒以善道训诱为乡党所重称长者君生未冠遭元季兵乱与其兄奉父母奔窜山谷间无几父母皆没哀毁不胜乱定始归与兄谋以礼改葬其父母哭泣悲恸如初丧岁时荐祭尽诚敬其教人亦必以孝为先务平居躬穑事稍暇披览载籍究义理广知识谨礼守约泊然自得教其子务学下至僮仆亦砺之於善行用子贵封徵仕郎中书舍人春秋八十有七而卒其卒以永乐庚子十一月十六日其葬在易塘山先茔之次其配胡氏西昌冶陂名族封孺人先卒其子男三长世宁次进洪武戊寅进士为中书舍人再陞澧州知州次世?女三所归皆郭氏其孙男七女二曾孙男二女三余之初入翰林也进在中书相好甚笃後自澧州丁父忧服阕来京师遂以状求余铭墓为之铭曰

明善力本以续厥世秉礼率义以啓厥嗣式卷以休弗炫康施夀耄以宁命复从贵归全斯邱代百其祀

故蒲州税务大使陈先生墓碣铭

洪武辛酉七月十五日蒲州税务大使西昌陈先生没於官既归葬某乡某原又二十六年为永乐四年其子彦强自麻阳丞改崑山将行持其族兄孟洁所状先生行视余曰惟先人墓树郁然拱矣而铭文不具则是先德终冺弗闻彦强曷名为子子出於陈也请一言以光昭潜幽余幼不能识先生稍长盖闻乡之长老言先生外氏巨擘也讳威字子重其先五代时有讳晖自金陵徙泰和始为泰和人晖次子承逸举进士邑人高其行义请於朝以摄邑政承逸七世至褒徙邑之南冈诗书之业愈久愈盛褒四世至灿先生曾祖也祖居锡父云从明经笃行学者称玄间先生娶刘氏二子先生其季也自幼警敏有志操初入小学读书已了大义十岁能赋诗惊其座人未冠属元季盗起充斥先生父子兄弟扶老擕幼奔窜山谷间虽甚穷促稍憇息即赋诗更倡和为乐先生数告其兄曰即不幸遇贼不可脱兄当竭力保父母任其所难我以死婴之任其易也而亦卒未尝遇贼皇明奄有天下诏一切用经术士洪武癸丑先生以荐者授宁海州税务大使或谓其才德宜使长民使民有所利不宜使任征商先生曰征商不可利民哉顾所存何如耳先是任征商宁海者务察察先生到官一切剗去而行之以寛数月商旅争欲出其市岁商税所入视先之察察增数倍未几省檄摄宁海州事州多积狱未决先生听断明敏数日而尽无不悦服已而新知州至先生还理税务州民有争讼不平者犹走跪庭下求直曰得一言即罢矣七年调山西蒲州税务大使居数月得疾忽语彦强曰吾明日其死矣然平生行已庶几可无愧人所贵在行已无愧耳彼自外来者吾何与焉汝勉之翌日卒州守孙毅与其僚属吏民咸来哭吊治棺歛丧祭先生平生所行一求中礼处人以诚无大小贵贱皆敬爱之居官八年临没无铢寸之蓄呜呼古有清白吏如先生者庶几其人欤娶曾氏有淑德子男一人即彦强官麻阳六年吏民信爱之可谓能继述者矣铭曰

繄陈之先自妫氏周恪肇封啓来裔沿齐涉汉历唐世华声茂实代有继金陵南迁繇五季西昌庆源若川至绳绳相承耀德义崇科重禄久弗替司征後兴际隆治任庳道行昭惠施幼壮暨没罔攸愧永终藏斯名弗閟式谷承之系厥嗣

王均贤墓碣铭

均贤讳永武姓王氏王世居清江之淞湖宋末廸功郎国子助教讳某均贤大父也父讳某均贤天资頴敏自幼读书过目辄能成诵然涉大义而已不屑屑为章句学孝於亲信於友为人阔略有远志尝曰男子当行四方立功业柰何局蹐乡里与草木同腐哉於是道广入闽涉吴越泝江汉由蜀之秦之晋以达於京师而游公卿之门有荐其材於执政以为中书省宣使奉诏使海外暹罗诸国暹罗王见使者礼不恭从容谕以大义遂頫伏受命使还至闽属四方兵乱道梗不克复命遂留闽闽有平章汪三保者尤器重之已而闻其家在清江者悉殱於兵以女妻焉闽既归附遂还乡里踰年卒洪武庚戌三月某日也春秋六十有一平生能倾赀为义遇贫鬻子者予之直而归其子行道得遗金求其主归之行义大率类此初娶熊氏生一男一女皆先卒继汪氏生一男惟衡累官今为两淮盐运司同知孙男三懋达诲女二长适何次适张曾孙男七女六其葬於乡何家埠之原久矣至是惟衡以翰林编修尹凤岐所状事行来拜请铭为之铭曰

其志其才不与时偕六十天年卒归其全发潜有文来世弗冺

赠文林郎云南道监察御史任君墓碣铭

宣德十年制赠云南道监察御史任敬敏之考为文林郎监察御史妣为孺人於是敬敏具事状请铭其考之墓其考於家兄思贻先生有弥路之好余少时尝往还不得辞任之先居吉水世邃於医至和叔从文丞相勤王为兵马司医録空坑之败自兴国入太和始家洞源又再徙邑中家於城北自是子孙袭医而兼儒和叔生华甫元太和州医学録华甫生汉吉汉吉生光显光显生保冲敬敏之考也讳昭保冲其字幼有立志十余岁遭兵乱侍父母窜匿山谷父卒虽颠沛仓猝中治歛葬必为经久计天下既定奉母归而故庐悉毁矣蚤暮劳瘁畚砾薙芜以建居室躬勤俭约以殖生业谨先祀凡先茔因兵难葬远外者悉迁厝近乡於事诸父及兄克尽爱敬於族姻乡闾之子弟一励之於善与人交谦逊而诚能济匮乏平居喜诵老释书恒勉其子学曰必明经以发身吾少多故不及为汝曹不可废见其子能成其志则每自足曰他不足计也其生元至正己丑六月十八日卒於永乐丙戌十二月十一日享年五十有八卒时其母尚无恙遗命其子善事祖母余无他言其娶康氏里长者天得之女柔淑谨饬式勤内助先廿一年卒继室萧氏康二男三女男敬立为从兄保宜後泰和医学训科龙泉县儒学训导先卒敬敏永乐十六年进士授交址古藤知县又为监察御史彭学礼萧允敬兴国州同知邓时举其女之壻也萧三女刘邦泰何尚古曾某其壻也孙男二能绍能矩女若干曾孙男某某敬敏既奉合葬康孺人之墓山卯乙向辛酉铭曰

生有善行没有荣命後嗣之兴奕世其承

金孺人墓碣铭

行在吏部司务邹亮丧其母孺人十有九年矣未有葬铭间以其父某君之命奉事状属笔於余按状孺人姓金氏世居苏之长洲父讳益母孙氏父母惟四女其季孺人也讳守贞字静正蚤丧父三姊皆已归独与母居家素窭又无旁近亲戚依庇母子剪制结缕自给孺人天资明淑婉嬺致孝其母间闻母语及父行辄感涕或至废食而女德日益有闻同郡邹某为其子某求令配遂聘焉既归事舅姑尽妇道衣服饮食必躬造以进相夫以德治家蚤作夜息不以寒暑少懈自执俭约安疏粝惟寡母恒在念然未尝敢一毫私遗舅姑察之叹曰新妇事我如父母其母所乏我家柰何不有无相共遂恒致助用安孺人之心孺人凡奉祭宴宾皆亲致精洁笃於教子视其子有立志辄心悦而益加劝励夫诖误被逮时孺人已遘疾临别遂增剧以卒卒之日舅姑恸曰柰何丧孝妇母恸曰柰何丧孝女夫恸曰柰何丧贤内助嗟乎若孺人者其贤矣哉其卒以永乐十八年十月十三日享年三十有二子男二长亮举文学才行授司务次顺中应天府乡试入为国子生女一归庶吉士顾孙男一人豳孺人以卒之岁某月某日葬某乡某原铭曰

孝恭俭慈德多有命之弗长曷归咎其将昌之在厥後

刘母太孺人张氏墓碣铭

前四川按察副使刘鼎贯之母太孺人既卒而葬矣墓未有刻文以状属余刘氏故吉水文献家其先析自吾泰和故吾尝表鼎贯父之墓今又欲铭其母而孝子之志不容以老病辞按太孺人姓张氏张之先繇清河徙吉永丰明德乡之冷田里又繇冷田徙吉水永昌乡之漕泙曾祖祥甫祖元先父贤初母刘氏太孺人讳月字静贞张氏世有德善太孺人自幼淑惠静庄长益敬慎勤女事既笄刘君率性高其德聘为继室鼎贯父也逮事姑姑治家严肃太孺人恭巽以听而奉事尽诚姑甚宜之讫终而孝不衰教育率性前室女子如已出长而择佳壻归之处娣姒谦而和待下寛厚闺门之内雍雍秩秩蚤夜躬勤率下治织絍以助给公私之费率性以教子为切要太孺人力相於内率性没笃承厥志而加严焉子男女亦皆敬奉父母之训无敢怠迟太孺人孀居三十余年谨礼度始终一致洪熙元年以鼎贯贵封太孺人宣德九年春秋八十康宁无恙大夫士作为诗若文寿之是岁五月二十八日卒正统元年十有二月某日葬其里高州之原子男四伯鼎贯举进士为河南道监察御史陞四川按察司副使惇厚谨恪仲鼎实叔鼎峙季鼎重皆先卒女三长适王若旦次适常州府同知张宗琏又次适曾传昌孙男六孙女二曾孙男女各一铭曰

寿为福之首德为福之基懿太孺人惟德之祗以寿全归铭哉允宜

故太宜人杨氏墓碣铭

正统六年二月朔行在刑部右侍郎丰城丁铉之母没於家五月铉始克闻讣将归縗絰诣余泣拜请志墓上之石铉为太常博士居南京於余邻比常往来盖尝闻其父母之善初朝廷用铉贵封其父为太常博士母为孺人及进铉官父已没赠虞衡员外郎而封其母太宜人父讳某其没时铉尝求余铭墓余病不及为今其母没谊不得辞太宜人讳观杨氏杨丰城名族世有善德至讳某太宜人父也太宜人自幼有淑行精女事及笄归丁【阙】

吴母胡氏墓碣铭

陕西布政司参议南昌吴存之母【阙】

许师善甫妻陈孺人墓碣铭

国子博士庐陵许子谟泣告其【阙】

士奇曰

朋友之母犹母也何辞矧子之父之志乎其事何如遂具状泣拜而授之按孺人姓陈氏陈故庐陵安宁里名家父仲甄孺人讳妙秀生有令质自少已卓卓负志操安淡素父母爱之慎择所归时同里许氏以世德重於乡遂归为师善甫之配善甫务学守义孺人佐之善事舅姑靡或违元之将亡也举家出走避兵乱於所朝夕备养及没而备葬祭靡或不尽舅姑没已久而孝思不衰兵後家具田庐荡然无存者孺人躬俭勤以率於内久而滋殖或复於旧凡家之公私百需皆孺人综理师善甫不劳焉诸子男女朝夕训切以为人之道男初向学则曰人所以克善其身昌大其世者皆由於此奉师必隆於礼曰吾之子所由以善也子谟登第得官归省乡党矜艳为荣孺人顾其子曰士能守法不辱可以为荣也他日又以使命过家家人探其装萧然以为孺人贺又顾其子曰此事所当然者然宦成君子尤致谨也他所为成其子之善类此於处长少戚疏皆得其宜永乐甲申十月六日以疾卒距其生至顺戊寅凡六十有七年子男五子谟楬颧乐梁子谟洪武丁丑进士行人司行人国子博士有淳笃之行楬乐早卒梁继室罗氏出也女一嫁赵思贤孙男九女一墓在某乡列陂之原考孺人归许氏其行始终如此宜乎所为图不朽也撮以为铭铭曰

士之良相之以贤妇子之材本之於贤母孝德之行百行之纪子孙孙子绵绵垂祉

给事中郑君妻孺人王氏墓碣铭

封吏科给事中舒城郑君以文命其子泰賫翰林侍讲邢寛所状其配王孺人事行求着葬铭泰余考礼部会试时选奏应廷对贡士官近侍有年端直而温厚上嘉之陞吏科都给事中朝之士大夫皆贤之非其本之於家者欤故不辞铭按状王与郑同邑胜国时皆有仕者庐州路儒学提举荣卿孺人曾祖也祖某父应隆豁达博通儒学下至医卜种艺之说皆究知隐居教授乡里重其德行孺人讳某幼习闻父训其二儿勤学旦夕相讲论孺人又日薰渐其说故於孝经论语皆能成诵而涉知其大义郑故儒家曰伯仁兼熟孙吴兵法仕元长千军与应隆交厚知应隆之有令女也求为其子之配即以文也孺人归郑氏事舅姑诚於妇道躬治饮食必精衣服必洁而後进相夫内?家政条理井井训饬诸子力学务善日笃不倦孺人天资淑惠乐澹素服用屏去华靡虽布帛而鲜洁有常下人化之皆不敢以垢弊侍左右族姻仪之宣德二年二月二十四日以疾卒生於洪武元年正月十九日春秋六十男女各三长男即泰登永乐十九年进士第擢给事中再陞至今官次观次升女之壻王准余斆徐祯孙男三时明昕女七泰官近侍蒙恩封父吏科给事中母孺人固本於家训之厚亦其父母为善积庆之徵也孺人之葬在邑东五里所之沟原从先兆也铭曰

凡物有本本厚发荣凡民之荣原厥所生郑有贤父亦有令母厥嗣挺英恭侍帝所帝锡龙章昭示褒嘉嗟嗟令母奄逝则那其藏有坟既深既固子孙振振式繁厥祚

第二女瘗铭

资禀丰洁又秀慧父杨母严笃锺爱生年丙戌迄丁亥孟冬仲夏踰半岁忽然夭死孰所致世家庐陵澄江涘旅生於是复於是厥父士奇为之志永乐五年五月初九日

东里续集卷四十二







续集卷四十三

<集部,别集类,明洪武至崇祯,东里集>

钦定四库全书

东里续集卷四十三　　　明　杨士奇　撰传

止斋先生传

止斋先生名泰字仲亨姓陈氏陈五季之乱由金陵徙泰和至今四百余年之间贵显相望而以科第进者不可胜数先生独持行义谨谨在乡里以止斋自名方其幼孤遭乱贫窭无亲戚之助独与兄仲述尽力养母而究知上世皆业诗书惕然曰是可以不继乎兄弟治家事少闲辄挟册往从乡先生刘尚书崧弱冠出教童蒙资日给而益力於学兄弟自为师友当是时兵乱初定里故家少年失业无聊皆诎身趋他道朝往而夕富淟涊睢盱自得也先生之兄弟独曰贫吾之分也会有诏兴学校县大夫举仲述充博士弟子员先生留供养综理其家凡外内长幼寒暑旦暮之需未尝乏也仲述巳举进士为御史十余年有贒名人敬慕之当是时有得一官於朝者其父兄子弟藉声势偃蹇跅????於乡党无尊卑之义或干谒长吏累累不厌甚者张气焰恣睢持讦上下长短莫敢谁何者先生出入闾巷恂恂谦恭进退以礼非公事足迹未尝及县门下县令丞如不知有陈御史家者刘尚书卒一子又卒独有遗腹孙先生曰吾可以忽忘刘先生乎许妻以女今年几七十矣日益衰疾有四男子长者仕为教官次者亦为里塾师家日益饶裕可以自佚然犹朝暮坐函丈授徒不倦或以为言者则应之曰是岂为利哉顾吾先人之所业且吾少壮时所资奈何老而遂弃之也平居事母尽敬爱母乐之母没卜日将葬矣霖雨旬浃弗止葬之日遂霁既葬雨如故人以为诚孝之应尝省仲述京师适仲述坐累下狱先生上疏白仲述无罪竟得释或曰先生儒世家也固所由者儒行也曰彼不为先生者固儒世家固逢掖其衣仁义其言也而夷考其行市行焉然市将无儒之行乎何与其世哉

赞曰先生余祖姑之孙而弟视予少相好也其从子赏今得官广西按察佥事告余曰赏幸便道过家省季父然贫无以为季父寿曷如畀之文使归为寿也又曰赏幼丧父母非季父无今日赏奈何不念所自乎余曰此赏之志也然先生之行可以敦薄而亷贪者赏盖生晚不能具知也述其槩将使先生之後世敬承之皆为儒之行而不为市以是为先生寿不亦可乎不亦宜乎

陈仲完传

陈仲完名完以字行陈故福州长乐儒家其先尝显於宋其高曾皆仕祖宗举父均大始隐居教授仲完自少勤问学攻经术其孝友敦於家信义行於乡党朋友洪武甲子应进士举时科举罢十余年始复仲完及其从子湜洵皆中乡试乡人荣之会仲完父丧不果上服阕延平府学聘训导即以兴学自任从容诲诱尽心而弗懈经其教者率有成改寜国府学永乐初诏百司举贒材翰林修譔王褒举仲完学行徵至以为翰林编修明年诏简东宫官擢左春坊左赞善仍兼编修奉命修永乐大典书成奉储君命受皇孙经启廸尤多仲完仪表魁伟温厚简重恂恂澹然不见圭角而持身恭慎确乎不可夺羣居言论如不出口至讨论古今折衷是非据理直发语简而当闻者皆服其赞辅储君必以正言尝问其所长对曰臣无所长惟自少粗闻孔孟所以为训者不敢违也其於职任惟所当为未尝苟有畏避意储君甚重之尝曰春坊淳实端静如陈仲完盖鲜矣为文章逹而不浮所着有迂槀若干卷藏於家永乐二十年卒於官年六十四一子泠呜呼世之重士也论贒而任官命之禄而授之事固有望乎其禆益也士亦难遇也矣其或趋得者他道以求悦畏事者巧避以自贒夫枉道不足言而猥焉惟一巳之私计者世亦何取乎士也仲完居官必由其道不私其身可谓正直特立者也国家用唐虞考绩之法以劝士凡仕历九载有善称者得进其官仲完一官二十年遂终其身士固考其所存所施者如何也

王九成传

王韶字九成吉安泰和人世儒家韶自幼孝於亲年十三随父出遇盗盗执其父将杀之韶冒刃抱父号泣曰寜杀我丐免我父声哀切盗不忍舍其父去韶父有雠家欲杀之久不克遇韶於野将杀之以快意或曰是尝脱父於盗者柰何恶其父辄杀孝子雠家舍韶去父尝坐累系狱而病韶在左右侍药食旬余不懈韶年益壮後值母陈病再岁不瘳韶屡焚香祷北辰丐以身代冬夜母思鱼羮韶解衣赴沼取鱼具羮以进母食之良愈岁余母复病更三岁弗瘳韶躬侍未尝去侧煮药必亲任之尝火焚韶须母曰顾岂无余人耶韶曰煮药有方余人不解也益勤不变或言天岳山神祷辄应时氷雪寒沍韶徒跣走百里祷焉既归得疾遽急母强起执韶手韶曰儿孤大人生育大恩至今于此命也愿割爱善自保言讫而卒缙绅大夫闻韶死皆曰此孝子也为诗文哀之韶好学能文尤工五言诗县尝举韶孝亷以亲老辞韶死时年四十三赞曰

仲尼有云父子之道天性也故慈与孝非有假於外也自先王之教不明世之人汨失其性於是平居修奉养之事谨恭顺之节者则以为卓行观韶当崎岖困厄危急之际知有亲不知有其身斯其平居之行可见巳谓之曰孝不亦宜乎

周子旭传

周子旭名昇吉水桒园里人桒园周氏世业儒以忠厚闻於乡子旭为人轩伟豁逹孝友出於天性生七八岁亲有疾日夜侍药食左右不去亲没哀毁不能胜与弟子益相友爱甚厚其家尝坐事兄弟争就狱子旭曰我主家事此我之责子益曰兄先人冢嫡且家之长即万一有不幸宗祀孰主周氏之外内老穉曷所恃赖弟有无不系家重轻弟当往子旭曰汝未有子息虽今毅然自任以义即或有不幸奈身後何此自我责我往矣我往即汝主家事毋多言毋多言子益知兄竟不可囘即默不言径诣狱服辜谪戍辽东卒於路子旭闻之哭之恸曰使弟至於此实我也遂以仲子孟简为之後後五年子旭亦卒孟简永乐二年举明经赐进士及第授翰林院编修人以为善德之应云赞曰

世称吉忠节之乡其人为臣而忠於君为子而孝於亲以至夫妇兄弟外内尊卑之间克尽其道列诸国史载诸郡志见於名贒之所纪录不可胜计此其所由来者远矣然孝友忠义行於平居无事之时者难见可见者往往出於仓卒颠沛之际故周子旭兄弟之义人称之无间言焉夫子旭兄弟如此视汉之孔褒唐之陆南金岂有优劣哉董子庄称子旭他行尚多余以为孝弟人道大端也是以特录之

雪崖先生传

雪崖先生临江新淦人姓金氏讳固字守正雪崖其号也家世业儒四岁母口授五言诗辄能成诵稍长出就外傅日诵数百言缘文求义通其大要习声律课诗援笔立就未尝经意而语皆不凡时巳屹然有巨志刻厉学问母忧其过勤夜读辄止之则常潜置火密室夜深闭户默诵日亲良师友讲说既冠兼通书诗春秋及司马子长班孟坚之书遂究心於易是时安成刘云章吉水夏道存两先生皆以治易为学者所宗先生往质所业两先生皆忘年与之交盖其为学自四书五经及子史诸家无不博通精究有所疑必先求诸心然後历考古说而折衷焉由是所自得多矣至於天文地志律历器物数度之详亦无不用心焉虽祈寒盛暑及兵乱窜避山谷艰危困厄之际手未尝释卷名其藏修之居曰正心盖自少至老未尝一日而忘学也其学以孔氏为宗汉以下则曰周程张朱吾师也洪武中郡太守聘为学训导先生尝慨师道不振学者日趋於简陋至是毅然自任严约束诸生而身率先之於道德性命之旨正心诚意之方为之开谕反覆详明而常戒以敦本务实学正学为正人无徒苟事文艺为利禄计至评论古今人才贒否亦必以此诸生翕然向服退而相率遵承先生之教不可以违有过更相责善惟恐先生之闻之也先生孝友恭俭出乎天性一言一行皆以诚为主动循礼法布素泊然家无余畜非宾客不兼味非其义一介不取而辍巳以賙族姻振匮乏者常如不及介然特立同郡名德宿儒惟梁孟敬刘仲修胡行简张美和聂器之相与为莫逆交洪武巳巳五月留郡庠顾次子行曰明日之夕吾其死乎得微疾诸生进医药先生止之曰命矣时长子幼孜从学二百里外独行侍侧先生手书四十字诗一章示幼孜书遗命数事示行又书四十字诗一章谢素所往来翊日自题其神主付诸生使授幼孜晚沐浴更衣端坐至夜二鼓卒春秋五十有七所着诗文有湄湘槀若干卷藏於家幼孜举进士累官至翰林学士兼右春坊右谕德永乐十年先生用子贵诏赠奉直大夫右春坊右谕德云赞曰

余与幼孜同官尝读先生之遗文淳厚古雅蔼然有德者之言又读张美和叙列先生行事一本道德仁义之意余未尝不徘徊向慕有高山仰止之心焉至其门人学者余往往遇之能道其师之教而考其持身莅政皆足以发所谓师道立则善人多惜乎先生之教仅施於一郡而已也乃若其属纩之际明於几先从容绰然非笃学所至哉士苟用志於内以致夫诚明静一之功则自然必至之理矣其待以他求乎

南耕先生传

南耕先生者姓许氏讳洪字彦章吉水人世业儒伯父中孚通伏氏书南耕传其家学有孝行兵乱父母逃避山谷中采拾以备养未尝乏也母病躬侍汤药不解带者二旬病剧吁北辰请以身代亲没居丧尽礼事其兄彦良极友爱平居饮食衣服必先兄兄老出入起居必躬扶持之洪武三年举明经授横海卫知事调英武卫两卫皆在京师号繁剧凡簿书调发出纳勾检会计之务皆知事所治南耕从容未尝动声色而集事尝为诸卫先安庆侯仇成时为横海指挥特敬礼之陞浙江行省检校省务益繁而官不备滞牒山积南耕兼署六司居数日裁决悉尽朝廷遣使督事省中省中寮属悉趋谒南耕以事後至使者怒临以威南耕不为动徐为片言复之使者愧服降堦执手谢曰吾过矣吾过矣绍兴仓奸弊久滋甚省檄南耕曰此非公不治衆亦谓南耕非根究而深诛之不足惩也南耕究弊所由悉蠲之更以良法刑不施而奸弊顿革先是有被诬杀人者狱具巳久南耕至亷得其寃出之後竟获杀人者寘于法尝督事至鄞适大旱郡守率其属祷久不应南耕曰独非我责乎即斋沐为文亲祷焉雨即日降沾足是岁竟赖以熟至台州公舘故有妖常莫夜掷瓦石惊动人人无敢止宿者南耕入居之妖不作自是顿絶其诚於中而徵於外多类此所至必下车趋学宫劝励诸生亲为讲解经义然後去其守身亷慎为政敏於吏治而必务忠厚存大体惜历官未久见诸设施者仅止此其功效不大着年三十八以亲老乞归养後廿年卒於家其仲子鸣鹤今为中书舍人赞曰

仲尼赞易称云从龙风从虎圣人作而万物覩此言大德之君在上天下之贒者争起而从之也我国家肇兴太祖皇帝以上圣之资躬受天命一清四海建太平万世之业当时文武之臣自公卿至於内外大小百执事率皆英伟杰特修正顒昂之才布列在位式称任使盛矣哉南耕固其一也南耕方向用未老朝廷遂其孝养之志退而油油然与山人处士涵泳德泽於泰和之世以终其身斯固上之所赐亦士君子之所存有以迓承之乎然於风化亦可以有少助也

敦笃老人传

国家自洪武中制诏天下凡百里之邑推择乡社耆老敦笃有行谊者俾化道里中而平其争讼盖以助益令丞绥静黎庶也而奉承有恭有慢推择有当有否於是闾巷畎亩之间蒙其直者常寡而承其厉者多焉四方之通患也若吾太和云亭乡沙村里刘郁武氏之膺推择也邑自大夫以下皆称曰此敦笃老人凡百里之智愚老壮皆称曰此敦笃老人行副其称靡间言焉郁武抱淳质明逹之资发言必公莅事必平遇骋忿为暴者必裁之以理恣欲为横者必折之以义其辞气从容和平盖闻者靡不内愧而信服焉或有诬诽之者未尝自辨而事卒白盖其孚於人者有素也居无几即引退曰吾奚有不足而柰何日侪庸衆人俯首敛气受事县庭下如服辕之驹哉终其去里中无讼争事及县门者郁武涉书史志澹泊旦莫短衣长笠行壠亩视稼穑逍遥怡然耕获足岁计赢储而千驷万锺不一毫入其灵台丹府间古大司徒教民六行郁武有焉其妻子亦皆和平淳厚有自足之意易曰履道坦坦幽人贞吉诗曰考盘在涧硕人之寛郁武之谓欤嗟乎世俗之溺其志於利者劳躬苦思弊弊无寸晷之暇蹈不测之险而弗顾卒之小而窘辱大而至於偾灭比比是也於视郁武何其相去辽远哉郁武其有亷贪之风也欤吾於郁武有弥路之好故着敦笃老人传云

钓濑子传

钓濑子姓严氏志恬旷不婴於世务尝乘小舟往来沿鸥江下金鱼浦至於白鹭之洲又泝洄涉浩溪缘夫容峰下历十八滩以逹於贑望见城观台榭若蜂房若鳞次而连车骈骑纷驱骋乎其间辄囘舻道中流流行坎止任其所适舟中不具罾罟惟一竿日不去手鯋鱨鰋鲤以及虾蠏之微亦时有所获即连日弗获其意充充乎无所不足或有知钓濑子者劝之仕则应之曰凡仕者其所负蓄皆足以济世泽民吾何所负蓄乎或曰若其有慕汉严光先生所以为濑者乎先生视一世之富贵有不逮其濑之清是以去之终其身不顾若何所见且视富贵能去之终其身不顾乎又应之曰吾鄙人也何所见吾之钓爰乐吾之性吾何慕彼哉又辄自号钓濑子人亦从而称之为钓濑子云钓濑子蚤丧其父事母能尽孝养得一鲜必以供膳羞不自甘也钓濑子虽不涉书史遇经生学士必恭下之不与为抗礼故经生学士见钓濑子无不爱好俯就之者钓濑子字宗旦去古白下县之南澄江之阴五里所是其居处吾得之陈公延云

赞曰世称汉严先生钓隐有亷贪起懦之功钓濑子其余裔其有闻乎先世之遗风与否盖不得而知也钓濑子曰吾以乐吾性而又依此以共养斯其乐岂专在於隐欤以钓濑子之资使涉书史以遡为经生学士钓濑子之乐恶可量哉恶可量哉

蔗境翁传

蔗境翁者吉之泰和人姓尹名务厚字子厚为人博学淳质未冠属元季兵乱辛苦百出及皇明大定天下则既壮矣生产悉废一时所交游往来皆出仕有禄位翁独栖迟田里以教授为业或劝之仕翁曰吾岂不乐进顾吾进宜有渐也洪武戊辰膺邑大夫之辟为乡校师或曰以公之学行今乃独就此乎翁曰顾宜有渐也曰此非顾恺之啖蔗意乎翁曰然人从称之为蔗境翁翁曰善因亦以自号翁居家有孝弟之行同产兄二人务本早卒养其子教之为之娶妻既生子又教之业进士卒成其名务尚无子以巳子为之子翁敬事之虽老弥笃遇亲戚故人子弟或沦污习者皆教之读书以植身其力不能自存者皆周之或又为之娶妻尽力无难色盖出其性如此有子有孙授之以经然负气刚直不肯曲意下人遇人行有不当道切责之无少假能改即奬拂称誉之如不及故乡校十年其学者多出取高科登显仕翁裁以劳绩陞教谕上海县学在上海九年其成就学者如在泰和时永乐元年尝校文江浙今年被召入修书禁苑居数月以老疾辞诏予道里费复还教谕盖优礼云

论曰世之人挟一才一艺皆沾沾然觊慕利逹欲一蹵而造乎盛极不惟不至而其不终也亦多矣蔗境翁其备於其身者如此而望於外者如彼则其以七十之年享有诸福也宜哉

饶节妇传

节妇饶氏名懿贞饶故临川名家世有仕宦节妇年十九归同郡吴文正公曾孙彦纪生男二人长爟二岁次焮裁八閲月而彦纪卒节妇时年二十有四即誓守节不更嫁以供养老姑长育孤子养其姑旦暮寒暑饮食衣服节适之宜必尽其诚姑病昼夜侍侧不去汤药必尝而後进姑没丧祭之礼一遵家范无违二子既长皆教之学曰毋隳先公之世也後爟举明经为衢之常山丞焮以材举为徐州判官节妇今年七十矣

赞曰为子之孝臣之忠妇之节皆人道之当然自先王之教不明於後世为士者或不能之若女妇有能之如饶者岂不卓然可重世教哉二百年间文正公以道学重当代非君子之教於家者至于今未冺欤吾又闻节妇涉知书尤熟?女传此其所由明於大义者乎则学之功於人不可少哉

王孺人传

王孺人讳善字懿贞庐陵廖敬先妻敬先举明经自河内县丞三迁为翰林检讨娶孺人生男子四人皆力学业儒仲子器由德化学官历蜀庆二府纪善孺人初归敬先敬先祖母李继母周皆在皆严不可近孺人恭慎小心曲尽妇道皆得其欢心称之曰贒其相继没也哭之皆尽哀至毁不能胜周没遗幼男女二人笃意抚育之常加於巳所生者敬先被荐举诣京师且别孺人曰丈夫事君当致身国事不得复介意私家事私家事我职也敬先出孺人治家严率下勤节俭有度而闺门肃睦焉教诸子必事诗书曰而弃此即隳而宗矣教诸女诸妇必曰此吾祖姑吾姑所教我以底我于成者尔不卒于是即我不能教汝将坏汝矣其後诸子诸妇皆能敬承其教为族姻乡党所推重云後敬先十年卒年七十二

赞曰女德之纪曰妇道也妻道也母道也古之人有一焉往往见之传记播之後来夫王孺人者於孝其姑佐其夫成其子若此而不使有闻於後可乎余尝与敬先同官又交器及其弟成兄弟孝友之行载於缙绅君子称述多矣孔子不云乎鲁无君子斯焉取斯余故列孺人之事以传於世

胡母传

胡母吉之永新人姓吴氏吴故宦族父师尹元至正戊子进士永丰县丞有贒名尤深於诗书至今学者宗之称莘乐先生母少习诗礼兼通孝经四书列女传女教诸书而笔札女红皆善父母爱之相攸以嫁吉水胡子祺子祺宋忠简公铨十世孙洪武初举明经历官延平知府治行焯焯于时母归胡氏谨妇道执俭素内助其夫於丧乱艰窭之际不及事舅姑於春秋荐祭尤谨夫有从弟妹孤无依悉长育之後又为之嫁娶待其族之人尽恩义子祺素阔略不屑意生产事且其出仕时兵乱初定母独留躬勤起其家既有余矣无几子祺没恒书哭丧祭皆如礼是时长子直甫弱冠次子广才数岁亲授广论语诸书晓以大义又迎其女兄之孀无子者同处日共讲论书史令广从旁习闻渐渍以涵养其本源广巳出就外傅莫归必叩其所业而益加励之间其子以先生朋友从外来辄坐屏後聆所论说即其所说当道辄喜亲治酒馔供客虽日屡屡不厌也间暇语其子以父之善行曰必勉继之毋忘广後举进士及第累官今为翰林学士兼左春坊大学士永乐十年特恩封母太宜人後二年年八十三卒

赞曰昔欧阳修蚤孤母郑守节自誓苦志教修学问卒以有立显名於天下君子盖多郑之能母道也推此较彼其贒智卓然胡母非其俦匹者欤然余尝考永丰延平之为人胡母之行其有所自哉其有所自哉

时母传

时母者括苍时昌之母也姓张氏元朝列大夫江浙行枢密院判官光弼之女为人静端涉知书多识古贒女妇事既笄归时伯庸时括苍钜家归而生四男一女伯庸卒年才三十即誓守节以教子为务遣其长者就博士为弟子长子死聘明师以诲其衆子而躬励於内曰人非学不知道不可怠也岁时荐祭必躬治丰洁先祠及坟墓有坏辄修治之因谕其诸子曰此人道之本不可慢也尝以徭赋不给诸子请粥其产曰此先人所以遗後者柰何不守而弃之出其奁具俾粥以给焉处家俭约而躬勤以率诸妇家之内外长幼服食必均给家法严肃凡其言与行必率礼度尝曰吾身家之表也仲子昌县推择典案牍蚤莫饬其亷勤曰无忝父母也及上北京治案牍於秋官则慨然念其覊旅远外数寓厚资给之曰无俾儿或隳其守也昌亦惟远去母寝食不自寜母闻而叹曰吾往慰之哉既至母子甚懽则又从容谕曰爲子岂徒以供养为孝哉必务不辱也秋官主事陈彧喜道人善其居与昌隣数为余言昌温雅务义又言其母之贒曰固昌之所本也给事中俞得济昌婣家其称时母之德尤备盖母今年六十有六矣

赞曰张氏吾庐陵儒家光弼尝游学奎章学士虞文靖公之门慨慷有志节江浙行省杨左丞一见器重之举为左司员外郎後至行枢密院判杨左丞死不复仕洪武中尝召见太祖皇帝加劳之已而念其老曰可闲矣赐归遂自号可闲老人贫居执守介然为文章长於诗謌轩伟疏荡古意苍然每一篇出士争传诵余昔得其所述乐丘志读之盖未尝不感叹而想慕其人也其子若孙寂寥无闻矣顾乃有女子能贒如此昔蔡中郎死无子琰徒能记忆其父书犹爲後来贒士大夫所称琰节行无取焉如时母其有可称者矣故为列其事使传焉

说

缓斋说

四明孙公与为泰和县令期年剗政蠧植民利拔义举仁崇善兴教弱者扶之强者锄之盖君子归其德而小人沐其泽矣乃犹未足深为发已之道戒刚暴急厉以缓名其燕处之斋以朝夕自警而闻者疑焉以咨於县人杨某曰是何取乎缓也缓将弗可乎哉夫令有君之委任焉有民之系望焉劳来劝课之後时征赋出纳之慢期簿书勾检之稽程狱讼听断之久弗决有一于是上何以承君之命下何以副民之望且戮辱逮于其躬矣缓可乎哉某应之曰非然也令所为缓发乎已之道也非若之所谓缓也若所谓缓乃戮辱逮於其躬者也缓而致戮辱逮於其躬恶乎可也夫穆清生人志与气具矣知者逹乎道故正以持志志以命气而气恒听命焉斯其行必于中正之归弗知者惟气之任不知听命乎志不识中正之由斯其行与道倍焉故知者如是而修之将进为大贒又益进而圣人可跂弗知者不是之修故降为庸衆人又益降而庸衆人弗之与齿令盖知之者也弗知者如古王思之徒是也如古西门豹其知之者也夫既知之而行之必自缓始缓斯审审斯察察斯识微识微斯足以烛远缓斯静静斯安安斯有容有容斯足以任重任重故务无不成烛远故理无不核以是承君之命以是而系民之望焉有弗克哉不然率焉而发肆焉而动惟气之任而志不知命之由是理蔽而务隳由是戮辱逮于躬矣缓恶乎可少哉疑者释然明日令闻之曰是得我之心矣请书於斋壁

康荣字孟嘉说

康甥荣既冠余字之曰孟嘉遂告之曰冠则责以成人之道矣夫道有本也物之生长而嘉荣其孰使之然哉造化一元之气流行不息有以致之矣道德积乎中而着乎外人之嘉荣也何以致其然哉造化之元於人为仁仁者心之全德而酬酢万变之主也熟乎仁斯有以致之而求仁本於学焉传曰博学而笃志切问而近思仁在其中盖仁具吾性分之内非有待乎外博其义理约其旨归明之而不惑循之而不违养之而不息仁所由熟也子因吾言泝而考诸古圣贒之书心体力行而不已焉夫孰之能御也孟子曰仁则荣子勉之矣

积庵说

泰和郭公绪自少有志於学既举进士历事都察院遂擢佥宪陕西又改浙江焯焯有声誉而不自足也名其退食之居曰积庵盖其志勤於学进於德益笃而未能也吾友王行俭为之记曾子启为之铭又欲得余一言则为之言曰凡物理之至乎极者未有不始於微积而充之斯造乎极矣观诸二气之生阳始於子为复之微积而不巳至於午极矣隂始於午为姤之微积而不巳至於子极矣又观诸植物之生始於区萌之微积而充之至乎百围可以栋明堂柱清庙极矣君子之崇德广业亦必积而後至焉古之君子莫圣於孔子孔子犹言其学自十五至七十有积累之渐圣人未必然而学圣人者宜莫不然也圣门诸子纯粹莫如顔诚笃莫如曾而四勿之警三省之功皆行之力积之久而卒以传圣人之道则後之学者欲有所视法其必在顔与曾乎孔子赞易曰君子多识前言往行以畜其德此取诸外而积之也又曰庸言之信庸行之谨闲邪存其诚此本诸内而积之也古之君子无不然也本之以诚行之以谨进而及於古之人夫孰之能御哉公绪明逹果毅吾尝期其远且大夫仕优而学固有以知其志而自强不息於表里始终不可有一息之间者公绪勉之

说玉赠王希诚

玉必出於崑山然崑山之藴未必皆玉也夫玉者含天地之精禀阴阳之和具仁义礼智忠信之德是以其鲜有也诗书行义之家士君子之崑山也然求一家之产皆纯且良也亦鲜矣盖纯且良禀之尤清者也吾邑故诗书行义之家於吾家有世好者不下十数姓吾出仕四十年今年始一归昔之同辈者沦谢几尽闲求後辈之良於衆衆举三人焉其一吾抑庵之子希诚也谓希诚介而裕和而栗恭而厚逹而果时希诚侍亲北京於余熟盖余信衆言之不谬也暨还京以为抑庵贺曰此君家崑玉也至是希诚奉父命将归西昌乡人士在京者求余赠言嗟乎希诚是行得於尊甫者至矣余何言然余素有重於希诚也礼不云乎玉不琢不成器盖言人之必在於学也自修身行巳至事亲事君以及乎处人泽物靡不有道必学而後道明道明而後见之於行无往弗得故君子立德立功皆由於学学而至焉譬诸玉不为圭瓒为瑚琏哉勉旃希诚吾之望子也远矣子归而使所亲所与者皆将薰德而善良则亦玉之山辉而木润也

易艮侄字说

今易艮字为之所盖艮即止也不若所字义长所者即大学中仁敬慈孝信是也

名曾侄孙说

新生曾孙请名之曰璐璐良玉也玉傍字稍寛绰後来可以多取也

海春字说

去吾邑南一舍许曰逢原尹氏居其上若干世矣子海春尹氏之秀者清拔尚志吾闻其人亦非一朝夕其塾宾今瑞州府学训导锺本之字之近因吾外兄陈仲亨先生来求为之说吾於是知本之所以期爱海春者矣夫海之为泽至为有容凡江河淮汉济渎与涧溪沼沚之流不知几千万????其汤汤浑浑之趋而归者无一息之停咸受而纳之不见盈溢者又若龙蛟鲸鳌鼍鼋与沙鱨虾蟹亦不知其几千万类咸生养安於是而皆为所容人之极其量者恒比德焉夫春首於四时阳气之亨天地和同勾者皆拆萌者皆逹百谷草木飞潜走兽之类莫不各正性命以生以育以利以遂而人有仁德者类之夫人心之量皆具万理皆备万物皆包天地之大而涵江海之深矣然其体也有用焉极其体者必充其用夫心之量至大非仁则无以充之仁心德也吾修吾之仁而至焉则所施无不爱无不爱则无不公无不公则天地万物皆周徧融洽於吾一心之内如海之涵如春之育矣用岂有不大者乎不然或蔽於其心则一理不足存一物不足具量斯窒矣天理之流动充满亦从而泯矣何足乎海涵何取乎春育哉此海春字之说也此非本之期爱於海春者能举其义乎海春能极夫心之用如本之所期爱者矣陈先生试以予言告之

蹇氏四子字说

少师吏部尚书蹇公四子英芳芸荃长者壮少者冠皆有字矣伯曰荣仲曰实叔曰华季曰成公属余为之说其名而字也盖即造化发育者言余将推其理俾四子者皆身体之以为德也则告之曰天以一元之气流行四时化生万物元亨利贞四德【阙】　元为【阙】而包四德【阙】　元者善之长又曰【阙】　　仁盖元於人为仁包四端即天地生物之心也体天地生物之心为心【阙】即天地之心万理皆具万行皆自【阙】　　不待於外求【阙】　而行之将近而言动之微【阙】　　　之大皆有以合乎天理之正矣四子者必勉於仁乎仁主於爱而行之自父母兄弟始父母家之最【阙】　尊【阙】　　之仁以事之【阙】是出以事夫【阙】国家天下之【阙】　兄弟家之至

亲而【阙】也致吾之仁以事之【阙】　　　　夫族【阙】朋友

之伦焉盖仁以天地万物【阙】　　　　之之必始於父母兄弟於父母兄弟或不能【阙】也盖未【阙】能尽者矣四子其必勉於孝弟乎【阙】此其【阙】也四子所同也人才质不齐就【阙】是而进【阙】　其非而正之君子之道也夫荣

者茂之以【阙】　　　　之於诚慤华者振之以文义成

者【阙】　　　　　　惇其本且致力於斯将为仁人君子

【阙】　　　　　　之哉其孰御之哉作蹇四子字说东里续集卷四十三







续集卷四十四

钦定四库全书

东里续集卷四十四　　　明　杨士奇　撰碑　颂　赋　表

勑建礼部之碑

宣德六年十月北京新作礼部成尚书胡濙奏请树石刻文以示久远制曰可其文以命臣士奇臣既拜受命谨按礼部在唐虞为秩宗在周为春官大宗伯所典天神人鬼地只之礼而礼乐庠序风化制度品节之事咸属焉我国家列圣相承法古制治尤重於斯皇上临御之初茂简俊乂以称厥任时濙以礼部左侍郎兼南京国子祭酒奉命还礼部数月陞尚书上谕之曰国家所重祀事朕夙夜只奉天地宗社暨于百神以迓福生民尔其懋相予无怠凡国所用彛典尔惟旧章是循是式用佐予理无忽尔惟寅惟清用懋副朕命濙拜稽首言臣敢不精白一心以图称万一盖上所命濙与虞舜即政命伯夷者同一道也而嗣大位以来祀享受福川岳奠寜岁屡丰登田里给足灾沴不作遐裔毕来祯祥之物骈见叠至皆本於皇上诚敬所格而德化之效也于时北京创建未久百司官府皆未作其公署及治文书之舍率就简便盖未暇及也一日濙奏事殿中上曰国家大典礼悉隶礼部非可以简其官府宜先备勑工部作之度地於大明门之东西向中为正堂堂之侧为司务厅前为周序为中门为前门正堂之後为後堂左右为宾客之位後为庖库堂序之外为四属仪制主客在左祠祭精膳在右铸印在中门之左其地亢爽其材坚良高明邃深制度弘伟方之近代绰乎过焉既成以闻命京师诸司长贰咸往落之命光禄赐宴恩泽之隆群情欢溢咸谓皇上惇典庸礼启自宸衷始作斯宇甚盛举也臣惟礼者天理之具於人事而行之以敬者也用之事神而神享用之为政而政修用之教化而教化孚用之制作而制作尽善故礼所以为国家天下之大器不可一日无者而典之必得其人惟皇上知之明而行之果也然臣伏覩未作礼部之先有司以上所居宫殿庳隘请拓地改作上曰朕方惓惓息民为心居室岂今所急却其奏既而出玺书命诸司询民瘼施振贷巳逋责暨礼部成有司复请改作宫殿且言治材巳具上曰朕夙夜求民之安今天下匹夫匹妇岂皆得所而何暇於自求佚若等宜体朕恤民之心敬哉勿忘又却其奏而出玺书敷布德恩存恤鳏寡招怀流徙且饬有司蠲弊举废修怀保之政盖圣仁一念保民惟日孜孜昔大禹薄自奉而所勤者民之事所致饬者宗庙朝廷之礼与皇上圣心异世而同符猗欤盛哉是役也重礼为先务而再却有司之请圣德之大者臣忝职史氏谨备书之而继以诗曰

稽昔帝王礼莫重焉天叙以勑人文以宣其用之严曰郊与庙教化制作咸礼之要皇明龙兴列圣御极盛德光华有典有则皇帝继统躬礼导民从容安行天下归仁翼翼北京视周之镐桓桓六卿群辟之表有虞秩宗咨命伯夷帝谓臣濙往哉汝谐肃肃三礼汝祗相予凡百仪度汝慎攸司爰初经营六官之府帝谓臣濙权舆宜汝宠章自天臣工祗率力齐材良成之不日天阙之南端门之东轮焉奂焉闳廓穹崇维皇明圣以礼为国维明维果有此奕奕维孝维恭大禹攸同约已勤民菲食卑宫矜恤无告惠鲜鳏寡文王小心日不遑暇仁泽流霈源源弗穷悦怿归赴如川之东礼序乐和化淳俗厚龟龙在沼麟凤在薮体信逹顺维圣之功执事有恪维臣之恭夙夜其勤式告有位维寅维清以熙帝载

灵慈宫碑

踰淮而济而汶两京之通道也凡南方两淮两广江东西湖湘淛闽黔蜀其方伯郡邑百司与夫海外番国蛮夷君长之贡献朝觐受事请命者商贾之懋迁者往还交错蚤暮不息而事之重且大者军国所用租赋悉出南方郡邑永乐初命平江伯陈瑄率舟师道海运北京然道险所致无几乃浚济寜临清之河以逹北京以便饟运岁发数千艘每春氷泮则首尾相衔而上河陿且浅一雨骤辄溢雨止复竭加有洪牐之艰且险舟稍不戒非覆则胶时平江公仍奉命督饟运嘅然念曰凡大山长川皆有主宰之神能事神则受福往年吾董海运凡海道神祠吾过之必颛颛持敬如神之临乎前也间遇风涛及鱼龙百怪有作辄叩神佑靡不响应今兹祠祀未建非缺典欤遂作祠於淮北之清江浦以祀天妃之神盖公素所持敬者凡淮人及四方往来公私之人有祈於祠下亦皆响应守臣以闻赐祠额曰灵祠宫命有司岁用春秋祭於是董饟运参将都指挥佥事汤公节请书丽牲之石盖世俗所传神肇迹事远不可质惟神者天之所命天固以利物为心也神斯无不在诚斯无不格诚神孚而福泽降自然之理也既为书作宫所自又作迎享送神之辞俾歌以将事辞曰

洁芬馨兮芳筵奠苹蘩兮清醑吹参差兮鼓瑟纷望拜兮堂下神来降兮云中导霓旌兮鸾盖从海若兮河伯错玉节兮瑶佩神戾止兮憺安悦下人兮恂忱风泠泠兮帟幙恍若睹兮居歆神昭昭兮在上人总总兮在下纷有祈兮不齐神均锡兮灵佑车道陆兮履坦舟循川兮安流风与雨兮时若物阜成兮神之庥岁祈报兮有祀神倏往兮忽旋上卫国兮下民生神惠同淮流兮千万亿年

通济河碑

南去通州二百里杨村驿之北河屡决河仰受白河汤河潞河诸水下合直沽南来之水入海凡齐鲁汴蜀湘汉江广闽淛之赋运及海内海外朝觐贡献之上于北京者皆道此以逹所系之重也其水之失性也自洪武之季至今四五十年之间屡决屡筑筑己复决智单力疲公私患之皇上嗣大统之明年秋有司以决闻请如故事可之三年春复决上曰治事必得其理得人斯得理矣朕其慎简遂以命太监阮安安顿首受命行还奏水当顺其势导之今逆之抑使纡屈势畜不得逹故决宜取径道改凿使其顺下臣视河西务径行二里许可凿计用万五千人一月庶几可免决遂以图进上曰理贵变通今以命尔遂命武进伯朱冕发卒少保工部尚书吴中发民如所计之数诹日兴役以安董之安周行抚劳厚其廪食时其作息吏絶欺弊人劝就工调度有方如期竣事遂陻其故道河之下趣坦焉安行夹河筑防既崇且厚伐木以扞之植树以固之革险为夷往来愉怿事闻赐名通济河既又奏建祠祀河神以道士主之士奇尝经祠下舣舟登望徘徊嗟咨成事之得人建功之有时也少保吴公间属记是役之成古者治水自京师始先所重也斯河之重固以京师然昔者作之难而今作之易何也非奉命之臣其用心之诚与公者有异乎诚则志坚而虑精公则民悦而功遂天下未尝有难为之事顾所任者何如耳斯役也实本於皇上之善用人知之明任之专此功之所由成也自古英君明主所以克兴事功未有不由斯道谨因纪是役遂推本作诗以颂圣天子仁明之功诗曰

水之为性顺下焉耳治循自然斯得其理都城之南河决自昔谋者弗及劳者弗息正统三祀再以决闻惟帝圣明慎简用人顾谓臣安汝往祗命安拜稽首夙夜惟敬秉诚致虑惟惠用下厥绩之成行者拚舞滔滔安流有厚厥防简任得良惟帝圣明帝仁如天覆被率土诞用材贒弘靖四海

颂

驺虞颂【有序】

洪惟皇上以仁圣受天命嗣大宝为天下生民主一用尧舜禹汤文武之道教之治之既肇建北京廼永乐七年车驾廵幸遣使者行郡县存问高年咨求贤德及察民所疾苦明黜陟之政明年遂率六师平残寇除边患是年车驾还京师又明年麒麟出定州人皆以为皇上肇建北京仁恩广被之所致也十一年二月复廵幸焉遣使郡县如前制五月驺虞见济寜州曹县车驾所经之地益以为圣仁之应臣谨按载籍驺虞仁兽也帝王有至仁之德则见先是永乐二年驺虞见钧州至是再见天鉴圣仁骈答灵贶宗社生民万年太平之瑞也谨譔驺虞颂一篇上进颂曰

洪惟圣皇抚御万国圣皇至仁与天合德大哉巍巍文治武功天下归仁如川趋东廼从民志廼循圣经考卜维正肇建二京翼翼北京表里河山凤翥龙翔拱卫郁磐岱宗左倚大行右峙瀛海东环沃壤千里土厚水甘天府之国北辰崇高四方之极紫微端门玉阙金城圣皇廵狩六龙时乘永乐癸已仲春令月下诏省方吉日既軷翠华扬扬鸾镳鶬鶬六师洸洸万乘启行道淮历徐经济涉鲁抚耄咨贒咸暨黎庶覃霈德恩甘雨丽日下被万物光润充悦如游春台熙熙陶陶至和召祥聿见于曹皓质玄文虎躯猊首不践生刍根性仁厚是为驺虞圣仁之徵曷其于曹乘舆所经臣民耆老进献彤陛欢呼拜跽时廵之瑞时廵之瑞岂惟驺虞??祥麟肇先发之驺虞呈瑞岂独东鲁肇先发之钧州之野惟皇仁圣天下蒙庆灵祥骈臻丕显天命皇图隆安圣寿齐天四海乂寜千万亿年

瑞雪颂【有序】

臣闻天之生人也必命仁圣为之君主使助天之所不及君之代天理人也必体天心使之各得遂其生君顺事乎天天弗违於君而福降焉昔者尧舜禹汤文武暨我太祖太宗仁宗三圣之为君也皆以仁民为得天之本钦惟皇帝陛下躬膺天命嗣祖宗大位惟天之心与尧舜以来数圣人之道是存是用德音数下惠泽弘敷抚亿兆恤困穷蠲负逋革贪弊任老成明政纪简拔贒俊布列中外亲选郡守咸赐玺书而遣之一皆所以为安民也於是天下晏然边鄙无事兵甲不用岁屡丰稔流徙悉归太平之世也然圣心恤民恒勤夙夜犹虑其有饥寒之患未尝忘焉宣德庚戌之冬天气融和迨十二月尚未有雪间视朝之暇顾侍臣叹曰将如来岁农事何是月已卯之夕大雪远迩弥积翊旦上御奉天门天顔愉怿亲制喜雪之歌洒宝翰以赐群臣又命光禄赐宴群臣拜赐懽感万万盖前岁之冬亦少雪上以为虑立春後数日雪乃大降上喜尝亲制喜雪之诗其岁四方大稔故至是而来岁丰稔之兆皆信其必有徵矣太平之瑞何以加此臣忝侍近目睹皇上爱民得天之应无任忻跃敬撰瑞雪颂一篇五章章九句谨录上进伏惟圣览焉其词曰

维天地之德生民为大爰简明圣付厥覆载付之惟何俾育俾治肆三五肇兴笃仁与义式仪来世【右一】维皇太祖太宗仁考咸膺天命抚有亿兆维天德之肖维仁义允蹈维民是保泽涵四海被于八表【右二】维皇至仁上帝是崇祖考是恭下矜于瘝痌夙夜敬在躬帝鉴渊衷凡欲罔不从泰和洋洋万邦屡丰【右三】维岁上章维月季冬皇豫恤农功劳心忡忡吉日巳卯雨雪其蒙率土其同兆我丰年民庸歌渢渢【右四】维皇圣诚维上帝降祥用溥生成兆民永寜四海永清皇寿万亿龄如日之升小臣赓歌用扬颂声【右五】

瑞应麒麟颂【有序】

宣德八年闰八月西南海外诸番国或其王亲行或遣子弟或遣大酋泛海越数十万里而来朝贡麒麟狮象珠玉珍贝奇异之品用逹诚意麒麟凡四而出非一所其言曰蛮夷之人邈处海外瞻仰中国如天之上比十数年来海波无虞山岛所聚种作蕃阜民咸安适闻之老长言此太平之象也必有圣人奉天命主中夏施仁布义肆诞被我遐裔巳而祥麟出焉老长又言是上天所生以为中国圣人瑞者其往献焉敢祗以献遂頫伏呼万岁於时群臣百职以及陛卫虎贲万衆懽覩舞蹈称贺臣闻自古帝王受天命有天下者能体天之心用天之道以称天之付畀天必悦鉴而昭答灵贶历考伏羲神农黄帝尧舜禹汤文武数圣人其效可见巳恭惟皇帝陛下以大圣之德躬膺天命嗣祖宗之大宝临御以来一以至仁覆帱天下旰食宵衣图惟康济无间远迩抚绥一心是以凡天地所覆载日月所照临之处靡不归诚向化朝觐贡献日聚阙下四境清寜纎尘不作此皆陛下圣德之得人心者也夫得人心者得天心之本也是以连岁四方上奏嘉禾秀麦丰年之祯上而星文之祥下而物产之瑞骈起叠臻不可数计虽间者沾雨稍稽而圣心惓惓以恤民为祈天之实弘敷德音覃布仁泽玺书所至拚舞载道甘霖随降田谷以丰此陛下圣德之得天心者也亦岂必麟见而後始验於今日哉然麟仁兽也四灵之首王者至仁则出出则天下平非若其他祯祥之比今兹之出实以彰上天嘉佑圣仁之隆且厚也而率来自远方者又以彰圣德之无远弗屇也臣士奇叨在侍近日睹嘉祥倍万忻怿谨譔瑞应麒麟颂一篇上进伏惟电览焉颂曰

天眷下民爰命仁圣俾育其生俾复其性惟皇奉天允笃於下爰育爰训孜孜夙夜曰时兆庶咸予赤子仁之所施权舆于迩薄海内外爰间爰限如浸之润由迩渐远惟皇圣仁颛颛一心曰天付予予罔弗钦茫茫九有仁浃义孚生息有遂蹈履弗渝既富既谷亦泰以嬉仰足于公俯给于私三光昭明五纬顺轨四序调均百祥韡韡爰暨四方逹于八紘民用康寜物用阜盈乃有灵祥麕身牛尾圆蹄肉角崇文又二音中律吕步中矩?粲粲其文循循其仪厥名曰麟四灵之首见于夷邦夷其敢有曰天生之实瑞天王我惟祗献用告嘉祥廼蹈鲸波乃造龙墀金门含耀紫殿腾辉在廷文武舞蹈愉怿惟天降祥允昭圣德惟皇施仁六合一春表仁之祥孰大于麟来自遐邦昭德覃布踰三倍二与时合数天鉴在上丕显嘉徵皇仁在御丕隆治平简册有纪播示无极臣工有颂洋洋川溢臣叨禁近陈诗稽首惟皇万年惟皇万寿

瑞应景星颂【有序】

臣闻上天命仁圣以生民之寄惟仁圣能奉天保民而民心悉归惟民心悉归而天命益隆於是百祥兴焉万福臻焉此天人感通之妙至理自然之应也粤稽古昔成周以前皇帝王暨我国家圣祖神宗其致一也洪惟皇帝陛下以文武仁明之大德嗣祖宗之宝位临御以来至敬以奉天地至孝以奉宗庙至诚以事圣母至仁以抚天下而用贤任才制礼作乐庶政修举万方悦戴於此见民心之悉归於此验天命之益隆而祥瑞之必应也然瑞之丽乎天者莫先於景星动乎地者莫先於麒麟宣德癸丑闰八月甲寅西南海岛数十万里外其人献麒麟者四此其盛盖前古所未有也而是月戊午之夕景星见西北方盖青赤二色云气而有三星皆黄色益近而聚既而天宇澄明星大如半月状光彩焕然助月为明万姓瞻睹忻跃舞蹈臣闻西北者天门之位也稽之载籍云四气和为景星又云天子至孝任贤使能政令清明制作合天四海懽悦则景星见又云德至于天则景星见於天门凡此皆陛下圣德之实着者也上天嘉应岂偶然之故哉於是文武群臣奉表称庆以为国家万万年之祥陛下万万年隆盛之福陛下盛德谦不自居降赐玺书推功天地宗庙而励群臣勿怙以骄咸敬自修庶答天贶益有以见圣德至诚而不息也臣恭列朝行目睹盛美敬陈景星颂一篇凡九章用备大廷之乐歌谨缮写上进伏惟圣览焉颂曰

昊天至仁敷佑万姓俾君俾师简命仁圣维皇奉天允笃其敬惟天鉴观允鸿其庆【一章】天佑皇明巍巍祖考昊天同仁下民是保惟皇仁圣统绍大宝法天之行宪祖之道【二章】惟皇圣仁于民之矜维聪维明求民之情一夫弗康惟皇靡寜品彚咸亨皇心廼平【三章】简任俊乂爰修臣职崇学兴教爰新民德笃近举远仁涵万国万国来庭如星拱极【四章】作乐制礼百度咸章至和萃凝为祯为祥凤下麟臻四灵煌煌维德动天福应穰穰【五章】颢气夕澄苍赤流云三星来同上直天门煜若半月煇焕紫垣天锡之祥佑我大君【六章】景星肇祥轩辕唐虞伟今示祥轩辕同符天昭皇仁率土怿愉皇德茂隆谦恭弗居【七章】廼召文武廼申儆饬往励於修罔骄以溢用寜庶邦用熙庶绩同志合德光答天锡【八章】舞蹈嵩祝拜手稽首维皇圣德纯一悠久如天之高如地之厚亿万万年惟皇圣寿【九章】

麒麟颂【有序】

皇上嗣登大宝君天下一体天心以仁下民施赈恤已负逋罢不急之劳溥休息之令煦枯濡槁万物畅茂沴气潜弭时和民康乃四年十月榜葛刺国遣使者贡麒麟使者言自闻中国圣人在天位凡海外庶邦二气顺调百谷丰稔海波不惊耆老皆知此上之德之赐也於是有异兽出焉耆老睹之曰此麟也中国圣人有至仁之德及天下则出此非下邦所宜有请以献焉国王臣某敬使下臣上献於是群臣奉表贺太平之瑞圣德谦让弗恃为祥顾谕群臣曰古昔圣帝明王一志养民故丰年为瑞得贤为瑞他不与焉周太保因西旅之贡作书以告武王若等其有考乎予惟若等之勉辅于德以不忝祖考亦惟若等之咸迈于德庶克辅予於是羣臣仰聆玉音皆懽忻鼓舞知圣德之日新圣治之益隆也臣闻周成王时越裳献雉盖意中国有圣人也正与今之贡麟相类非偶然而致者若西旅贡獒武王时八十余岁召公有慎德之训皇上今举召公言非惟自励且以励群臣尤有以见盛德之至谨拜手稽首而陈颂曰天命圣明职君与师曰时下民一统以治惟皇圣心与天同贯曰予视民遐迩奚间皇仁之施博闳以厚抚之靖之洽於九有九有以来海国星罗岛居林聚咸囿泰和壮艾穉孩靡灾靡害丰足恬嬉曷知攸自雨阳调均涛浪怗寜耆耋其知曰圣有兴瞻望北辰拜頫稽?圣德极天佑及遐壤厥产异兽牛尾麕身圆蹄肉角厥名惟麟耆耋曰嘻圣仁所召天王之祯下土【阙】　浮海涉江来献阙下公卿百辟舞蹈称贺惟皇明圣弗眎为祥曰天之鉴在乃德明周有贡獒公奭作训慎德之辞敢忘祗顺凡古明圣遇祥思戒逾迈於行厥绩乃大凡尔在廷咸予股肱咸祗于德予治乃兴群臣拜稽皇帝明圣圣有明训臣敢弗敬虞周君臣协志交修伟今明廷嫓美虞周臣老无庸欣幸遭际敬陈颂诗仰祝万岁

出师颂【有序】

永乐四年安南黎寇作乱朝廷屡遣诏使谕之弗悛益骄贼弑其主毒虐国人甚於水火走奔诉告咸集阙下皇上震怒召文武群臣谕曰予承天命保康兆亿民一民弗获惟予弗恭有弗廸而遽诛斯遏抑厥自新乃有弗廸底于再三而释弗诛惟予弗君今盗滋弗廸子必不释群臣合辞力赞必决乃昭告天地宗社山川命成国公朱能佩征夷大将军章率左右副将军左右参将暨神机横海骠骑游击鹰扬五将军率兵八十万讨贼七月某日师行上临江送之既禡申命总兵能若曰汝其率师往行天讨惟盗父子沿袭悖凶神人共忿必诛不释厥暨同恶必诛不释凡厥胁从咸释弗诛汝往钦哉惟兹安南咸朕所统厥民滋困于盗罔攸诉告汝其往吊罔有侵害或有侵害既殄戮盗犹?汝罚汝往钦哉能拜稽受命祗承惟谨遂大飨将士是日天宇朗霁云物不作戈矛耀日旗斾亘云士壮马肥纪律齐肃巨舰蔽江长风翼颿神迈电驰不疾而速浩浩乎巳气吞跌鸢之壤於万里之外矣天顔悦怿豫必成功鸾斾旋阙瑞彩腾霄臣执笔从属车亲聆玉旨之敷仁覩总戎之恭命士气奋发嘉应之孔昭敬作出师颂一首其词曰

天眷皇明咸畀所覆凡厥有生俾育得所惟皇奉天仁怀义抚日月所照恬嬉鼓舞逖彼交夷在国南裔廼有蝮虺为毒为厉哀哀无辜罹厥?噬屡诏申诲弗迁益悖皇赫斯怒爰急拯焚廼敷纶言廼告明神诹日誓师大江之漘天宇澄霁廓无纎氛如虎如貔师徒劲坚如云如霓旗旐飘翩甲胄弓矢戈矛戚干其列秩秩其气桓桓帝谓汝能汝仁且武其总率师往靖夷土除恶务首绥良务溥仁义之行毋违天者臣能拜稽臣敢忘敬帝德承天臣职奉命惟帝之圣舜禹为君惟能之贤方召为臣南交氛?不日澄鲜王师劳勲不日凯旋八表一统皇明御天小臣作颂豫歌太平

御书阁颂【有序】

臣士奇自布衣被召太宗皇帝入继大统首擢翰林编修初建内阁於奉天门内简任翰林之臣七人其中所职代言属时更新凡制诏命令诫勑之文日夥而礼典庶政之议及事之关机密者咸属焉车驾屡赐临幸七人恒早朝退即趋阁治职事莫乃出七人者士奇与焉越三月进侍讲又明年册仁宗皇帝为皇太子简内阁六人兼春坊官士奇与兼左坊中允两职之务敬修惟谨又明年陞谕德仍兼侍讲永乐七年车驾将?北京命皇太子监国简留文臣四人辅导其两人出内阁士奇与焉上进而谕之曰唐太宗简辅监国必命房玄龄卿等其识朕此意加敬慎之四人顿首受命自是车驾北狩监国之辅无改然未几四人者其半有事去始终在侍两人士奇与焉进翰林学士仍兼谕德侍皇太子觐北京遂改左春坊大学士辍翰林兼职专辅问学仁皇尝指两人谕群臣此吾左右臂也既嗣大位屡进其官初进士奇礼部左侍郎兼华盖殿大学士遂进少保又进少傅兼兵部尚书继事宣宗皇帝者十年三圣所以宠任保全之皆一心呜呼今龙御升游皆远矣每捧读向之所受宝章宸翰追惟天地生成日月照临之大德未尝不拊心悲摧攀附无所钦遇皇上嗣临大宝用人循旧进臣少师仍兼尚书大学士所以信任之褒宠之盖有加焉顾臣衰病余齿朴朽无庸何能少禆分寸但感刻之诚惓惓惟固凡所受四朝诰勑及诗敬用录副勒诸贞石藏於私家垂之绵永且构屋以庋之名御书之阁谨拜手稽首而作颂曰

天命明圣统有万邦启于帝尧暨舜禹汤宪天为理仁霈下民有教有育有典有章东西朔南来享来王天监于德曰忱予肖爰笃厥祜弥永以厚爰锡文武俾左俾右咸奋励绩疏附奔奏惟帝念兹靡勤弗酬或隆之褒或崇之爵四圣一道秉持有确有效于勤敬受靡怍顾臣耄愚材樗量勺宠福齐均负乘惕若惟皇四圣天德洋洋凤翥龙腾庆云五章岂臣眇微独蒙厥庆斗牛之下高山大江与被嘉荣华润悠长

赋

神龟赋【有序】

洪惟皇帝陛下自临御以来一循太祖圣神文武钦明启运俊德成功统天大孝高皇帝旧章以治教天下重惟高皇帝起布衣定大业五十余年之间圣德神功如天地之广大日月之着明四时之变通宜树碑孝陵刋示万世乃命有司采贞石臣工趋事大小毕力既得石幕府山之阳而碑之跗未得也复求诸龙潭山麓发地得石龟其修踰咫崇半於修宛然类跗之状又下得钜石光润坚厚修广之度式称跗制执事之臣谛观骇异谓如有神相之者遂奉龟以献诏群臣观焉群臣忻跃称赞以为神龟也天锡之祥古所罕有臣窃惟祯祥之臻皆有所因周之武王圣人也孔子称其逹孝曰孝者善继人之志善述人之事也惟陛下圣孝与武王同一继述之勤神龟之祥职此之因宜有赋咏见诸後世谨譔神龟赋一首上进赋曰

帝秉德之纯孝兮原至性於天赋初统承於大宝兮肆宏整於皇度并周武之善继兮同有虞之终慕恒存觏於羹墙兮非自履於霜露睇锺山於东华兮腾孝陵之紫氛於昭其在上兮想陟降而乘云皇考昔肇迹兮谅顺天而应人薄四海之内外兮大一统而为君奄六龙其上宾兮渺翠华之无方懿圣德与神功兮配天地之博闳帝将揭以永示兮齐日月而同明表神道之广大兮求乐石之坚贞臣稽首而奉命兮工殚虑而陈力天既锡以贞珉兮羌跗趾之弗得历天玺之崔嵬兮缘龙潭之崱屴庆云蒸而在上兮瞻徘徊而羃?灵氛告此其萃好兮发坤藏兮其求索石有龟其浑成兮非徒像於彷佛度裁踰於咫尺兮俨咸备乎六物首翘翘而左盼兮尾宛宛而右折负文章之彪炳兮介十五其纵横含玉润与金精兮间玄碧之光荧质厚重而不欹兮貌闲暇而若凝其造化之所为兮合阴阳之所成有坚确而在下兮又润泽与端夷修广度於跗制兮于棨矱而咸宜胡为有是姱好兮上又有此灵龟信岳灵之孕秀兮与川后之毓奇衆目视而心骇兮咸诧神而夸异何旷代其伏匿兮奋独显於明世俛怀思而求其故兮皇至孝之所致恭奔走而致告兮藉绮陈乎金门锡群辟俾咸觌兮誊亹亹之诵言谓夏时而浮洛兮既诞启於人文兹兆祥於圣代兮允匹休乎前闻称皇心之所求兮式表形於所施固天道之孔明兮于以答皇之孝思况皇考之功德兮天眷眷而念兹所发珍而显秘兮固将以着乎无期夫禄位名寿兮曰大考其克膺荃神龟之出兮亦遐龄之所徵惟皇德之合天兮昭受福之穰穰又将锡类於万亿兮世克君而克承

瑞应白乌赋【有序】

宣德四年七月广东海阳县进白乌二明洁如玉旷代希见文武群臣咸谓此陛下大德至孝之应也盖瑞应图云宗庙礼敬备於孝慈则白乌至晋中兴证祥说亦云白乌仁禽宗庙肃敬则见而汉蔡邕云乌反哺之鸟至孝之应也伏惟陛下临御以来孝事祖宗寅恭直清奉天爱人一循旧章奉侍圣母皇太后致天下之养备极爱敬躬行於上化被於下瑞乌之臻实应於此於是頫伏上表祝陛下万万岁寿圣心谦虚弗自为德玺书赐谕推功於天地宗庙下暨臣工且致警励之意圣德广大盖与二帝三王同一心也自昔盛时凡遇祯应皆有咏歌敷扬盛美今陛下仁明孜孜焉惟崇谦笃敬之为务尤有以彰圣德之盛也臣忝以文墨尘侍从谨譔瑞应白乌赋一篇庶几宣昭於万一谨录上进其辞曰盛矣哉圣人之诚也逹乎天地天之应也必以厥类昔周德之昉兴翽仪凤於岐阳逮王化其旁洽来白雉於越裳明明我皇隆孝之德幽玄以孚明神以格尔乃服领以南苞山负海储精凝龢宝藏攸在陆有孔鸾衆异之产水有珠贝万珍之聚坌云拥而川溢名古今而擅天下也廼有灵羽并见于野禀西颢之纯粹同皎皎其皓素盖鸑鷟就而为之卫大鹏俛而为之驭於是观者异焉质于乡遂乡遂大夫骇而叹曰帝王之瑞也曷为其在是哉具匦函简骏奔望北辰献至尊山灵除涂雨师泛尘清颷翼輈矞云覆轩踰越岭徼道江絶湖豁天宇兮澄齐驰万里兮斯须於是升皇畿瞻帝居由金门趋玉除神闲意定穆穆愉愉跱瑶墀兮眎眩惑迩天球兮方洁白鲁之缟兮赵之璧莹鲜明兮同一色应日中兮阳彩娇服章兮画翬大廷跄跄凤同类上苑翯翯华相辉於是公侯卿士博雅方闻稽古考德頫伏陛言惟天佑圣有感斯应惟祥畀德有施斯获洪惟圣皇缵绪天位惇至德兮要道本天经兮地义扩弘轨於往哲敷至化于四裔斯穹祗之攸鉴而嘉祯之所自咏大雅之灵囿祝天子之万岁皇曰噫嘻天地祖考锡庆垂祚於予时保秉谦持恭固让弗有涣纶章以饬励期弼谐於延久公侯卿士拜頫稽首颂天子之神圣德愈高而愈厚侔夏禹之不代齐商汤之懋敬保太和於海宇斯永笃乎洪庆遂进而歌曰慈孝之类兮德孔仁充因心之推兮万物均圣泽洋洋兮周八垠又歌曰周八垠兮归帝仁巩宗社兮奠以安福家与邦兮暨覆载以长春

贺白鹊表

伏以帝御下民敷仁恩之广大天生嘉瑞表圣世之清宁寰宇泰和臣民舞蹈恭惟皇帝陛下明同日月道合羲轩圣治神功跻皞皞雍熙之世普天率土皆忻忻化育之中致灵气之毓祥暏珍禽之来献与凤同类跄跄於帝舜之庭如玉其辉翯翯在文王之囿惟祯符之昭贶本圣德於养民臣某等目睹嘉祯心切懽庆民安物阜幸际大明一统之时地久天长惟祝圣皇万寿之福

为公侯谢赐勑谕表

伏以凤翥鸾翔垂纶章之五色云行雨施霈德泽於九天圣心眷爱之隆深大训彰明而恳至其为欢戴莫罄名言恭惟皇帝陛下圣哲文明刚健中正惟天为大同符一视之仁如日方中统照八紘之广茂神武以绥靖阐文教於雍熙近悦远来浩若百川之赴海时康道泰蔼然万物之皆春式俾凡愚均深化育伏念臣某藉先臣之余绪受国家之厚恩穉且非才未尝寸镝之试贵而袭爵遽崇五等之封臣某昔当北平之时曾备驱驰之列锡封行赏既大赉之覃施掩纇弃瑕虽末劳而必报铁劵丹书之荣宠金貂玉带之光华咸膺贵富之隆申降保全之泽举旧章之历历垂圣诲之谆谆义重君臣恩深父子誓恪恭於佩服庶仰副於生成圣寿延长祝天地而同久皇图隆盛昭日月之大明

赐为善阴隲百官谢表

伏以圣皇统御弘敷天地之仁大典涣颁普锡臣民之训洪恩所被海宇均欢恭惟皇帝陛下文武圣神高明广大躬膺天命作之君作之师主宰下民教以孝教以弟辑古今之善行备感应之明徵谅惟阴隲之修必有自然之佑申之圣论所以开人心之聪明咏以宸章所以妙人心之感化同大舜之与人为善同洪范之敛福锡民俾闾阎畎亩人人有乐善之心而华夏蛮夷家家享施德之报大一统文明之治崇万年宗社之安臣某等叨列朝行首膺宠赐深切忻愉之至永坚佩服之诚德教昭宣幸遇圣人之在位皇图隆盛恭祈洪福以齐天

贺嘉谷表

伏以皇明景运昭日月之光华盛世嘉祥应岁年之大有至仁所召率土腾懽恭惟皇帝陛下德合上天功高前圣大一统文明之治建万世太平之基六合八紘戴皇恩之化育千祥万瑞皆圣诚之感通维兹嘉谷之生允协丰年之庆荣衆茎於一本垂蕃实以骈枝云蔼星畴茂琼桴之彧彧日融鳞隰粲金穗以煌煌三农咸瑞应之懽四海共丰登之喜既坚既好乐甫田之十千如栉如墉謌实积於万亿诚本皇上圣仁之广运是以昊天灵贶之昭孚寰宇生民际雍熙而富硕国家宗社长隆盛以奠安臣某等恭覩祯祥切深懽忭民康物阜亲逢圣朝九叙之惟歌地久天长仰祝皇上万年之洪福

甘露表

臣某等恭覩永乐十七年十一月十七日至二十日连日甘露降於孝陵松栢其凝如脂臣某等谨按瑞应图曰甘露仁瑞之泽其凝如脂又曰圣王之德上及太清下及万灵甘露下此国家上瑞今降于孝陵诚本皇上大德上感通于天地祖宗下广被于天下生民所致以隆皇上万万年之洪福国家万万年之太平谨奉表称贺者臣某等诚懽诚忭稽首顿首上言伏以圣皇抚运大德合于唐虞甘露自天瑞应昭乎日月臣民懽忭海岳光华恭惟皇帝陛下文武圣神刚健中正恭事天地宗庙秉圣德之纯诚尊临四海万邦敷仁恩之广大治教崇高於列圣雍熙普徧於八紘上得天心助顺之隆下得民心懽戴之盛泰和充溢瑞应蕃臻今兹甘露之祯祥复见孝陵之松栢联珠撒玉含翠叶以清妍缀雪凝霜粲丹柯而芳润如饴其美承阳不曦致和本自於圣人为瑞实彰於景运隆皇上万万年盛大之福肇国家万万岁太平之基臣某等守职南京躬瞻上瑞河清海晏均承如海之深恩地久天长恭祝齐天之圣寿无任瞻天仰圣激切屏营之至

东里续集卷四十四







续集卷四十五

<集部,别集类,明洪武至崇祯,东里集>

钦定四库全书

东里续集卷四十五　　　明　杨士奇　撰像赞　铭　赞

彭士扬像赞

其立也囏而卓其学也劬而博其执行有常其谨度有恪不亢不屈匪袭匪襮赞王师於九伐而才用未竟友朝绅於两京而文誉以灼晚沾一命辟雍之学人盖仰其冠绂之荣而已不改簟瓢之乐此所以表君子之能约而多士之先觉者欤

胡子贞先生遗像赞

是吾庐陵胡忠简公七世孙也神粹而色正气和而志醇夙秉执於亷洁允蹈履夫义仁济南遗经启廸乎来学太丘行义表率其乡人颐天和於林壑伟仪度於缙绅嗟年岁兮遽远怀道德而莫亲瞻遗像之俨然起予心之??

陈处士像赞【有序】

漳州陈处士念其子彧远仕欲归养而未能会工绘其像畀之且为书谕彧曰对此即对父矣子事父岂必养乎能承父志足矣吾之志在汝致恭君命无他也处士其贤父哉彧为秋官主事以像求赞一辞余尝闻处士行义於彧矣遂述为赞盖将使其子若孙皆图无忝云其仪之恭其存之忠其修也礼以为防其行也孝以为宗既承其先又启其子眉寿而康茂膺蕃祉

杨学士像赞

濯濯其容色肃肃其仪度闓爽而缜密刚直而公恕縕洁静精微之学发瑰玮奇赡之文奋骞翥於贤科振芳华於词垣当泰和亨嘉之运崇论思宥密之地隆九重之眷宠极千载之遭际玉堂金马人瞻其荣忠君爱人我识其诚国之贵重清庙瑚琏士之光华斯文冠冕

锺子勤像赞

和易而方通敏而直昉乡序以育材升贤科而肇迹际明盛之时典纶綍之职式光以荣益慎以廸斯其禁近历二十年而所履坦如一朝夕故貌其外者既得乎彷佛而与之游者聊写其平昔

黄少保致事像赞

少潜心於经术壮发身於科第兼内外之制严清密之地履公为道秉直为义居贞也出处惟一持介也夷险不二笃至敬於四圣之朝进崇爵於三孤之位任调均夫玉烛存笔削乎金匮才宏识远帝方资贤臣之辅名遂功建人咸高君子之退八袠伊迩诸福斯备鴈荡天台超遥地上之仙鹤氅纶巾希特人间之瑞也

谢庭循像赞

雍容而夷坦恬憺而静贞弗伉弗妩靡雕靡矜抗浮云兮素尚含清风兮雅咏寄妙翰於林峦亦自怡其情性躬承当宁之知日侍几务之余隆宠禄之屡进执敬畏而若虚所履之确所存之厚盖举世高其艺而君子重其守也

顾仲华像赞

为子克孝为父克训於急能周於乏能赈卓荦其气萧散其韵晚岁京华壶公仙隐厥嗣之良阳煦玉润式崇孝养寿禄弥进

萧德頴像赞

桃华源上净纎尘云白山青隐者伦南宋贤科遗泽在诗书潇洒乐天真

医士何彦澄像赞

究农轩之精体生育之仁其志所存与物皆春不芾不缨萧散初服壶居廓焉奎光下烛

孙处士像赞

俨乎其仪坦乎其存本於家者孝友之诚重於乡者信义之惇於爱人也衆号曰长者於操已也郡礼为嘉宾有诗有书以淑子孙有行有文在贤嗣人享禄养於高年盖寿福其方臻也

萧德玉像赞

此老南宋进士之孙秋官郎曹之父敦履於素祗惧于度桃花溪水萧散乎其居云白山青浩荡乎其趣傲松栢之氷霜怡桑榆之迟暮想其乐之优游写余怀之向慕

王彦鼒像赞

其起家以进士其入官自御史俨巍峩於廌冠肃对越於龙陛明乎宪纪之重体夫钦恤之意严而不厉寛而不肆挟清冰於夏寒挺乔栢於晚翠方兹升佐於外台又将盛行其志者欤

况伯律太守像赞

刚正之气卓特之才其洁清之操一尘不滓其执守之固千夫莫回既明且果亦敏以勤官朝署也事三圣惟其敬典侯邦也庇千里惟其仁靡暴弗驯靡悴弗煦令行秋霜惠流时雨岁久当迁民攀留者万计天从所欲诏特俾之重临昔张益州前後其异施若况吴郡必古今而同心者欤

杨彦素像赞

此宋西昌三登仕之云孙承清白之世出诗书之门弗名之营弗利之骞脱略埃氛栖迟丘樊采林芳以容与濯涧清而盘桓优哉悠哉白鬂苍顔盖閲兰苕於屡谢而挺松栢於岁寒者也

自题朝服像赞

尔簪尔缨尔琚尔珩煌煌在躬肃肃在庭尔直尔清尔忠尔贞夙夜惟钦无忝所生

胡隆成像赞

擢芝山之秀涵番湖之清敦朴而直谅寛厚而和平遭逢明圣之朝发轫逢掖之士廌冠乌府尝驰誉於冰蘖伊洛嵩高亦肃清夫宪纪頳顔皓首象笏朱衣优哉悠哉式繁寿祺

陈德逊像赞

资醇而龢履善而夷忠信自固恬憺自怡有诗有书克承于家有冠有绂于家之华兰褘蕙带江山在庭岁寒松栢天锡长龄

熊用学太守像赞

外和内贞履义縕仁持躬以亷守职以勤才敏於庶务惠浃於庶民蚤珥廷陛之笔久典郎官之署凤阳阳羡视汉三辅人之允怀次公叔度其丰城之宝气将贤誉而并着乎

蒋隐溪遗像赞

有佳人兮溪之阳酌清泠兮寿而康溪缭曲兮谁入其居默存吾道兮静閲吾书溪之云兮朝飞纷婀娜兮飘素衣溪之风兮增夕波又逍遥兮独行以歌溪之路兮幽且长忽而游兮无何乡怅予望之兮溪水茫茫

萧孟亷像赞

承忠厚之世涵诗书之泽冠缨肇续前後赫奕以直谅之资通敏之识惇用孝友雅持谨饬独嘉遯於云林而乐志於泉石恬焉泰焉以游以息咏考盘於古诗诵履坦於大易其超然享福祉於无斁也欤

萧编修孟勤像赞

貌清而气和志端而履庄孝弟其行之本忠信其存之良漱六籍兮芳润吐三秀兮文章奉大对於彤陛参高步於玉堂承明延阁之从容词林艺苑之翺翔缙绅所臧誉闻式彰承昭代而日济其所至盖未可量哉

蒋吾望像赞

世积善仁躬蹈礼义居静葆和守约持毖有溪有山萧散画图娱适燕闲有琴有书乡靡竞争赖平与公捐廪以施式惠瘝痌好德有恒厥应斯厚既富康寜茂介於寿

长史霁庵遗像赞

其志之笃其行之肃其学之充其文之彧粹乎其中之韫闇乎无外之暴持宪纪也尝振乎风裁辅亲藩也式勤於启沃诗书之宗焯焯其克承忠节之世伟伟其不辱己乎民服其人如玉

周士阳遗像赞

鄞士周熷士阳往年在南京余识之於其冢子春坊司谏冕所今年其季子铸印局副使濂出此像求题盖谢世久矣冕濓皆有文於余往还故不辞而为之赞曰惇孝与悌持义与礼其縕之醇其服之玭遗情物外乐志尘表有朋有徒有续有绍日湖澄明梅牕幽馥怀哉若人逖矣贞独

曾克复遗像赞

含和茹醇履素蹈贞佩春兰之鲜洁飡秋鞠之清芬超乎尘纷轇轕之表熙乎无怀葛天之民备诸福於厥躬垂庆泽於後昆噫吾犹及炙其光仪而今何可以复亲也

梁叔庄像赞

孝友行仁之本而有称於宗族乡闾经术传道之正而有施於党庠国学既温且良亦毖而恪顒顒儒林允矣无怍

宾畿弟像赞

奕奕厥宗旌孝有坊?邦之政德音孔彰其本之端其植之囏秉肃与恭晚逾桓桓被古人服求古人心优游桑榆其乐且湛

袁叔景遗像赞

逢掖之宗世科之裔夙有文艺有才与志大廷之对策名高第命不及试睹像兴喟

湖广按察使罗文衡遗像赞

孝友温恭亷直庄毅发轫贤科历阶膴仕廌冠中台有纪有纲熙如春阳肃如秋霜茫茫湘汉奠国南服仁绥义门民遂所欲嗟乎已矣遗像俨存悠悠之思系其後昆

御史杨君像赞

其为人也刚正而用恕亷清而蹈矩有志有才遭逢明主铁简豸冠栢台乌府振厥纪纲何有强御盖以之持宪则夏日秋霜以之临民则召父杜母者也

罗文振像赞

为子也诚於事亲为兄也笃於友弟质直而谦恭和厚而坦易忠信重於乡闾谨敕存於交际家虽贵初未尝以恃积非厚克屡散以济此玺书所以旌褒义民非古人所号称善士者乎

赠礼部主事龙君遗像赞

科第之宗德礼之门毖厥行言贵若璵璠吟咏诗书逍遥丘园栖迹白云谢志华轩积善之遗有子有孙身後之荣伟兹庆源

萧知县像赞

其襟宇坦而和其操执谨而恪居贞以静安澹以泊理人有恺悌之德处物有雍容之度吏之典则民之父母誉闻之兴昉兹洋洋禄位之进其曷可量哉

故友工部侍郎赵公孟弘遗像赞

性情夷旷襟宇濶略智识超卓行义磊落处贵富而能约履忧患而不怍惟其无累乎外故亦无往弗乐我怀伊人九原不作睹遗像之俨然能无嘅於今昨也欤

李君时勉像赞

气充而志端外和而内刚其学也本源纯深其文也笃实辉光史馆谨严经筵禆益有矩有?惟正惟直玉署金马四朝於兹国有老成儒有表仪胄监成贤允属耆老需佐隆平天子有诏

郭兴文像赞

其禀恂恂其仪温温有慤其存有斐其文懿诗书之华胄虽衆处而不群夫既承熙明之运历观南海道三韩涉齐鲁游中原充充乎其见闻其将整六翮而追鵷鸾登青云而奋高骞也

像赞【失其名】

俨恪之容和厚之气居仁山文水之间际雍熙治平之世康寜之福终归於全善庆之泽垂裕绵绵

像赞【失其名】

所志仁义所蹈贞洁逍遥畎亩之间雍容恭让之节未见其人尝闻其风聊以识之於其德容

钱参政像赞

蔚乎其世忠孝兴家温乎其人肃恭靖嘉力学奋庸有行有文填于大邦惠政在民奕奕藩垣祗国显命以闳厥施以鸿厥庆

杨节仲像赞

貌古而清识端而明兰石表其拔俗之韵霜月同其履洁之贞其处乡也人仰之为王彦方其长民也世儗之於龚少卿言行有诚进退以礼眉寿而康德人之祉

袁太常像赞

挺乎东鄮之英俨乎颂台之贤温乎所存之厚确乎所持之坚究至理之窅微谨言行其颛颛夫论其超叔服而迈唐举者盖睹乎一端而未睹乎其存也

蹇尚书像赞【有序】

此吏部尚书兼詹事府詹事重庆蹇公像也四方之人欲瞻望公之德容而不能得当赖画像而传然欲知公之存诸心施诸事者有非画史所能彷佛士奇与公同朝久知公为悉故述其所存所施为赞书诸卷端使观者并得之词曰

端厚和裕坦亮淳质本其自然表里洞逹掌纶绋於凤池司衡鉴於天官秉忠辅於储闱赞訏谟於朝端膺付托之重系老成之望其守法也虽微而必慎其执德也盖老而弥壮国家为心遑计其身物我为公寜厚乎人道不任已惟是之从度存包荒惟廓有容持素履於俭朴敦恒性於隐恻蹈远道於康庄表雪霜之松栢斯福禄之长自天申锡而天下之人仰望为贤科之星凤圣朝之柱石也

袁院判像赞

资伟而厚气和而充寛平而直亮豁逹而雍容遡和扁而轩岐盖精探而研攻当圣人之景运奋云兴而从龙可谓千载之遭逢矣而济物以慈莅事以公奉上以诚修职以恭所以承眷遇之益隆而致保和之全功也

蒋院判像赞

粲乎其文温乎其气肃乎其所履泊乎其所嗜究孔孟之要窍农轩之秘志惇乎矜恤德施乎惠济被慎简於近职切保和之隆寄极知遇於储君盖多历夫年岁宠弥盛而弥恭绩愈茂而愈励斯岂非静学之所得而缉熙之造诣者乎

思贻兄像赞

此清溪思贻杨先生像也貌癯而清气刚而直色正而温词毅而则不矫矫以傲物不庳庳以狥役涵泳诗书之囿散诞林泉之侧纫芳兰以为衣采琼芝而为食安义命於澹泊恒优游以自适惟其嫉邪悯俗之心恳恳而弗忘承先启後之志孳孳之为亟盖不知者或讶其违衆而知之者皆重其惇德斯所以系多士之表仪而为吾宗之柱石者也

刑部侍郎何文渊像赞

学古入官明经致用体仁为要蹈义能勇金石其坚氷玉其清秉尊主庇民之诚怀忧深思远之情出任牧守也政有纪纲民有父母令行弊息风移俗厚入持宪辟也杀不辜寜失不经用辅益圣德扶君子而抑小人式取法大易正直其存祗肃其度国之荩臣永笃其祜

陈祭酒像赞

有德有仪有学有文翺翔乎承明着作之庭肃穆乎大学贤士之关一字衮钺参三朝之史录五经道义俨六馆之师尊若夫洒落之度恺悌之存望之而山立即之而春温其士林之凤麟也欤

惟效像赞

忠节启家诗书续世发身贤科历官宪纪有绣衣白简之华有虎视鹰扬之毅铁石其存氷霜其厉回南省之使轺持东郡之谳议盖君子知重其仁而小人咸慑其义年未耄而勇退超然乎林泉之高致也

刘孟恂像赞

履素居贞怀仁秉义力学而本乎经洁身以求其志饮必澄源游必广术道循轨於古人行迈伦於当世所谓圣代之逸民南州之高士若荣命之自天非天爵修而人爵至者欤

康纪善像赞

是为梁府纪善康先生之像其为人也坦直而不肆谨确而能畅不卑卑以屈不矫矫以亢其学明於二帝三王之书其仕隆学者之师资表藩辅之誉望盖非画史之所能状也

桃源萧安恒像赞

有孝有仁有纪有伦心若执盈气若回春既昌其家亦安其乡行则多宜福亦斯徵百寻之栢不为宫室过者必瞻行者必息古之善人今之吉士遗像如生谁不敬止

萧安竟像赞

雍容乎其貌清洒乎其仪孝友承乎世美忠厚出其天资虽不用时厥材则备虽弗永年人怀曷替爰有贤嗣复有衆孙匪德之敦孰开源源

萧德高像赞

其先尝进士乎宋之南渡矣其家尝世积忠厚之德於其素矣其生际乎润屋之富矣其身尝自奋出代其父赴万里之戎伍矣其归荷君命之嘉予矣其居复有子孙以承懽於朝暮矣是则俨衣冠拥童竪盼红莲依绿树而行乐者固其所也

萧德颢像赞

秀发之资英特之气实恺以和亦卓而毅志尚乎诗书行敦乎孝弟其才之美虽不用世其隐之乐实加於膴仕是盖为圣朝乔木之家而南宋进士之裔也

萧德资像赞

温然其容坦然其中有潇洒高尚之意气有磊落濶逹之心胸家承富有之业能服礼以饬躬山林泉石散诞冲融盖超乎物外之踪而几於和而不同者欤

彭百链像赞

敬行以承先勤学以致身修职以事君持斯三者扬芳振芬睇云霄於万里方鹏鹗之高骞惟励翼其有恒用光续於前闻

刘伯埙像赞

其处也乐翠竹白沙之清其逹也跻卿曹郎署之荣於烛隐而几若监之照於持宪而务乎衡之平斯以扬特逹之誉行寛恤之志将禄位之益隆吾曷究其所至

陈思孝像赞

其中之夷夷其外之怡怡其学无所不窥其辩浩乎若驰赞百里之治民怀其岂弟跻侍从之班衆羡其委蛇盖优游翺翔石渠天禄而探玄抉秘商鼎周彛是以海内之人趋阳氷之篆古而缙绅大夫推子云之识奇也

陈仲完像赞

三山之秀长乐之英其学问之得必本於经其文章之逹不鹜乎名气宇蔼阳春之和襟抱含氷雪之清不竞不絿寛厚坦平盖吾识之为玉堂之君子而春坊之老成也

刘郁武像赞

其存平厚其资敦笃有德有行靡荣靡辱茅堂荜户藜杖葛巾不识不知尧舜之民清泉在溪白云在山优哉游哉硕人考盘

周时立像赞

学优而才茂德充而行方从容乎仁义之域驰骋乎词翰之塲父作也有长洲之文学子述也有天台之贤良噫可谓超然无忧而乐善於乡邦也耶

杨武侯薛公禄像

熊虎之姿金石之志感会风云桓桓义气恭命敌忾烈风迅震功着社稷心存朝廷维武维忠维臣薛氏皇有褒恩河山带砺

曾景彰先生遗像赞

此吾澄江之南之处士也务学以植身隐居以求志推所藴以淑人明乎义而遗利云林泉石于于泄泄年踰八而望九福已备而厌世聊书其平素之槩而励其後之人之於善继也耶

自题待漏像

生乎清白之宗承乎诗书之世有尊主庇民之志而学不足以发有忧深思远之心而才不足以济俨冠绂之华在论思之地耿耿乎夙夜肃肃乎寅畏期无忝於君亲盖不知老之将至焉

蒋吾与像赞

履坦蹈和茹清服素肫肫其存颛颛其务有行有言有仪有度超乎埃氛轇轕之表陶然云林泉石之趣州闾钦其高致贤逹仰其良矩从容期颐骈蕃福祚盖吉人有相之道而岿然如灵光之在鲁也

自题侍教像赞

此老之生今七十有三年其仕凡三十有七岁历事四朝恒持一志颛颛乎毖慎肃肃乎严畏不敢内非类之交不敢徼非义之利禄愈增而意愈澹秩愈进而心愈惴治官务如家务视海内如室内虽不能万一之有济而不敢须臾之或怠诚惧上孤明圣之恩有忝清白之世閲春华之屡谢抚寒栢而犹翠聊自写其素存示同宗以祗砺

族孙挺来北京旦夕在左右里萧生为写侍教图挺以求赞因谩书此然士当师古挺尚从事乎远且大者可也

石彦诚母像赞

古人之贤成於母多矣石母之贤亦成其子矧孝敬於下堂而俭勤於中馈是宜膺福祥於寿考益昌盛其後嗣也

蒋配萧孺人像赞

名阀所生君子之嫓德言容功四者夙备奉尊之孝善下之教于宗于姻是仪是效阃内肃雍有章有伦寿康维祺子孙振振

杨武侯夫人房氏像赞

朝有重臣桓桓熊虎奉国忘家有贤内助其贤伊何含弘惠慈长幼尊卑一家愉怡阃内之政不严以肃厥德允厚源源嘉福翟冠云帔恩命自天兰玉满堂夀康百年

僧録左觉义住持庆夀远禅师赞

此老发迹慈源於道夙契受说圆庵於法精诣主四方之名刹阐诸佛之玄秘盖空寂六宗廓六如之大观竟究心印澈七徵之奥义湛乎渊澄莹乎玉粹斯以简在神圣之心再承校閲之制承上国之樷林赞弘刚於善世祝皇祚於万年溥仁福於一切也

上清正一万寿宫提点鹤巢黄公遗像赞

縕金川之清参玄都之真其中也抱一而含淳其外也和光而同尘盖尝簉仙班於彤陛奉清问於紫宸於靖海若也化潮为陆於殄旱魃也叱霆驾云驱斥不祥显厥威用具体自然凝寂不动八袠高年巢鹤飞骞遗像俨然湛兮若存

息庵禅师像赞

师既示寂其徒奉遗像求赞余素与师游为之赞曰此吾庐陵忠简胡公之裔而得法於青原七祖禅师之地究儒之宗揽释之袐悟空之奥得佛之髓烱乎清监之明纯乎良璞之粹历十方之钜刹演七徵之妙义盖亲藩尝为之命驾而从化者随所住而云至晚驻锡於都城遽遗履而西逝盖嗣法者永慕乎其内而画史仅彷佛乎其外也

雪岩陈处士寿星赞

承文范先生之宗家庐陵大栎之里和厚而严重端直而劼毖崇礼尚信好仁秉义盖乡闾高其行而寒窭德其惠春秋踰七而望八福禧冈崇而川至斯以祥开南极光昭丙位锡庆流祉而绵绵之弗已也

铭

日本砚铭

员而泽静而贞效土贡来东溟

廉谨堂铭【有序】

金华朱侯为吉郡五月既治九县就法度又惟出治之本揭亷谨二字于退食之堂自励也西昌杨某申为之铭铭曰

大邦之政非亷弗任为亷有方自寡欲澄心鱼噬于緍爰困于鬴诞先哲人持一介不取吉有朱侯洁清为防维罔替厥常民之攸望

行言虽庸昧谨斯危矧是邦政非谨曷宜车驰于【反丨】或仆于坪肆昔明训如临渊履氷吉有朱侯敬事若厉维弗渝于易民之攸赖

杨氏祠堂锺铭

肃肃祠庭祖考是崇祗奉有严左右鼓锺发音铿鈜祖考在上孝子暨孙苾芬祀享至慤者诚至着者神诚神孚合锡祚千年

清慎斋铭【有序】

江西布政司左参政会稽张居杰取赐诰中语名其燕处之居曰清慎清慎者君子自修之道也居杰发身儒术历官中外皆清要其亷洁之操劼毖之行着闻二十余年而犹惓惓名其居以自儆者盖君子不恃其所已能者自足且以祗帝命也将其逹诸事功可量乎哉吾友宾客胡先生为之记余继为之铭曰

凡事所务皆本诸身仕者之务承君理民事君犹天视民犹子惟义与仁发之自己心为身主惟能克明惟谨有恒厥绩乃成心之弗清利欲所蔽若厥弗谨动底颠踬监蔽于氛濯氛斯皎心涤利蔽毫丝洞照车行于阪或仆于夷兢兢以持履岂蹈危矧儋崇爵方岳于佐矧时江右地广民夥民之戚欣自我之贻吏之良愚循我之为致吾湛明洗涤污浊廓然大公以求民莫临事颛颛励吾敬恭戒怠与忽审求厥中祗帝之训恪臣之职保民于康导属于德退食之居大书?如出入眎瞻用永终誉

竹泉铭【有序】

江阴朱善庆於所居疏泉艺竹适其幽澹之趣学士大夫为之文若诗富矣又求予言予闻朱故诗礼家而善庆慕德好文清尚士也为着竹泉铭云

植物之生竹异且特匪刚匪柔清虚正直水出於山厥源为泉其洁湜湜其行涓涓伊竹之修清者好之伊泉之行智者乐之有逸者居既寛且幽有竹樷生有泉萦流可荫可休可鉴可湘可咏可謌逍遥徜徉凡古君子维德之励有观於外必饰於内淇澳之诗卫武之彰圣着蒙象育德之方咨善庆甫古训是师维德之资非维宴嬉士奇作铭揭座之隅昕夕念哉式永终誉

赞

鲁王书旧学赞【有序】

鲁府纪善王贞侍学鲁王殿下将三十年贞以礼事王有言必正王以师待贞有言必听尝大书旧学二字赐贞又系以词其德之望之委曲周备贞间出见示夫为亲藩而得文学方正之士辅之固难为陪臣而得仁贤恭俭之王事之尤难今观此卷盖交得之矣敬为赞曰奕奕鲁山奠国东藩显显宗王维亲惟贤其贤伊何如汉东平乐善与仁惟德之行臣王贞氏博学好古秉道与义为王毗辅王曰老成汝予师资汝言允臧予祗循之臣贞鞠躬几三十载敬终如初靡敢渝怠王曰噫噫汝良先觉汝予启廸汝予旧学念之敬之王恒弗忘大书贶之申言孔彰贞拜稽首臣何与力臣既耄矣敢忘厚德师友之益鱼水之契维贤於贤希濶遭际臣贞来嗣世谨宝藏珍玉所存常腾夜光

汉使牧羝赞【有序】

河南布政使旴江饶君示余李伯时汉使牧羝图嗟乎苏公之大节伟矣敬为赞曰

有汉之英烈烈子卿奉使北庭挺其忠贞幽窖厄穷饥啮旃毛摧屈愈厉气振愈豪川岳可移志不可夺陵律何人甘语乖刺羝也不乳鴈有帛书汉节来归神明翼扶壮龄而出皓首言返上谒茂陵泪血兼澘人臣之义表表子卿终古弗磨日星其明奕奕麟阁有 像俨如千岁之下亦有画图图传者貌史着者心永作臣轨来世攸钦

节寿堂赞【有序】

节寿堂者番昜士胡秉常奉母之堂也合母之德与福而名之也母之德非一节特其大端耳盖母孀居四十余年谨礼如一日今年七十有九学士大夫为之传与记备矣秉常以名医徵在北京於余往还厚故为作节寿堂赞其词曰

番有令母厥氏惟段柔懿夙成展也淑媛既嫓于胡实簪缨家父母之孝移於舅姑姑有遗息乳之育之训之笃之长焉有归舅没几时夫也遽继辛苦鞠躬号泣襄事抱癠在堂上有嗣姑无怙在襁下有一孤仰事俯畜致诚单瘁事亡犹存禋祀靡怠称未亡人越四十年氷澄玉洁式光所天礼度雍雍闺闱肃肃天佑德人锡之遐福有子有孙有诗有书康寜怡愉百岁岂多高堂奕奕有来蕃祉太史作诗表其族里

东里续集卷四十五







续集卷四十六

钦定四库全书

东里续集卷四十六　　　明　杨士奇　撰哀辞　祭文　祝文

彭百链哀辞【有序】

宣德五年上悯江西之民困於奸吏豪民渔敓无厌也用玺书遣使廵视除凶去弊以安善良使者以朝廷所建设县之老人周悉民隐所至事必咨之而惟其言之听不疑然是时老人非皆出於推择善不善相半不善者把持譁讦为能事其善者亦且敛手避之而县长吏鲜不受制於是奸豪吏民闻使者来惴惴惧旦夕且死暮夜走跽老人投重贿哀叩求活既内贿曰吾庇汝汝谨毋忘我而凡所对使者言某是某非非尽出於公矣盖所在皆然使者至泰和留旬浃治事竟将行矣时监察御史彭百链侍亲家居亲丧有事於外适暮风雨大作驰骑过快阁下使者时坐阁上仓卒不及下避径驰去使者遥望见之遣问知百链也明旦使者去之万安龙泉还止庐陵会有按察司官来闻使者言百链驰马不下遂趋泰和召县之衆老人索百链居乡所作愆过咸对无之索再三衆老人对如初惟一老於百链素有憾貌欲有言乃悉出衆老之无言者而留欲言者导之言遂掇拾其尝买妾及田四事而其?妄者谓挟制县官放免百夫长温彦琮得白金三十两遂令书状乃复进衆老之无言者出状而掩其前之半以後半空纸俾联书姓名为据盖衆老实未知状所言何事也按察司官遂令衆老以夜伺百链而执之然犹未有固必意密戒云如其他出即止勿执亦勿泄言适百链治丧事出外一二老人欲得按察司官意躬率百余人夜走数十里外踪迹掩执之百链平素负气义侃侃悯穷嫉邪遇事直发靡所顾避虽退处乡?不变以是滋召怨其居乡时朝廷造海舟令民夫采桅木泰和当出三百夫以富民三人充百夫长率行传着已定县时惟丞治事孱弱不能制下奸人及吏胥谋苟利盗出县帖复追乡二百八十人皆为百夫长期一人得白金十数两免之於是六乡讙然大扰温彦琮者百链姻家素窭甚预焉计无措走告百链百链入县庭索其牍閲之其所追二百八十人不具按检乃言於丞丞实未尝知也遂悉罢二百八十人不追扰者以定皆德百链而奸人邪计不行愈益侧目之矣百链既被执至庭下得覩老人所具事状曰果如老人言宜有告者今既无告者请及老人面对就死不恨不听遂械系送诣使者转送京师凡使者所送诣京师非死罪皆发戍远边独百链适遇寛恤之令得内米赎罪罢其御史而命吏部改授官未及以疾卒百链由进士为御史其文学皆有所自得非寻常之为进士者可及其仕必欲行所学不肯媕婀玩愒其所历两淮江浙广东皆有政绩见於其人称道思慕未已也而间居无事乃遭罹若此岂其命欤然而独沾寛恤之令将改授官矣无几竟卒信其命乎自百链被执泰和之人无贵贱贤愚来京师道其事者凡数十人如出一口故卒之日京师缙绅君子皆伤悼枉之古之人有言盖棺论定百链庶几可以无愧杨氏於百链累世姻娅虽百链为人素於余不相合然不合者一人之私也所谓伤悼枉之者衆人之公也君子不以私废公故为述其得罪之由为哀辞使其家刻诸墓盖曰屈於前尚可信於後也其行之见於墓铭者此不复出哀辞曰百里之民有耆有耄用其惇厚率民于道亦资正言禆辅邑里逝者何臧来者而否邑有视听蔽其明聪衡从肆厉为下斧斨狸以牧鶵狼以牧豚谁实使之於乎匪仁谁实听之漫不加省恶者脱罟善者坠穽直者群忿邪者衆说柔者以全刚者以折嗟世之人莫非命焉憎爱废举彼胡能然惟命之然成是邂逅誉毁得丧奚彼之诟嗟嗟百链命也柰何宵人之怡君子之嗟

朱文真哀辞【有序】

赠中书舍人朱君文真初家萧山之西陵幼孤暨长遭兵乱奉母携弟妹走杭之海寜遂家焉以孝友见重於闾里海寜之故家汤思贤之妻以女而纳赘壻焉文真性资淳实务义耻言利不治生产而笃於教子尝谕之曰惟诗书可以殖家他不足恃也吾不幸少遭乱离失学若生际治平而不勉可乎年六十有四卒配汤氏有淑德其妻道母道皆可称後文真之卄二年亦卒年七十有四後五年子祚以文学起家为中书舍人又四年用祚贵制赠文真徵仕郎中书舍人汤氏孺人祚今陞翰林修撰恸父母之不逮禄养也求余为辞以泄其哀余悯其情为之辞曰

璞韫于山兮卉木承其辉润士隐于下兮德善昭其誉闻猗嗟文真兮存隐而没扬其隐几时兮其扬则长怀养兮而无已爰作斯辞兮慰其哀子

礼部尚书张公哀辞【有序】

吾友邢台张公讳瑛字子玉由学官擢给事中是时宣宗皇帝初出阁太宗皇帝命吏部选近臣行止端慎语音明正者以侍讲读尚书蹇公举公上召见喜遂命入侍讲说详明辰入申退恭勤不懈有常度宣宗皇帝正储位陞春坊左中允礼遇益加上既嗣大位进左谕德寻改司经局洗马遂陞礼部侍郎兼华盖殿大学士参预密务宠赉特厚岁余陞礼部尚书仍兼大学士修两朝实录与充总裁车驾巡边特命重臣守北京公预焉无几改南京礼部尚书屡有建白多见听纳尝入朝以侍从旧臣顾问再三深荷褒锡未几宫车晏驾遂还南京又明年公以疾不起春秋六十有二公为人寛厚夷坦虽位高禄丰不见崕?与人交乐易上或有所顾问能别是非以正对於公务不避劳勩於乎惜哉其子祥来求墓道之碑适余病不能乃属祥改求已而余病稍间念不可於公终默盖公为给事时於南京居相隣时相往还宣德中在馆阁实同职任忍以衰病而忘老友遂为辞以哀之辞曰

於乎张公内夷外丰发轫逢掖爰奋显庸初正皋比遂进螭陛帝命是纪敬恭劼毖龙潜未跃养德聚学简儒命贤入侍讲读权舆属公公秉厥诚厥後烝烝随龙以升桂芳词垣以翔以骞遂参宥密遂兼代言遂陟宗伯厚禄崇秩朂厉报施敢遑暇逸黼扆所咨弗迕弗随正直之持罔有疾疵公於为臣克勤克慎公於处友不易厥信於乎张公於我孔厚昔也隣比今也寮友暌离几何而遽长终述辞写哀於乎张公

施修撰哀辞

正统四年三月上临轩策士其第一人赐进士及第授翰林修撰苏之吴县施盘也余时归江西得廷试录閲之良喜盖非独为施氏吾友侍郎周君恂如之廵抚三吴也作意兴学初吴县学舍隘陋且弊周君择胜从而新之小人不怿者造诬谤之周君如罔闻且益选民俊秀充子弟员其中而盘与焉至是亦为吴学与周君喜也无几余北还道淮安盘父遵道棹小舟迓余虽初识之而重其有子也执其手贺之遵道曰非走之能父也十数年前携盘客山阳依罗氏以居罗之老长曰文振特爱盘如子育之教之又求儒师授之经凡朝夕寒暑事师礼皆出罗氏既冠以归吴侍郎君於罗故尝知盘之为所爱也亦爱之遂得入学所以致盘有今日实文振之德言既文振来迓亦於吾故也余为举遵道之言文振曰盘令质夙成固施氏有先德铎何预力余窃叹遵道之弗昧人德文振之不居其功非皆君子人乎余既至北京日与盘处盘字宗铭濯濯乎其资也秩秩乎其仪也坦坦乎其存也孜孜乎其学也颛颛乎其於职务也旦暮率在公其志端且鋭而於余久益亲余固远大望之一日得寒疾同官悉往视之则医已投补剂不胜困矣衆更为求他医两医欲下之一医持不可宗铭拒不听竟从下者既下之又明日竟卒五月廿六日也年二十有四无子同官相率出赙归其丧而始终经纪丧事者编修徐瑾行人吴惠嗟乎宗铭之不幸非命也夫不然何以其临絶所遇之屡左也余故为之辞哀之辞曰

其禀之良兮其履之庄兮既奋以升兮噫桂林之英兮含辉而杨馨兮何霜霰之奄零兮噫气清其弗长兮抑谋夫之匪臧兮固定命非人之所能兮噫

孙曰俭哀辞

丰城孙曰俭翰林编修竹轩先生之第四子也先生有五丈夫子皆修於文行长者守桑梓而四子皆出仕仕者余皆识之而冣後识曰俭温温乎崐冈之片玉也濯濯乎桂林之一枝也时举县学训导命未下遽闻卒於其兄曰恭之官舍余甚悼惜之及见曰恭所为志墓之文及哭弟之诗辞纒绵悲怆不忍读也故亦作辞哀之辞曰

抱清淑兮秉义仁服亷洁兮被綉文?与矩兮是循车始驾兮遽仆轮嗟乎哀哉兮理其可询

陈智仲哀辞

余读亡友胡文穆公所为天台陈智仲甫墓志盖作而叹曰士不幸有所抱负而遭时孔棘不得以效诸用或虽用而不尽其长卒至郁郁乾没者固自其命其亦可以为世道惜也欤如陈智仲甫其才与其所志岂常流者哉然才及展其分寸而遽退伏以至於老死则吾所为惜之者要不独以为智仲甫也智仲甫讳好智其曾大父大父皆已仕智仲甫资貌魁梧有胆略读书通大义而刚毅亷明不挠於势利元季寇盗充斥江淛帅府闻其才辟为绍兴长乐廵检察捕有方略盗无敢入其境者而境内之羣不逞皆奔走敛避不复见踪迹积功至防御义兵万户府副万户其志固将有所见于世也而元政日益紊遂去归养其亲不复有仕宦意智仲甫居家笃孝行於族姻乡里周恩义穷乏者振恤之寒馁者衣食之贫不能嫁娶死不能敛葬者皆资给之尝有五虎为患里中衆莫敢婴者智仲甫亲出尽杀之里大旱衆祷不应智仲甫躬祷之辄应虽其洁身以去而惓惓不忘及民如此是岂果於独善自足者欤於乎使士皆果於独善自足世亦何所望乎士哉智仲甫年七十卒其子宗渊今为中书舍人又欲见之吾文吾固已悼夫智仲甫之命矣於是为辞以哀之辞曰

洋洋川流其沃千里兮淳滀为渊爰润及涘兮君子之德凡惟厥施兮施有弗闳匪余攸志兮嗟智仲甫德施无已兮命之弗犹匪余攸悔兮

祭文

祭王学士文

维永乐五年岁次丁亥六月癸未朔越十又九日辛丑具官某谨以清酌庶羞致祭於翰林侍读学士耐轩先生王公之灵而言曰夫死生之恒理世曷尝以深悲何先生之云殁纷怆怳而恻凄振教铎於贤关掌帝制於彤闱盛眷赉之光辉蔼声誉而四驰竟逍遥以全归其奚憾之有遗惟衆人之顒望情有系而难排曰安贞而有常执耿介而不移居素澹以自适养冲和以怡怡畜记览於前闻亦浩博而无涯矧冲牙与珩琚锵雅咏之协谐兹遽往而不旋斯衆怀之依依某托寮好之孔厚复居室之相比怅遗言之在耳杳容色其莫窥睇锡山之崔崔戒明发乎灵輀薄陈殽而荐酒哀永诀於今兹尚飨

祭之宜侄文

於乎吾侄遽止於斯邪诚已所自致邪抑命之所为耶於乎汝生当太平之世长际文明之运振声华於高科遂游从於词苑日食大官究览石渠使尔益进所未至将方驾乎古人者皇上隆恩盛德将玉成於汝岂有涯哉吾与汝父皆自幼失怙孤困贫苦以遂立身汝父壮而生尔尔甫数岁淳厚端慧粹然不凡吾兄弟深用喜幸以谓嗣世业立门户者其将在尔尔之父母昼夜劳瘁励尔学问所以教爱愿望於汝者岂有穷哉汝今止此上负圣君下负父母於乎哀哉命也柰何吾诸侄惟尔?长笃学务义惟尔?良吾客京师越踰一纪朝夕赖汝左右慰藉汝视我如父吾亦视汝如子相亲之日共期永久何意数夕遽隔幽明於乎哀哉果曷至此吾常自考身後之事有赖者汝乃今汝以身後遗我於乎命也吾复奚望在吾於汝情恸无已汝父汝母暮年衰病远隔二千里外朝夕思汝欲见不获闻汝之卒恸当柰何於乎哀哉汝弟鵷以汝丧及汝妻子归故乡明日启行吾奠一觞与汝长别再见之期其惟梦寐於乎哀哉尚飨

祭兵部金尚书文

於乎公生际国家景运之兴晚遇圣明之主列六卿之位跻二品之秩总夏官之政务兼春官之辅弼委任之重恩宠之隆可谓极矣而春秋六十有三溘焉令终士生如公盖超然特出者也然公既没世而人思之不能忘者岂非其躬行之善着在人心非一朝一夕乎公之事上至诚悃愊职所当为鞠躬尽力惓惓丹衷未报恩德至於临没感荷益切公之存心惇厚平直襟怀坦然洞逹明白公之於人寛恕隐恻恒务利济不宿怨隙所存所施如此故不间贵贱闻公之逝皆错谔怆怳不能自释而况同朝有年相知之深相好之密其不痛心衋焉者乎於乎哀哉永絶来觌过公之故居酹公之灵席公乎有知鉴我中戚尚飨

祭梁用行典籍文

惟灵有才有行士林老成遭遇圣明晚登侍近抱刚毅之气持博雅之论锵璆琳之词振锺王之笔展乎翰苑之华也比当三考言诣北京曾日月之几时溘飘风而长逝某等叨同寮寀交好有年瞻对灵筵奠此盃醑於乎畴昔之日尊俎谈咏风流醖藉恍兮如梦伤心可言灵其有知鉴此哀愫尚飨

祭金尚书文

维永乐十四年岁次丙申正月甲午朔越二十有九日壬戌具官某等谨以柔毛刚鬛清酌之仪致祭於故兵部尚书兼詹事府詹事金公之灵於乎公为国之重臣缙绅之领率方踰耆指使之年曷奄然遽没也公於事上恭勤小心终始一致恳恳慎密也公辅储君孜孜尽诚知无不言言无不见悦也公之存心寛厚恻隐惓惓济物也公之临事度义而行柔不茹而刚不屈也公之胸襟坦夷平直无有町畦表里洞逹也所存诸心施诸事如此故无间贵贱皆闻讣而惊怛也况某等素同事而相契讵不心伤而恸切也瞻对灵筵幽明永诀跽荐一觞中焉惙惙也尚飨

祭畦乐先生文

维永乐九年岁次辛卯九月己未朔越三日辛酉姻家生奉直大夫左春坊左谕德兼翰林侍讲杨士奇谨遣侄弼以清酌蔬菓之仪致祭於故畦乐先生梁公尊丈之灵於乎族姻老成凋丧殆空猗惟先生岁寒松栢乡邦文献逝者如许猗惟先生灵光在鲁丱角从游童子请益融蒸披拂和风丽日六义有作鸣玉锵金童子何知谓得我心凡厥有作倾倒惠告谓我小子庶几可斆提携引掖期我深至驽蹇弗良惭负公意我仕於京寒暑十迁及公冢嗣玉署同官公来就养苍顔白首欢言从嬉谓昔未有无几暌违惠问屡下孰知一旦忽堕凶讣我闻初惊怀疑恍惚孰知竟然哀哉永诀於乎先生忠厚端洁博学笃行民之蓍龟士之凖绳家食于于岂曰在下有子奋庸道施丕着於乎先生玉藴山辉珠潜川媚乡有令德光昭当世指南不作冥行安之贤哲云谢後生何师我於先生匪直斯哀世好之故俾承方来孰知先生遽此终古缄辞致哀以奠盃醑尚飨

祭陈孟京文

於乎自我外祖暨我舅氏晦迹韬光修德累行以至於今日则夫掇高科都重禄享寿考者固於理之宜然匪自命而可必何在於己者可以勉而至而出於天者不可以强而得既登荣於进士曾未几而遽没岂理固有所难忱而命亦何可以诘耶於乎禄弗疗贫年始踰壮渺乡园於千里载灵輀以南上泣妻子於修途恸老母兮在望行道者所惨目而酸鼻相知者孰不呜咽而悲怆也惟我先母实尔之姑母氏之故亲好孔孚比来京师益笃弗渝靡愆弗绳靡箴弗俞所期远至岂直斯须我縻於公暌离几许孰知此别遽隔终古病不往视行不出祖兄弟孔怀摧裂心腑缄辞致奠泪下如雨於乎哀哉尚飨

祭罗文

维永乐十二年岁次甲午五月癸酉朔越四日丙子乡贡进士罗仲弁以疾卒於京师其执友杨某属病不能吊哭而仲弁之柩将归葬故乡以廿一日癸巳启行先日特遣外甥康荣以清酌庶羞之仪祭之而哀以文曰於乎仲弁其学将以掇科而致身其智将以审机而周物其才将以济当世之务其年曷未壮而遽阏於乎仲弁子之命耶其非命耶子翘然而秀出也孰不望其凌青云而翺翔庶有立乎明时兹发轫其伊迩奄长往而不来又孰不嗟惜而伤悲哉於乎仲弁父母六十而哭长子子生五年而哭慈父老者呜呜幼者呱呱盖行道所不忍矧乡?而亲交者乎子来京师谓余执友往还契好逾久逾厚云何一疾遽尔不救余病闻讣痛心疾首子丧今归弗遑送柩缄词致诚奠此盃酒於乎哀哉尚飨

祭杨长史齐庵文

维宣德元年岁次丙午二月乙丑朔十有八日壬午少傅兵部尚书兼华盖殿大学士宗人士奇以清酌庶羞致祭於长史民服宗长之灵曰於乎民服违濶几日一疾弗治遽焉永诀死生恒理逹者忘情而独於子悲愤填膺子学与文子志与材丹穴五采桂林一枝素履贞操氷清玉洁虽试弗闳中道摧折贪婪浊秽彼何人斯或富而贵而臻耄期於乎顔跖从古则有命之使然理胡可究於乎贤才治世之资凡人恸子夫岂为私矧我与子宗族之故声气实同相好有素於乎已矣来觌无期杳乎冥冥曷知我悲尚飨

祭马修撰文

於乎彦声不见几日遽尔永逝耶余病家居而闻子病曾不信宿子之讣至矣人生而成也何其难及其亡也又何易耶於乎彦声君子观人举其大而弃其细论其内而略其外子之所存惇信重义秉执惟固莫之或敓子之所言心无背异凡是与非表里一致子於当行奋罔疑畏不虞害伤岂惮劳勩直道而行惟已之志若遗外弗饬力俭以制虽或者不足於其细而知者谓不累其大矧贤科之选尝冠於群伦词苑之华多历於年岁於乎彦声孰不有死子虽死其何嘅余昔与子寮寀相契每乐咏古人之言真顔色而好心事如何死别奄及于是泣奠此觞悲惜无既尚飨

祭宗侄孙振文

维宣德四年岁次己酉十月廿八日辛丑东里居士之族侄孙振为其家不能忍事而与乡人竞讼累振客死於京居士闻而深悲之盖悲非振所自致也遣家人往助棺敛毕十一月初七日己酉以庶羞牲醴祭之而言曰於乎振乎汝诚可愍汝本安静心无嶮巇汝弟不臧累汝至此亦汝之命夫复何言其安汝魂往归故土奠汝此酒於乎哀哉尚飨

代英国公张辅祭彭士扬文

维宣德六年岁次辛亥正月丙寅朔某日某甲子具官某闻彭士扬先生卒於乡遂为位於先生之故居祭以清酌庶羞泣而言曰於乎士扬有德有材有文有学其在儒林崐山良璞昔奉朝命来为塾宾相见如故相与弥真万里南交屡偕于迈书记所托笃勤弗懈士扬有言必罄乃诚相益相好二十周星士扬蒙恩擢官太学曾不几时疾疢为虐赐告南还送行顇止别未及期讣音堕矣追惟契谊历历平昔长往不旋寜不伤衋故宇不易灵兮归哉其鉴予诚歆此一巵尚飨

祭表兄持志文

维宣德六年岁次辛亥七月癸亥朔越六日己巳具官某遣长男某具清酌庶羞致祭表兄持志先生之灵言曰於乎昔我先公同产四人不幸先公蚤见弃背我生朞月何怙何知惟伯与姑爱我恤我伯父继逝仲姑亦没伯姑?寿皓首康寜善诲谆谆饬励于肖惟兄与我实共承之曾不几年伯姑又没姑子惟兄舅子惟我暮年万里迹远心亲如何一朝兄讣忽堕至亲之故曷胜其哀兄处山林安真乐善恬澹萧散荣辱两忘弟愚不肖窃时宠禄毫分靡补忧惕日深恒怀乞身侍兄终老兄不少待而遽弃子於乎哀哉抱憾何及缄词致奠用写中情尚飨

祭兵部许尚书文

於乎许公发身儒科历事三圣爰自螭陛陞佐鸿胪遂贰司空积有年岁孜孜奉职恭勤小心远而南交近而乡国秉轺宣德劳绩孔多简在上心进大司马命书之下舆论翕归夏官得贤邦政攸系如何踰岁奄告长终於乎许公坦易之资和厚之度闓疏练逹有让有容爱公重公在人无间矧於余辈相与尤亲交好之情僚属之义遽成永诀岂胜伤悲瞻对灵筵奠此盃醑追惟平昔於乎哀哉灵其有知鉴此中恳尚飨

祭封少保黄思恭文

维公德性端和操履诚笃韫蓄弗施如玉在椟有伟令子遭时奋庸历事累朝褒封及公孤卿之秩殿学之职公实兼之宠荣隆极一品之禄望百之年玉带锦衣白石清泉令子归侍辉光桑梓天下顒瞻荣公父子一咲全归焜煌天恩俯仰千载如公几人某等昔於令子尝同寮寀公朝南京屡亲手裁自时暌违十年於今引领东瓯恒劳我心讣音遽来哀哉终古缄辞致奠陨涕如雨尚飨

祭王行敏文

於乎乡邦近俗益靡少不事长而悖慢弗恭富不恤贫而贪噬无已凡耆艾之尊道德之师坐视恬漠嘿无一辞仁欤义欤胡寜忍兹於乎稼轩仁者之勇今而云亡寜不一恸稼轩之言理自心出惟正是好惟邪是嫉不以私比不为势屈仗义持公径情直发乡有稼轩尚畏公义自今则无薄俗则肆稼轩之行有孝有弟稼轩之才足与为治而寜韬卷弗奋以仕兰塘之幽有田有庐诗书与居耕耨为徒不涉荣辱岂识忧虞春秋六十翛然全归在世无怍没奚憾为某等契好素深暌离则久闻讣惊怆永絶来觏寓辞致哀奠此杯酒尚飨

祭王原采文

维正统六年岁在辛酉九月甲午朔越十有六日己酉庐陵杨士奇敬遣清酌庶羞致祭於故翰林修撰静学先生王公原采之墓於乎先生之学圣贤是师先生之行纲常允持先生之心金石其贞先生之志霜雪其明浩然归全乘云翩翩我怀先生崇山长川桐川之藏既固且深遥致觞奠神乎其歆

祭兄嫂康孺人文

维年月日某甲子具官某谨遣长子稷以柔毛刚鬛清酌之仪致祭於从兄嫂康氏孺人之灵而言曰呜呼孺人之贤有德有仪自归吾兄雍睦以只事长字幼外内咸宜惟兄与嫂植家艰劬爰始来居理荒薙芜有田有庐化瘠为腴子孙暨曾一堂欢聚吾兄春秋八十有五孺人今同诸福皆具呜呼我母谢世兄与嫂尊兄之笃我贫贱弟昆兄亡仰嫂如兄之存自我别家历四十春比岁始归归仅四旬拜违三岁讣音遽闻呜呼兄嫂俱逝家无老长往事畴训後生何仰寄奠此觞庶其来飨

代老妻祭梁学录妻严氏文

维年月日夫人郭氏特遣侄罗昇男杨导以清酌庶羞致祭於孺人严氏顒娘之灵曰呜呼孺人馆阁校勘之裔国子学正之孙亲藩纪善之冢妇学录叔庄之令嫔资禀之淑蹈履之循隆孝敬於下堂敦雍睦於族姻谓宜永龄福祉尚殷何其就禄桥门甫及一旬溘焉婴疾遂殒厥身梁严暨杨累叶故亲方幸兹之来集曷幽明之遽分闻讣惊愕感悼酸辛陈词致奠闻乎不闻呜呼尚飨

祝文

告先师心吾先生文

维年月日门人外从孙具官杨士奇谨遣外侄孙陈清昭告於先师外伯祖心吾先生母舅孔硕先生及弟孟洁庶吉士曰士奇不天幼罹孤苦仰赖先生恩训庶用有成中心藏之没齿不昧侄年尝许以女某妻长孙昱深契所愿而年蚤世未及定盟陈杨婚姻连续累代矧在师门又重母党百年之好敢忘敬承爰循年志盟定今日伏惟明灵俯鉴佑之谨告

告先祠文

维永乐十年岁次壬辰四月乙卯朔越六日庚申孝孙具官某敢昭告於先祖考妣之灵曰惟我伯祖公辰府君实我先考谕德府君之所从出主伯祖之祀者自我伯父知事府君至我兄仲殷先生虽有承继匪得其人某泝惟源本夙夜忧勤兹者仰赖祖考积德今年二月十四日生第二子名之曰种敬以为兄仲殷後上承我伯祖府君之祀传系无穷谨用祭告伏惟尊灵永佑相之

北京赐第迁神主祝文

维宣德六年岁次辛亥二月丙申朔二十有二日丁巳孝男少傅兵部尚书兼华盖殿大学士士奇敢昭告於先考少傅兼华盖殿大学士府君尊灵先妣夫人尊灵曰士奇不孝奉祀之室弗底於严神用靡寜惕焉为惧兹循礼典外寝之东祗洁几筵是日之良恭迁神主伏惟尊灵永妥於斯以享以佑庇我後人仍以亡妻夫人严氏祔先妣夫人之下谨告

初归祭告家庙祝文

维正统四年岁次己未三月己酉朔越十三日辛酉孝玄孙具官士奇敢昭告於高曾祖考妣尊灵曰小子不淑仰荷祖考积德累仁庆泽遐被叨禄於朝三十九年无补於时受恩惭悚今年七十有五陈乞致事皇上大德俯念旧人不忍捐弃特勅还乡展墓仍前共职兹者恭谒先祠追远之诚不胜感怆敢以洁牲粢盛醴齐祗修明荐以诸伯叔祖伯叔祖母伯叔伯叔母暨兄祔食尚飨

辞庙祝文

维年月日孝玄孙具官士奇敢昭告於高曾祖考妣尊灵曰钦奉上命归展先墓恭已毕事弗敢滞淹兹当北旋明日启行心念远违不胜悲怆伏惟尊灵永笃庇佑俾全忠孝庶几无忝敬伸祭告伏惟鉴之谨告

焚黄告庙祝文

维正统七年岁次壬戌十月【阙】　朔十一日【阙】　孝曾孙光禄大夫柱国少师兵部尚书兼华盖殿大学士士奇谨昭告於三代考妣尊灵曰士奇才鲜德薄仰荷列圣洪恩擢置近侍踰四十年位崇禄厚皆本於先祖考妣积德垂庆之所被及今者复蒙皇上大恩亲赐诰命仍赐诰加赠曾祖祖考皆光禄大夫柱国少师兵部尚书大学士皆如故特恩追赠伯祖辰斋府君光禄大夫柱国少师兵部尚书兼华盖殿大学士伯祖妣严氏夫人曾祖妣祖妣先妣及亡妻今继室郭氏皆复赐夫人诰命光荣之重倍万恒品恭惟尊灵歆兹天宠永贲无极重念士奇今年七十有八义未得退而益就眊惛伏惟尊慈昭垂庇佑俾予小子无蹈愆过庶几克终为臣之分以不忝先世谨告

廖氏妇旌节门代奕孙告庙文

维正统七年岁次壬戌月日孝玄孙奕敢昭告於高曾考妣先祖先考尊灵曰奕不孝不天生甫再期弟奂甫期慈父弃背零丁孤苦仰赖祖父祖母暨母廖氏抚育教训踰三十年惟母廖氏志操坚贞同於金石有司上闻钦蒙皇恩特赐旌表今日之吉树表於门感恩懽愉倍万恒品皆由祖考积庆敷遗用克臻兹谨用祭告伏惟鉴佑谨告

东里续集卷四十六







续集卷四十七

<集部,别集类,明洪武至崇祯,东里集>

钦定四库全书

东里续集卷四十七　　　明　杨士奇　撰书　启　手简

与朱与言书

某来承政务之暇钧候起处多福良慰怀思且具道足下所以爱厚之意尤非寻常面交苟为从臾者所可跂及铭感尤深但所怪自北而南者籍籍誉道某人有辅翼之功某人有荐引之德某善政出某人某善令出某人而都无片语及仆若欲勉进於仆者甚善甚善当敬佩服仆素闇劣学术智识一无可取其不能分毫有益於时者仆诚自知不待人言彼言者之不见及亦仆实事不足怪不足怪但人之流言智者察焉今皇上仁圣大德日新两宫圣人体天之心行天之道以覆育天下过於汉明德宋宣仁远矣故凡今一切仁施义举皆出於上虽政事之臣一不过奉行朝命而已况仆之闇劣又非处政事之地其能有所效乎而亦匪独仆为然矣如必曰某事某人之功某事某人之德孔子云吾谁欺欺天乎欺天而窃天之功不有阳责必有阴诛吾为之懔檩惧矣若彼媚竈小人传虚张妄获罪於天诛责又当甚焉其不我及诚我之幸然彼妄愚譬之蒙瞽伥伥冥行亦可悯恻古谓尔有嘉谋嘉猷则入告于君尔乃顺之於外曰我君之德此臣职之当然也王文正韩忠献荐人未尝自言人莫之知王沂公为相范文正曰明扬士类在公独少沂公曰恩若已出怨将谁归欧阳文忠以为名言书之简册此皆大臣君子实有其事尚推而弗居况实无之而敢窃冒哉此妄愚之人所可悯恻者也仆之实无天日临鉴不敢自欺顾残疾之躯今年七十有二无禆於世而尚玷班行不图引退夙夜自思深用愧赧但以躬受三朝厚恩今皇上新嗣大宝念其旧人抚存加厚故未敢即言退者大义之所系也然久病且衰亦终不能少效分寸岂敢久孤宠禄且区区此心已非一日宣德九年仆时六十有九尝豫陈致仕之情先帝笑曰未可遽言致仕朕来春还南京亦命卿乡里一行时窃幸喜谓赐归有渐退即豫作归田词四首今录奉观之亦可知其素志也感足下厚意不觉烦聒惟心照小儿旦夕遣归先墓事尤乞指教不具

与仲亨兄书

奂来辱惠书兼审高年纳福之胜慰悦无限某虽幸苟安但老景侵廹日甚一日而欲退未能耳兹因奂归颛有奉凟陈年存日与稷契厚其第二女子许配长孙昱未定盟而年即世惟陈杨世婚姻家而某受外氏恩甚厚今不敢以没存异心欲昭告海桑先生孔硕先生而定盟言尊兄陈氏宗老又杨氏亲戚之长烦与年之子一言而主张之祝文及薄资以具祭告之仪者皆附奂纳上千万留意侍教未期惟善保以迓寿福

与萧孟亷书

仆初归承过访昨经仙里又辱力疾出迓於道爱厚之私感刻感刻颛此奉谢且有凟事寒家先墓一所在四十六都梅塘之上其地旧名杨家山至今土人称其处为杨家地下盖宋咸淳七年所葬也有石刻表识具存仆四十年前屡陪寒宗老长展省周历此山先茔前後悉无附葬者昨日重造墓下则见廹近墓之两旁不远尺许皆有新墓其左则不肖子孙曰表曰褒者葬其父之望已责褒迁厝矣其右则询诸墓隣知为令先君鹏举先生之藏即敬下拜既而窃叹先生之存也恒爱我以君子之道今其没也我不能以君子之道报之俛默愧汗弗能已矣盖又窃闻初非其家之欲然也大抵惑於俗巫邪说而为富贵利逹之谋夫鹏举先生之家其富贵利逹所自有者盖其积善累仁相承德义非一世矣天道固应厚报之也何待地理哉如必曰地理能富贵利逹人则杨曾余廖之子孙皆为侯为王皆富过晋楚矣此其最足徵也又闻坟近老者云数有相地人过此盘旋审视而与人言惟古墓一穴合葬法两旁新附者皆乖戾其中也不胜弊矣仆昨目睹褒所发其父之藏为水蚁丛蚀其棺且尽其遗骸又有不忍言者然则鹏举先生之藏其吉与否亦可推见孝子慈孙独能不动於心乎仆於使府承累世交契之厚且比年加有重姻叠娅之好或者有谓仆於斯事可以不问夫先祖之藏数百年至此一旦厄於侵廹而不寜为其後者目击不问天地鬼神临之在上不孝之罪孰大焉况鹏举先生平素清介之操明於玉雪一毫非义不取也一毫非理不处也没而有灵其不能安於此必也此固孝子慈孙之心所宜仰体也盖区区之诚内为先祖谋外亦为鹏举先生虑临楮不胜惓惓切希鉴在垂示答焉不具

与萧季广书

仆於名门托交令伯运副公及令尊府皆以君子之道相厚中心存之迨今不忘昨日见贤昆仲犹见令尊府伯仲也岂胜感怀但梅塘先墓之侧运副公之藏於先祖有甚不安者亦知运副公岂能安乎岂独杨氏之子孙之不能槩於中盖坟隣之老亲见其事者亦相与窃议於傍而叹杨氏子孙之不能正也季广於孟廉至亲兄弟岂当坐视不仗义一言使运副公与吾祖皆得安於地下两家子孙皆得蒙福季广之阴德厚矣片楮草草惟季广念之不具

再与萧孟廉书

前书之凟诚出中情所不获已惟是祖宗一念之重非有他也幸甚不罪惟此坟之祖西昌一县杨氏同宗者非独仆一?之祖也千万垂念且昨闻之坟隣之老者言屡有相地者过之盘旋审视而与人言惟中旧坟合古葬法其左右两坟新附者皆乖盭无益有损所言人人皆同昨日仆目睹之望之藏脗合斯人之言矣令先公之藏又安知其不合斯人之言乎则仆之言固内为先祖亦外为令先公虑也因侯车行再此致凟

与李昌祺书

奉别极久怀仰弥积缅惟致政以来燕处高闲灵台明净神相多吉大江之西一人瑞也视仆仆焉衰朽之躯驰驱尘俗而不得息者霄壤悬絶岂非清闲之福天固不轻以畀人哉小儿来承不鄙弃赐之高丈重以善诲感刻感刻兹因太守陈君行专此奉谢兼有琐凟儿曹近日收集鄙文数篇区区妄意欲干阁下一序冠於卷首以示後之子孙计四十年斯文交契之深必所不靳诚得数语增重於端尤深感厚胥晤未期千万若时加爱不具

示梁壻叔济书

自乡邑来者具悉贤夫妇父子清安甚慰老怀但两岁失馆则非所望於叔济也古称教学有三益不馆则废三益矣四民皆有一业士不馆则无业矣谚有恒言家有千缗不若一日进一文计叔济之资产未必充岁给也虽日进可也如曰比来无好事东家徒馆无益吾尝闻前辈言先待制壮年时馆於後庄罗宅岁得谷五十石而已馆其家七八年始往贑州馆谢氏塾又数年乃入仕盖先贤皆如此近来为士者不务自进其学而意气自满与人相处不能谦和忍耐一语不合抱忿径去不顾以此往往不终一岁之淹大抵有学有德者必不为此而为此者率皆无实学负虚气之人也叔济戒之戒之近得兖州书浩然不平之气吾始不能不疑然内询於家人外询於亲戚乡里之在此者皆云叔济无此事叔济素非如此等人吾意已释然此书不可不一示叔济有则改之无则更加恭谨以全贤叔侄亲爱之意也池州黄令之举实自我尼之时以叔济之学未堪此职恐致人轻侮无益有损故也又以池州荒寂之乡虽有学不可居不若布衣教乡馆有益且乐也此实老人忠爱之心期足下远大非有他也是时兖州来此崇高已被收未尝相见亦未尝一识黄令叔济如不能释於心只可以罪老夫不可归怨贤叔也继自今老夫亦不敢妄有尼矣致意组娘老夫爱子之心一也别无他意但望儿女皆为好人贫富不必计较也贤夫妇居家和辑兄弟娣姒教子读书敬老慈幼好待臧获切不可偏听一人之言以伤至亲之情也

与蒋吾望书

托好庆门数年亲亲之谊属以道远未遑面叙用切耿耿辰下秋清缅维养高林泉有相之道尊候动履多福某叨庇如常但国恩深厚不能有分寸裨益而老病日加寝食怀愧他皆无足为道承索令先处士君墓文草率塞责专用奉纳甚愧皋缓也今遣小女随令嗣归某虽窃禄於时然贫素之家无改故常以是资装百罔一备世德之门必不为诮但小女托在名家全仗亲家母夫人训教使之成立不忝盛宗某与有荣焉敬此以逹下情伏希照亮胥晤未期惟若时善调茂膺寿福不具

与南浦禅师书

日昨惠访兼辱清供属以在公弗及延接感愧感愧发覩新刻蒲庵集尤感用心此老於前辈诗僧中才华丰腴天机精熟有冠冕佩玉之风序所谓出於千百人之上盖格论也斯文士夫多所喜玩南浦师能使之有传比於建一禅刹造一津梁功德不减矣恨老疾目昏不能详閲聊为正误数字奉去改刻之後便可印行曾约题数语於後三二日藁成即送纳也

为萧子冲贺尹彦璟启

兹审久峩冠豸新翥舄鳬金榜焜煌四海仰文章之贵玉堂清切九重知述作之才入台府而百辟霜寒拥轺车则八闽山动又辍纪纲之任远膺师帅之行固然骥足非百里可淹或者鹏抟假六月而息升堂拜家庆艳绣衣彩服之光下车入里门行白髪苍顔之後某叨聨姻好与有光荣盖龙洲二百岁复见此人亦萤牕三十年以至今日大官大邑谅何小於郑侨为下为民矧习闻於伊尹菲仪为贺茹纳是祈

简金谕德却冠宾礼币

恭以维其吉矣肇称冠子之仪非曰能之猥受戒宾之命庆三加之具举辱双币之宠颁成章灿烂於云霞兼味骈蕃於笾豆存羊爱礼固知明逹之心反璧受飡已拜宠厚之意斯惟中恳尚冀俯从

简问广德州官访王静学葬所

翰林院修撰王叔英先生洪武三十五年六月二十七日晚卒於广德州就葬於彼未知在寺中在观中住但闻临卒时嘱所下处姓潘师兄为葬之近祠山上下今烦询问其墓

与杨仲举手简

【阙】诗将献存诚然营中诸子无有知其家者今姑送仲举兄处邓兄送来过便连下本逹之不则仆朔日自来送也别後次日观蒋家新坟得暑疾虽服药少减至今纒腹痛无半时寜息也苦欝可量而犹与人作三诗亦勉强自排耳

蔡兄闻已迁馆数日又风雨不止计彼此皆岑寂矣如何城中况味亦不外此承教欧苏书简启沃甚多惜不得心绪一熟读为欠耳谨用归璧敝东问生麝求分少许作药用贾直就纳去如欲自用则不敢固必也更告索和诗来消遣客虑不吝不吝

今日蔡兄相过知无暇不曾同来却甚悬渴前日托惟宪去说拈炷之事如何垂教为幸昨会罗舍亦同此意计必彻听矣今送书法二册来并官历一本倘见长老便乞分付

存诚索书破题盖不事此者将十年健忘之余又比来连无雅怀强记数道塞白耳老兄有暇不嫌亦录一本如何二兄托在知己更欲记忆数道书奉缅思复有不可者其说具於简首虽然鄙俚腐陋之言终不敢为知已隐也老兄固不待赘但乞属邓兄閟之不令贻笑於人至叩至叩别後计二兄皆有新作有便无惜附教承寄杜诗愚得及先世遗翰皆拜赐矣佳作尤明白雅正惜乎无好怀抱详悉读也姑留此俟有闲日时也後有便却用归璧明日晴雨不可必但晴则欲去蒋宅就转谢君瑀盖近日又承枉访也而旧路不复得记忆老兄有暇能垂引否有暇即早食後在蒋宅专候如雨姑止待别日也即欲执手相共行寻尺许而阻絶艰得若此况其他哉临楮益增耿耿

易上经诗传童蒙须知俱纳上再求假下经易对点旧时四书破题数道舛谬为甚亦望发来改正更望发白鹿纸三张来暇日欲出求表帖如何出时还得景中兄一接引为幸

别後吉语洊至遂弭杞人之忧且又放意作江湖数时诗客也风雅翼望发来便装补注烦转逹存诚乞赋清隐诗一二日送卷子来

两日受佣为人垦辟荒地计老兄亦同此困力也便欲一见相劳苦而司闉戒严如限蓬弱夫时景俱若此异乡孤处情当柰何今专人取卧铺及衣靴及要白纸四幅去二蒋处并假诗传二册来对点均望付下旦晚易义四书义有作不惜垂教何时晚暇能见过当作一诉衷曲至望至望

夜来望火势如不大相远者左右曾无涉惊否火发端在甚处度罹祸者必多存诚诸兄家皆安好如何昨日荷枉顾被酒不遂听教惶恐惶恐托景中兄钞书闻多事无暇也望转造掷回常笔就乞赐两枝幸不怪其无厌也钞再望付五伯与来人为买纸之用暇日在冀成兄处相待访君瑀当能来否

连日汨汨苦他务昨晚方得手钞王大尹文字方见说理性甚精为文又甚有法度反覆数四如啜好茗愈久味愈出也覉孤闷闷不觉豁然何时晤对相与共乐诵之幸在此处遭遇一哲匠如此而匆匆又将东西散去竟不获一闻?矩绳墨之万一岂造化者果於弃吾辈於蚩蚩昏塞之地而不复使之开明耶念此又重惘然比来见公启昆玉否去期如何黎子诚动定必相闻两日甚念之千万批示袁湖官送鱼就以转奉客中诚无所用也出城且未有期

东里续集卷四十七







续集卷四十八

钦定四库全书

东里续集卷四十八　　　明　杨士奇　撰録

先世遗事録

士奇少侍先生长者数闻说先待制事虽一言一行在碑志传述所不必録而後世子孙所宜知者皆谨记之得数条名先世遗事録而从祖父兄之行未有为之传述者敬撮所知之槩附于下方

先待制公八九岁学於山东王氏王氏之长者爱之遇之辄有所问一日於门外沼上散步公自门内见而避之长者执其手问曰人从门内闪公应声对云公向水边沿时其家有客闻公所对叹赏不已客方作暮春诗遂属公和和其寒字一聨云数声啼鸟千山晓一片飞花满地寒名誉遂起公初赴乡试时与郡四十八人偕行南昌有术者视人所书字论休咎多奇中四十九人各书其名求决捷否四十八人者皆无取独视公所书曰必捷衆问所以然曰日下有京师之行矣已而果中余皆被黜公未仕时馆授贑东山谢氏延佑初诏行科举公将起应诏馆人止之曰此科宋老师宿儒多在且闻江西十郡以名上者几二千人而额数仅取二十二盍姑迟之公笑而不应馆人母戒之曰吾观先生言动皆贵人相不可尼遂厚赆以行馆人亲送至郡城登舟道经江东石固王庙请於公曰此神灵感吾为先生求决前程得籖不答所问其末句云白马渡江秋日暮虎头城里看嵯峨是秋公中乡试明年春登第授会昌州判过家遣人豫报馆人八月之官至赣城晚出建春门馆人乘白马来候过浮桥邂逅焉遂同还城中宿嵯峨寺始悟江东王籖所云而信事出於前定也海桑陈先生少从公游尝问曰外人率议公为政太执着公曰爲政自须执着但当於道理人情见得明白方可公以四品朝官服金紫退休于家然极贫诸孙率出教授以助岁计而犹不足里中有致政家居者其官位在公下而赀产充溢买田跨数县颇爲识者所议有村民常往还二家者问曰公官高而贫某官卑而富何也公曰天道公平贵者减富富者减贵忠厚不矜如此公致仕家居时爵位在州里爲第一其故人门生位通显南北往还过太和礼公之庐者日继踵州郡尤隆敬礼然公谦虚未尝以此加於宗族乡党接族姻必谨其分不踰洽比邻曲时节往还会劳无间贵贱贫富俯尽其意必周少时所尝狎嬉者虽贱遇之如故或时相共记忆往事谈噱以爲乐後生俊秀有志於学极力奨进之终日诲之不倦洪武中刘槎翁先生以尚书致政归一如此尝语士奇曰吾少及见汝家吟窗先生致仕居乡里故吾今所行不敢以异也伯祖安吾府君少孤嶷然有立志旦出治生事暮归力於学问愈久愈励遂以儒术发身而家益饶裕伯祖观山府君苦志博学以春秋教授乡里清修笃行人敬惮之从伯彦初孝友忠信而天资絶出好学不倦词藻赡丽其前辈皆推重焉从叔子实倜傥负气义有治材洪武初袁州守辟从事赞画多所裨益郡人爱之季父子超为人表里一致安贫守义不妄取予喜爲诗文工大字名其所居斋曰蠧书云从兄伯威待制公曾孙公卒踰月始生实嫡长天资温厚孝友根於其性从兄仲殷质直肮脏寡交游家贫自力於衣食於兄弟宗姻愉愉然能相恤也

慈训録

余生岁余父丧赖先母夫人教育用克知其先世而务於学然少时甚贫养恒不给迨仕有禄先夫人弃背矣伤痛深钜如何可言凡童幼所受慈教未尝忘也今余七十有四待尽朝夕恐死即先训泯没故述其槩为慈训録以示子孙使知吾起孤贫以克不坠其先者有所自也先母夫人陈氏讳元贞字开年十六归先公二十九先公没洪武戊寅六月十三日先夫人没春秋六十永乐中赠宜人洪熙进夫人常言吾幼从父兄学又日闻兄弟相讲论故吾於书粗知大义云余五岁先夫人教之读书日必令识五六字有程先夫人於孝经大学语孟皆能诵说古今事多记览其好恶公正余七八岁颇有知恒告以先世事曰汝无父当谨识勿忘余尝得先祖先考片文只字归先夫人识之曰此手笔也必为整齐珍袭曰汝不识祖父见此即见祖父矣宜宝重之余从心吾先生读书僧寺间与僧童之同学者至家先夫人怒曰寡妇之子乃与僧同侣乎取杖将笞之跽谢不敢复乃免又尝偕同学市儿至家先夫人怒形於色曰汝习堕下流使人指点曰此儿无父又无好母汝独不思乎余或晩出必戒之速归盖先夫人於家每日将夕前後门户皆亲视扃钥毕然後入室以息常诲余曰吾为女子时亲见祖母倪夫人治家如此况吾今寡居乎余尝夜读先夫人从旁训之曰吾初归汝家见汝父昼夜不辍者四书诸经余力则玩子史汝今宜专事经传未可泛阅枉费日力又曰读书必究义理义理不通虽熟何用又屡饬之曰汝幼孤幸有母汝若不学即我不能母汝不能子矣又尝励余曰汝父孝行上通神明惜年不永如天不絶善人汝必将有立若早不务学何以承藉余每自外归必问今日亲近谁欤闻侍正人君子则喜或庸常人即曰此何益於汝曷若闭门读书自有益也又训余曰近正人君子如行晴天暖日之下自然心目光明四体融畅近庸人俗夫譬如行风埃昏雾中非但无所见且有沾污矣余少时井汲杵臼之事皆亲执事竟辄读书先夫人目之喜且教之曰人居世未必长贫贱亦未必长富贵但贫贱入富贵非读书未昜得也先夫人每教余力学熟记精究余尝着论辨议古人先夫人览之曰谚恒言未学行不可学走汝违此戒岂不闻读书未到康成地不敢言谭议汉儒汝今见得古人几分敢肆妄诞立取其槁火之曰且去积学尝问曾祖事曰吾及见欧阳圭斋作墓碑兵乱此文失之吾独记其铭诗遂口授余令笔之凡二百五十字後得元文校之不一字误又口授先祖考诗数十首令笔之曰吾尝见汝父手録故能识之自是因之以传余尝问高祖既追封郡伯曾祖墓碑何以不书先夫人曰吾初归杨氏见墓碑即以此质於胡夫人夫人曰待制公没踰年郡伯之命始下碑盖作於命下之先故也余尝问祖母事曰孺子所当知汝父本严夫人生为胡夫人子两夫人相亲爱虽同产姊妹或不及严夫人孀居资薄凡汝父授徒所得胡夫人必多送严夫人所曰姒寡居也有一味之甘两夫人必共之胡夫人治家礼法秩秩诸侄及妇敬之如严师戴之如慈母又曰汝父同居兄弟六人极相爱敬吾妯娌六人相亲睦亦然时亲族中皆不及汝兄弟後来能继承亦见不忝尝口授三代考妣忌日使笔之曰汝父及是日必祭故吾能悉之今杨氏先世忌日兵後有録实先夫人所授也凡先世事诸叔及兄不能悉者皆质诸先夫人云岁遇先忌日贫不能具祭必命焚香祗拜献蔬食曰礼不能备诚可格不可阙也余少虽贫未尝敢於人校利或推以逊人先夫人闻之喜谕之曰汝初生术者语汝父曰儿後当食禄即其言验尤应推利及人又尝饬余曰自我归汝家耳闻目见杨氏仕者皆以儒术进皆秉廉洁从来无以赃败者虽家贫而誉好汝曹勿坠也余尝问伯叔诸姑中孰其貌肖吾父先夫人曰莫甚肖於陈氏姑汝父长姑二年容色语笑悉类孝敬仁厚亦类汝拜姑即拜父矣余或久不见姑辄命诣焉曰汝不识父其又可疏一日陈仲述见过先夫人顾余曰我犹及侍陈氏老姑即渠祖母待制公五男一女老姑最长公没後杨氏一门内外敬事老姑如母惟其教之听莫敢违其备盛德族姻无与并者今其子孙独盛信知有德者必有後於外家独与孔硕舅罗孺人最厚尝语余曰陈氏此一辈女德无能企之盖孝敬德备其福亦当独厚汝但识吾言後罗孺人享禄养至八十终亲戚有为掾曹佣书致裕者素重余而悯余贫一日遣其妻请於先夫人欲偕余就佣月可得白金三两先夫人谢之曰贫儒家常事岂可使穉子役志於此以忝祖宗其妻惭而退先夫人励余曰人以此待汝何可不自卓立舅氏之子爲吏先夫人戒余曰汝其絶之行见其败无几果然每谕余曰为吏者坏心术故当远也惟先夫人平居随事示教皆有至理今余耄惛不能悉记此特録其十三四以前所闻之槩呜呼痛哉

赐居録

永乐七年以疾在告储君遣内侍赐医药内侍还唘其所居庳陋湫隘高广不踰?他日谕某曰曷不择高明者更之对曰臣居是八年既安之且臣家口称是无庸更也曰必爲尔更之踰月赐宅於东华门之外楼居十楹皆新缮洽闓爽?深既拜赐矣窃问诸隣比故谁所居曰起卫卒五家以成此宅然则今五家者何向指其旁五家曰并於此矣叹曰岂当以一人故而令十家无所容白其事於储君请辞宅不听曰臣为宫臣所愿殿下得四海心岂当以臣失十家之心且臣受此宅将必有臣幸求易宅者是臣作俑矣固辞乃听复旧衆既服其约而後之求易宅者皆得罪乃始惭悔

北京纪行録

永乐十二年八月三十日晚百户鹿荣齎勅至九月初一日尚书蹇公右坊黄学士宗豫司经金正字公素及余皆解职初二日鹿百户宗豫北行初三日令旨差百户商寛送蹇公公素及余三人初四日晴凌晨出江东门登舟济川卫杨经历【蹇姻家】留小酌致赆午过江东驿晩过龙江夜宿青山觜【未至仪真三十里】初五日晴早至仪真过?晩过扬州夜半过邵伯初六日早晴天明至高邮午过界首便风雷雨遽霁夜过宝应县初七日晴早至淮安午过清江牐度淮夜宿清河县初八日晴午後至桃源县蹇公病请医托驿丞附口信回南京晚得宗豫报在对岸有管送者不得相即相望怅然夜宿桃源初九日晴便风早过古城驿午过宿迁县蹇公请医夜过宿迁三十里宿初十日早隂便风早过直河始买鲜鱼午微雨晩至邳州蹇公请医夜宿邳州雨不止【沂河至此合流】十一日早微雨午过新安驿未十里大风雨不可行遂止夜晴十二日晴食後至吕梁【即房村驿】过洪夜至徐州月明遂过洪十三日晴午後过夹沟晚遇马指挥寄家书十四日晴早至沛县刘教谕仲镡来会并馈牲醴因托附书回南京午後过沙河驿闻宗豫是日早先过十五日晴过鲁桥驿十六日晴早至济寜蹇公请医午过牐夜宿土沟十七日晴午过开河驿蹇公始勿药邀余及公素登岸步行顾望山川清丽原田旷衍庐舍远近林木遮映欝然可爱便共逦迤行十余里乃还舟公欣然命具酒馔盖自过维扬辄病废饮惟日戒觞豆馔余两人而卧督劝之或时强起则与余对奕数枰已复就枕至是商百户亦来四人相与痛饮极量而罢夜至安山驿行在差散骑舍人刘福齎勑命尚书蹇义回南京先至驿中蹇公赴驿受命是夜族祖东平郡守季琛入舟见问十八日晴早族祖以其僚及学正王某等皆来会且致赆午余与公素附载庐陵水东人舟北行蹇公品分酒米诸物送余两人族祖置酒舟中饮罢遂别诸公离安山三十里夜宿十九日晴便风早至章秋【其南五里济寜水与黄河支流合】食後过荆门驿午至东昌夜宿青阳驿廿日晴早至临清食後过牐入卫河便风午过渡口驿晚过武城县夜宿甲马营廿一日晴午过固城晚宿德州廿二日晴凌晨过枽园驿便风午过连窝驿午後过东光县晚过新桥驿十里宿廿三日隂早过砖河驿十里许阻风午发至长芦夜宿微雨廿四日早微雨鸡鸣过兴济早过莘县食後晴过流河驿晚过静海县夜宿杨柳青驿廿五日晴早至直沽买鲜鱼商百户馈大蟹八十枚食後会宗豫煮鱼蟹共酌遂与宗豫公素步至引儿湾会刘泰员外柯景林主事邀余三人登舟煮茶食蟹余与宗豫双陆公素赋诗夜至杨村驿余舟不至三人皆宿刘柯舟中廿六日晴早与宗豫刘柯别会乡人李子俊邀余及公素商百户草酌食後余舟至遂发杨村夜过蔡村二十里宿廿七日晴午至河西务余与商百户先五里步行访务耕会宗庆遂同酌遣人候公素不至舟缘北岸径去适遇邑人周资善托附口信报家兄酌罢务耕宗庆送余十里登舟夜过河西三十里宿廿八日晴早过王家店五里舟人以事阻晚始发夜宿扳罾口廿九日晴早至萧家林数日来河路屈曲舟中困卧闷闷食後便自萧家林徒步向和合驿中道阻水褰裳涉苇荻中泥潦没膝踰里所始得平地皂隶高谦从旁窃叹动不若静余甚愧之亭午至和合驿饮商百户舟中午後余舟至遂发三十日晴亭午至张家湾买车閠十月初一日晴会前工部员外郎厉肃主事王宗学始得车午发至花园店夜宿初二日晴食後至文明门入城赴鸿胪寺报名初三日晴早入见余奉恩旨释免公素送锦衣卫是日午上御棕殿召臣士奇至榻前天顔穆霁圣训谆恳臣士奇恭谢稽首时礼部尚书吕震翰林学士胡广侍讲杨荣金幼孜皆在晩遂同退余赴鸿胪寺报名翰林诸公来会初四日晴早入谢恩六部都察院大理寺通政司及十二道监察御史交章劾奏余罪宜正国典不可以独宥被收十月廿五日锦衣卫都指挥纪纲传奉恩旨释免复职还南京赴鸿胪寺报名廿六日晴早谢恩是日翰林中书监学及同乡诸公皆来会午赴鸿胪寺报名廿七日晴早陛辞退翰林中书监学及同乡诸公来别食後勉仁用之行俭振舒送至文明门外学夔追送十里遂与王邦彦司直张伯原刘允恭两司谏同行晚宿花园店廿八日晴早至张家湾买舟食後暴风不止河氷合遂舍舟遣从者复入城买脚力十一月初一日晴暴风稍止初二日晴是日冬至余四人望阙行告天祝夀礼退饮主人所抵暮从者以脚力至初三日晴食後唘行夜宿花园店初四日早过彰义门午过卢沟桥夜宿长阳铺【未至良郷县十里】初五日晴鸡鸣过良乡早食琉璃河食後同王司直张司谏饮于前长清县丞张忠家【王旧同官】遂会湖广佥宪王霖饮罢与王佥宪同行晚至涿州城北道傍读欧阳圭斋所制历代名贤碑遂同王司直张司谏饮王佥宪所夜宿涿州初六日晴午後至新城县遇前御史马楫邀余四人饮其家夜宿新城初七日晴晚至雄县赵令来访【王同乡】馈酒肴刍豆初八日晴早发雄县出城南道【阙】阻水舟行廿里始得陆午过莫州夜宿任丘县初九日晴过任丘廿里遇河间守王宗海遣从者送余四人赴河间就邸舍时闻戒故也晚至河间王之子馈牲酒刍豆李驿丞亦馈酒馔遂留同饮初十日晴晚至献县十一日晴鸡鸣过单家桥晚至阜城县十二日晴午至景州遇春坊故吏刘政及前大理评事周礼买酒酌余四人继会前给事中李琦进士吕文质李买酒邀余四人及吕酌其家酌罢送吕还景福屯因指示余周亚夫塜及董庄【仲舒居处】是夜刘政留伴余宿十三日晴刘政送余行五里始别午至德州遇隆平侯沐都指挥驰驿还南京托附家书夜宿德州十四日晴早王司直先由陆路赴济寜午与张刘二司谏附载桐庐人舟同载者光?寺録事陈逊新兴知县廖康佑桐庐县丞黎是夜风雪宿舟中十五日隂南风午发德州行三十里宿十六日晴早过固城驿廿里遇举人寇厚连智略闻家中消息十七日晴早过甲马营驿晚过武城县廿里宿十八日晴食後过渡口驿晚至临清县十九日晴早过牐?行敏不遇食後发临清夜宿清阳驿【自德州至此皆南风】廿日晴食後过东昌陈耘御史来会便风遂发未至荆门廿里宿廿一日晴食後过荆门驿遇故人邓杰初徒步送余十里别晚过章秋三十里宿廿二日晴凌晨过安山驿夜宿开河驿廿三日晴晚至济寜过牐遂宿【自荆门驿至此皆南风】廿四日晴晚北风候王司直不至留书学中遂发济寜未至鲁桥驿十里宿廿五日晴南风早过鲁桥夜宿沙河驿廿六日晴早过沛县未至夹沟三十里夜宿廿七日晴早食过夹沟夜宿徐州廿八日晴早高驿丞来访馈牲醴薪炭食後过洪夜宿吕梁廿九日晴午过洪南风行二十余里夜宿三十日晴早食过新安驿南风行二十余里夜宿十二月初一日晴早食过邳州沂河流澌盛下晚闻曾本清舟北行追之不及夜宿宿迁县【自鲁桥至此皆南风】初二日四更北风盛寒早河冻斮氷行至古城九重滩胶浅遂宿是日晴初三日晴河冻益坚晚稍解行五里至崔镇夜宿黎县丞先陆行至桃源初四日晴氷坚午遂舍舟买脚力陆行十里夜宿初五日晴早食至桃源县前给事中谢朝锡孝感知县袁仲海庐陵罗用素皆来会遣从者赴县告阻冻文书晚饮谢所县丞簿来访庐陵李学秀才在对江亦来会具说小儿动静初六日晴早饮袁仲海所会浙江宪佥刘濬食後发桃源晚至清河县是夜与廖知县陈録事别初七日晴早附淮安人舟遂发清河晚至淮安初八日晴早附载宿迁人舟遣从者入城招刘彦达教授及之纪侄来会午发淮安未至宝应二十里夜宿是夜微雨初九日晴便风早过宝应县晩过界首驿夜过高邮遂过邵伯夜半至扬州初十日晴便风早会御史张翼给事中李熲始知王司直於宿迁陆路先行遂发扬州亭午至仪真过?附载镇江人舟夜过龙江夜半至江东驿十一日晴早入城赴鸿胪寺报名

西廵扈从纪行録

宣德庚戌十月初九日上亲率六师廵边扈从之臣命公侯伯都督皆行文臣少师蹇义少傅杨士奇杨荣太子少保金幼孜礼部尚书胡濙工部尚书吴中吏部侍郎郑诚户部侍郎吴玺兵部侍郎柴车刑部侍郎施礼都察院副都御史贾谅太常寺卿杨溥姚友直大理寺卿徐初通政司参议刘芾光禄寺卿郝郁鸿胪寺卿杨善各率其属行以士奇老疾特命肩舆从行是日早扈从官皆先出德胜门赴玉河营候驾午後驾至驻跸玉河初十日杨少传金少保杨太常及余四更先发赴龙虎台候驾晚驻跸龙虎台上召义士奇荣幼孜溥顾问旣退复召士奇谕曰前路陿隘车骑胶葛难行今遣长随内使护卿行士奇叩首谢退抵暮长随内使黄汜奉旨以校尉二人来一路皆三人者护行往还赖以无虞十一日昧爽度居庸关关之内凡四十里未刻已度晚驻跸岔道赐百官酒馔十二日驻跸岔道赐义士奇荣幼孜溥酒馔复勑光禄赐五人羊酒十三日驻跸岔道观猎晩赐英国公张辅成国公朱勇忠勇王金忠清平侯吴成新建伯李玉奉化伯滕定尚书蹇义杨士奇杨荣金幼孜胡濙吴中太常卿杨溥酒馔十四日车驾发岔道杨少傅金少保杨太常及余先行五鼓过榆林辰刻过怀来城西五里驻营十五日早过上墓过沙城晚驻营雷家站凡车驾所经关内关外皆丰稔是晚上顾羣臣言之甚喜遂赐酒馔既而召士奇荣加恩命十六日过鷄鸣山辰刻过鹞儿岭与金少保杨太常入廵检司在桑乾河上又?廵检所居土屋三间高不踰?广如之四旁秽恶司前滩声虓吼滩侧铺舍名响水而榛荆蒙密因思坦行兄平生文学过人直气浩然不可屈下徒以病乞身谪死於此为之低徊黯然流涕二公皆坦行故人亦恻怆兴叹而出是日驻营义河未至宣府十里所宣府总兵都督谭广迎谒上褒赉甚厚晚鼐员外送棃甚佳柴侍郎送三力助肩舆十七日赐将士绵衣袴鞋车驾西出洗马岭命荣濙中玺车溥善及钦天监太医院官扈从余皆留宣府余与金少保姚太常寓弥陀寺蹇郑诸公寓卫官之家弥陀者元丞相安童创建已毁近岁总兵谭都督复作之住持蓟州人待客甚恭是晚饮姚公所夜余邀二公饮十八日早谭都督来访盖城中诸官皆送驾至前营始回万全都司马都指挥以三卫官皆来见午同金姚二公回访谭公留饮晚陆英来见郑侍郎招饮十九日谭公招诸公饮礼甚厚二十日早谭公以寺住持求重修弥陀寺记许之而却其礼币是日作重修弥陀寺记怀来张都指挥来见晚谭都督来报车驾明日还至宣府东二十里驻营遂促装二十一日早余同金少保姚太常出宣府城至营杨少傅杨太常先至辰刻驾至晚召荣士奇顾问遂赐二人天鵞二十二日驻跸雷家站是日天明度鸡鸣山与金公同观山下永寜寺碑寺已毁故址亦不复见碑文欧阳圭斋奉勑譔巙巙学士书字画皆全文云唐太宗尝驻跸於此山下闻鸡鸣因以名山云二十三日过怀来东五里驻跸晚□雪盖自车驾啓行至归皆和缓无风如中土八九月宣府菊花粲然可观其城中人云十月天气如此前所未有至是始觉稍寒夜有旨从官前留宣府者明日皆先度关惟杨士奇及扈从赴洗马岭者随驾二十四日早杨少傅金少保杨太常及余天明至岔道是日驻跸岔道晚有旨从官皆先度关余遂同金少保先行昏暝度关既度咫尺不辨物色遂迷道二鼓始达新店从者皆困惫寄宿民家五鼓同金公起行三十里至玉河天明与金公相失辰刻车驾至余趋避道傍衆中上遥见遣范太监驰马赐劳问且命从容归余望驾叩头毕遂行未刻入安定门遇康中正训导见报妻子已至张家湾及报家兄安好甚慰意晚至家

东里续集卷四十八







续集卷四十九

钦定四库全书

东里续集卷四十九　　　明　杨士奇　撰録

南归纪行録上

正统四年二月初九日进奏本陈乞致事初十日经筵讲读毕讲官皆退上召臣士奇还谕曰何不勉尽辅导而求致事士奇叩首言非敢求闲但老疾不能任事上曰虽老未可言致事朕知卿久不到乡里今命卿归省坟墓事毕速来朕日望卿士奇叩首谢上命司礼监官选一诚实内使送归士奇复叩首谢是日范太监传圣旨命兵部缘途给行廪水路给驿船逓运船陆路给驿马运载车从者皆给行粮脚力往复并给十一日早谢恩十五日范太监以钦差送行内使阮澹来相见约十八日会通州同院诸公宴饯十六日经筵侍讲读毕上召士奇赐玺书白金彩币表里米酒厨料牲腊咸备上谕士奇曰省墓毕即来毋久恋乡土士奇敬唯叩首退十七日早具本谢恩公侯六部豫约祖饯朝阳门外恳辞再三乃止十八日早奉天门陛辞上复谕速来士奇敬唯叩首退光?寺奉旨赐酒飰经筵诸公不得饯送遂别延年学士偕同院诸公及乡邑亲交送出朝阳门建安公遣乃子锡携酒送至东岳庙送至通州者梁叔车叔庄龙士郁孟嘉甥德敷侄昇侄秫子及隣比数人时北风甚盛送者不堪余亦困未至通州五里都指挥刘斌来迓【南京故人】午至通津驿两卫州官学师生皆来见遂登舟叔车五人小酌舟中皆辞归昇秫及家人邻比留舟中送前子谟以其子颖附舟归午阮内使来会小酌後家人及行李皆登马船余与阮各乘驿船先行既至金菱湾廹暮马船不至余两人驻候之盖马船阁浅通津驿前也是日晴北风十九日余与阮仍驻金菱湾候马船不至盖氷冻初解流沙横溃舟行未有常道也是日晴家人及隣比送者皆归【其早日有左右抱珥相对】廿日早隂马船始至金菱湾既出湾又频阁浅午遣办事吏归作寄二杨先生别寄诗诸学士晚始至张家湾盖自通州至此沿河阁浅人力所济皆刘都指挥及两卫指挥赵玉杨青逓运所官张聪之助聪吾旧办事吏拨二逓运船分载行李晩微雪遂霁赵指挥率人送往和合驿是夜宿李二寺廿一日早隂行十余里遇庐陵刘英寺丞略谭乡郡事见惠鵞二翼食後遇李安御史微雪遂霁过漷县过和合驿会曾蒙唘见惠长诗共小酌遂别驿丞南昌象牙潭人送炭夜至河西驿宿是日晴虽十余胶浅亦未若通州迤下之难澁也廿二日刘斌都指挥遣公差回南京一空马船助载行李盖虑吾前途水浅难行也余遂却逓运船缘途但於逓运所索夫以助操舟然吾家行李甚少阮内使遂徙居之以省驿舟倒换之烦既发食後过通济河维舟登望新渠堤?坚厚河得其性舟楫之便施於久远劳省而功固徘徊嘉叹阮太监之绩而伤往年有司苟且徒劳之弊也傍有祠祀河神主祠道士曹守渊出庐陵水东真常观延余入坐庭中有两钜轴孟勤定之赠曹主祠之文又自笑吾此行不及曹也适风便不待茶遽起曹固挽留不得强惠牲酒以乡郡故受之午後至杨村驿驿丞余存中江西余千人惠鱼二尾荅之蜜煎福饼遂留昇秫及四从者其家俾明旦归北京又作书寄二杨先生及蒋院判遂行晚过桃花口引儿湾及丁字沽夜宿直沽是日晴廿三日早发直沽食後过杨青驿索逓运夫过午不得盖驿官惽懦不识字悉为下人所蔽申刻始得十数老穉即发过独流遇一驿舟列仗甚严类都司官状密访之乃一行人私窃薄之夜二鼓至静海县奉新驿知县邢端来见颇儒雅欲访岳给事以夜不果是日晴南风廿四日早食後便风过流河驿廖颖感冒风寒发热用姜豉汤不解晚用十味香苏散已刻转南风甚驶不可行蹔停驿前午发过青县过青口真定诸郡水从此出会贵州道马御史淮安归作书寄抑庵叔粲及昇秫子又作书谢延年求乐惠诗抵暮至兴济县乾寜驿既行县令丞及学师生追及求见停舟见之略询民事令荅云民间甚静帖无科扰岁复大熟皆戴朝廷之赐嘉其言有礼遂别中夜至沧州阮内使往逓运所索夫已有预备盖官得人也是日晴南风暮始息卄五日早至砖河驿午後过新桥驿遇四川潘行人潘尝本院读书见惠川椒遂寄书昇秫前遇郑文实乃弟来迎兄丧详语之故见惠柑荔麻姑夜半过连窝驿是日南风廖頴病愈廿六日早过连窝驿五里康干刘铉追至相见早食後过良店驿行十里大风败柁停舟修柁午後始行晚至德州安德驿两卫州官学师生皆候见驿前石城刘通百户及故泰和丞陈轮侄为卫经历皆求见廿七日早过故城县梁家庄驿遇南京施尚书见惠酒同步语一里许知南京诸公动定遂寄书康甥晚过甲马营驿是日南风廿八日早四鼓过武城驿天明过渡口驿午至临清县清源驿县驿闸官皆来见运粮凤阳曲指挥东昌周指挥来见学师生来见谢训导者安城人毓敬所举问汪检讨云已归鄞矣厉思温县丞自刑部郎中左迁於此监收钞御史【马湖府人辛丑进士】及户部郎中皆来见山东高都指挥来见惠羊酒却之县送薪炭晚过二闸甚安稳闻此中多乡邑人皆未见又闻有假吾家名目於此欺人者知吾将至前数日遁矣留书张驿丞寄叔济张祥符人也中夜过魏家湾青杨驿是日南风甚驶廿九日早四鼓过李家浅闸早食至东昌崇武驿过闸两卫及聊城县官县学师生来见刘知府来见刘已得代未行县送薪炭县学训导安成吴庸惠鹅及棃却鹅遂行前驿丞丘诚父子追二里所来见丘吾同邑故人惠羊酒却羊留诗别诚诚送前五里乃别南风益甚不可行停至晚行廿里过李海务闸又十余里过周家店闸又十余里过七级二闸又十余里过阿城二闸夜已深矣是日南风不息閠二月初一日早四鼓过荆门二闸行十余里过章秋又三十里过金綫闸逓运所又廿五里天明至安山驿州官学官来见知州傅霖吾故人惠双鸡双鱼却鸡留诗别之吾家新旧皂隶六人皆州民驰走五里追及送鱼及?刷遇南京胡信御史寄家书及时荐诗晚至开河驿驿丞惠小蜡烛二对过闸是日南风初二日早四鼓至济寜南城驿过闸袁文华宪副及卫州官皆来余以病皆不见诸公送下程皆却之礼部顾主事自广东回来见亦以病却遂行早食後遇刘汝弼布政杨【阙】昭宪使仅一见以舟聚多行速不及交语约前途再会余先行午过仲家浅闸自济寜至此凡度十闸午过师家庄闸又五里至鲁桥河岸崩塌处见古人所葬石棺甚多为水所啮暴露倾坏其初固欲爲坚久计岂知凡天地间有形之物无不坏之理顾有远久之殊耳用志以着警云抵暮至谷亭驿就宿是日南风初三日早过谷亭闸遇山东清军郑御史台州人冀成之友亦儒雅遇汝弼见过早饭清话时杨仲昭在後相失既别汝弼遇陈士希太守本深太守余判府士希见惠海腊笋葅三君见过果酌而别遂同过沙河闸晚至沛县携导升歌风台读新旧二碑余作诗悼顔伯玮夜至沽头宿是日南风甚盛汝弼士希皆言贺敬廉正公勤平恕明法律有大体谩志之初四日昧爽度沽头上闸早食後度下闸阻雨午後始行过谢沟闸暮过皮沟闸与余判府同过不及聚谈余舟至夹沟驿北三里许阻浅【名黄家浅】遂宿是日雨午特甚盖过闸始於临清止於皮沟云先夕食士希所惠海腊至晚泄十余行服枳术丸数贴稍缓服香砂和中汤二贴乃止志以戒馋初五日早仍阻浅不能行阮内使复诣皮沟放闸水午得水发黄家浅过夹沟驿驿丞石嵩武定州人颇疏通黄家浅难澁不减金菱湾甚得此驿人力之助行三十里至耿山又阻浅夜分至徐州是日微雨北风盖自通州至此始得北风云初六日早孙昇郎中来见遣人助过洪孙奉命提督徐州洪事廉能得民心上下交誉之孙惠鸡及蔬薪却鸡前行遇张鸣玉参政相望举手一笑风驶不及交谈遂别已刻吕梁过洪提督洪事徐少卿来见遇张嘉会度洪至房村驿候阮内使略驻午後行晚至新安驿又行十五里至新安逓运所宿是日晴北风初七日四鼓唘行五鼓至邳州下邳驿卫及州官来见知州郭珏河南新安县人由监生除将一考甚有贤誉卫皆遣人前督浅铺夫至直河州又遣夫百人送船甚得其助盖自此迤南浅澁处多矣亭午过直河驿遇河南道广昌陈御史自凤阳还寄口音报康甥平安晚至宿迁锺吾驿县官学师生来见县惠蔬羊酒悉却之吉安孙知事此县人自朝觐回初至家来迓惠羊酒却之县遣一吏督浅铺夫送赴桃源行廿里暮遂宿是日晴南风初八日早行廿里郭诚员外过舟见访郭提督河道自仪真至吕梁初未相见河上官民皆誉之谓其廉公刚正处事有条理但颇性急是日坐谈颇久所论皆当北京通州人也过古城驿王瑜都督遣人来迓将至崔镇吉安荣衢经历此镇人丁毋忧家居闻余至出五里见候遂舣舟造其毋灵筵致礼盖荣在吉能持廉正非衆所及也既别荣遣子弟棹舟送礼至桃源却之午後过桃源驿信圭携杨俊来迓遂同舟行颇闻乡邑事至三汊浅信圭先归余舟滞浅难进是日晴南风初九日五鼓至清河遂过青口驿信圭追送余赴山阳同舟度淮罗文振出清江浦见迓亦同舟行过五闸至西湖两人指示余常盈仓及湖中十里长堤为公私往来之便二人又言比年淮溢郡城内外官府军民庐舍俱渰独仓址高水不及余叹平江之功因访及其素所行李罗皆言老成有谋虑诚难得如衆皆欲开白塔河平江初坚执不从衆遂造谤蔑之飞语逹北京平江不敢止既开卒无利有害其他之功尚多但不应兼守淮安而为小人所罔行事往往不纯耳二人又言廵按来此者惟彭百链不动声色能以礼制之不敢肆後之继百链者率软愞无为反为所欺及李叙至初以大臣礼待之彼用左右邪言不礼叙及叙振起风纪肃然人皆畏服平江始歛而不肆遂隂设计绐李德太监诬奏叙罪去之德後颇知亦悔之盖平江於漕运功甚有但所存心不皆端也余复问淮安自彭守外有司之贤者曰杨陈二同知袁推官耿运同皆难得杨出自御史才更优所言悉符前日郭员外之论盖一路管河道者孙郎中郭员外上下称之无间言云王瑜复遣子见迓於清江浦遣之先归瑜时以病家居也彭守以僚属及学师生来见见毕皆令先归王孟安乃子麟为训导於此甚为彭守所重盖能持已修职也余见加奨励之午停舟西湖觜托文振市布席回泰和用廿两文振见惠食物王都督力疾出相见淮隂驿时疾已瘳尚欠将息亦惠食物谢作其考碑文为受其半始闻马汤二公被召之详彭守复来送余遂别王彭李罗发舟是日晴无风初十日鸡鸣至宝应县安平驿驿例不支廪米口粮县官来见以怯风却之已刻过界首驿无驿丞不及倒关亦例不支廪米口粮午过高邮湖午後至州盂城驿未至驿五里董璘修撰拏舟载酒殽来迓余病泄初愈辞酒殽坐语移时因询州官曰韩守石首人廉清爱民谢州判亦好徐侍郎尝考谢平常州五百人保留特命复职而停徐禄半岁董又言卫指挥使张海得军民之心已而卫州官学师生皆来见识张与韩张可三十余亦爽恺韩惇实儒者望而知其有恺悌之风学正临江人亦好吏科车给事致事居家来见坐语颇久始知其为人平实盖虽同朝平日不数相接也扬州李太守遣人见迓即戒之归余舟亦发二鼓至邵伯驿亦例不支廪米遂过闸是日晴便风十一日早四鼓过扬州广陵驿闻李守率属昨日见候驿中抵暮始归驿丞乞少留俟入报守余不可遂行风便天明至仪真驿乡人郭永韶为逓运所官之夔侄闻余归来迓先夕至此至是同郭来见夔言与恂如同来恂如闻户部办事官言叔重船来日晚始至此镇江有一公事甚急今早疾驰往彼了落约明早五鼓复至此相候也谢运同来见卫与县官及学师生来见遇广西参政邹鋭考满赴北京余南京故人见惠茶广西副使陈辉湖广参政吴存衡守邹良朝觐归皆来会午扬州宗人友文通判追至相见惠酒及双鹤受酒却鹤友文欲遣人驰报恂如余止之延之小酌遂别候潮至晚始度?永韶极力周旋既度遇叶汝梅刘大本徒步送余舟数里知其陞石城知县既别风便夔乘余驿船先发赴龙潭驿余乘马船径赴龙江驿是日晴十二日早四鼓度江过观音山夔驿船亦至旋复相失天明至通江桥夔已先在食後同上龙江驿入金川门诣谒孝陵至太学前遇叔缙光世来迓遂同行又遇敏德与言又遇都尉总兵及宗载良玉府部诸公皆至皆欲同出朝阳门皆谢却之总兵遣一指挥先路时显亦至余与叔缙光世时显四人同行至孝陵卫步至陵门外五拜叩头毕已午四人同至翰林院都尉总兵五府六部太常大理通政堂上监学府县诸官皆已先集守备刘罗唐三太监亦至乡郡仕南京者偕至都尉总兵具酒殽院後堂酌三杯皆出宗载延知已数人共作午饭闻黄少保疾稍差未出遂往问之与光世良玉同行黄公闻余来甚喜强衣冠出迓执余手以义见责曰今岂公治私时耶已而见其二子裁三四岁余戏之曰公亦曷尝不治私黄及陈徐皆大笑黄又握余手曰不见谷永论宗室事乎余应曰某不学无术人也然未尝不内愧遂出酒强余饮一杯时已晚遂出便道过谢都尉及守备太监罗唐强余酒皆两杯最後过总兵复强数杯时已暝陈徐皆挽余归宿余以未谒先师遂就陈宿陈复出酒却之命其子焚香取琴弹数引余时已困夔侄在侍光世亦连榻皆就枕既觉余语光世朋友有责善之义请闻余过光世曰先生是非太明白小人可尽絶之耶且一人之言未可辄信须审察之余谢曰老兄吾师也敬知过矣请改之是日晴十三日早谒先师退就彛伦堂与学官寒暄後即出过夔侄见诸孙宗载敏德与言叔缙良玉皆来见送余就光世早饭後同出东江门道遇赵都尉下马数语即别便道过蒋主敬不遇见其弟道中托龙司务买人事扇问何颐索药既出江东门守备刘罗唐袁四大监皆出见送既别至江东驿都尉总兵府部诸司堂上皆先至见送乡郡仕南京者亦集何颐送药龙夔市扇皆二遂别诸公良玉侍郎蹔留爲拨换马船且携酒酌阮及余晚始发舟仰善之夔送余前行夜过大胜驿是日晴初闻麓川之师十四日早大东风过和尚港午至采石驿候济川卫马船夫口粮文书未至盖先晚行急约至此候之是晚风不止同仰善之夔宿采石买鱼夜酌余作诗赠之十五日风雨建阳卫指挥来见惠鱼酒却之刷卷御史涪州人亦来会方缄诗寄自道自道偕其僚及当涂令张嵓来见府县惠鱼酒皆却之已而留自道就余舟同善仰之夔酌别马船夫口粮文书竟不至遂作二杨先生书论麓川事及家书托仰善求良玉转寄北京余乘西北风遂行四十里至东梁山宿是日雨夜晴十六日早晴发东梁山过七矶过月子河亭午过芜湖过焦矶至鲁港驿午後过螃蠏矶三山矶微雨北风望荻港诸山连延秀拔胸次豁然晚过繁昌县望灵山雄秀苍然接荻港诸山可爱抵暮过板子矶过荻港驿行三十里至金沙洲夜深风驶遂宿是日北风微雨十七日早微雨发金沙洲便风过老鼠夹食後过铜陵县亭午晴过大通驿舟中望九华山午过梅根晚过池口驿暝过乌沙夹宿是日便风十八日早四鼓发乌沙夹昧爽至李杨河驿天明过长风沙夹食後至安庆同安驿余往拜青阳先生墓荒山沙石之墟凡五墓中为先生前之左右各二墓问土人云皆先生一家所葬也墓外建表盖李果御史新作王璜太守以僚属来见遂托王寄书桐城与士正卫指挥朱礼等亦来朱前府军卫带刀官余与府卫言忠宣公墓系国家祀典守臣宜以时修葺不可怠忽衆唯唯遂问太朴先生之後得其曾孙名山者时为学诸生召与之见询其祖考及家盖惟毋在其曾祖诗文亦有存者约録见遗余遂行夜至雷港遇李果御史谈论皆有理既别行四十里至望江县急水沟宿是日晴无风十九日早南风发急水沟天明过杨湾午过小孤山过彭泽县龙城驿过径港暮至炭市湾南风甚驶雷雨遂宿廿日天明发炭市湾亭午至湖口县彭蠡驿晚过鞋山女儿港大雷雨遂停泊是日南风廿一日早微雨南风甚盛午稍息始发舟午後过澄灵湖晚至南康府匡庐驿往吊正安送赙重作挽诗知府翟溥福见迓其资笃实郡人甚誉之托寄诗卢邦臣遂行夜二鼓抵株矶宿廿二日天明发株矶便风食後至吴城驿午过昌驿山晚至樵舍驿二鼓至南浦驿宿是日便风廿三日早四鼓都指挥汤节自袁州召还亦至遂同入城朝王王先召余入俯接甚厚赐坐与语久之赐酒馔命两仪宾见待就叩首辞出【阙】赵侍郎御史三司堂上知府皆出南浦驿见候余遂趋各司谢之索片纸书名而出萧仲敬来见遂同往访若思中道邂逅盖闻余至来访遂同诣南浦驿若思出赠诗及酒馔就驿中酌余与侍郎御史三司诸公别若思送余前行时已亭午北风甚驶赵侍郎焦布政汤都指挥张琦佥宪皆棹小舟送余行十余里风势益甚不可行遂止余与若思父子同马船行四十里始别以余驿舟送之归未刻过市汊驿晚未至丰城廿里风愈驶江絶行舟遂引避小汊是日焦遣承差李惩护送廿四日天明风息发舟食後至丰城县劎江驿孙贞先生携酒见迓胡轸宪副任礼郎中偕至共酌孙酒而别晚过清江镇暝至临江清江驿徐敬太守来访徐甚安健色腴泽胜往昔数倍索梅花轩记余诺之惠新茗府县官及学师生皆来见是日雨夜宿清江驿廿五日早遣李惩归遂发舟午後过新淦金川驿行三十里县官遣吏追送羊酒却之舟至仁和上市已暝遂宿是日南风廿六日早行亭午至玉峡驿十里至暮膳停舟登金少保墓微雨泥淖缘峻蹑险数人侧足牵掖而上至墓余困惫不支坐久稍定山高壁立如削大江逼啮山趾墓前仅容寻尺陡隘可畏谒讫余升墓而望左絶无山但见江流滔滔东下时傍近有两人从余升一姓郭墓地主也一进士蒋庆之弟貌甚肖兄余问何以葬此两人云乡人皆知此不可葬其子弟信俗巫之言谓此地啸天狮子形子孙当大贵虽衆言不可其家不见信也余问巫今安在曰葬此地後知逹官皆怒之已挈家远窜矣遂下山过所建享堂堂之前惟建安公所作碑文刻石颇整然门无扃钥藓壁尘户樵?牧子杂处其中无所顾忌又问有守者否曰素无盖其子弟皆置此於度外但金夫人或半月或十日一遣人逻视逻者虽至亦无可奈何也余闻之低徊黯塞遂与两人别入舟备书其语将寄示金之子使图改卜焉渐晚余舟行十余里望黄金江口乱流泝钓鱼台泝新市夜至新店阻浅遂宿是日南风微雨廿七日天明发新店食後过富口过玄坛观前渡江泝槎滩至白沙驿余乘驿舟先行晚至吉水过解学士家时鸣鹤祯期祯亮邹循先渡江来候县官学师生皆来於江浒既至解氏雨

<集部,别集类,明洪武至崇祯,东里集,续集卷四十九>见祯亮二子皆可人李德言致事家居亦来会遂出道过鸣鹤新居颇清雅其子作生员亦秀余登舟拟前过晃庵县学生欧阳宁以恭之子胡登有初之子送余时马船已得风便先行余与二生及二从登驿舟夜二鼔始至?滩追及马船而宿是日晴暮雨北风廿八日早雨北风舟人以数日困南风促行且雨不止又闻晃庵之子迁新居去江尚远不果诣遂托胡登寄书其子约东行之日诣也早食後至吉安城下府所诸公两学师生皆见迓江浒余入郡学谒先师次谒忠节祠赴螺川驿登舟遂行便风午过东昌暮至泰和华石潭廵检司稷偕诸侄及宾畿父子候者皆至盖余先有书戒其无出县境也遂宿是日雨北风廿九日早晴令导及家人及来迓者皆就舟归余登岸鵷稷从余诣螺湖虾蟇湖金鸡湖盘古山石人庵前谒始祖考妣曾祖考妣祖考妣考妣墓家人负晟暠出十里来迓下梘冈县人老壮填溢郊郭衢巷见迓至不得行晚始抵家谒先祠

东里续集卷四十九







续集卷五十

钦定四库全书

东里续集卷五十　　　　明　杨士奇　撰録

展墓録

士奇今年七十有五仕於朝三十有九年遂奏乞致事上不允然念其自入仕来未尝一请告至乡里特赐玺书俾归展墓而丁宁戒之早还共职毋久恋乡土祗奉恩命以二月十八日陛辞闰二月廿八日暮舟至县东华石潭子侄迎候者皆至时积雨连旬廿九日早晴登岸鵷稷随行首过四十三都白竹拜勅封谭罗两孺人合葬墓旧有石表【守坟者萧亥】遂诣四十四都下螺湖荷山谒曾祖妣弘农郡君严夫人墓次谒继曾祖妣高夫人墓二墓相比郡君居左【守坟者张康受】前行一里所诣金盘原谒曾祖考待制府君墓即其左稍後谒思贻兄墓【守墓者曾佑】前诣四十七都虾蟇湖谒先妣陈夫人墓【蟠龙形】种子墓在左之下诣金鷄湖谒曾伯祖会可府君墓次谒伯祖公辰府君伯祖妣严孺人墓二墓相并孺人居右诣盘古山大洲谒先祖金洲府君祖妣胡夫人合葬墓诣上洲谒先考府君墓亡侄之宜墓在先考之左二百步自曾祖考妣祖考妣考妣皆新建石表【自金鸡湖盘古山上洲大洲虾蟇湖守墓皆李受生】晟暠二孙来迓俱诣四十六都梘冈後三里许官路之东石人庵前谒始祖允素府君墓【金盆形】凡三墓盖两夫人祔左右庵者始祖之香火院门有石人故名然经兵燹皆毁惟名存耳【守坟谢舜】吾宗守吾尝袝葬其先在始祖墓域外之左午後入县至家谒祠堂明日三月朔复雨初三日晴诣故西昌站前谒存心府君墓谱称十一郎【守坟刘隆生】胡朝阳兄弟携酒迎於路诣金洞唐家寨谒五世祖妣顾孺人墓【狮子啸天形】新建石表山下谒子文伯墓【守坟者刘从政】近有盗葬祖妣墓前後者三十余穴及有作室於上者皆庐陵泰和两县民即日遣人诣官诉理过萧长史兄家留饮诣龙门道边坳背谒致卿府君墓诣企中谒高祖妣弘农郡君黄氏墓谒南卿府君墓在郡君之右远数十步【守坟者罗记名】诣东山下谒曾伯祖圣可府君墓【守坟李大眼】经老鸦塘谒孔硕舅母罗孺人墓经楮原谒亡妻严夫人墓【守坟毛胜生】晚归复雨十一日晴诣佑坑谒敬之祖妣曾孺人墓【五龙戱珠形又名蜘蛛坠网形守坟梁玄】谒外祖母曾孺人墓【金尺形】谒子文伯母萧孺人墓归过高盈巷谒陈氏姑合葬墓【姑夫维石】归复雨十三日晴祭先祠分胙宗姻十四日复雨十五日晴诣四十四都李家塘下谒安吾伯祖母罗孺人墓谒伯祖望之主簿墓彦初伯墓诣山东鄱官头谒伯祖安吾教谕墓诣马尾山谒彦中伯益民司仓伯墓二墓相并司仓居右诣蒋家山谒叔祖公与府君墓【守坟者刘邦爱孙】从茶山寺後入下总坑谒圣可曾伯祖妣墓【虎形】前行三里循陈孔高屋西谒德寛府君合葬墓【守坟者萧安护】归复雨十七日晴度梁家潭诣十都寜村鹁鸠冈之左谒伯祖观山府君墓【将军抱战鼓形守坟侄壻丁傅岩】过萧氏表姊时年八十二病方瘥诣三十八都荷山口铁斧脑下谒叔球府君墓【交椅形】次谒叔祖平洲府君合葬墓墓与相并而居右盖府君无嗣廖氏姑爱其亲而不明尊卑之序故葬於此余既拜谕子侄将来必改厝使没者有灵庶几获安也【守坟者罗元受周黑】遂过余侍讲过玄侄庸安侄庸安是日早卒盖病数月为一恸而出过仲询弟过刘仲兼留晩食大雨遂归廿二日诣五十五都野狸坑谒先师陈海桑先生墓【冲天凤形】胡如麒邀於路龙叔昭携酒见迓皆不留径归廿三日诣西郭大庙前谒陈主一先生外祖静得先生母舅孔奂先生三墓廿四日诣六十四都梅塘杨家山谒十世祖强仲府君墓故石表尚存切墓之左右皆有侵葬其左族侄之望右萧鹏举先生之望仲子褒闻余来先二日迁去其遗骨为水蚁蚀三之二棺蚀殆尽盖不孝之应也遂命从者实褒所迁空穴实既登先墓之上十余步又见侵葬一墓盖之望合葬其母与妻亦责褒改葬时鹏举乃侄季广季哲来候托之嘱孟廉迁厝【鹏举长子】改建新石表【守坟罗明宗】过安平寺晩食寺故强仲府君香火院也归途雨作到家二鼓矣廿五日遣人齎书孟廉请迁厝廿六日托周侯车面咨孟廉及齎书季广廿八日诣四十七都铁矶戴家步谒三世祖妣合葬墓【五马渡江形】其左右两墓皆先世所祔者【守坟者孔祖子】谒毕微雨遂诣吉水谒始祖虞部府君墓既登舟雨大作廿九日舟次白沙晴稷就舟中具祭物余乘肩舆白沙李孟箎导先行十二三里过杨家庄庄中尚多杨氏子孙颇贫薄寡学术闻余至多来会从行又二里许至上径问族人子孙尚有居此者否衆云无之又云四延之後惟泰和一派有人余散徙无闻遂指示余允素府君居室田园遗址皆存又曰里人知泰和有後故至今无敢侵据者余闻之俛默太息而已遂趋南岭访巽溪长史盖相别十五年今八十有四病不能出初闻余归即遣孙来问当何日展墓得遂一见且有欲言余故径诣也既至入见卧内两孙扶掖坐语首举始祖之墓为族人所侵事言之再四强留午饭余以未谒墓即辞出族人多相随谒墓下稷已具祭物先至谒祭毕前诣旷家塘谒延安府君墓【虎形】泝源以为弘嗣吉水谱以为延安时族人亦曰弘嗣弘嗣当是与虞部墓隔田段相对忠襄夫人墓在其前左畔始祖墓不甚大不若弘嗣府君墓甃石甚整规模颇壮忠襄夫人墓亦整是日族人偕谒墓者巽溪子民献及三孙衍攸恭攸习攸益恭允平仲体静贞宪其昱并同行李仲箎及坟之隣胡拱极雷彦勖李巫正夫正修【守坟者刘友温】皆分之胙又遣胙分送湴塘思惠绍庆顺庆奇成奇永汝茂叔谨丕成但以东行廹不及诣湴塘遂询求侵葬者盖族人抟霄之子尚修盗葬其父母於始祖之左切近而相并族人交口忿怨告余曰巽溪杨氏之尊老屡责令迁厝如罔闻知我辈诚无力也今幸公来奈何一视而委去乎余谢曰不敢然窃思之族尊及衆口忿怨彼皆不顾必非可以言语化者且吾行期廹宁能从容俟之耶时侄孙翽从行遂命翽诉之白沙廵检司余是日登舟归至东昌过欧阳子白淘金过表侄刘谏廵检既受翽诉明日躬往墓所召族人及尚修及坟隣毕至讯之具对如翽词尚修俛伏不敢吐片语廵宰笞辱之即日迁厝且修筑始祖墓四月朔日也初二日余至家闻子佩?言孟廉先三日迁厝其父矣亦闻水蚁之患不减之望褒亦迁其祖母及母合葬之墓盖水蚁亦作矣初四日白沙廵检司遣报尚修已迁厝时金洞盗葬者皆唘迁所作室亦撤毁会赦悉免罪初五日余谒祖墓於五十二都金牛岭初六日诣四十八都新山谒母舅孔硕先生墓於是杨氏先墓所知者及先夫人至亲之墓皆已徧谒先墓所不能知者盖不幸更世变故老长无传莫究所在亦百数十年矣非独今也今之所幸知者实多思贻兄究?之功子孙岂可忽忘哉士奇仕於朝不获展谒者四十年今幸蒙恩展省又不获循序造诣盖先茔散处远迩长山深谷非一所也士奇居家仅四旬而阻雨不可山行之日过半归朝之期益廹故但取便道易於毕事若龙泉万安两邑远祖之葬不能赴者则命子侄代焉初九日诣始祖三代祖考妣墓辞初十日登告先祠十一日唘行遂次第为展墓録

先墓碑石璞録

此北京城之西五华山中崐珸石也用九千缗市之虽南方石材易於攻刻而不若北方之坚确缜密也尝闻泷冈阡表碑亦出北方云

南归纪行録下

四月初九日诣始祖考妣曾祖考妣祖考妣考妣墓辞初十日祭告先祠毕与亲故县官学官别十一日早雨县官学官亲故耆老壮少僧道皆相送江浒县官舟送十里子侄送前午晴过淘金驿晩至螺川驿张琦佥宪来迓舟已出驿数里相遇遂同赴驿中府县官所官两学师生皆出相见王孟坚佥宪将暝乃至盖是日考试两学生严也与孟坚坐语良久欲延余入城同宿予以亲戚送者皆候别不果是夜微雨陈太守置酒驿中饯阮及余酒半予辞登舟与亲戚及诸侄别太守惠予选诗及苏书遂宿螺川驿前十二日早雨将发赵新侍郎自南昌来欲见过适此邂逅舟中坐语少顷惠与麻姑城中诸公复出见送遂别舟发至大洲冒雨过晃庵家观新作祠堂及居高明?深且所得居地甚宏敞近居园田作业亦茂良快予意盖晃庵仲子永肃之能也永肃先日他出迎送客者永肃之子及陈济也济冒雨送余登舟途中再三勉之务学立身予午至白沙驿舟中写戒诸侄帖子午後新市再登吾家先代犀牛下海之地因谕稷等曰吾幼闻之宗老前辈言吾宗允素府君自吉水徙西昌历五世至七世承事府君皆单传承事府君虑西昌後嗣之微故不忘吉水而遂预营此地为归藏之所其後子孙蕃盛自宋元至洪武中展省不絶近四五十年来前辈凋谢殆尽後辈究知者少致有此弊大抵远葬当切戒也因谕稷经理吾遂行晚至玉峡驿汝敬侍郎於此见候六日矣相见懽甚娓娓言近事皆当理欵坐颇久廹暝遂别遣鵷稷归渠皆欲送至南昌吾以诸孙在不许既别父子皆不怿吾舟亦行夜二鼓至金川驿是日雨十三日早四鼓至临江清江驿逓运夫久不得延至已刻府官学官来见朱得太守诉两司官不礼待之盖两司衔其妄言尹镗宪副皂隶事亦朱所自取也余得逓运夫即行朱太守复来别时雨止江泛甚午过劎江驿未刻过市汊驿申至南浦驿三司官皆出相见附诗托焦公寄汝敬十四日早入城朝王欵接良厚坐语颇久云近见时勉知其正人又云近见会试録王直文高非後篇所及赐酒馔扇墨予辞出阮内使已先行三司留予甚坚力辞乃免若思约候之久乃至惠果酒瓜仁及附书二杨匆匆舟中立语遂别已亭午矣焦公仍遣李惩护送午至樵舍驿会阮遂同行晚至吴城驿中夜至匡庐驿是日微雨颇得南风十五日早四鼓遣李惩归予发舟天明至彭蠡驿午过龙城驿过小姑晚至雷港见驿丞知吴吉二太监南行夜一更至安庆官民讙呶懔懔迓太监盖所遣一指挥先至需责百出王子玉太守良有忧色具言安庆去岁灾伤朝廷已免租税民窭甚两日有闻多逃逸矣予慰勉子玉不足多虑此二监吾知之皆慈善有供给不备处可以诚告无过忧也再以严士正书托寄桐城而行夜雨不止十六日早食後至李阳河驿闻吴太监五更已行矣予行五里望江中白蜡山入乌沙夹将至池口时吉太监船乘北风中流径上风驶不得相见午至池口驿知府叶恩来见浙东人盖送二监行因蹔息驿中未归闻余至遂入舟相见极诉吴从人有阮姓者贪恶盖叶亦遭杖矣然吴实不知吴後吉至首询百姓安否见有司怡然不一语及他事又言吴从有郭姓者循良一无所索大非阮比又言吉甚好号令严明秋毫无犯恩因言民情数事皆有理颇不直时廵按者恩留所作诗文数首请教大略观之要是有志之士也既别予过青溪口阻北风遂宿是日雨十七日早雨北风未止食後稍缓发青溪口亭午至大通驿午後过铜陵县暮过繁昌县得南风夜至鲁港驿过芜湖十八日昧爽转北风舟行已刻至采石闻恂如侍郎已过建阳卫指挥来见极言尹自道张嵓皆良有司所备供给车马人夫粮刍悉有余而从行指挥千户不得所欲尹张皆遭其辱言既忿切不已予为温词慰遣之亭午过大胜驿午至江东驿南风大作入中新河避之予时疾作遣人入城何颐处需药及兵部易舟召之夔仰善未刻都尉总兵六部五府太常大理太学京府堂上皆出相见江东门与言携酒馔最後至郷郡亲故皆至皆即别惟仰善之夔留宿舟中阮内史午後入城约明日出予舟移泊石城门是日晴十九日昧爽予徙小马船守备四太监出相见就别刘见惠酒米府部诸司皆复至惟都尉以闻黔国兄讣不出犹遣人见报予以病不及趋吊总兵惠予笺何颐送药至城中出见者益衆遂别诸公亭午移舟逓运所候阮段缵陈仲旦刘寛追至送秫书予留书托仰善寄鵷稷午後阮不至予移舟出龙江驿送予至驿者良玉及其属四司及仰善之夔德敷就予舟小酌良玉置酒驿中周軏御史送康甥昇秫信及新刻玉机微义至韩阳御史来见惠诗皆同饮驿中仰善三人晩饭後先归将暝与良玉周韩别暝阮始至遂发舟是夜小南风廿日早四鼓至仪真?下时吴敏德赐致事归至?上邂逅露坐?上清论至明未尽所怀公差御史运官卫官邑官学师生皆来既见即别予邀敏德早饭赠之双絺送?下入舟皆有依依不舍之意遂别见主善乃侄属报平安其伯予将发舟士宏偕其同舟数人来见皆未度?予遂先行午至扬之广陵驿严运使来见言塩商事颇不当卫府县官及学师生皆来见即行晚至召伯驿夜半过高邮盂城驿是日晴南风廿一日早食後过界首驿午至宝应安平驿得南风晩未至淮安五里王瑜都督彭守两卫官见迓彭守言习嘉言丁忧已过罗文振乃侄偕施珇来见珇之子盘新选殿元珇极言此文振教爱之力时文振有疾数日故未出予托其侄市茶及绵布既别王彭诸公予舟至淮隂驿文振力疾出见所市茶布皆至且惠予酒瑜惠鲜蔬鱼酒遂与诸公别王遣田千户护送时淮安自郡贰以下皆出捕蝗予舟既发遇彭勖御史同舟谈论颇久别後遂前行是日晴南风廿二日五鼓度淮过清口驿至清河天未明予往访信圭将至县邂逅其父子来迓其丞簿皆为廵按御史以迎候不及责罚致病予入信圭舍即出信圭及子同入予舟见送食後过三汊浅舟中对信圭父子始知乡事之详盖予在家未久宾客日冗应接无暇不及与人细论也所喜者自淮至此夏麦甚盛信圭云淮安所属州县皆然庶几十分虽今颇缺雨然将刈麦甚不宜雨也午至桃源驿令佐来见皆云捕蝗初归大槩闻淮安境内蝗初生未盛官督捕早已尽矣遂与信圭父子别县益助夫令云自此迤北河水澁难行也既行一里凡数阁浅夜二鼓始至古城驿宿是日北风作书托信圭转寄泰和廿三日早四鼓发古城前过陆家墩河水甚浅十步九滞者连延四十余里穷一日之力舟人疲极暝至宿迁锺吾驿添拨一逓运船博浅王士华主事广东归见过坐谈少顷极言贺敬难得遂托先寄书昇秫夜孟辨乃侄来见同宿锺吾驿前是日微雨廿四日早四鼓写书付孟辨乃侄寄稷吾遂行雨作盖淮北久不雨田谷未下种宿迁方祷也予行廿余里又连滞浅但不若陆墩之甚闻吴政侍郎过不及见夜至邳州下邳驿宿是日宿邳雨皆足廿五日晴早发下邳已刻至新安逓运所都指挥汤节见迓言徐州至此昨日雨皆足济宁虽有蝗然初生官督捕略尽盖余所历淮安至此皆然别汤後午後过新安驿遇江西冯镇都指挥行十五里过双沟冯遣人助送舟抵暮至徐州彭城驿夜过小洪宿管洪郎中孙昇浙江督运都指挥萧华来见萧南京旧识是日北风廿六日昧爽过洪孙萧复来萧助人力及惠茶管仓两内使来访惠鵞酒舟人损柁停泊修理食後行午至耿山午後至夹沟驿驿丞言黄家浅无水盖吾归时尝困於此田千户遂往前闸放水吾舟移至浅处候之暝水始至二鼓过皮沟闸宿盖闻自此迤北河道浅澁皆可畏也是日晴廿七日天明发舟亭午过谢沟闸大同王御史公差在此来见就予舟同行十数里别过谢沟遇程富少卿归展省略谈北京近事闻夏以平丁内艰归已过不及见至晚过沽头上下二闸夜过金沟一更至沛县宿是日晴廿八日光禄署官王文新除徐抚民州判在沛来见言捕蝗已尽但缺雨又言此向北一路皆缺雨时沛河亦浅难行索逓运夫仅得数穉小盖官不得人也吾遂行十余里过张家浅午过板闸午後过沙河驿遇德赞德玉兄弟见梁氏三子恩宪懋吉安张千户助人度浅过孟阳泊闸德赞惠鼈过八里闸暝过谷亭闸停候上闸水盖久不雨河浅甚每度一闸必得上闸水至乃可行而闸一泄即涸矣是日晴南风自度闸虽连日便风苦阁浅不得力廿九日四鼓南阳闸水至发舟天明度南阳闸前屡胶浅盖自过沛虽河道视金沟迤南稍舒然每闸犹十数阻浅食後过枣林闸亭午至鲁桥驿过闸见稽驿丞言黄汝申近况盖到任未久亲出捕蝗在司与锺副使一心为喜之过师家庄闸会金华刘实通判言柯唘晖新政惬衆望三司不复如旧日之混浊矣又言郡县多洗濯持亷操惟方岳尚有不满人意者闻武参议亦好又闻陈景茂尽出其家所蓄籴谷千廿石赈济自是家益罄矣盖去年金华旱甚故也郡亦尝以旱奏户部谓无廵抚侍郎奏不与蠲租盖子清廉行甚端惟无所及民耳午过仲家浅闸午後过新闸又过新店闸晚过石佛闸会廵按陈御史韩袁两宪副皆以捕蝗在济宁托易轻便舟前行盖闻前途水甚澁也将暝过赵村闸宣州卫指挥李忠运饟归助人力过浅忠极言寜国袁守才德非他人可及有讪之者皆小人也忠又自诵其投赠袁守诗汝申见过舟中语颇久既别过城下闸至南城驿宿会王驸马往荆州公干王士华复见过盖亦滞浅不能先行也重附书昇秫杨方中来见知二杨先生近况济寜卫州官皆来见是日晴三十日早得济宁卫王礼指挥闲舟赵指挥陈亮知州皆遣人为略整顿泛扫遂迁南京拨来马船前难行遂留济宁将其半船夫前行暝过长沟是日晴五月初一日早至开河驿过闸午遇郑文实丧舟至予过柩前致礼且吊其家子垕出拜予之双絺勉之归学其弟灿嘱为致谢六部诸公黄振宗致事归与郑并舟相见遂别午後过安山驿东平傅知州见候河浒惠蘼菇言今岁州境麦倍收无蝗极言山东佥宪杨闰有操执明大体不可犯别後过金线闸逓运所萧处柔之徒来求附舟过沙湾浅抵暮至荆门驿遇李贞太守匆匆遂别过二闸夜过阿城二闸七级二闸是日晴初二日四鼓过周家店闸过李海务闸天明至东昌崇武驿府卫官学师生来见遂过闸遇郭瑾即行亭午至青阳驿土人言旱甚麦百石种者无一石收盖东昌犹可此迤北则益甚矣遇昼锦坊温计生之子寄诗与诸孙午过梁家乡板闸晚至临清县清源驿问其县人三月不雨矣麦不收与清阳同过二闸时各官皆祷雨斋宿於外市禁屠宰闻将四旬矣麦无颗粒之获秋田乾坼不可耕农民块坐於家无所为闻之恻然将暝县及卫官闻予至来见皆送予三里盖河浅舟聚不得前进也袁伟之子来见问之云在县学中读书遂令县及学官遣之归盖其有母在家无侍养者是日晴初三日天明过渡口驿旱同临清亭午微雨遽止午後过甲马营驿夜二鼓至梁家庄驿初四日早食过德州安德驿问驿夫新麦云多者收三分之二少者半收然自三月不雨秋种皆槁矣亭午过梁店驿驿丞旧翰林院办事吏极言久旱颗麦无收且知德州驿夫所言半收者在言者之一乡他乡不皆然也过梁店数里问麦亦有云收三之一者但苦旱则皆然也晚过连窝驿甚旱无麦是日晴初五日五鼓过新桥驿行三四里南风甚驶不可行食後始发舟风便午过砖河驿驿丞言旱甚无麦此月初一日颇得雨谷田亦未得济然南去三十里外皆无涓滴午後过沧州州官来见言初三日略得雨不能苏旱麦收远近不齐或二分或三分无及四分者谷苗皆焦稿不见生意晩过兴济县乾宁驿县官来见极言旱麦无颗粒之收谷苗皆风飘去矣又闻之道路云陕西亦旱然未得的说方一更过流河驿是日南风【其晚日上有半圆晕色黄】初六日早北风未至静海五里雨骤作船窗中如注衣通体皆淋漓不胜舟中人行李皆湿坐立悉无避处然皆无戚容者盖久旱望雨人同情也岳给事携二子见访言数月不雨矣今日始得津津有喜色且言麦全不收谷亦不及济但荞麦薥秫及豆之类可望耳又言邢端为令於此能爱民有权度已而邢及驿丞至所言喜雨与岳同予问民事曰追马一事初甚苦蒙赦静海一邑所免将及二千匹朝廷大恩也岳又窃语予百姓至今有包纳逃民逋税者予问盍不奏曰有司初因令廹皆预申作起解之数後无所徵恐虚申得罪遂不敢言也予曰虚申罪亦在赦前盍不以实情自陈衆无语皆退予问县及驿索芦蓆盖济宁所易舟虽轻甚敝是日早为雨所困也亭午过独流【此处出芦蓆】遇张御史南上得康甥书遂托张附书稷及刘仲兼过新口遇刘良中书丁父忧归过余舟数语即别过杨青驿不得逓运夫留甚久晚始行夜宿直沽是日雨北风初七日早遣定住谭皂先归报家卫官来见助人力挽舟盖闻北河水涨颇急也土人亦云久旱麦及谷苗皆无至昨日始得雨也亭午过杨村驿见余丞所云雨同直沽但麦差可耳舟行遇吾家西华陈皂略语家事自此途中复屡胶浅不敢夜行暝宿蒙村是日晴南风初八日早发蒙村微雨食候止亭午过河西驿驿丞廵检逓运官来见云虽久少雨近数日屡得麦颇收四五六分七八分不等耳秋种亦不妨予复登通济河祠祠中方建禳火醮遂出曹守渊追至舟中拜乞诗走笔书一絶句亦酬昔者牲酒之贶问民事所言皆同晚至和合驿问民事同杨村麦下田半收高田旱无收张珏郭智来候夜宿和合驿是日午隂晩晴南风初九日天明发和合驿张珏郭智先归午後至张家湾上马头河水澁不能进遂止遣人齎关文诣通州官司索车及夫昇携家人来接二杨先生遣人携酒殽见候是日晴初十日刘斌都指挥及卫官来访卫及州送脚力车遂遣昇?以家人行李先归土人云此地虽旱地下湿麦有收秋谷亦好余困湿热不敢登陆遂停舟俟早发秫以诸邻来接萧仲南之婿沈密以其子宗来见宗时授徒河上晩宗惠鱼酌别田千户仍宿上马头是日晴十一日早同阮内史舍舟登陆天明过通州阮先归余至大王庄建安公遣子锡携酒来迓二王钱曾四学士见候东岳庙诸老邻皆至凤岐曰恭求乐见迓朝阳门外予入城遂诣鸿胪报名晚宿朝房雨凉十二日入见奉天门上召至榻前天顔悦霁慰谕再三咨及民事悉以所见闻对命光禄赐酒食复命中官赐羊酒既南京进鲥鱼适至复命中官赐鲥鱼五尾加赐酒予退至家

东里续集卷五十







续集卷五十一

<集部,别集类,明洪武至崇祯,东里集>

钦定四库全书

东里续集卷五十一　　　明　杨士奇　撰家书

奉思贻兄书

夏中乡人来闻尊体纳福胜常良慰远怀见相侄说家信报有?守之荐闻之喜极吾兄居闲惓惓不忘国家数十年长育全成之恩今虽高年而康健不衰正宜奋励一出见诸设施以上不负圣天子下不负平昔藴蓄之实刚直之气也岂不增光祖考而荣被後人哉不胜翘俟翘俟邑中水後人事如何新徙居只过桥数十步而近诸儿想荷顾盼然不敢言谢者以为义之所在不可喋喋为世俗语言以取凟耳近闻亲到万安取逃民复业此诚仁厚之心夫能归之又能安之庶几终惠也片楮草草乞尊照

鵷以兄丧及其妻子想皆到家老兄老嫂暮年罹此苦痛何以堪处在於叔侄中情尚尔何况父母要亦命矣伏惟勉自节抑毋徒过损以副吾宗砥柱之望不知卜葬何处及何时因便乞示及鵷行时便欲为作埋铭付之属情恸不能执笔早晚发人取家小就令带囬也此儿平生节用守悭止为买书之计死之日更无长物惟存此数卷而已幸戒诸小为之爱护非但致之之难其志诚亦可伤也小弟前年妄意作族谱图刻板鵷必欲将归已付之矣万乞严切戒止不可印出族人闻之必有私求於诸小者诸小苟图适其私情必窃印与之而不令尊兄知之千万戒饬更烦尊兄斟酌如不必存则就毁之为便也曾嘱付鵷明春家小来时或栗或鵷一人同来冬间遣回非徒欲教之比年衰病特甚想见骨肉切於饥渴惟未审尊意何如耳伏乞鉴念

久别每一思念不能为情春和想同尊嫂纳福胜常小弟赖庇在客苟安他无足道者闻长侄权厝屋後葬地尚未定鄙意只合袝祖茔但高燥向止得利足矣其他不必深计早了得亦是一事欲为之作一埋铭每执笔辄伤心而止然今颇闲暇不久当成就寄来今发人搬取家小望?一稳当船附撘来留小仆夫妇守屋烦早暮提督照管屋内一应物件及爱护林堑盖此非一二十年长养不得成不可听人擅取一枝一叶去也诸侄中欲令一人来此早晩得暇教之不审尊意如何幸自裁度然计其在乡里亦未必有益也族谱图乞戒饬诸儿不可私印与人至叩至叩罗麻城匆廹不曾另奉书千万致意敝居托在左右乞垂照为荷廖亲家考满来例当往北京听选须办彼中行李也会间乞拜意奕孙目疾如何须早求人疗治不可因循也

士奇再拜除夕先一日始收尊兄九月内书喻相葬期在十一月且促墓志小弟得书甚懊恨即连夜作此文切恐已葬则不及纳圹中也今附稾去万一未葬烦孟旦作楷书刻之已葬则存之示後人耳此文盖屡举笔辄心悲而罢故因循迄今虽一时草率成之然其平生前之可嘉後之可悯国家之恩老兄之志大略皆具矣常念吾兄弟身後此事则有此侄乃今此侄以累吾辈老人不能使人不悲也又思此侄存时相聚一处则未尝三日不见见未尝不乐或相隔千里外亦未尝数月不寄书相劳问今虽有侄在千里外或岁余或累岁未尝寄一书相何可得哉何可得哉寄书本有何益但於道理人情所不当无者小弟去冬来凡五六寄书不审皆达否去秋有一家书及钞买绵子寄天符庙前车姓人归其後书与物皆为所匿不得薄俗如此可叹岂诸侄皆尝寄书而亦为人所匿耶老兄当知之矣诸孙今有几人奕今岁可教读书否奂良佳亢宗当是此二儿幸甚爱护之闻陈考聪明淳实专读书不饮酒将来必长进惜吾侄不见之也常怪诸侄学问不及其父兄近闻其酒量皆过於父兄乃知人各有所长也新正人事匆冗又属治行无暇不及别写书惟尊照幸幸

新岁伏审尊体纳福深慰思慕小弟此月十八日钦蒙上恩陞除翰林学士兼左春坊左谕德儒者之荣至於极品顾其愚陋何以得此诚由祖考之垂庆老兄之教诲以克膺此遭遇然上恩深厚无能补报惟时赐教督以励其不逮耳栗侄必馆授如旧稷子读书烦令用意教之今岁甲首之役乞与安长老言之一切买办照衆例纳钞幸免管都勾追之事盖家僮无状虑其取怨於乡人故也行俭可以安意教授矣时能见过一督视豚犬子否幸拜意烦令诸侄録司仓伯诗文来立俟此事不过一日工夫可了而累附书求之不得此吾家子姓之贤否可以槩见矣奈何数辱书知尊兄尊嫂皆纳福又辱远致德禽慰喜交集此间自闰月来举家皆病甚至无执炊者三月十四日严氏妇产一男子而母子皆病至今服药不效盖自到京来其屯蹇未有甚此两年者亦惟听之於命也家事极感尊兄纲维主张近闻小仆买车事小人之无状幸甚不必与较也小弟居官食禄今二十年君恩之重鲜与比伦常夙夜自愧材学浅陋不能补报万分之一惟有一心清慎奉法循理庶几少免忝辱之讥耳宗戚乡?有见过者亦未尝不恳劝告为善毋为不善以膺享太平之福泽此小弟平生之心平生之言也近闻宪司及官府到县数数有以吾家名干求解事者未审尊兄曾闻之否度亦未必尽闻或云顽惰之仆亦为人所诱曾到林公前矣此事未必尊兄不闻也有便千及示下为望大抵人家有德义者可恃有显要者不可恃目前如元塘之钱学堂之萧皆恃家有显官傲然为非而不顾致不测之祸岂非殷鉴幸尊兄以此广教戒之也小弟自去秋来病日益加目日益昏一子又懒惰不学心常郁悒不舒每受一事转盼不复记忆盖老病忧闷如此也临楮不觉乞尊照不具久不奉书七月末有种子之殇自此恸闷不已旧疾顿加公退後不复拈弄纸墨也此儿因在隔壁曾本清家读书为其家不肖恶子以毒力戱弄之致疾时其母病不及与之治疗两月後积为气块及请医治又皆误认为虫积用药近八十日不效而愈甚又别请医然後知其为伤损所致非是虫积而已用药不得遂灼艾已遂灼死生死虽有命然此不能不归咎人事也此儿甚淳笃虽幼屹然有巨人志不肯处污下听受教训服膺不忘孜孜贪读书务上以此甚期望之且小弟素常痛惟先谕德公生父生母一脉中絶故闻此儿初生即昭告祖考以承其祀庶续本房一脉今每念此事岂能使人不痛恨也此固小弟不德所致夫复何言一长者愚惰毕汚不肯向学对之但增人懊恼耳日来况味如此但觉自己气脉转索然何时一见话此中曲吾家後来门户吾满意望奕奂宜及今早留意也家乘已达否因便乞示下更乞戒栗鵷宝藏之遇亲戚及斯文友朋明信忠厚者可以一观不可泛泛示人也尤戒之不可借人盖薄俗可畏也云亭已到家未渠行时有病今如何乞示下此甥虽质鲁读书不前然为人淳实本分所为皆当理鄙意甚念之也片楮草草不多布

康甥来承赐教帖所以敦勉之意谨服膺不敢忘彭昂归曾奉寄画像必已彻达家乘已久完但欲自作一序未有工夫及作一匣盛之漆未了故不得奉去城外舍下无人切烦垂照栗鵷今岁教学否艮被累在江西不知何时得解脱渠平生不肯务学今作生员又如此虚过岁月可惜可惜鵷寄信来索小四书今附一本归诸孙读书如何稷子资质顽钝加之懒惰无比小弟病体又有公务常无暇其在此一年记书写字皆不如在家时远甚亦付之无可奈何之域矣奕奂可以此为戒也奕闻议山东王宅婚不知是谁房下还是老姑婆之後否然闻王宅今为人皆本分可相处大抵今後诸孙议婚只须求老实本分人家不可论贫富凡穷秀才穷庒家但有德行便是好人可与为亲惟衙司中人则不可他日渐染来坏小儿子心术也且吾家先世祖父皆未尝有与衙司中人为婚姻者盖亦是此意也片楮草草乞尊照不悉不悉

冬寒往来者具道履况纳福深慰下怀小弟处各赖庇苟安但家人多病幼儿数口隔远旦暮在念无好怀抱耳亡妻未有葬地甚感老兄及建平弟彦实用心之至何以报德也楮园之地极蒙德刚兄弟厚意然此欲以奉厝先父却待小弟归整理亡妻必用别图此在老兄一主张於祖坟傍近附葬为足更不烦渎也今欲令稷来谢恩就携一男二女皆来而附载百链德遵之舟亦烦老兄主张也诸儿来後新妇数口在家无得力人烦老兄老嫂时时一见过垂照也

久不奉书惶恐惶恐栗来承教帖知老兄老嫂皆纳福兼承嘉贶感慰交并小弟虽旦暮勉强支吾而体力益衰视听益损旧病日加重惟以君恩深厚不敢图便其私也濠下祖业稍稍复旧皆赖老兄之庇然祠堂家之所重迨今未复寝食不宁已有书与稷及有附物令急复之亦有书与复环之子具道所由兹事须得老兄主张不可以缓然亦须令涣得所而後迁庶几以尽敦睦宗族之义叔粲叔车回小弟已有成说托之矣惟老兄裁之初欲留栗就北监冀得早晩切磋之渠必欲南行盖苟且颓堕积习成性甚可叹也渠既如此诸孙之学又不审如何老兄固高年然此事不宜置度外也稷秫尤望教督之不踈外之如祠堂已复望遣稷送其母来片楮草草乞尊照不具

久不奉书盖公务所縻而晚退又目昏不能作字故尔因循然慕恋之私未尝忘康进士来具审尊兄尊嫂皆纳福慰莞无涯诸侄生意津津可喜但未审学问如何稷在家烦教训之使不入小人之伍千万千万秋冬史事毕必请告侍教不远惟冀若时善调以副所仰不具公绪行曾奉书计必达比闻尊兄尊嫂皆纳福殊慰远怀初闻奂生子大为之喜昨又闻奂妇丧又为之恼怀见家人说此妇恭逊和柔甚能事长仁者不夀伤哉伤哉今法度清明吾家子弟宜依本分治生理公门不可干求小民不可凌虐惟老兄幸教督之耳小孙处乞发落诸侄照管进士皆拨观政凖在礼部孟勤崇本兵部晅汤刑部序在工部皆安好小弟所欲言者前书备矣兹不赘凟伏望留意稷姑留在此未便遣归并报知之欲公绪到家後即行望以鄙意道之也三月二十四日晚灯下草草书奉

久阙奉书不胜怀仰比悉尊候起处纳福甚慰甚慰小弟近扈从廵边历渔洋出塞数百里往复一月赖庇平善但天恩深重补报无能夙夜为愧耳诸侄学问长进如何奕奂如何闻旅一子极笃实五月失之甚为悼惜吾宗近来好学者絶不闻有人大是可念而豚犬子不肖比为羣不逞所诱又是可忧也烦老兄力为主张杜絶其往来惟尊照不具

与宾畿弟书【十一首】

前日善乐回曾附数字想已到前时见说欲往广决不可行此时瘴疠方作也当爱身照家为上不可轻易近在书舘中会一叶先生是淛东人亦钦保来编书此公原充武功卫军後调甘肃护卫与老父交最久谊最深甚能说详悉盖是二十八年十一月弃世葬在甘肃城南葬时此公亲为治丧又说罗宪初到彼百无一能後来逐渐解事颇有收拾此公则二十九年得代归遂不相闻矣又言老父在彼极贫薄然刚介毫髪尚不肯苟但患痔漏者十余年苦楚不可胜道其後亦竟以此疾方不起闻此恸恨可量兹因日孜行故用报知吾弟也劣兄在此大略粗安无他所急乏者人力耳有便望发羊生仔来应朝夕用紧望紧望不多布

彦晦来得一敬兄及吾弟书始知已达广州前时章洞然归曾附数字力止吾弟行以为人事如此不宜远出计未必曾见即见之恐迂阔之言亦未必能见信也然得一敬兄同行亦庶几不足为忧矣客中凡百和厚敬慎保身为上微利不足屑屑计也明春便图早归区区将有所望焉今编纂成已奉旨送吏部定夺三二日恐有除授未知何向挈家之托惟吾弟是赖幸不久淹瘴乡耳一敬兄命索竹林诗文未即离京师当为成之匆廹不及另书奉复千万致意前有书托贺舍附乡人回想必可达陈情之事都府移文陕西都司开伍工部移文江西布政司止留皆已发行想七月间方转行至泰和也卑兄才识甚浅陋在近侍今九年无寸补於朝廷仰荷国恩深厚广大天地父母无以过此吾兄弟及子子孙孙当何以上报也贤弟既免远行便应祗守坟茔不可远出不然非但无以慰先灵於地下实上负於国恩天地鬼神岂可欺哉更须削迹公门交处良友既可养德又足远害切宜慎之吾弟虽未尝有此失然犹不能忘言者兄弟之情也都府文书六月末必到永昌却不审宪弟动静如何近见晚成说在福建被事若有消息可急附报来也闻此弟有妻子在彼衣食尽不乏未审其於乡里之意何如耳今幸吾弟在家梁村田租万望视为己事借数日之劳往彼整理盖所费如此经五六年未尝得颗粒之用其孰能堪之今秋必须筭结明白早晚求的确人或发小仆将租簿来也子琼盖不可以其貌信之会间可就示以此书孟洁病气瘰至今不减而亦不甚介意盖爱身不及於爱酒衔盃常多於饮药之时也此非他人之言所能入必待老舅母至然後可以严约束也学诗先生前烦拜意别来取踈外甚负罪承委作传稍暇即纳稿不敢以鄙陋辞也草草不尽言

羊生仔回有书备悉下意想已到但曼子回至今无一字示报颇为悬心乡里来者甚多又不久然问之皆不知岂吾弟常在外故不及寄书不然是意中恠其不当遣回耶此子到家宜早整救勿纵其烂熳也今冬或来春欲遣家人回使涉知立家之事升合租糓皆望吾弟整理遣回之仆絶不可信付近日临行发出大弊在叔蒙面言之可为戒目下欲求一居得幽雅好隣为上不必广大亦在吾弟为之相度前时与晚成说者此处盖好但不知他人意下如何也宪处近曾附书去人回寻问不得恐其尚在福建也若知的消息可见报开伍文书已久到卫矣吾弟在家无他嘱但望不造公门不管闲事此为保身延福之本切不可将自身作人情也宪弟妻子此月到京得信立及万中家小归就附与同行到家宜加意抚恤勿令失所寡妇孤儿行八千里陆路至此又行二千水路到家可谓甚难吾弟宜念宪二十余年军中艰难又客死远方今见嫂与侄如见兄也啜粥饮水甘苦同之一子勉令读书将来於贤弟必有助益二女择乡间本分好善及过活从容者与之然须得子弟长进者方可善自主张宪妇亦自能事必非久累贤弟者同居之际必自体恤若一付之他人必有不及凡人兄弟无有不尽情者多缘妻子以生衅隙乡里比年此事纷纷虽吾弟友爱深至临事明决必然无此而我惓惓不忘斯言者亦区区之情也千万照之齎回文引到家便须缴回闻静端妹病笃为之悬心今安否如何有便见报也此间事宪妇能详楮笔不赘

不相见十年岂胜驰情不审吴淞归後动止何似曼有消息否今遣稷归凡百以卑兄之故教训教督之不使辱吾父母即吾弟之赐也吾弟自今亦宜少出以理家务为上老兄之所欲言者详在康甥面达亡妻之没承乡里亲朋厚意不敢忘不敢忘公冗不得一一奉书致谢烦吾弟悉为致意

自得南京十月初四日一书後遂杳然不审何时到家闻曼有消息不审的否因便皆望报知前书托问吾家事悬俟详报所喻四两三钱者就以相奉更不必言还稷秫望以同气之亲教诲之为好人更不可似前时冷眼傍观也独孤所録文字今附去昇在此从师读书只是懒惰可怒耳匆匆不悉老兄冬来旧病顿加服药多不效四肢百体皆痛然不敢斯须偷安情况可知矣所嘱吾弟吾儿勉力为善人守本分不可於分外惹事也切告切告

近两得书多感见念且知吾弟履况之安良慰老怀前闻将有山东之行吾弟今年六十儿子已长居止已定正宜安静以适暮年岂当碌碌一身朝齐暮越动涉万里而不知止血气既衰戒之在得切宜反躬思道不宜弊弊以利役志也教子一事最是紧要闻昪天资甚好德安公忠厚之报或者在此教之有成未必无利勉之勉之寒家二孙烦照顾诸仆不律更乞料理不宜放纵也只为豚犬子在乡好利忽义获罪乡里不敢遣归家中须赖吾弟照管也昇亦无大过吾察其心旦夕惓惓念叔不已兄子犹子毋以我故而遂外之容有未是处亦恕之可也

度岁来远想吾弟安适爲慰遐思兹因郭佥宪行奉尺楮以代面讯稷未便遣归家事烦吾弟照管康甥尚未试去取未卜亦听其命闻昪喜学为人亦识道理德安公忠厚之报或者在此须加意勉其读书也读书须求明师乡邑无以过二梁者吾弟爱子须破悭始有效也昇在此亦不废读书但资质钝却类其父也如见刘壻烦勉励向学无堕流俗也陈年所遗孤寡幸以舅氏故频顾盼之康姑丈会间多致意

奂与稷来皆承惠书多感多感吾兄弟念今皆老而士奇七十有一尤爲衰颓此理之宜然无足恠也但寒家尤赖贤弟垂照度在至亲必不见拒也昇两年来惓惓欲归省叔盖自渠诚孝之心念叔之高年也但以此中左右无得力人故未遣之今得稷来渠之归省之心益切俟冻解春和令与蒋壻皆挈家归也因便先此奉报见稷说贤弟欲析一分产业与昇视同昪昂此又出於贤弟孝友之笃岂独士奇之喜德安公与宾廉弟虽在地下必见鍳佑而吾弟百岁後铭文行述可纪之盛德也又有一事奉托往年稷与陈年曾约为婚姻而未有定论今其孤女是儿妇抚养吾不敢忘先妣之好贤弟幸主张成之为叩亦烦达之止斋族长也

屡得书及遇乡里来者具悉吾弟安好甚慰远念每念吾弟今年七十有一吾今七十有八皆人生所稀见者然人衰老宜更自爱重其身治痰气之药须常服劣兄无一日不服也向者昇所附回药方甚好宜求精於制药者常服之善自调养之外教诲诸子向学交处正人善人不可堕落流俗也时过吾家教稷亦以此语吾弟切勿外之也过东门见诸侄亦冀以此告之

康宜清评事归曾寄书必到昇侄八月二十四日至此早晚甚得其力老人遂大省懊恼自度暮年须得此侄在左右吾弟能惇兄弟之爱则当辍以见授也烦与荆妇言之用意照管昇妇明年须携稷妇昇妇皆同来盖稷夫妇住三五年後遣归昇则留扶持老人也甚恨与贤弟别时忘言一事萧所芳所占井至久不还祖宗之物吾终不敢与人已有书诉之思贻兄长详悉备矣烦吾弟面与所芳一言谁家无祖业望早分付为感盖某平生不敢分外占?他人一毫况所芳亦是亲戚吾岂敢辄为非理之求哉越理妄求吾所不敢但所芳亦须存此心不可失亲戚之欢耳今不遣书令稷整理者盖虑其年少不晓事激恼亲邻耳吾弟是所芳兄弟素交思贻兄是其外亲幸相与周旋明白得复吾祖宗之旧感德不浅也片楮草草望留意不悉

示旅弼鵷艮书【二首】

吾在京师十数年朝暮得汝兄在左右相慰藉汝兄数年来德行文学皆大长进而一旦止此命也然吾未尝一日不思之伤心思汝兄不可得则又思汝等冀汝等长进皆如汝兄也汝有父母不能来然吾之心未尝一日忘汝也闻汝等为一善事即喜极忘寐为一事不善即痛切於心诚以光绍吾之先业以传之後人者在汝兄弟也汝兄弟何可不勉近日闻汝等析爨伤心伤心父母在上汝等忍而为此何事不可忍为矣此非但我为尔伤心不知汝兄在地下当何如愤惋也汝婶来说此父母之命非汝等所欲然以吾观之必汝等各自为心不肯恊心老父老母无可奈何故为此不得已之举凡异爨者必异心老父老母见汝兄弟异心虽日有甘旨之奉其心岂能一时安也汝等皆号儒家子又出为人师岂可便为此事且闻造屋尚未完结今兄弟三四人不齐心协力了落岂犹欲以此累老父乎更相阁数年不能了落上则孤负父母为子孙之盛心下则贻笑於乡里矣勉力勉力切不可因循过日也凡人一家之亲有先後轻重有父母而後有兄弟有兄弟而後有妻子不可溺於妻子之爱而失父母兄弟之心尤须用心力学择交友谨言语为保身之计凡人财物得失聚散亦系乎命旅近遭刼盗此在旅何足深惜乃至於失意无措在诸弟亦岂可不怜旅哉不审汝兄弟於我之心如何但我切切不忘以此言告汝者重是祖宗一气至亲亦望汝兄弟他日以此言告吾之子也汝兄弟早晚家居无事时移步去督视羊生令勤谨生业不得放懒更发落他和睦隣里不得无状生事叔之家事即汝之家事不得落落也有便常寄书来勿羞不文也

吾二月来一病几不得与兄弟子侄相见仰荷朝廷厚恩赐良医药今平安矣然中心无限欲言思汝兄弟一见何时可得徒切此心耳人来闻老兄老嫂皆纳福深慰远怀又闻旅专意治耕业真生计最善者也为之喜而不寐弼复教学尤为可喜但有暇不废自己工夫则善矣若於今少壮不勉力过此不能有为此吾所躬蹈者今虽悔无及可为至戒也又闻鵷专任今年里役平生为人本分必不生事以贻父母之忧矣然须勤慎以公务为重但早了得公务则自己亦安乐有暇亦须自进学人若只是本分而不读书晓道理块然如土木偶则亦何用勉之勉之闻艮入县学有志务尚诚可喜若不务学问徒藉此为名惟日追逐俗流为苟利之计则又不若作一白身闲人也勉自进修交好人为君子以光祖宗千万千万盖吾先世皆贫然从来清白相传不肯苟利故出仕者皆有氷蘖声姑举百年内近事言之待制公着在史传不必言如云衢伯祖为贵谿县丞一清如水而善政及於旁县为新喻州判豪猾歛迹後以直道不容於当路即谢病不屈而去退庵伯平生洁身如玉雪不妄交一人独与罗邓二先生厚善世号杨罗邓吾五六岁时与孟洁发蒙读书於学中时三先生皆为训导常记一日晚煮毛豆一器酒一壶三先生同酌成懽退庵伯曰吾三人皆将仕矣如有一人不自重贪取民一钱者後不复可相见其後三先生皆仕为达官其卒也皆无一钱以遗其家司仓伯虽杂职平生凛然节操以古君子自处渔灌伯两赞剧司为人坦坦平易然终身未尝苟毫髪之利族叔起予二十四为黄陂令持身廉介笃于爱民民至今有奉祀之者吾家百年之内仕者惟此数公耳而其所行皆若此後之人岂可不思继承之哉凡人在立志能养其志於贫贱之时而素定焉则他日出而仕也举而措之必能不变所守矣诸侄勉之勉之无事闭户力学谨择良友相资益非自己有公务不可入公门不可预闻他事随世俗波荡以坏家法况目前成败纷纷可为鉴戒矣叔侄至情临楮不觉多言盖未为此事而预言之则戒之为易若既为此事而後言之则欲戒不能切不可以为老人饶舌无风说浪也闻容安及诩弟之子欲入学读书大是好事汝兄弟须力作成之拜意朱先生陈先生初病起兼多事不及奉书後有便却专书奉叩也闻稷子从栗读书吾甚放心幸用意教之切要戒其不得与轻薄子弟为友也奕计今岁必发蒙且收他放心不得严急日读书不必多只要读字明白也渠归时病目去岁闻尚未瘉不知今如何却用早疗治也艮作急为録司仓伯诗文来更分付容安作急为録退庵伯诗文及中乡试会试等文字来专望专望此事何难前後凡几书回只如风吹马耳过也

书示侄旅鵷艮

吾离乡今三十一年未尝一日不念祖宗坟墓而不得一展省诚以受国恩深重无所补报不敢言其私盖不孝之罪万万难文又念吾贫贱孤苦时兄弟中至亲至爱者惟汝父与我上赖祖宗垂佑今吾两人皆在汝父今年八十有三吾六十有七而旷隔六七千里今二十余年不相见每一念之为之心痛杨氏门户日夜望汝兄弟卓立上光祖宗上光父母自今更宜加勉加勉不可混同流俗入公门惹是非凡人安静守分自是名誉好身家安勉之勉之孝事父母兄爱弟敬各尽其诚抚诸侄如子如此即一家和气充洽自然有福矣各处祖坟时常带引诸小拜扫此是重事更父母前多为拜意稷留在此未便遣归家中烦二老照顾千万千万汝兄弟亦常用去照管也见桃源萧壻可教诲之令本分依道理行事不可汲汲於利以招怨恶只守父业自足更不可别用心求赢余也见沙村刘壻教之从师进学不可懒惰若用何书令写信来计如肯来此进学时在後伯埙来令随来二小女在乡父母在外拜意老嫂乞教诲照管之为感

示弼侄书

想岁底必到家侍奉老母安乐兄弟和翕但未知父葬何时墓卜何处吾日夜在念然鵷艮未尝寄数字言及此也自今有便却作急附信来慰吾意也吾所望之夔之序者勉力辅稷於善道必使之杜絶小人之交而後可以渐进於善道千万千万此外所望者诸侄与稷岁时勤勤展谒祖坟此子孙第一事也勉之勉之老叔自之夔别後未久闻兄讣音大恸数回精神气力顿衰八月後又闻家中事不如意者十八九心气郁结顿发痔疾苦楚日夜至今未愈也退闲未能又况味如此因遣小仆回附报知之

示弼鵷二侄书

自四月得之序书其後别无一字想是丧事无暇也葬定以何时墓在何处兄弟须同心恊力务要安稳老嫂必安好儿子媳妇孙子孙妇须齐心孝敬也之夔何时到家吴江两次所附书物一一皆到矣汝兄弟须相友爱和睦凡事遵本分存大体莫落人後为人笑詈也教子侄务读书以承世业是切要事凡旧亲戚须敦情好不可踈絶取田租生谷不可太严体验人情当缓即缓当免即免非但可以省事亦济人长福之一端也力辅稷为善不可以其不受善言而遂絶之近闻其数事大使人懊恼不已盖不肯亲君子远小人以致结怨乡里非一而足切须戒之切须戒之羊奴仔专跟随之为爪牙为恶不小尤须戒之尤须戒之不然吾别有处置也去年曾存中回曾有附为其临清淹留一年虑其飘荡已取归待後有确便却附来也

示鵷侄书【四首】

岁前两得汝信知吾家消息又闻汝兄弟频频过家中照顾婶病足见亲爱之厚甚感甚感只是稷子不才不肯交好人惟务外饰不学?为不肖子汝与弼都无一语教戒之此却不见亲厚之意今後切望严督之为嘱闻汝父七月以来多病今已向安甚慰吾之怀想汝兄弟善奉养不可频作非理之事以激恼老怀吾秋间必归展省今録诰命先付汝观之吾仕京师三十年未尝敢萌一毫分外之心为一毫分外之事人所共知汝兄弟岂有不知者近年乡里有一様害民小人为御史布政司按察司府县之官所治又有一等贪利之人假我之名为他解释称是我亲戚是我学生之类多者得数十两少者得十数两此様人今有死者亦有罢官亦有尚在而不悛者天地神明鍳临在上如此攫财岂能长远受用今朝廷遣内官遣大臣来江西专为扫除奸弊以安良民圣旨甚严吾家当谨守法度不可学俗人粗心大胆仍前谒见上官为人求解以苟微利切戒切戒料尔兄弟平日所为未必尽善今幸得免无事足矣切不可听人鼓诱又去管事虽至亲有事亦不可管汝若不从吾言必累身家必累父母为祸不轻切戒切戒我已有说矣但有人假我名解事者必奏知汝兄弟切勿堕此?穽也吾为保宗族之故特书此示汝切不可示人也

经夏远计老兄老嫂皆安诸以下无事吾此中亦如常但所以未遣稷归者为渠习污下欲稍化之然下愚之资恐终不能着力亦惟尽吾诚而已诸侄宜猛省向善目前纷纷可鍳矣二孙望照管有便勤勤寄书为嘱刘蒋二壻勉之向学亲近君子毋习轻浮也汝兄弟亦须勤力教子习儒业不可失坠祖宗门地切要切要更戒饬两家诸仆不可分外得罪乡里常须点检之也自稷来後连得吾侄二书知家中事喜悦不可言近年来汝不舘授不知别有何生理但舘授原是吾儒家生理不可弃也汝勉之勉之更传语旅艮皆须教子读书继儒业切要切要汝兄弟孝养老亲之余善抚奕奂督切之成好人兄弟之子犹子也闲暇皆须到官濠下照管不宜相外岁时兄弟子侄同拜祖坟不可落寞也余不多嘱

东里续集卷五十一







续集卷五十二

钦定四库全书

东里续集卷五十二　　　明　杨士奇　撰家书

示稷子书【十九首】

去岁以汝母子城外非久居之计令於东门祖地上作居移回亦作书奉吾兄达知此事近吾兄复书云东门屋地是彦中房下之业非吾曾祖待制公房下之业彦中是吾兄所承继之父若如此说则是我妄争此土矣妄争者闾阎小人所不忍为而谓我为此乎我平生未尝於他人有一毫之妄争乃肯施之於兄乎汝不能知吾今略言之待制公同父母兄弟三人分三大房皆在东门一处住长房是今容安之高祖会可第二房是彦中之祖圣可第三是待制公彦中之父公安最富後来扩充屋地却多於两房吾待制公致仕回子孙衆盛遂买官濠下土作居移住独留第五子公武仍於东门祖居住公武兄弟五人田产各已分惟屋业实未分也公武後无子子言叔承继之洪武年中子言叔子超叔仲殷兄以贫窘乏用急欲卖官濠下之空屋地我时虽幼独不肯出笔一人不出笔则买者不敢承交二叔见逼不已遂以东门所共分屋地并塘皆贴还我然後我与契上画字故当时刘永夀买契上价钱皆二叔一兄得之我独不得者盖以其东门所共分屋土并塘与我相换易也然我随母在外未曾回东门住仲基兄在盘古山住与萧壮父子致閙问我借子超叔分与我之屋居住子超叔文约一纸是亲笔今见收在仲基兄处盖因当甲首而吾适不在家先母用此约於仲基兄抵当钞五百文买铁索纳官吾兄弟相友爱无间後来亦不曾取赎此约宾畿具知此事从前来历如此虽後来官中抄劄亦只是空地一间见有文册可考也吾之此言一语一字皆实天地祖宗鍳临在上不可诬也而吾兄辄为此言岂以吾为全无知耶岂真以吾为妄争耶吾今所以说与汝者以明吾之受分於祖父者来历明白如此实非妄争也然吾兄既如此言汝便让之更不可思想去东门居住城外固非可久住可从容别为谋也乡邑近年故家子孙皆以分争产业交恶此吾所甚薄者汝宜戒之汝宜戒之兄弟相让自是士君子当为之事汝不可便取疎外闲暇常常去伯伯处听教训也匆匆只此

自汝兄弟起程後吾惓惓在念昨日得过济寜之书知一行皆安可喜然须到家後有书来始得放心也此间自汝去後阖家皆感冒风热证汝母及紃秫特重今皆向安惟紃未甚解耳吾亦昨日始出视事家中所急者南京未有人为粜俸米【阙】来早晚缺用也汝经年在外到家便须亲去各处展省先墓当培土处便培土不可忽略过凡家中一切事务与荣兄从长计较行须听他说必然不差俸米必须於官仓下交决不可於人家对过恐被人作侮後悔无及去关米时尤须与人恭谨谦和居家最紧要者爱惜家人务令衣食充足若有不晓事处缓缓教之切不可轻易辱慢此是朝廷所赐者二童更须爱惜此意亦须说与新妇令共爱惜也汝丈人处近有一欧阳生来能言此老在彼家业稍厚恐未便得起身当是八九月可到家然亦未知的实如何也今附梁太婆祭文归可请人写过灵前焚之须备猪羊庶品之仪去祭余不一一也

近有两书附刘本静及公差办事官回兹因子通行再附此吾此中长幼皆安亦闻汝辈平安抵家又闻乡里今岁颇收米谷价平小民不至艰苦甚喜甚喜但闻?子保母归病遂已安否切须照管之?贪趋读书可爱秫禀受北方之气摆掉不驯然有时发志向前记书认字亦自可人吾以是公务之暇闭门却扫虽老病而对此亦足自遣第恨汝母去世早平生劬劳而不见其可翫时也汝理家之外宜闭门读书写字久而有得厥有真乐凡疑义未通处求教叔车叔庄及常亲近郭彦铉先生听教益一切流俗轻薄人可远絶也十分用意照管一应文籍书画吾爱之甚笃致之甚艰汝辈肯学将来大得其用也俸米分送亲戚已了未买屋地所贷物皆偿否刘皮匠所占先业曾经理否急欲知之可报来孟嘉何时唘行便中亦报来看觑菊英所带回人口老少并须温存抚恤常令饱暖有不是处但容忍好好教之切不可打骂原家中婢仆待之亦然向所写陶渊明遗子之书常贴置静坐之所遇心中不平时举目一观忿戾之气自消矣吾儿卓立务为好人君子将来二弟皆视汝为法则也勉之勉之公门中絶迹不可行公门中人絶影不可交皆吾所甚恶者须猛觉悟毋为人甘言谲计所诱也但絶此一念便有向上之路矣汝勉之勉之

近得伯伯及康甥及汝寄来书知平安到家并家下人口皆安慰喜慰喜吾此间长幼亦颇安传闻乡里夏间不雨甚为小民忧之今果如何若乡间果天旱处则田租量宜取之不可刻画求尽得也吾儿凡事寛厚存心为好带回家人加意爱惜毋纵容他人欺压之也出入慎重勿与憸人为侣则自然一日一日长进矣锺孝先在此所借者已如数见还矣更不可问取也俸米关支如何曾送亲戚否刘人处屋地已取得否移居如何若移居後东城外是谁看守所带囬物还人皆发落否康甥行期如何可一一报来告知下落也一应书籍文字及诸妹衣服都好生照管今日得昇侄清河县书度後月初旬汝母及弟妹皆到家一切事须悉依吾所写与汝者行之勿违吾与纶?皆安但申子犯酒昂子皆病而昂子尤重今早晚衣服饮食全无得力人昇侄若能来则附搭一的当人来若不能来则不可强也宾畿与刘子望在此皆安但其事未果决未有归期尔其家事可为照管也近日有折俸钞五万贯於乡里商税课程内支文书恐六月方到必在府中关汝去关时必谦和尽礼得支後须好生收贮一贯一百不可妄用吾此间有用也

吾病体入夏来略安但聪明益衰行步拜俯甚费力此亦年纪当然不足怪也而早晚得宾畿在此相慰藉差可自遣但汝母弟数口归迨今无信不知何时到家以此挂心耳又闻交妇及康住皆逃胸中甚增磊块吾平日教汝待臧获恕处乡里和不与小人相接汝早从吾言不致此失未审比来有踪迹消息否有无宜寄书报来吾在此每遇一乡里人来辄问索家书盖出于爱子之心近张时荐王善学来汝皆无信是汝不能体父心也甚孤吾望汝母回时所分付诸事悉遵依行之或吾所言有未审处可质之纪善亲家为斟酌裁处也龙人及曾胡记田土等物一毫不可干预悉须还之陈氷土亦须还之今後切戒此等事不可为也居家无事时闭户读书写字出城外督耕一切下贱小人与之远絶闻叔车在隣近舘可频去亲近教益自然渐习为本分人矣切要所望於吾儿者立心忠厚戒刻薄重义轻利多积隂德庶几增长已福以及儿女耳吾之官禄不可恃也人之可恃者惟积善必有报吾儿勉之目前纷纷可鍳已栗年二侄永龄可喜皆考过然自今已後须猛力进学方得不然此未可凴恃也年居乡无外事甚好但勉其节饮勤学将駸駸向上谁能御之考本分嗜学更难得先师之後所望二侄宜语之使卓立也江隂父子放肆不顾身家可为之忧然又不喜人言近常州来者言之极详使人耸然然吾无如之何也可叹可叹严士正在彼甚得士君子之誉宪侄亦可喜孟京之後亦不寂寞矣秫须遣之读书不可荒废有病频请邹孟义看眎也宾畿公余皆极口称誉吾儿勤力起家然非老父所喜盖人生衣食之计只可随时况汝只力无助尤切吾心自今凡百放缓以休息已身惟有修德务善不可缓也勉之勉之组娘安好如何梁婿舘何处康甥舘否有便人皆附报来昇侄行止何似亦望报此间近擕数小归分付阖家大小须爱惜?举不可作践要皆如自儿女待之

近日始得汝五月末书知阖家安独福住病不起人死生虽有命但此僮不能无遗憾者平时无人照管食冷卧湿风雨寒暑纵恣自便至於有病略不顾问及其病剧方始求医虽有扁鹊岂能効力今後当切以为戒家人男子妇人皆须加意照管但有疾病便早与医疗不可因循病深则难治要知人力难得不可轻易看也此事亦须内外皆用心方得更有切语尔者不可辄听小辈谗言加怒于人盖小人多借汝以报其私讐不可不察凡事须是亲见的实方可出言偏听甚是害事不可不虑每事听教丈人决不误汝大抵为人省事是安乐第一法守己须是清廉处人须是谦和结友须求辅德临财须思合义吾儿勉之房屋未完想今木植难得更缓一二年作数间土堑居於前尽好汝只身无助无苦役心力也今後更不须买田随时过遣也非独省目前争竞亦省後来之累也更汝目下二三年皆星运不齐加意防慎吾三二日间有远行匆匆附此

近闻江西大水未审吉安如何甚用忧之四方水旱之事常切吾思虑何况乡里而吾儿书来凡乡中雨阳丰俭如何未尝一字及之深不满人意自今作书必须及之伯伯生谷只取三分之利此最可爲法人蒙实惠必不忍负之既可济人亦可长己之福汝当效之也本之书来切怒叔济爲无礼於其嫂与侄吾意必无此事然已附书刘雷啓问之矣若果无之则当以实情自白以杜谗譛之口以全叔侄之恩吾儿可以此书示之吾儿家居凡百处善循理不可用意於义分之外乡邻有过一切容之勿与计较凡灾伤之处田租当体恤寛免慎毋过刻也闻已有棃板甚好後寻能书者誊录寄回也在家闲暇勤习黄庭经或乐毅论专学一帖久则自然精熟熟之後又学一帖可也前书所嘱付者皆遵依行之此不复出

公差人行数数附书回必皆到前书所嘱者今不复赘但遵依行之却一一报来叔车来切切言二事其一谓叔济欲就教职吾今亦不复阻抑之但吉安庐陵皆不可虑惹是非龙泉僻静可为新淦亦或可听自主张吾不能助力也其一谓蒋重欲来可听其来但要其家父母情愿吾家不可强之来亦不可沮其不来盖吾老矣亦欲了此一事也但来时其家得一老成能事伴当送来途中好生照管足矣搭船亦须得诚确可付托之人方可盖路远年小恐性情未善也礼物不须将一毫来虑途中惹事况吾分毫无受也其家亦不必亲属有名分者送来吾此间儒素凡事随时不能一一如乡俗具礼也来时只七八月可行九月啓行即不免途中守冻守冻甚艰难也此事可与叔庄孟勤言之今寄治心痛膏药四个回如疾发时先以生姜擦痛处却贴上膏药即用双手炙热於膏药上熨七八十下以得汗为度外有六个分与三女遣人送去也萧亲家来求墓表後有便寄去刘钧能改过否西安无谋与人撑船去年八月在临清已被人打死吾孟省兄竟絶祀矣可伤可伤人之不学无谋者可以鍳也家中一切事依前书行曾蒙啓带书来後再不曾得书想家中长幼皆安此间阖家亦平善无事所寄宜春谩稿复见心诗录本胡学士书简田粮册子皆到今後有的确便人还望寄宜春谩稿亲笔本及胡学士亲笔诗尽数封识将来要装表卷册专望专望弼侄及叔车叔景在此皆安但三人皆中会试副榜当除教官不免俱抑郁耳然此皆有命渠固不达也今殿试曹典史作状元所谓平步上青霄吾乡素有名誉者皆立其下风矣今年会试吾邑中者二人曾翬第二萧聪第四十六尤出意外之料殊可笑也中副榜者任衡梁楘杨继萧穰刘尚锡王粲杨弼孙裕萧仪袁和曾良龙文王镛萧缵萧隽欧阳凯曾衡总十七人皆将除教职又取副榜再试中二十四人皆冠带於国子监读书吾邑预者三人龙文梁楘袁和已送入监矣罗崇本除刑部主事蒙啓除行人皆在北京德遵病未愈德逊必已啓行矣

近伯埙回有家书及附三两与陈中令往兴国启外祖母殡归葬此是吾平生所未了一大事吾儿宜用力赞助陈中了之以成吾之志再不可延缓祠堂汝自相度斟酌若月日得利早完为好前书令助叔庄处丧事不可因循寺下不免冬年时行祭礼刘钧如未作生员则已之若渠能教乡舘自求师授经足以勉进成材作生员非不可但是近年学校之风颓坏後生习成荡性十有七人无成效也吾儿家居督耕之外闭门读书讨究义理考古人嘉言善行遵而行之无限清乐切须交处好人各处祖坟岁时须躬亲遍历展省不可遣人代去东门伯伯年老早晚闲暇常常去听教训以知往事盖吾宗惟此老能知前事也看管孙子父母须自用心不可全付之下人且未可议婚待十岁後未迟议婚须禀命老父不可专擅一应家中书籍文字并须常常较过毋致损坏此间五六月家中大小多病丧一老使唤妇人昇侄所生子甚可人周岁後一病历数医不效而死甚可惜也所索文字附的当人来为望昇在南京至今未回盖柴迟钝发卖未得也曾永龄至今未到可咲报其家知之

吾近得泄疾四昼夜五十行危甚幸不死然亦顿衰惫不复可支持矣所望吾儿者只有一事但痛絶小人之交吾儿即可爲君子矣吾平生所不足汝者亦只此事常磊块于吾心胷间汝体吾爱子之心勉之勉之即吾旦夕死不相见亦只有此事奉嘱也勉之勉之

近日户部公差进士行曾有书必到因康啓常行再附此前书所索文字作急附的当人来非其人不可妄寄有便多寄豆豉来户部俸钞勘合关支後附的当人来寄汝母画像来汝母坟前享堂又累乡里虽有朝命吾甚愧之自今切戒切戒曾永龄至今未至闻其同载之人缘途淹延皆不欲来也紃病如何好生照管之父母甚念之也此中长幼皆安家中看管孙子为父母者当留意不可全委以下人恐将来坏其德性也一应书籍文字法帖画卷好生收贮时常晒晾纎毫不可损坏此是老父平生费尽心力所致以为传家之宝者汝须用心宝爱稍有损坏即不得为孝子勉之勉之昨蒙圣恩赐御制诗一轴後有的确便亦寄回伯伯书来索沉香乌附後即寄回但恐太热老人须斟酌用也近日王典仗乃子行便曾附书宜春谩稿原本所遗落者望捜寻尽数寄来欲装背成卷以传後切望切望更望检寻渔灌诗集二册及录五云方尺一册谨固包封寄来此是知事伯亲笔又有郑公送知事伯序一篇却是司仓伯亲笔亦要寄来装表为家传之宝勿悮其余书籍图画法帖及一应文字虽片纸皆须宝爱不可损坏遗失吾得之甚重汝守之不可轻也不可轻易借人借非其人未有不损坏失落也陈孟洁不能保守先世文字君子责其不孝深可戒也?秫懒学吾去年犹时督切之今岁老疾益增精神益减戴星而出戴星而归归则困卧不复能举口一问之盖亦付之无可奈何而已大抵老身非能久于人世者吾儿宜处善发遣蒋重来悉依前书所云也昨日有一书附刑部办事官回盖龙叔粲到此方三日家中事颇悉所重者分付一家长幼用心照管长孙此宗祀所托也慎之慎之详细悉具前书汝夫妇凡百聼受丈人丈母训诲不可自是也康仲述田不用之甚是但不必恠人凡事须习度量也契字待有的确人寄回屋後之井果然如何须讨究分晓写书报来吾儿须谦和处乡里凡事忍耐不可使气性但凭道理为上策也爱惜家人加意待小高之母阮麻及福住有疾请医治之造居随宜可也不可学乡里人作事大过也近蒙圣恩赐御制诗文数轴今以御制招隐诗一轴谨密包封用匣装盛寄回可糊饰中厅张悬於正中悬处须高以防观者之不谨张悬之时须用寄回红纱笼盖以避蚊绳之点汚於下须安一香桌寘香炉花瓶以示不敢?慢遇天气清明无风不寒不热之日即张挂若遇隂晦风雨大寒大热或梅月天气则谨密包收于亁燥处当中收贮更不可於正厅中间设坐席纵是老长亦只于两边设坐席示所尊也所必当张示者盖欲使远方下邑之人皆知圣明之心惓惓于访求实德真才与共图治道也所索祖父守玄宜春谩稿墨迹一册族谱胡学士诗文书简尽数将来勿遗落片纸袁克俊处取复见心诗并要寄的确人来俸钞关子寄勘合来乡人年小诚实者求觅一二人寄来林仔有病遣来此医治家中用心照管孙子从容善敎道之不可纵其习薄劣此第一事用心爱护书籍文字及一应法帖图画此是老父传家之宝不可轻易借人也待家人及佃户须寛而有恩不可自损隂德切要切要寄汝母画像来近时得御制诗文未寄回者皆录副本示汝观之可珍袭也曾永龄至今未到罗昇亦未回闻薪价甚贱无人问及也二孙皆幼不许辄与人议婚此乡里薄恶之俗吾家更缓数年无妨

我与伯伯六十九年兄弟伯伯长我十六岁我幼时是他捧抱我稍长是他敎认字读书後来多般得他气力最後废尽气力为我婚娶我在南京中风病时他念我左右无亲人中心悬悬泪眼不乾此情此德吾梦寐间不忘吾兄弟数年来皆老皆耄切欲一相见连床数夕相与言所欲言以快暮年之愿但我身受国恩不敢言私今伯伯已矣哀恸奈何痛苦奈何想吾兄思我不见死未必暝目矣吾虽苟生亦复何心故闻讣以来痛心如割涕泪为枯情自不能己也想伯伯平日於汝之情亦厚每闻汝行事有过当处便肯直言敎戒此皆是爱汝为善人君子也继今谁肯言汝过失子路大贤喜闻自己过失所以令名无穷今人有过失不喜闻规戒之言所以终?为小人而灾害及之矣吾儿自今宜勉力为善有人进善言者便虚心聼从切不可拒善言不纳也伯伯处丧葬之事一力向前赞助非比他亲戚也吾此间近亦艰难无物寄回助之可以俸米十担助之今寄祭文回汝可备祭物代行礼送葬及岁莫汝自具礼致祭以尽子侄之道

仰高回已有家书数日前附书与汝及伯伯祭文墓志书信与诸侄皆在礼部朱员外带去後又附书与汝在曾状元庸安带来前书所发落者今不再写今所望者便发落蒋重来不必将礼物来亦不必其家亲属送来只令其家一老仆老成重厚者送来须是八月便起程九月来则北河有氷冻之患守冻十分艰难此事只与孟勤言之匆匆只此

昨日有书及新刻曾祖墓碑祠堂记各数幅在乐善郎中处回今寄碑石三片凡四刻词记可寻石之粗而稍厚者作方趺安顿祠堂中偏侧向隅处望石则如先母陈夫人墓上之制用长石四条而嵌置之然须论方向择稳利月日乃可为勿轻率也有恩赐玻瓈绦环一副并绦就寄与汝用此是上赐宜敬重珍袭之也吾儿悯念叔万而经纪其妻丧又存恤其遗孤甚好甚好老父闻之喜而不寐亦须常嘱新妇用心教养若新妇能尽心照管则下之人不敢轻忽欺侮之矣勉之勉之其子亦闻性资胜清亦旦暮善诱之向学为好海桑先生大儒君子必将有後有後必将在此孙吾儿勉之然亦须常饬励清戒酒向学为好人亦须与仲兼说宜夹辅之向道理庶无辱妇翁也宾畿惠椒已领感厚感厚吾儿可面谢之亦须叔侄常相亲相助为善也吾与抑庵德遵欲祭孟昭备祭之资及祭文皆已附在崇本处至期物具则希积与汝及陈之侄三人者代去行礼碑石到家汝须备礼亲往谢之盖远道寄托甚难也其余墓前望石待用纸写寄回汝自刻也拜意伯母说与东门诸兄笃孝养惇友恭也

示稷秫二子书

叔粲亲家叔车回皆有家书及附物庆住余侍讲回虽无书有分付言语近日锦衣卫舍人操勉行亦曾寄书所分付汝已详悉可一一遵行不可违悮吾家自萧荐之来後絶无书朱仲和乃子来到临清遭刼盗各家所寄书信尽失之矣吾遣庆住回专搬取汝母及秫汝若祠堂之地已复则可亲自送母与弟来如未便复则令远夀送来须寻一居宅与杨奂令其母子得所不可以失宗亲之义此非他人之比也使之得安稳欢喜去即汝之贤矣一切之事皆要依吾前信行不可违悮不可违悮汝母来带吾青紵丝绣云鹤圆领来带方壶画来若祠堂已复未得盖造则汝且来此面发落汝庶得稳当今有一书寄伯伯专说祠堂事汝可亲送去汝若来时家中一应事务请宾畿叔提督整理

示?子书【五首】

任能让及武都督家人至得汝信自後更未得吾病更无减退七月末因检寻赐印及米二勑不见询知又为不孝子盗归以致倚势在乡生事造祸因此情怀懊恼气病大作苦痛数日一痛之甚即与死为隣此皆汝与昇从臾不孝子所为汝三人之罪惟均可诛可诛来时即寻出此二勑带来或先寄孟嘉来勿悮勿悮更将来时须谨固包护密封不许纎毫损坏但略有损坏汝皆当死在家须逐一看过一应诰勑及凡有御宝文字并要点对仔细写数报来切要切要其余书册文字法帖图书及御赐物件俱要具数报来如违父言俱是不孝吾鬰气忍痛书此数字汝审之

孟嘉九月一日在广已去世可即令干同?来此取回家小勿悮勿悮去後广中取丧今别有信二封在刘良手回与尔叔侄可知之

所发落回家事一一着紧为之不可迟缓不可迟缓但是互争不明田土等业尽数还人远乡田土及近乡硗瘠无收之田尽数出户还人皆要告官明白彼此皆有下帖执照庶免後来吾家之累在户只可收三四十石粮不可过多我死後门户差役汝叔侄大难应当不可不虑罗崇本族内田土山塘尽数还以原物切不可听人说诱对换闻梘原坑用其地土起庄屋亦拆下屋料退土还之必须从我之言乃免後患他人家有互争不明来说者必须皆如此行勿违勿违只要税粮出户明白至嘱至嘱青林寺前红门作急便拆作急与父母造合葬之地此事尤不可缓急望报来说与昱母子各处庄下有谷不问多少尽数装回迟恐不可得矣遣人去时须和气相与切不可争閙又惹事也余事并依行时发落不许违悮致意宾畿叔之贞之夔之序之所凡事皆望用心佐辅必要停当至嘱至嘱病中不能一一作书万望留意也

龙士熙及王员外士华行皆曾寄书归自袁宗范来得汝书後再未得不知到家今已几日所已干办几事完备有便望一一报来切不可依稀落落虚度日月切嘱罗大庸一族之中升田斗地皆须还其原主此间已批契字尽还之矣昨闻崇本有书与其家令他勿受此语切不可信想他前者招五六十人同来告状此其恶意岂是甘心不受田者如今不管他家受与不受只是尽数退还之纵其不受我亦退还之听为闲田庶免後来之患切不可听无知之人谬说别拨田土与之易换以惹後患梘原坑庄屋亦拆弃还之切嘱切嘱其他远乡但系贱价买得及受人投送互争不明之田尽数召原主还之父母所买者皆用实价不在此例却须告县推割分明不可苟且依阿贻患于後务要两月之间尽皆了落不可延缓老身自闻不孝子窃玺书回後病益加重气体疼痛昼夜不停而夜更重决非久于人世者前分付作坟不审的用何处切望早定作意为之亦凂告诸兄从臾如法坚固不可草草也余事俱拜意宾畿叔之贞之夔之序之所四兄从臾早成为望前月二十四汝室中生二孙一男一女并示汝知之将去兰亭是最高者传家至宝也切不可汚损慎重慎重

吾病虽昼夜服药但中怀懊恼证候日有增无减今即死已不夭矣但憾稷不肖不受教训多揽不毛之地在户将来为吾子孙之累故专遣汝叔侄归务要减退十去七八庶免後累切不可惑于他人好利之言而不从吾言以自取不靖也萧氏既有子说与大新妇用心好生看养更须好待其母更不可家中不和稷急乏盘费若非父母在此已窘廹无措可遇的确便速寄来接应?在家每日要着实干事见功效切不可依稀苟且虚度前後所附书回皆要带来看过不可一字遗失凡前书所发落者老病之人更不再写但尽心作力为之昼夜不可怠忽平日所辅稷为非者一迹不许登吾门切记切记

示侄孙挺书【八首】

屡得汝书知在官平安甚慰老怀吾在此衰老日加盖今年七十有四理当然也春夏间必乞身归盖目前实录未完不敢言私也汝在官有暇不可弃书册一切公私事务皆须依道理行分毫非义之利不可苟取务学慎行一日长进一日方好不可与轻薄不着实人相交常常点检自己但有过失即改之有暇与之夔往来叔侄互相规益更好乡里动静有所闻数写书寄来吴朱皆当今贤人君子汝幸在侍下朝夕观其所行听其所言仿而行之自有长益勉之勉之致意张御史往年见所和唐律曾有一诗托杨颢将去不知颢不曾达近日於他处得之今寄去汝可为达也外有清溪家谱寄之夔书一封在内汝可自送去汝父墓志二月冻解寄便舟持来不误汝也正月初三日

近有一书托祭酒先生带来与汝今因秦御史行便再附此楮所望汝者卓立为君子为仁人勿堕於流俗庶几不忝门户大抵持身为本身正则所行正择交为要交善则所处善闲暇即读书进学以古人为师无负老人所望之夔会间亦道老人此意也此间半年多不得乡问每用悬心南京必常有闻不惜频附报来三月一日夜灯下写

平日教尔修已处人以免罪戾今闻来往人之言汝为同僚所欺侮此必是汝之诚意未至盖未有至诚而不能感人者也宋张横渠先生教学者不幸与匪人同处但常自家点检不令己身有过大抵士君子岂可致自己有过汝切戒之切戒之吾亦闻此人平日所为只是汝与之同僚当曲意包容一毫不可与校他山之石可以攻玉汝积习之久自可成德亦与之夔道吾此意吾今所寄之夔书可令附归与其兄弟观之使改行也汝亦频频寄书汝兄弟令循礼法善处乡里也正月六日平日教汝分毫皆须守礼法庶免罪戾汝在衙门内岂可问人索官纸写私信虽是半张亦系官物但举发即有罪今後切戒毋蹈前非吾诗汝可照依今改去者自录一本整齐小楷仔细对过寄来发回与稷汝不可於南京刋刻切不可不可昨晚偶有所闻故再附此致惓切之嘱

蒙啓来得汝书知在教学甚喜此是大人长者与进汝汝须加意不可怠忽大抵教学之法须小心导诱不可急躁切记切记虽在教学然不可荒废职事更不接纳乡邑小人以坏名节稷之不肖具之夔书中汝可索观自警也汝父墓铭後寄来必不悮也

吴都相公书来言汝诚实朱都相公书来亦言汝能谨用慰老怀然汝尤须加谨以不负大人君子之许与以副吾望吾在此凡物不乏用汝数寄物来甚乖吾意欲悉遣还则道远累人不便故强存之然终未尝用也和鼎将来布今发回汝自今宜戒也更与学录具道此意宜共戒也汝父墓表就附和鼎归汝可录一本寄二伯及诸兄弟观也吾家子孙惟当谨守清白之传不可以辱先世吾为稷累日夜懊恼奈何奈何学录处匆匆不曾写书汝以此示之共知吾意也此间长幼皆平安如常五月望夜灯下书

汝录去谬诗初意只得汝闲暇自写何以烦劳他人且达堂上之听皆由汝多事不静也且汝一检校末职亦敢私用监生是汝僭分宪台是纲纪之司末职尤须戒谨庶免讥怒自今戒之所录来者今略改正再寄去不当在衙门为之亦不可令达官知之惹讥谤也为此切须隐约不可彰露也一应纸笔等费用可於兵部徐大人支俸已有书达徐公矣付挺孙此书汝可自观不可示人

东里老人书示侄之夔侄孙挺吾近日为不肖子侄作过见累忧恼不已而疾病日增此况汝曹可想知也所望汝叔侄持身谨行动师古人而毋贻人讥诮吾家子弟皆不淑也勉之勉之心绪不好亦无暇及余事但南京有闻乡里事不惜频频详悉报来

寄昇侄秫子

吾此月初九日至淮安今日午必到仪真途中一行长幼贵贱皆安家中俱不必虑到南京必换舟从安庆南康而归长江大湖虽多南风幸今春水未涨也吾所过未尝登岸入城虽有闻知来见者未尝有所受之以此自家胸次泰然汝兄弟各须谨慎事事依我所发落行不可遗堕不可改昜母亲有病请蒋先生看疗不可捱过吾过东昌因食片梨泄泻六七日服药始解大抵有病之人不可不絶生冷之物慎之慎之时常点检大门中门之内不许诸皂傍留生人更约西边家人不许引惹人来往恐为不利余事悉依前命而行匆匆只此秫昱长夀勤用心读书不可堕虚度日月也又批闰二月十一日四更过扬州扬子桥灯下写

途中并不遇乡里来者故不知吾家消息并示汝知之

东里续集卷五十二







续集卷五十三

<集部,别集类,明洪武至崇祯,东里集>

钦定四库全书

东里续集卷五十三　　　明　杨士奇　撰家训

训昇侄

德安公平生力学清修不让古人昇为长孙岂可不力以承继之能自力则为贤孙不能自力则辱尔祖矣岂可不勉

嘱付侄昇缘路事宜【二十二事】

一舟中常掩闭窗门妇人女子不得窥觑外面一秫只在官窗深窗二处不许於舩舷坐立船行更不可过窗使风之际尤须谨慎

一泊船之时妇女幼穉皆须寜静不可喧笑啼号一炊?只令刘林生阮微在外整理孙儿夫容皆不许出

一舟中断絶煎炒烧炙紧要紧要窗中火炉谨慎谨慎

一经过遇相识不可停留不可停留

一晚泊须覔安稳处切要切要若虽未晚而遇有安稳处可泊即泊不可贪程

一遇见云气风色不便便须早?安泊处不可因循致临事窘急

一遇夜不可贪程

一湾泊之际须察隣船人情不可忽略

一泊船夜睡不可沉鼾须相轮警省

一遇有薪米卖处便须预办不可直待空乏

一遇作神福酒肉须及驾船之人自家寜可不用一沿途讨添拨军夫须十分和气不可使官府生事惹累至嘱至嘱

一船行之际或与人挤拶须两相避让须戒饬驾舩之人不许生事

一遇口岸去处不可淹滞若过南京亦只住三日不可久停作急唘行

一到南京於欧阳主事处讨俸米十七石还百链有米则讨十石回用米少则随讨多少不可执一粜得有物亦讨些用但不过十数

一途中思未足物件可於南京买然不可久住一广哲处有夹漈通志一部可打点明白完备用夹板带去却写信报知

一缘路凡过一处便点检收拾起船勘合至嘱至嘱一舟中须严切钤束诸小不可姑息

一与百链说不可过建安站船歇防人情不测

训旅鵷艮稷【八事】

吾家自高曾以下子孙皆至亲须惇睦患难相恤贫窘相助过失相规如有不受规益者衆共责之卑者衆共笞之必尽公道乃可使服今条列数事以示汝兄弟遵守

一须访求有德有学之人为师以教子侄择其资质頴悟者教之以治经次者教之读书讲解习诗文杂学必皆教之正心修身事亲处人之道为本

一祀先事亲已有定规不许怠慢陷於不孝

一凡公事不许干预苟利以辱家门

一闲常时须勤励子侄使贵义贱利务善循理亲近正人勿交俗辈

一子侄有善行好学者衆共礼之重之若有分外不律不受训诫者稷会诸兄弟数其罪而笞之不可容恕如又不悛明告於官请治以不孝之罪

一教子侄须要处友待下皆寛厚少饮酒盖贪饮者未有不乱性背理处人之法谦虚忍气无不得吉

一旅鵷艮稷须同一心有狠戾自异者衆共攻之攻之不改者絶之不为兄弟

一兄弟本同一气不可听妇言以伤至亲之情

训侄与子

吾今启行甚急盖君命不敢稽延也吾今之归但祖墓一事是务然匆匆力不能皆亲到龙泉万安二处已令艮同子佩益智三侄同展谒早禾市等处汝鵷同弟稷往展省在乐氏住居傍近展省後作书报来亦令艮侄三人同写书报二处先莹安否来但有未安处须便整理有侵犯者悉令改恃顽不肯改者须诉於官切不可坐视不理自陷於不孝切嘱切嘱先兄思贻先生存日於四十三都新塘买田五石以为子孙岁时展先墓之用此出吾兄诚孝之心为永远之资五房子孙当永笃敬承不可有隳以自陷於不孝勉之勉之凡岁时展墓之祭只於高祖考妣曾祖考妣先祖考妣先考妣四代祭物只荐鱼肉米麫常须依期每展墓时必须於茔域四傍廵历周览恐有小人侵犯切勿怠惰近坟杂茆草各房轮流采斫家用远坟杂茆草就明出手帖与看坟人采用若子孙不守本分擅伐坟茔树木者以不孝论罪若枝叶深密虑藏蛇虎者各房同眼剪减而均分之皆永为定例付诸侄及稷同观

训东城诸侄【十三事】

昨五月二十七日晩得鵷三月十八日所报凶问惊恸哀苦屡絶而苏虽吾兄高年盛福子孙满前无复遗憾但我六十九年兄弟既老不复得一见以足暮年之愿而今已矣吾负吾兄哀当奈何临终时曾嘱付後事否闻往年已豫定墓地在何处曾整理圹否葬期

何时可一一报来吾哀痛之余思汝兄弟当行之事因便寄示可遵依行之此亦大概耳余可推类而行也凡事依道理行勉之勉之

一父没母老兄弟最须和睦尊卑长幼各安其分长者发言行事或有过当处则少者须忍少者或有过当处则长者须忍但忍过一事两事两不留意自然和睦切不可辄听妻子之言以伤同气之情一切家事兄弟平心易气商议停当而行不可竞分毫之利以伤大义汝兄弟和睦则老母亦可以稍慰暮年矣

一葬地已定则好若或未定则只於祖坟傍近择高爽乾燥不生水蚁之处即是好地不必论富贵吉凶大抵祖孙父子本同一气死者安即生者安自然之理也富贵吉凶陋俗之论大道理说不通也更勿用僧道斋醮虚费

一祖宗所遗一应碑铭行述诗文藁草片纸只字及家乘谱牒之类并委鵷收掌爱护不许损坏但略有损坏即是不孝盖此系吾家传世之宝子孙所当谨守为是鵷继伯威兄之後系宗子房下故当掌之

一父所遗下田土契字及生借文约若父在时未有发落则只於汝老母处收贮待弼回时兄弟同禀老母处分切不可私异有为以启争竞取讥乡里贻辱门户

一家中诸事须早晚令稷来恊助出力如稷处有事鵷艮亦须去恊助出力两处兄弟务要同心不可分彼此内相和则外不相侮所谓篱固犬不入也切戒不与轻薄人交处

一父没凡一应租谷生谷须放寛取索不可刻核恐惹怨生事盖今无父人轻汝矣宜慎之慎之

一各房子孙宜严督之读书不可荒废切要切要一须寻一片好石刻墓铭请叔庄或希稷依様书石而令工人深刻之藏於墓中却打一本寄来更多打数本与各房子侄

一每年汝兄弟及稷都要依时同去各处祖坟挂纸不可一坟不到不可惮远不行

一之宜侄所置书籍甚艰难於今不易得矣可专付奂孙掌管爱护其母亦须用心同管庶免遗落

一奕奂无父为叔者须矜念教训之凡事与之作主张不可坐视也

一凡亲戚中尊长惟止斋先生一人每事必当求教而行必得稳当

一各处古亲戚皆须如父在时照管之不可踈絶

与东城诸侄侄孙

说与东门诸侄及侄孙务要各守本分习为好人不许违理犯法稷见有様不可不谨兄弟子侄本同一气务要相亲相睦不可因小利失大义俗言家不和则隣里欺谨之谨之

各房皆教子孙读书爲儒者然後可以撑持门户不失

祖业此是第一件事勉之勉之

凡系宗族务相亲睦有患难相恤有过失相规戒凡是先世古亲须相往来不可冷淡大抵凡事重义不可重利

说与奕奂羊奴仔元是一名军可遣回本都不可占留在家後来事发隐藏者同罪悔将不及况此仆近年来结羣为恶其势横甚若今不遣去将来必为汝叔侄兄弟之累切记老人之言不可不听训康甥孟嘉【十六事】

康甥孟嘉从子两京十有余年今以荐得官将之广西予既哀毁壁於九原又念韩伯之万里分别之际情怀甚恶兼縻公务鲜有闲暇欲赋数语为赠未能谩就灯下写切於今之从政者数事遗之大抵持己爱人事君之本其至道精义具在简编进而求之所益大矣孟嘉勉之

一第一件常常点检自己身心要在道理上出一言行一事背了道理便不得为君子若出於一时失错便猛思改过终身痛以为戒方得

一大凡修身慎行皆须自己着实下工夫不可毫发放过放过便非着实今人无自着实工夫只是修饰外面要别人道好而不知尽为有识者所窥遂指为小人此是立身根本

一闲暇勤读书考古人嘉言善行体而行之常亲近正人虚心以请益焉然人之邪正未易辨识大抵行止端庄语言合道言不及利便可亲近若好谗人谀人议论不正谄媚取容言不遗利此小人也须远之远之

一仕宦当以诚心爱人为本爱人者事君之实程明道先生县座右尝书视民如伤四字古大贤尚如此何况今新进小生岂可不勉大抵人情好恶彼此不异推已行之无或不当若待蛮夷更须寛恕抚之则父子虐之则仇讐此不独蛮夷则然但蛮夷则难於拘以文法常须以恩存恤之遇事谕之以理便有拂逆虽笞骂亦未宜轻易克伟子泸建宁刘刚可为鉴戒

一奏启本是进逹朝廷须字字点到一字差错便是事君之心不至若行移诸司及所立案验亦须仔细检点非但免罪此亦是学

一凡系官钱粮虽一分一合不可侵用收支际关防奸弊务要出入明白着实立案庶免後患

一若一时公务急迫小民仓猝措办不得须借衆力恊助者恊助既毕或有余賸便须对衆给散不可一毫入已便是赃罪目前纷纷可鉴

一官府一切事务皆凭文案稽考近年奸诈小人往往设计毁灭连累不细大凡收贮文案之处常须亲自照管关防不可怠忽

一虽微细皆须明白立案免後患

一吏卒之弊古今一辙其欲解事及中伤人常用闲暇之际三言两语全似冷淡不着意者官长信之不疑遂致临事颠倒是非变乱曲直自己枉受贪污之名而实被罪责矣故凡事有疑难猝发落者当广询详察切莫不可轻信吏卒之言而行一有不实为害非小大抵待吏卒须关防而亦不可治之过严过严生怨而能为己之害惟正已以驭之使不得有为足矣

一里老所言亦未可辄信皆须广察

一公暇无事可取旧案閲之可长见识观律可知法意观诸司职掌可知政理不宜怠惰凡仕者谨慎勤励和缓阙一不可

一敬事上官如严父当存亲爱之心不可一毫悖慢积此诚意自然可以感动之彼虽不善亦未必肯加害处同僚当如亲兄弟须相敬相爱我有不是彼能为我言之便须拜受改之彼有不是我当避之从容与之言彼若不从又一两次避之从容与之言须积诚意以动之吾常爱兵部尚书全忠每部中行一善政必曰此出吾同僚非忠所及或有过举必曰此忠之愚昧同僚不预知也吾常以自警汝勉之

一闲暇熟看律精究古人用心仁厚处一字不可轻易忽观

一刑者古人不得已而用宜切戒用刑蒲鞭蒿杖或三五下六七下不过十下示辱可也戒之戒之

一子弟家人勿令擅出擅出必仔细关防自己公务在外随从之人亦关防之不可放纵

赠言示侄之芳

吾杨氏世守礼义服诗书仕者有亷节处者有善行居西昌数百年皆无敢辱其先者吾去乡四十年今春始遂一归宗人老长物故且尽後辈晚出行有违於先者多矣为之短气索然虽召而训之饬之其习惯成性安能必其吾从也吾留家四旬即行至今抱愧恨未已族兄叔邍第四子之芳来北京将归乞言故书吾之所耿耿者勉之使务学为善庶不辱其先汝勉之哉归见同宗子弟其悉以耄言励之如能用吾言非独老人有光吾宗有光苟不用吾言或忝先世非独不可见先祠吾亦不愿见之汝往勉哉

训?子默识

到家当修敬者【七事】

祠堂祀礼次日三牲祭临来时辞亦须祭每日早诣祠致揖带小侄去使之谙习远行亦谒归亦谒

展墓半月内随东门诸兄去每一处看坟者与匹布无布则与钞

宗族亲戚家皆须到父辈行皆拜称尊长亲长同辈者称曰兄年长者让其坐

朋友隣里相识家皆须到须兄弟及诸侄带引须执谦恭言语和缓论事须从容勿急躁

县官学官皆须往拜之须诸兄引领须谨子弟之礼欲见官长须请夔兄带引若平常出行与罗昪刘广同畿翽可常同行更不可带无状童仆

乡里亲识相邀馈赠皆须録记来看不可昧之

当力行者【八事】

一首去清林寺之门改作一小门十日内与序兄率人为之勿缓

一作急整理田粮过户紧要紧要切不可缓

一凡系投送田土鱼塘皆还原主切不可留此不可论在远在近

一打点一应书板整齐安顿学背楼上来时各印三五部带来

一竖立御书阁碑来时打二三本带来

一点过家中一应书籍一应文字法帖图画皆见数并写在文籍志有坏者就请工匠粘缀须预先用花椒作糊

一须亲造萧克润处拜姑婆萧季广拜其内阃皆汝幼时受保育乳哺之恩者皆须四拜盖有母道焉两处皆须要人事毛头娘家有儿女亦须少与人事

一缘途舟中写下书信但未要封忽遇便人即填日封寄仍要见在某处发

当谨戒者【十一事】

一最不可饮酒若被人苦劝不得已二杯三杯即止世之好酒者坏性败德妨事废学致疾丧身皆由於此故最当戒

一晩间不可饱饭夜间须着绵布衣睡须要裹肚一不可频数赴招饮须和顔软语辞不可有拂人辞色

一非其人不可频过其家若遇之顔色须和

一对乡人言大抵谦和不可暴厉伤人

一凡请人作事须与工钱不可招人怨稷以势凌人致怨者为此切戒切戒

一缘途皆不可登岸望人到江西亦不可登岸但回来时请萧仲敬家一人带到胡祭酒先生处拜之即过

一但途中有先生长者及官员闻汝经过来望汝者此是敬汝父须亲去拜谢即出不宜扰人

一到家便用俸米十石与杨和之子如彼处附近稷有谷则支三十石谷与之勿悮

一稷至不仁致族人显逹父子狼狈失所殊甚可恨即便讨屋与住如急促未得且令在城背旧屋住下却从容别讨便支俸米三石与之勿悮

一杨玄若艰难亦支俸米三石与之

分付?子及昱暠诸孙【十二事】

一但系稷与人接受不明田土池塘山园房屋等业尽数推割还其原主虽我家曾与小价钱亦不问他取只要开除自己户内税粮各处皆然勿违勿违

一东门诸侄俱要遵依老叔之言从臾了落此事不可依稀坐观成败宾畿老弟亦然今遣和侄回亦专为督并此事须要早了无惹後患若有後患必累?昱及诸弟侄

一造坟须择楮原龙州如二处皆不遂意则听於清林寺前再看斟酌亦要今冬见明白

一稷与奴仔盘费皆尽作急前来接济

一诸人皆与昱母子说凡事俱要依我发落不许故违惹累子孙显达须与屋住

一诸事俱在和侄口传我言语写不能尽

一?与和侄度岁後作急启行前来勿迟

一昱甚轻薄妄诞须与其母说严切戒约之勿致轻妄惹祸

一拦街之门务要折毁如旧罗宅诸房田土房业南冈头人家田土屋业尽还原主各处皆然陈与寛若果无理分外先诉於余侍讲先生却赴府县告之

一戒饬诸仆各守本分尤不可纵林仔出外生理及下乡取索此仆有百五十两本钱在外【阙】　须知更不可令昱下乡生事

一和侄再来时须与二十石谷安家或与十石俸米一家中有马尽发卖不留子与诸孙皆不许骑马我在此亦不畜马只一驴代步耳

示长新妇【九事】

我今年七十有九只为稷不孝违背父训专交小人作恶犯法今得死罪致我受气成病渐至危殆亦不过年岁间必死理无疑也汝吾家长妇今家中之事一一付尔掌管一家大小长幼皆付托汝汝须每事尽心今遣?归发落数事可皆遵依行之勿违切不可听信小人之言有所改易切记切记

一田土多则税粮科差繁重必至累子孙破家荡产苦害难胜即尽弃远乡田土山塘皆不可要近乡田土池塘利薄者亦不可要或还原主或卖与人皆须作急发落不可听小人邪言依阿不舍至嘱至嘱

一吾儒者之家不可思量要富户下田不许过百二三十石户下粮不许过三四十石尽足岁用切不可过多过多则後来必累子孙为父母不可无远虑切记切记只是许多田粮在户後来科差子孙也自难当

一家中凡事只请宾畿叔公之贞之夔之序之所四位伯伯来从长计议而行行事之际务须体我心行我心只要户内田少粮少後来不累子孙更着实要籍册过割与人明白不可存虚粮在户仍累我家

一家中所藏勑书诰命御笔画及一应书籍文字法帖图画皆是我平生性命心力所得家中务要常常爱护须是汝亲眼同孙子小心勤勤看过遇梅雨晴霁则须晒晒後还亲自整齐收拾亲自鎻钥封闭此是吾传家之宝絶不可借与人看虽至亲之人亦不许借之紧要紧要更不许信付昱子须是新妇一一亲自整理盖昱子两年来甚懒惰不学只因前年冬稷来此骄纵他坏了虽极力整救不起近年只与奴仆小人相亲全无心向学与父性一般家中凡事不可信付之不可纵惯切须关防点检往年只为新妇不能谏夫致有今日之祸若今为母又不能戒子将来更有不好昱在此与他书读他就偷书与人切须防之

一我今病甚稷又犯罪系狱可随时与昱婚配只祭告祠堂拜见家中尊长百事皆随时切不可违礼作酒席

一家中子孙不可断絶读书种子须延好先生教诲须严且勤为母不可慈爱护短事师礼须厚学俸须要实效不可少欠昱婚後令读书写字不可纵他懒一体还先生学俸

一吾老且病稷又重犯未有生意二小子诸孙其产业皆须及我存日早定免致後来争竞不明不相亲睦也凡严夫人存日所买屋业田园陆土池塘及我寄回银子所买田业不论远乡近郭并请宾畿叔公之贞之夔之序之所公同分作三分一分与稷诸子二分与?秫务要均平各成片段取便利但系稷近年新置屋业田土山塘并属昱晟暠晅晏管业学後旧居只与?秫居住城外旧居仍作三分

一和侄在此多効勤劳可於学中支俸米十担与其子如米去不便与其家相近处有谷送三十担与其子勿违

一稷之不仁致显达全家狼狈即整居与住仍支俸米四石与之

遗训

正统二年病中写【八件】

一用平日私居所服深衣歛棺中悉屏金银等物用绞衾书铭旌遵吾所命作魂帛设灵座到家则灵座前从俗设影像盖小孙未识我也棺内外用漆须周密舟中须带漆备用一切丧事依文公家礼斟酌而行启行及入舟过南京入江西境到泰和河畔皆奠告须举棺到家於正厅安置亦奠告奉魂帛入谒祠堂於祖考前稷用縗服代拜此待到家择日行用酒果告祖宗每一堂行五拜三叩头礼

一急作书报稷令在家设灵席变服治葬事不可来远接待船到吉安则来永和以上接待棺出舟新妇与孙子来接

一择葬地但取平稳高燥不生水蚁无坳风後来不为人居宅不为窑塲不为道路之类

一作墓须作两穴相并我居左宂空右宂以待郭夫人不可违命

一作坟须自家出费我有银酒缾及盂约二十余两足备甎石等物之用不可以作墓累乡里盖吾素无惠利及乡里也不可违命

一欲为坟墓经久坚固之计则用王时彦学士葬母及太仆寺丞丰城丁维南葬妻之法皆好如资不敷则以吾平日所用银酒盃大小六个益之惟留小撒盏十个为郭夫人他日复土之用不可移动丁法见吾所作其妻墓文时彦之法有亲笔书

一坟前不作享堂勿筑墙垣亦勿如乡里用甎石作盘合様以贻後患只是以土崇厚筑之但遇雨水倾塌随即加筑筑须十分坚实坟前勿建神道碑勿立石人石兽只立一望石遵遗命所题近坟置少田土以备祭扫此皆不可违命

一吾去世之後始终不许从世俗延僧道作善事追荐盖吾平生所存惟尊君爱民之心所行无伤人害物之事但不免嫉恶亦当正理故虽未能为善未尝为恶果有地狱吾必不入子孙切不许听俗人之言为此事以汚辱我如违我命即是不孝我死有灵必不佑汝

正统九年三月治命【七件】

吾在世已久踰越分愿无所遗憾但官品崇重国恩未报此虽死不能瞑目耳身後数事预示子孙此吾之治命其遵行之不可违也

一只用幅巾深衣歛须用绞衾庶几柩归经过牐埧可得稳当

一吾生平不曾用僧道死後亦勿用只依家礼祭祀祭物随时所有不必丰但设我平日所用冠带袍服於中行礼祭告之文亦用家礼不必新作

一凡今丧家遇亲朋来吊者皆散孝此是北方风俗南方素无此礼古礼亦无盖吊是常礼孝是凶物岂可自进凶物请他人为己持孝大非礼非礼吾死後切不可行或有搢绅大夫来吊待宾者明谢以非礼不敢?凟实非慢也

一吾久病数数累公卿大人垂问感愧甚矣今不能报烦院中一僚友干凂少保先生宗伯先生冢宰先生三大人遍叩列位公卿大人一切遣祭遣赙并止不行至叩至叩同院僚友乡里亲交及归途有相知者欲行祭赙皆谢却之此吾之中恳非矫情也力辞力辞

一作急写书托徐尚书大人倘有驰驿上广东者寄去报?令急急作坟楮原龙州随择一处乾燥平稳无凶祸者便选日兴工切不可求子孙利达如此然後易成盖要利达须力学修德不在风水也砖石石灰务要坚固於外只作一大土馒头必须自费不可吝悭庶得蚤完若延缓稍迟必累烦乡里重吾过矣

一柩到家可且安止於学後正厅却择日葬亦不可久停盖死者覆土则安矣

一启行回去凡书籍文字须逐一收拾包裹爱护舟中尤须谨备雨水漏湿片楮只字不可损坏遗落法帖图画皆然

东里续集卷五十三







续集卷五十四

钦定四库全书

东里续集卷五十四　　　明　杨士奇　撰诗【四言】

驺虞诗【并序】

永乐二年八月驺虞见钧州钧州周王封内之地王往观焉载以归乃九月丁未躬诣阙下上表进献羣臣聚观懽怿舞蹈以为从古罕见夫嘉祥之出必有至德在於尊位若马呈於河龟见于洛皆有所由考之传记驺虞仁瑞之兽今兹之见岂偶然哉洪惟皇帝陛下临御以来修旧章明教化覃布德泽除弊建利爰自亲亲以至仁民爱物天覆而春育四海之内翕然咸和殊邦远国数万里之外不待告诏莫不称臣效贡稽首来庭此皆陛下至仁之德旁孚远被之所致也嘉祥之出厥有由哉臣士奇窃见自去岁以来四方上奏祥瑞不可胜数陛下圣心惟民为重皆以谓非切实用抑而不贵然今驺虞之见实上天所降至仁之应非如其他草木之珍鸟兽之异岂可隐而弗宣哉辄效诗人歌咏之意谨拜手稽首而献诗曰

维天至仁涵育万类维我皇明一德作配穆穆太祖奄有八埏仁覆其人大哉如天皇帝仁圣同符太祖天命人归缉熙九五皇帝曰祗予临兆民上天皇考予承维仁乃诏多方乃循旧章乃求遗逸乃登俊良德教宣明霈泽覃敷靡强不驯靡弱不扶濡槁涤汚起废疏堙天叙秩秩人文彬彬【阙】　　　小大熙熙夏葛冬裘不知渇饥声教渐被孰有内外迩悦远来极地所载雕题漆齿椎结辫髪梯航重译俯伏北阙至和孚洽恊于天人无远弗庭百祥萃臻嘉禾瑞麦甘露芝草白雉黄犀皇不为宝维钧有山在彼周疆乃产异兽皓质缁章酋耳修尾身虎而驯食不生物性麟之仁维周亲王往钧于田迫之弗惊扰之以还曰斯驺虞皇仁之符不远千里献于皇都王拜稽首皇帝仁圣维仁动天灵祥恊应帝曰匪予予弟仁孝发祥周邦维王之召王曰匪臣万邦帝治帝德致祥臣敢冒之羣臣百工观视嗟叹自昔有闻於今实见懽欣拜舞帝仁所来帝曰予仁曾曷下施予怀忠贤为国之祯菽粟布帛民资以生时无不获予治斯德嘉祥异物岂予攸亟羣臣拜手皇帝圣德大禹不伐商宗恭默皇心一揆皇寿万岁维天降祥如川方至臣职载记获睹休异敬陈歌诗永告来世

圣孝瑞应诗【有序】

洪惟皇帝陛下以孝治天下所以教化纪纲之道一遵太祖圣神文武钦明启运俊德成功统天大孝高皇帝成宪天下万国之人承风乡化熙熙然入於泰和之域矣陛下圣心重惟皇考皇妣陟降在天瞻侍无所乃於永乐四年十一月庚申徵天下道士咸至京师即朝天宫神乐观洞神宫修举金録斋法表孝思也车驾幸斋坛圣神?至对越在上肃然有临辛酉有青鸾白鹤翔舞於神乐观壬戌车驾复幸朝天宫有宝盖五色光辉奕煜自正阳门冉冉入于皇城癸亥有神人见神乐观甲子卿云见朝天宫乙丑甘露降於宫树丙寅车驾复幸朝天宫卿云覆映坛上鸾鹤数百翔舞旋绕既讫事二日醴泉出神乐观甘露复降孝陵臣切惟祯祥之出皆不徒然谨按鶡冠子曰圣人之德上及太清下及太宁中及万灵则甘露降醴泉出孝经援神契曰天子孝则庆云见若鸾鹤之应道家为重惟神人尝一见於汉武登封之际而毕见於今日既当圣诚感孚之时又皆出於神明戾止之地实由陛下大孝深仁至诚之应辛未羣臣上表贺以为陛下圣德纯至用克膺兹嘉祥陛下谦抑弗居一归本於皇考妣圣灵以下及羣臣恊赞之力又申饬羣臣古先哲王皆因祥思惧今不宜有所怠忽此益以见陛下与二帝三王同一盛心臣叨尘侍从躬覩盛事不可无歌咏以铺张鸿休谨拜手稽首而献诗曰

惟皇御极八紘率俾曰孝曰仁爰教爰理惟皇考妣着存无间岂曰羮墙斯须有见洋洋圣灵陟降在天遑遑孝思皇心有?乃循玄范乃修金録爰伸终慕暨惠普率惟皇渊衷斋庄纯一对越有严有恪有翼上帝有言忱孝予子百神有言笃恭于主至诚感孚祯应骈臻缟鹤傞傞青鸾??下上坛壝周旋庑序徘徊翺翔如掖神驭煜煜宝盖绦节黄麾流越端门如神往来复有神人有言有告出入倏忽邈不可究复有卿云五章烂垂轮囷葳蕤琪叶金支粲粲天乳湑湑甘露既零道苑亦降陵树厌浥琼脂淋漓玉津以荐以飡统和天人讫事秉?如盥未荐绳绳休徵叠出层见有深规甃有泉潗潗苾芬充达沾者酡颊穹只发祥式昭孝诚羣臣拜手皇德之徵皇曰匪予天地考妣降鉴畀佑锡时蕃祉自昔明圣膺祥务敬汝予恊恭庶臻永庆羣臣拜手惟皇圣明皇不自圣臣敢怠宁有臣士奇纪载是职敬陈歌诗永播无极

瑞星诗【有序】

臣闻之书曰惟德动天又闻之先儒曰天心仁爱人君有以灼见天与人君之相与也夫天不言而恒示人君以象有动乎此必应於彼或昭德或示儆莫非所以仁爱之也往古可徵矣恭惟皇上以仁圣之德奉天命嗣大统临御以来孜孜夙夜体天地之心以爱人守祖宗之法以为治敷布德泽修明政化四海万邦咸乐太平祥瑞之臻史不胜书廼宣德五年冬十二月二十有一日夜含誉星见于九斿大如弹丸色黄白光耀有彗钦天监言占法含誉瑞星为君上施孝德兴礼乐人民和悦夷狄奉化来朝之应於是羣臣忻悦拚舞皆以为皇上圣德所感国家隆盛永远之庆奉表上贺圣心谦抑推而弗居且赐玺书戒励弥至盖与夏禹之不矜不伐商宗之严恭寅畏同一大德也臣忝执笔预侍从敬赋四言诗一篇纪述盛美谨録上进伏惟电览焉诗曰

惟天之高荡荡难名仁覆万类大德曰生惟君宪天行天之道仁育羣生下民是保天监君德有允肖之来享来歆为祥为祺皇钦天命嗣临大宝严孝宗庙祗奉圣母夙夜恭勤惟德之霈始于家邦弘及四海饥者食之寒者衣之槁者濡之仆者植之如艺黍稷薅莠与稂驱去螟螣罔俾害伤矜恻鳏孤抚字无告有昧弗率勉勉教诏除其凛冽敷之融和化戚以愉易啸以歌立纲布纪惟贤之庸推亡固存履道大公乃修德化制礼作乐天叙有常人文焕若芒芒四裔雨露所坠慕义归诚靡或弗至上帝曰俞允光予命何以报锡式鸿厥庆嘉禾异麦骈出于下骈出于上庆云膏露宣德庚戌月维已丑其日丁亥夕瑞在酉大星如丸九斿之傍有彗若射金玉其煌素蟾东生皎乎相辉河汉为蒙参井为微厥名含誉太史敷奏百辟嵩呼贺祥献夀皇德仁圣谦让是崇归功穹只归功祖宗归功圣母亦及臣子申命饬励敬哉无怠稽古大圣轩辕唐虞咸有瑞星昭德之符皇德格天前圣一致肆用作诗永告来世

仁安堂诗为任敬立赋八章

奕奕高堂丽于城隅有植其?有列其书　高堂奕奕既闲且殖展矣君子秉心之德　其心伊何相人予均其德伊何侯利安于民　民之顚沛维予之殆民之憯憯维予之瘁　民之瘁矣予胡宁居言遄赴之弗步而趋　民乃定矣予心则夷维予心之夷曷报曷施　帝怀康靖弗懈夙夜孰遏其升不显在下　南有松栢以柱以楹聿观尔升诞惠厥宁

蒋氏三迳诗【有序九章】

鄂城蒋立恭慕其先世诩作三迳粤人吴德英图之楚府吴勤教授前进士庐陵萧尚记之序之其友杨士奇为咏歌之其辞曰

瞻彼三迳于湖之侧鹤岭在南凤冈在北　瞻彼三迳于湖之干有植桓桓有蔽栾栾　维此幽人辟之治之维此幽人宅之宜之　不亢而迕不伛而妩中心儢儢爰来爰处爰率我先祖　维我先祖予恒游息既寛既硕予是仪是式　厥有旨酒亦有肥牲时洽我隣及我良朋　式优以游式燕以休曷竞曷柔曷畀曷求　相此幽人胡乐陶陶相彼贪人亦孔之劳　有图有文既昭且宣暨予作诗申告弗谖

东川迎养图诗【有序十章】

东川遂养也君子仕为东川守有禄迎养其父母而乐因以示化其民也

东川之漘栾栾栢松君子于行其乐融融　栾栾栢松东川之漘君子于行其从彬彬　首之皤皤仪之??君子有父聿来自南　峩峩翟冠兰充其禕君子有母自南偕来　君子拜稽言笑嘻嘻父母圣仁不我遐遗维父与母眉夀而康维兄与弟左右扶将　行其野

矣有桑有麻入其邑矣有弦有歌　奕奕高堂式燕以嬉匪直孝恭其施孔宜　凡厥庶民各有所生孰时观之弗感而兴　懿是孝德有肇有循肆庸作歌以告厥民

听乌轩诗为刘宗韶作

民物之生厥赋惟均气禀既殊灵秀维人其生之初父子之慈民物斯同靡或有亏林栖者乌性纯且仁反哺维勤其参其骞维父维母生我鞠我父母孔劳我心曷舍雨露既濡履之则悲哀我父母我宁以时乌鸣且和养适其私静言听之我心何如天之高矣日之远矣哀哀父母我心曷巳立身扬名维孝之大朂尔君子敬励于志

後山诗为江西林宪副作【八章】

崔崔後山清漳之漘下蟠厚坤上摩穹旻　山有嘉植维松维栢亦有令人维英维特　维子润甫恺悌君子奕奕高堂在山之趾　道积于躬静与山处及时奋庸怀山曷己　山则升云兴雨祁祁有道于施君子之宜大江之西维国南服政纪之明不严以肃　肃如秋

霜示民之威熙如春阳维民之怀　维山之崇不迁厥常维君子誉式永其彰

题辉侄兰

幽澹其芳介于贞石何彼鸾凤而栖枳棘言念君子可以观德

题升龙

阳德中正与时偕行乾元九五天下文明

题降龙

云行雨施万物咸春收敛神用渊潜自珍

承训堂诗有【序】

姑苏顾仲华甫一子阳朝夕训之阳敬承唯谨遂请於父名其侍养之堂曰承训间求余诗余尝过顾氏爱仲华甫潇洒散逸尤爱阳笃实温靖善事其父与其继母盖内外无间言阳字东启深於医制药尤精余老疾资之多矣故赋古诗一篇用致嘉勉之意云

奕奕高堂有父有母父母孔慈锡我教诱其教伊何曰义与仁于爱之真于言之谆敬恭听之允率履之父母孔仁而敢怠违父母犹天敬事朝夕我行或怠贻我父戚孝哉阳也永钦尔终尔德式嗣福禄来崇

具庆堂诗【有序八章】

驸马都尉邢台井公永清作堂以奉其父母名曰具庆求余作诗其父九畴甫初擢给事中在南京与余居同闾巷朝接班行时相往还九畴甫惇实和厚慎静不譁其友张子玉又为余道其家居之行及世德之厚余固意井氏之荣非止近侍也居南京时都尉公虽志学之年已翘然楚楚之异衆炯然白璧之映人盖知井氏庆泽所锺其在兹也公今躬膺荣命贵聨戚畹得厚禄以奉二亲於康宁和豫之时固仰荷国家之大恩亦必本其祖若父积善累德有以迓承之也斯堂之作其知尊本矣故为之诗曰

郁郁乔林发厚于本源厚且深其流斯远　维邢井宗世服善仁迨大父父厥修益勤　父也在廷祗帝任使帝锡宠加简升其子　子尚贵主联婣天潢玉鞶麟衣貂蝉煌煌　廼作高堂奉父与母致隆爱敬日献春酒春酒在尊鼎荐芬芳父母眉夀允乐且康　允乐且

康孝心孔宁立身事君维孝之经　士奇作诗用谂都尉具庆百龄令闻长世

永思堂诗【有序十章】

吉安府推永春顔君文盛端静廉厚君子也在吉三岁每江右藩宪二司及过使之良至京师道官於吉者之贤必举太守四明陈君与顔君为首称仆前岁奉命归展桑梓聆九邑士民道二君之贤而戴其德如出一口盖二君皆仁其民如父之於子明於狱如监之照物无淹系无滞牍此吉之人所赖以安者也顔君痛二亲之不逮禄养也名其退食之堂曰永思间求为诗余素重顔君故探其情而为之赋亦愿有告焉郡之细民宁忍困苦而不敢言者胥史为欺之蠧也亦九邑之人如出一口者君白於陈君相与致明决以苏被困之民则亦永思之推也

南山之木厥有本根浩浩川流则亦有原　凡世之氓孰无父母生我育我忧勤是保　我疾在躬父母怦怦我躬既平父母载宁　我事父母千载未足云胡一朝去我不复　林栖者乌则有反哺哀哉小子欲养无所岂无厚禄岂无华缨我无父母于谁为荣　靡旦靡

夕孔怀弗忘父兮母兮如睹羮墙　居则以思行则以思音容慌焉梦寐对之　父天母地覆载同德哀哀我心何穷何极　先哲有训立身忠君我惇用之敢怠于勤　无敢怠勤恒恭敬止终焉永怀悠悠曷已

题张子俊山水

高山崔崔青川浏浏息有幽居济有轻舟已远人境同志来求优哉游哉足以忘忧

题陈宪虎

虨虨其文眈眈其眎岂不虓怒父子仁在

题陈宪龙

云行雨施阳德之亨丰穰以成天下以平

荣夀堂诗【有序】

江西左布政使毗陵吴公润二亲在堂春秋皆将八十而康健和豫尝蒙恩赐诰封父用深为中宪大夫广信知府母金氏为太恭人邦人士庆公之亲之高年而承天宠也名其奉养之堂曰荣夀太子宾客胡先生为之记又求余诗公起家秋官属历守数郡陞云南宪使又简陞今官闓敏廉惠所至有善政为之诗曰

奕奕高堂奉父与母父母善仁天锡多祜厥祜伊何耆耄皆臻和乐且康皓首頳顔云章自天式显贲之命服煌煌封秩貤之孰无父母偕老几何云谁之居被时宠嘉福禄鼎来其奚自致嗣有君子熙帝之载桓桓君子奠此南服民恃方伯朝倚岳牧维敬维仁以共帝命维孝维忠以乐具庆

题白云山房图【四章】

高山在上清流在下懿彼幽人托此适处　英英者云菀菀者林懿彼幽人其潜之深　有舟有梁莫或以之嗟此幽人优哉游哉　翩翩飞翼夕倦斯还逝予从之以终岁年

题泉坡学士龙

时而渊潜时而云升乾元九五天下文明

题水仙

汉广之滨清洛之汭留此娟好邂逅谁遗

题菊

秋霜既肃黄花始妍爰掇爰飡聊可永年

题谖草

对此谖草粲乎有章我自陶陶何忧何忘

题玉簪

姑射之姝翠旍如帏惟显簪玉不覩容辉

题兰

懿此芳兰在彼岩阿为佩为带怀哉九歌

题鶺鴒图【有序】

侄子和重兄弟急难之义远来其归也赋诗送之

人之亲爱至性所有维兄与弟如足如手兄弟急难我心则疚兴言赴之匍匐敢後沿江历湖自南而北遥遥万里敢遑暇息亦既晤觏季也其羸沦坠泥涂伯也伤悲矢辞吁天天听高高伯也怦怦中心孔劳昔我始来青阳肇序日月云迈岁聿斯暮念桑与梓我行将归顾视予季予寜不怀顾谓予季予岂汝违予行复来春以为期鶺鴒之诗在昔有作兄弟急难视古何怍

辞

蒋隐溪挽辞【三首】

顾瞻兮堂前卷帷幕兮藉兰荃陈清醑兮载肥鲜韵悲管兮切哀弦凄风激兮棂轩云黯黪兮灵来旋恍如睹於形色兮俨若聆夫笑与言言可聆兮意不传怅思公兮临几筵

北风凛凛兮天雨霜木叶脱落兮百草黄翩铭旌兮辞高堂岂灵车兮秀冲冈蒿里歌兮哀以伤玄室一閟兮夜甚长魂渺渺兮何方螺山崔崔兮螺川汤汤青原与白鹭兮郁相望怅思公兮游故乡

玉佩兮琼琚霓衣兮霞裾秉元化兮握灵枢列缺从兮丰隆趋倏隂而阳兮忽卷而舒睨视浊世兮如污渠飘然乘风兮凌太虚参王乔与韩终兮列仙为徒游紫微兮帝之都怅思公兮邈天衢

题岁寒三友图

松苍苍兮虬枝竹翛翛兮凤羽梅皎皎兮琼芳凛寒节兮偕处芬芳菲兮春晖倏零落兮秋露惟所禀之贞洁閲岁年於迟暮含匏笙兮云中和清角兮月下谅同志兮金石渺予怀兮延伫

盘谷草堂【有序三章】

盘谷在西昌邑东北十里许杨氏先世坟墓在焉比年子侄多就墓傍作别业为耕读之所之序之居题曰盘谷草堂善绘者图之余为作盘谷辞三章书之辞曰

盘之中兮崇丘交青?兮松栢怀先祖兮永逝托吉壤兮玄宅跽酌兮寒泉荐兰秀兮芳菊春雨零兮秋露耿孝思兮无斁

盘之中兮幽居聊逍遥兮栖迟朝采兮林芳夕揽兮岩芝仁与义兮是明怀孔顔兮吾师安吾分兮蹇劣何富贵兮可期

盘之中兮良畴下宜稻禾兮高宜来牟春出耕兮夏耨旦勤斯兮夕休或雨阳兮匪时何仓庾兮有秋怀古人兮食力吾弗力兮谁尤

送别辞

留石瑱兮洞庭遗兰佩兮澧浦羌不怀兮别离独徘徊兮延伫

诗【五言古】

题林静小景

幽居无俗韵山人有余清鸣湍泻晴壑高秋啭早莺相擕一散躅亦得畅其情

题朱四智梦草轩

骨肉皆锺爱兄弟重连枝生为同一气殁为永别离谁言永别离夜夜梦见之梦见何所为和乐如故时忽觉各分散泣下横交颐中堂理单箎声悲不能谐緜緜而弗忘中自长相思谢子笃天伦梦感着声诗因之名我轩恒用着所怀

听艾仲宣弹琴

公子散烦襟留客抚清琴一弹黄鹄操再鼓阳春吟洋洋发冲响泠泠谐素心非今同胜会谁闻奏雅音

赠沈教谕奔丧归闽

禄养欣有遂何言奄弃兹哀哉风树怀百折不自持列帷辍弦诵岂但蓼莪诗晨起饯旋归烟波满川泜徘徊一顾望忧人益增悲谅感天地恩宁为悲别离须臾为千里缅焉安可期唯应问业者恻恻此江湄

题邓秀才寒翠轩

清轩大江畔前有竹松林萧条霜雪时爱此碧森森窗中看掩映席上对隂沉非将玩适重岁暮可论心

题太乙真人莲叶舟图

至人椉汗漫遗世若虚游不假桂为楫飘颻一叶浮仰观天宇澄俯眎洪波流茫茫荡无垠泛泛任去留富贵多忧虞仙道我所求弱流倘共济从之览十洲

夀吴孟勤先生【二首】

大明有硕士乃在国南乡被服夫容衣皋兰袭芬芳雄辞由令德粲粲发奎章名声布远迩延颈谁不望昔者螺水湄今来鹄山阳高筵酌甘醴懽乐诚未央

峩峩黄鹄山直上凌五城仙人驾彩虹飘颻临我庭借问此谁欤陵阳与容成玉杯注丹焰磬折奉长生达人含至道自与元化并遨游紫庭中逍遥龟鹤龄

缪都指挥挽诗

龙飞肇淮土维公奋云从挥戈逐代北跃马趋山东峥嵘摧劲敌意气当前锋百战有爵位屡迁乃益崇洞庭与彭蠡先後填巨邦百岁焉足多一朝上埃风灵车发华屋祖送出崇墉萧萧衆马悲凄风激大江去去虽己矣垂誉恒无穷

送贝惟学还会稽得此字【时省母兄来鄂】

高堂双舞衣日奉慈顔喜先垄别经时何堪恋桑梓杳杳浙江濆依依汉川涘怀往忻巳遂伤离方未弭即路有忧懽去年俱若此

奉寄李丈人

晨登黄鹄岭引望陵阳岑陵阳渺天末何由见所钦自昔擕手时萧散大江浔出言谐鼓瑟中孚利断金一朝分袂来寒暑三四侵翰飞薄远霄鳞泳循清潭高深旷不接隔我浮与沉堂中侍愉色膝下俨缨簪禄养崇甘肥懽乐日駸駸久要焉独忘一往无遗音尚希保眉夀以慰饥渴心

题三泖归耕卷赠管时勉归吴松

客从云间来自言家远村用世阙材具委身服田园开春起东作良苗日愈蕃下无螟螣苦上有霖雨恩年和易坚好为力诚不烦当秋负获归如坻积我门公家且轻税岂复忧饱温贤妇持机杼稚子牧鸡豚傍舍数老翁懽会无晨昏其人虽朴野皆有忠厚言相与墟曲间焉知市朝喧违此未几时九扈鸣已繁去去情益敦浮荣终不论

题艾仲宣兰

昔年春月夜弭棹湘川湄邂逅鼓瑟人佩纕纷陆离宁知忽不见芳馨贻在斯

题艾仲宣菊

高堂二月中粲粲罗芳树日夕凉颷来纷然已如雨君看篱下姿可用怡迟暮

题伯牙鼓琴图

平生山水意托此孤桐丝之子无旋期茫茫谁复知闲来幽树下欲奏已迟迟

题彭宪佥白海青图

由来搏击威云鸿不敢即伫睇极青冥羣飞皆戢翼栢府坐看时重有秋霜色

赠陆伯阳【三首】

粲粲白玉琚本生崑山阳一朝蒙采择高列珩与璜佩服合其仪和鸣日锵锵碔砆昔同椟頫仰方自量妖媚园中花岂不当春荣孤高陵上栢严霜厉坚贞匠氏来相求藻绘升栋楹固知君子人特立以成名南岳有威凤竹梧得其依五章备文采鸣声合金徽圣皇莅九五四海扬德辉翽翽初来仪雍雍复旋归

题萧德通所藏崔白鹅

衆鸿厉高骞逍遥薄天汉讵无肃肃羽而独怀波澜特立谅不羣振鸣终伴奂名书亦奚为懿此焉足换

赋丘原芳林隐

达士布高位幽人在中林贵贱有定命聊用得吾心方宅五亩余灌木郁萧森浮阳映密叶清云散庭隂回风激兰薄余芳袭我襟虽无丝竹清嘤鸣怀好音残帙不停披旨酒恒独斟独斟忽复醉时时吐高吟幸无异患侵自适非陆沉知分理攸宜谁谓倦华簪

萧安正赠白紵赋诗为报【时余初免丧】

朱明变寒节曜灵赫南驰端居念初服感激悲慈帏春晖奄遒尽谁为游子衣岂不荷重纩後时非所宜君子见存恤缟紵贻赠之素质扬白雪纎理莹文漪裁缝被弱体济济生光仪逝将表明惠永歌无斁诗

解筠涧先生挽诗

东山千余仭其下文水驰驰水去不还高山黯无辉夫子在世时芳名扬四陲夙志骛姬孔肆力究皇羲窅窅万化原玄悟探其微秋荷袭裳衣春兰充佩褘发轫蹈佳轨周旋岂踰规道存希有济才高未见施旷视六合中时时写雄词奋如蛟龙跃?然云章垂济南讲遗经河汾论匡时翘翘问业者诜诜日来归居常以乐天逍遥介期颐一朝随埃风飘然远去兹奄忽历星霜今来四五期嗟余忝乡郡夙昔仰蓍龟引睇监湖阡徒怀後时思頫仰杳茫茫中伤公讵知

送黎信归故郷

商飈起西陆倏忽为素秋客行惜迟暮怀归逝不留舟楫晨已具送子河之洲千里远结交三载笃绸缪欢洽谐琴瑟夙昔同衾禂云何当乖分私情怅悠悠山川绕归路岂不思同游俯观江汉水滔滔俱东流惜哉南飞鸿孤鸣违匹俦别离诚难任斯须亦何忧终当返旧林岁暮共优游

夜宿山家待宋惟宪不至

主人罢尊酌稚子具衾氊稍稍松火息寥寥独未眠林高风响迅窗虚月色悬行侣时相失怀抱自凄然

寄题王氏槐隂轩

结宇临长衢开轩面嘉树灵根沃鲜泽由来深且固柯叶浮青冥垂云羃囱户纷华避春节孤芳弄秋素王生屏世营端居多暇豫潜玩圣贤言常怀往古务?止谐夙心还因动遐慕仰惟先人德封培昔已屡敬承乃汲汲时存荒逸惧穷达知有命非缘高爵故因歌寄幽轩为子写中愫

送王经历奔丧还偃师

清代服朝命怀此好爵縻安知失所怙抱恸俄在兹辍理遵反路岁暮风凄凄行行泣且悲血泪不可挥归当趋故庭益复哀以思竭力谅弗逮致身犹可希庶几强节恸显扬以为期

黄侍读家赏瑞菊

霜降丰钟鸣虎啸谷风生气类各有召何况善所徵君子际昌期冠绂趋明庭致勤靡夙夜惟恭秉忠贞至诚会感孚嘉祥聿来应衆卉悴寒节贞菊粲前楹同叶迸赬蕤骈芳出紫茎动如比翼翔静若连理荣夕下玉堂中高贤集良朋玩赏验至理讴吟播芬馨孰云微植兹从知兆方兴谨始永弗渝奕世垂休声

送杨参政景衡考绩还福建

恭命佐南服缅临山海区旬宣尽臣职夙夜忘其劬恻恻轸民隐宛宛运良谟明如孤月悬温如春阳舒八州谅闳远惠化罔不敷行身着表率下者无侵渔千里亘弦歌遐迩皆晏如考绩属兹岁整驾趋皇都峩峩双龙阙彤闱焕金铺劒佩森九陛朱衣肃来趋拜辞遽徂征言归即修途相送国南门何以赠离居宦成古所戒善始贵无渝期君永终誉庶贻青简书

赋得快阁送曾日章使安南【时以鸿胪卿行】

朝日丽金闺赬霞焕彤庭拜辞出君门岁暮万里行行指古交州南云杳冥冥骏马向风嘶翩翩逐行旌遥经彭蠡泽还过西昌城杰阁何巍巍弭节一来登章水朝宗去三山如秣陵思忆双龙阙北望心怦怦怀远由圣君宣德命九卿载驰实臣职岂敢稽王程伊昔黄太史遗祠并南楹且复礼前修感激慕忠贞逝矣慎树立千春齐鸿名

送吴寺丞归滁州

白露下梧桐秋风激砧杵策马出都城扬舲越江浦朋游皆伫立望望滁阳路昨晤恨已迟晨别嗟何遽念君将门子恬澹如韦布文藻发篇章游情在毫素前者抚嫠攀辕惜其去归来官太仆优游九卿副三载畜蕃息考绩腾令誉琅琊山水清周游昔已屡归心复遄飞斯须不相顾安得往从之一写予所慕

送邹尚友赴澧川

新春散寒沍旭日明江浦浦树净亭亭犹含夜来雨远客促行迈故人皆出祖初来自西川遄征泝南楚离别即须臾晤言方几许圣朝悯嫠简贤需召杜恺悌终荐达承流寄绥抚澧水出涔阳东连洞庭渚其俗本惇朴其民素贫窭竭力供县官何尝厌勤苦兹晨望贤牧蚤暮急延伫行矣敷仁恩殚心副当宁

赠王行敏

芙蓉丽晨旭粲烂云锦垂采折欲有赠徘徊增离思嘉晤讵几日星言复南驰滔滔逝长驶流光奄如之念子崑山秀皎皎瑚琏姿终当膺荐达磨琢贵及时高斋面山水卉木含华滋栖迟固适意静修谅所宜勉哉慎树立以副平生怀

蒋用文院判静学斋诗

斋居临广衢靓深絶尘氛嘉卉粲前列芳帙左右陈君子抱异尚稽古夙所敦鸡鸣整冠佩肃肃趋枫宸既退此闲逸旷然谢纷纭农轩回夭折周孔明义仁往轨悬日星力探冀身臻志寜启妙悟黾勉忘宵昏静虑而有得尝闻先哲云看君振高策奕世扬清芬

题王孟瑞写竹寄本之

北风起郊甸寒声骤长林引领睇溧阳怀贤思弥深耿介直士节幽贞君子心平生惇契好如彼双南金昔别夏未屇今来春载临吴丝将蜀桐和谐会相寻岂乏桃李花秋霜易见侵懿此岁寒操持贶心所钦

胡学士山居八景之二首

竹坞云林

衡门对芳坞上有修竹林旦暮碧云合晻霭成幽森云起歘乘运从龙沛甘霖终焉君子节永矢岁寒心

夫容寒雪

结庐在沧洲前对夫容好寒冬飞雪凝开门翫琼岛皎洁如我心揽之以为宝出处自不渝可与知者道

题三顾山刘氏文会堂卷

迢嶤三顾山飞流下澄澈灵秀之所萃爰昔锺贤哲正学明纲常直气遏邪孽至今乡闾士堂堂仰清节书台郁崒遗风耿未灭比屋俨缝掖羣居蹈高洁之子抱贞素曾何污缁湼奕奕峙堂构翛翛?林樾岂乏谷粟储羣书富罗列同志五六辈时来共怡悦研覃泝周孔辨析穷毫髪至道日有得中怀炳昭?明善固所资诚身理逾切愿惇辅仁训庶不忝先烈

题商顔东山二图【二首】

迢逓商顔下优游晏岁时玉泉流石乳青松?紫芝非为文成君姓名谁见知

夙尚在高洁雅怀非陆沉东山讵云远苍生望亦深孰谓高卧者而无匡济心

盘龙晓翠诗

英年擅文翰雅韵超凡庸家临文水湄门瞰盘龙峰蜿蜒带城闉崒嵂凌高穹诘朝敞东轩初旭明瞳胧宿霭静隂翳秀色开青?凝辉射虚牖含润清帘栊正襟此晤对澹然浮虑空趣与妙景会心将玄理融稽古率攸行进退其有穷恒惇旦气养庶期日新功

西畴耕读

幽栖寡世营结庐在西墅充室惟诗书开门绕田圃方春九扈鸣俶载向南亩高原燥宜黍下隰湿宜稌种植既得时耘耔亦无苦况当长养节霡霂承膏雨朝耕暮还息潜心以稽古上窥姚姒余下掇姬孔绪黾勉究微言优游启玄悟所得欣日新逍遥自容与年登秋获竟穰穰溢我庾击鼔荐牺牛懽娯报田祖傍舍数老人言行皆邹鲁相与知帝力讴謌颂明主陶然墟里间终岁同乐处

龙给事湖心草堂图

巢湖介淝舒子昔所栖迟葺茅结幽宇远托湖中坻开轩面远岫绕槛荡文漪幽坡藉丰茸芳林擥葳蕤远絶往还迹闲适惟诗书朅来游虎闱逦迤登赤墀驰声倚文翰焯有好爵縻岂不怀初服引睇渺天涯致身义所重在旧仁不遗自公有余暇披图写遐思

送周孟简乃兄

龙楼彻五鼔城上乌啼曙客子思故郷晨衣出门去犹顾玉堂舘忽别金陵浦明日大江干相思荆树寒

王孟宣挽诗

四时迭迁易化运无停机人命合坚固忽为朝露曦平生所亲爱谁不悲永违况乃德之良特逹衆所希惇行孝与弟蹈履慎其微百岁自恒道胡为中路萎不见凉薄人高年踰耄耆古谓仁者夀圣言岂云非松栢绕丘坟萧萧起寒颸即此杳长夜念之增歔欷

送王裕归临川

朔风暮已厉蓟门凛寒霜之子返故邑星言肃遐装长跽拜慈父含凄别高堂亲爱自天性谁不情内伤所怀在重闱晨夕遥见望驱车逐徒侣欲往仍旁徨为孝行所先养志古所臧翩翩丹凤雏五色会高翔含辉璞在石戒溢川维防爱子以进修眷言赠斯章

玄默斋诗

至道本无为达人识其原静居玩羣化通复皆自然物理谐妙契缅邈适大观怀中老聃书置之已忘言冲澹颐性灵寂寞卧云山松栢?庭外衆卉罗松边聊以验气序随时乐吾天余始识其人翩翩复高骞何当往从之俱游象帝先

赠曾生景铭【景铭其先吾郡人侨居番禺今生以荐召至有司援近例格之生来辞归因赠之诗】

君子重时命有塞必有通古来才智人岂必畎亩终晚成见大器特达会奋庸曾生格有司迢遥理归篷璞玉寜久閟志士寜久穷林居有余暇往懋切磋功

孙给事小画

俱怀坚贞节云根偶相遇投我双翠翘报以珊瑚树永矢冰霜时懽依共迟暮

送陈生还吉水【子鲁之子子鲁时起自谪所官吏部且续娶生以祖母之命来省】

家住文江头东望秦淮涘恋恋父子情迢迢隔山水粤昔奉父母留侍大母居重闱供甘旨旦夕承婉愉久违父膝下仰慕闻诗礼况乃大母心惓惓念行子北地困远涉风霜多苦顔幸复荷荣宠何时见斓斑昨者促我来令我慰羇旅腊月达京城升堂拜父母我父见子来惊起还悲叹别时汝总角汝今已胜冠我母见子来怜我克孝敬念我涉苦辛问我行久近各言问大母大母今夀康听荅未及已零泪沾衣裳我留侍父母蔼蔼天伦乐诲语日殷勤离怀顿舒豁舒怀未几许我父呼我言父母喜汝来大母傒汝旋我未报国恩养亲诚赖汝事父汝日长遄归勿辞苦拜跪受父教黾勉惟敬承晨起别高堂扬舲复南征维时二月初春风动杨柳父执书赠言朋游劝行酒人生尚孝行子归重操修矧子英妙年勉学循嘉猷而翁我同朝且复同乡郡何以赠子行努力崇令问

送黄学士还永嘉【宗豫之父　五章】

圣皇御宸极垂拱朝万方时康洽泰和化理侔虞唐公卿侍黼扆文儒列成行济济集天衢辉辉被宠章宠章一何盛?源嘉所生文锦盘双龙奎光焕然明岂但隆褒?重以命秩荣余龄沐天泽感激深中情深情仰都畿逝将谒天子夕发斗城隅晨趋阊阖里鹤髪耀冠缨龙顔顾为喜拜稽颂万年惓惓未能巳惓惓事君忠虽耄志益强载来即华舘嘉庆洽中堂怡愉奉甘旨拜跽陈夀觞眷言皇天慈奕世弗可忘弗忘在君亲桑梓翳丘园别离未几时履此霜露繁遥遥遵返路靡靡涉川原来归诚所忻恋阙心弥敦

萧处士挽诗

悬象无停运四时迭迁逝人非金石坚百岁忽如寄有生必有终惟德世所贵夫子武夷秀家承兰陵系寡欲出天赋惇行在伦谊饬躬仗忠贞及物崇惠施栖迟恒采芝淹留聊攀桂逍遥以卒岁颓然谢尘世天道显而信世泽久益大令子奋六艺华声扬斾斾身有好爵縻行惟先人似源深自流远绳绳殊未替頫仰念潜德因之徵来裔

东里续集卷五十四







续集卷五十五

<集部,别集类,明洪武至崇祯,东里集>

钦定四库全书卷

东里续集卷五十五　　　明　杨士奇　撰诗【五言古】

退思轩为淮阳刘千户赋

结髪在军中幸际熙明时声教洽四海不闻羽檄驰家承厚禄贵身有好爵縻虽怀铅刀用一割不及施自顾草木微芳泽振华滋感激天地恩胡能分寸禆惟应笃忠贞庶不忝恩私庶事如蝟毛何以适攸宜发已一失经臣职隳自兹岂但羞荣宠安危诚系之歉歉内自怀兢兢恒自持高轩敞弘丽退食时在斯先哲有明训掲以为箴规

题范仲伦纪善攀桂轩

团团青桂树高高凌紫虚根本积深厚柯条郁纷敷风云荡杳霭雨露涵浸濡当春竞妍华不与桃李俱秋气悴万卉孤芳乃芬如金彩耀朝晖天香含满裾轩居延爽霁静对古人书观道可适怀何必倾一壶居止得嘉?悠然尘虑袪缅惟种植勤今来百岁余先人义方训遗我以良图幽贞嫓令德安敢废斯须光华际昌辰歘起应时需攀援聊淹留非为乐其初念兹保明诫岁晏以终誉

送王孝子归成都【其初巴陵人省其姊来金陵】

蜀岭春雪消秦淮新水衍万里蜀中人见水思乡县去年在亲侧今年在帝畿非缘同产故谁肯离亲闱一朝复一朝思亲心若毁问君刲股时痛迫何如此初发白鹭洲忽过黄鹤楼巴陵寻旧里荆门泝上游家林行渐迩筭程应预喜猿啸岂关情鹃啼空在耳倚门望莱衣踉蹡五色归供馔黄鱼美登盘丹荔肥亲年方夀考归来誓相保长承膝下懽不出门前道

送陈景着编修以母老乞近地得福州敎授

振佩谢彤陛驱车出重城堂中有夀母奉以趋修程秉志存事君母也迫衰龄仰荷圣主仁俯谐乌鸟情维时六月中流金赫炎蒸行路岂不难适愿心孔宁济济玉堂侣祖饯罗冠缨眷言夙昔好何以赠子行易得四海誉难致乡里名矧乃来学衆逝将於我承黾勉慎所操庶用闳休声

送聂敎谕赴贵州【聂屡见过不遇留卷求赠言赋此见意】

往与子别者乃在江汉湄江汉日夜流岁月忽如驰相思隔川岳於今已十期子家清江曲夙有温厚资少小入乡校育德穷书诗中岁登成均鸿鹄摩天涯金石恊其音佩玉昭其仪拜为博士官小试百里师诜诜游学徒左右侍臯比成德与达才造就咸适宜九载绩用成入奏趋彤墀陞迁荷荣宠欣欣遂其私职不踰文敎出不越皇畿明晨整行装王程讵能违嗟子契濶怀慰悦宜在兹终焉乖所愿坐以职务縻过门弗及迓出祖弗及追引望池阳峯曷慰中渇饥幸逢熙明运会合谅有时惟应保贞素迟暮以为期

题访戴图

寒宵雪初霁明月照庭前独酌山隂酒含咏招隐篇良朋忽兴念怀往方浩然泝洄剡中行玉色晃山川道长兴易穷回舻遽言旋性情自不羁动止故无牵放旷非可则犹为画者传

题文丞相字【文丞相为吉水解氏大书生香翰墨之隙六字解之孙文夫求题其後】

惠风布和气流云度春隂时卉播芳润嘤鸣怀好音邑中理琴罢逍遥翰墨林图帙左右陈永谢浮虑侵静观悟玄化油然适我心奄忽百岁余名德扬至今??文山书尚照文水浔惟应嗣世者持用宝南金

谢赐嘉禾诗【有序】

永乐三年九月朔旦上阅中秘书得太祖圣神文武钦明启运俊德成功统天大孝高皇帝御制嘉禾诗圣孝深至将垂示於万万年乃命摹刻以赐诸王廷臣龙章玉刻云汉昭回臣忝职侍从均拜鸿恩斋沐庄诵有以窥见帝王功德之隆矣盖尝窃论古者帝王之盛未有过乎唐虞三代之君其始无不本於得天其行无不急於除暴安民是以民心和於下天心和於上丰年屡应百祥萃臻而为泰和之世元之季世上失其政宼攘四兴民坠涂炭我太祖皇帝诞膺天命提一旅之衆恭行天讨东征西怨南征北怨扫刮凶暴挈天下无告之人举纳之康宁之域母养而父训之由是仁浃义洽黎民丰足政化修明祯祥恊应与唐虞三代泰和之世同功而共效矣斯皆臣之所躬被目睹固不应圣制而後知之若夫致祥之由一归天锡不谓已功而歉然不自满假之心与尧舜禹汤文武同一圣德者实由圣制而知之也皇帝陛下统承大宝君主万方继志述事孝治益隆天下林林总总之生遭遇何幸盖尧舜禹汤文武之道传至於太祖皇帝今又传至於陛下矣陛下敬承善继永笃不忘故虽手泽一篇一咏皆以为圣道所存必欲着明永示无极臣获睹天章巳极荣幸而况於亲受宠赐者乎隆恩至宝岂如其他世世贵重之赐之比懽愉之情倍万常品用作五言诗一首以着瞻仰欣悦之意谨写上进诗曰

玄天肇昌运皇明启隆祚有赫清泗滨笃生我皇祖於维皇祖圣桓桓秉神武于时草昩际隂氛蔽寰宇受命提天戈吊民麾虎旅吴楚扫欃枪幽并驱罴虎函夏复清宁穷櫩息咻噢迤逦五敎敷从容九功叙弦歌亘远域锄耰隘荒墅浸淫俗化淳汪洋德施普昊天监昭事骈蕃荅纯嘏五纬无留逆四时皆顺序休祉万斯臻丰年岂惟屡大田毓祯谷芃芃映黍稌圣世跻泰和圣情聊暇豫雍雍发歌咏辉辉粲毫素文如虬龙跃又如鸾凤翥音如咸韶会气如春阳煦上乐帝眷顾下乐民康富丕显并周文不矜同姒禹於维我皇祖功德侔三五俯睨汉与唐陋哉畴比数宸章隐中秘至宝终明着陛下握乾符垂衣缵鸿绪琬琰昭大刻臣工拜嘉予旦旦睹奎光渊渊仰皇度诚由陛下圣心存有虞慕益勤继述志遂隆显扬务睿制超百王至孝踰千古敬撷舆人言陈诗献当宁

望云诗【有序】

太常王侯勉自皇上龙飞之初超拜少卿而卿久阙侯总太常事敦厚易直国家有事于天地宗庙百神侯练习典礼相事秉?膺受恩眷荣且重矣侯陕西蒲城人蚤丧其父率其弟励朂事母夫人能孝既举乡贡出仕而其心未尝不在母侧尝一迎就养京师居数岁母夫人不忘其乡之乐也励朂思有以宁其母之心相与奉归而侯重去其亲忡忡焉如不可一朝居也侯之子谦自请归养大夫人冀以宁其父之心夫父子兄弟相笃於孝行如此岂非以侯为之表率哉克孝於亲者必忠於君今侯仰荷国恩荣且重诚明乎义而力乎所当务将其行之可称於时者不尚多乎故为赋古诗一首述其事且致望於他日云

少小失所怙鞠我仰母氏我今已成立母氏隔千里朝亦思母慈暮亦思母慈愁肠日九回朝暮千万思官列九卿贰迎养失所愿母来止岁余母乐归乡县虽有两贤弟致敬奉母居我独不在侧何以纾郁纡荷君恩宠深忆母道途远仰首望飞云秦山长在眼小儿解父意愿父勿忧叹我归养大母父但忠王官一门隆孝行父子及兄弟所以白髪亲怡怡膺夀祉敦行用表率岂不自一身观感动乡里咏歌扬缙绅君亲同所尊忠孝匪二道努力慎克终来世焯有耀

明明处士挽诗【有序】

余童丱数从海桑陈先生游郡城必主刘复初时先生族孙仲述敎授其家复初之尊甫明明处士春秋七十余皓然白颠颀身玉立雍容言论而延礼先生愈久愈敬复初为人温然端厚以学问为务执所业请益无须臾懈怠先生器重之异於衆也孟子言观近臣以其所为主孔子称子贱必本於鲁之君子处士其贤乎哉後数岁先生捐馆复初自郡庠陞太学为给事中仲述亦取进士去相继以没惟处士康宁无恙余虽未获再造刘氏追惟曩昔游从之乐老成典刑风流文采未尝忘余怀也洪武壬午处士没於家余闻而嘅叹焉今年见处士少子彦信於京师示余易闇谢先生所为处士墓志及翰林学士解公所为墓表读之益不能释怀因作挽诗一章以着余之思而处士之所为可传者亦庶几可想见也

迢嶤金螺山螺山水逶迤螺水逝不还螺山空云飞我怀贤达人寂寞今安之在世无所系去去忽如遗郁郁乔松树舟车谅所宜何为南山中空负高洁姿寒暑若循环四时屡迁移傲兀冰与霜欣荣迟暮时中有丹凤雏五章备羽仪高举戾阿阁嗈嗈鸣朝曦凤雏忽已去乔松复倾摧瞻望杳不及行者皆歔欷俯仰念畴昔我独有余悲矫首睇螺山阁泪书此辞

挽永嘉胡处士

流波逝不息时序无停迁嗟彼泉下人一往不复还追惟在世时卓荦称英贤芳馨佩兰茝被服夫容鲜幽居玩玄化历探羲皇前步履率周行饮濯必清泉一朝逐征风飘然若云烟反终自常道怀德谅难捐幸睹五色雏及时厉高骞黾勉务显扬夙夜志惓惓煌煌金石词足为永代传

送谢宪使还广西

谢公青云器发身自科名初命属司寇特达蜚贤声十年典大郡政化龚少卿遂陞董外宪八桂歌澄清展矣冰雪操谅哉矜恤情圣人御寰宇简贤寄嫠安得皆若人四海臻咸宁春兰花始开述职趋明廷我昔尝同朝相见慰平生握手甫一再驱车复南征故写向往意聊赠万里行

送黄知府还琼州【三首】

萧萧朔风劲栗栗年岁徂积雪横山冈凝冰塞川途念子万里行相送城南隅寒树渺苍茫谁能忍离居离居昔不浅晤语今还促郡府分南溟烝黎望贤牧寒晖动飞斾浮埃暗驰毂远举凌冥冥临岐羡鸿鹄鸿鹄翔翩翩倏忽天之涯丈夫抱奇才致用贵及时山川历缅邈何以赠仳离永矢冰雪操迟暮以为期

挽凌孝子

闽有凌孝子十六丁丧乱辛苦奉双亲岩谷日奔窜晨汲寒涧饮暮拾枯薪爨跬步皆畏途触目增愁叹百死幸脱归双亲遄弃违囏难殡浅土恸哭血泪挥孤身惟影伴??竟何依经年寇盗息来返乡园扉拮据葺屋庐黾勉遂家室处宗仁有施处乡义无失宁辞荐辟荣甘就原丘逸云胡未下夀盖棺事奄毕昔有江巨孝汉史高其人谁言千载下令德无与伦天道远弗爽为善福必臻凌氏身後荣煌煌垂不泯

陶氏荣节堂

人生伉俪情所愿偕白首二九归陶家三八为孀妇抱持襁中儿辛苦难具论矢心只如一儿大今有孙紫凤衔天书光华见旌表孙长登科名更觉门庭好皇天佑节义降福无穷期永歌荣节堂聊继栢舟诗

挽诗

欧乡有贞士萧散离尘俗家庭崇孝德宗婣重惇睦交友执信义恂恂在乡曲雅度廓有容好善如不足浮云抗志尚兰茝充佩服爱子以力学诗书贮连屋飞腾自庭下玉立见鸾鷟高堂致滫瀡十载京华禄八十余三龄长往遽不复怀贞写哀些聊为蒿里续

题古木幽禽图

古木含春泽纷敷枝叶清羣飞各有类动息相和鸣蔼蔼天地间品物遂生成无轻画史意可怡仁者情

送彭学修之兴宁知县

平生慕为县可以恤嫠不得真由命傍观却怆情吾乡有彭子发轫宰兴宁送尔慎树立行看起令名

追赋袁氏瞻衮堂

中岁谒金阙恭承明圣恩千载之所遭锡命久益蕃重爵与厚禄颂台?高骞泰坛切紫霄清庙凌绦云天子奉明禋周旋严骏奔祀事国所重为荣安可言朅来遂悬车言归东海濆何以报盛德惓惓中心存兴居兼食息一惟我圣君祗若聸龙衣肃若仰临轩仰祝万万夀悠久齐乾坤大书掲中堂庶庸示无谖嗟哉逝已远敬率惟後昆

题梅

桃李盛芳妍春风一朝歇穷冬岁华尽见此枝上雪天寒渺空阔清香表高洁

余姚陈处士挽诗

桂树生堂堦秋霜悴其英秋霜自恒化能不怀芳馨人无金石资安得独长生形质虽化尽惟善远益称缅彼林居士素履笃幽贞恂恂孝友德坦坦君子行推己务惠济洁身谢浮云一朝尽天年奄兹三纪盈松栢绕丘墓凌云郁青青终令怀德者凭轼怆中情

题山水图

结缨二十载素髪忽盈簪才薄识且踈驱驰百不任忧虞积怀抱流尘暗衣襟潇散此谁与结庐在幽深危峰叠苍翠灌木郁成隂奔泉泻石磵浮岚掩遥岑骀荡时物荣交交响春禽趣与清景会而无尘俗侵窗中南华篇流玩以澄心相知一二辈囊琴亦来寻更迭为我弹泠泠皆雅音怡然乐吾天抚卷心为歆俛首发长叹怅然兴越吟

修敬斋

士学之所本乃在方寸间出入慎省察奉持常拳拳执虚如执玉处独如临尊主一不二适存养静以专益久虚且明万理自森然所以德之聚古人有名言罗生豫章裔家学探渊源修敬掲斋扁瞻对如孔顔肃中戒外驰宴坐必衣冠云谷有明训昕夕勤鑚研勉哉在惇行勿云知者难

桃源县

泊舟桃源县满目生秋草不见桃花林但见牛羊道临江尽茅舍绕屋惟桑枣尚有淳朴风何由恣幽讨

九日发桃源遇便风

出门已六日嘉节逢重九旭日明秋空川原浄氛垢寥寥数家村茅檐?榆柳緑醑堪旋沽黄花何处有张颿乘便风舟行疾於走前岸渺弥望瞬息属回首桃源下百里不待晨炊後北京缅迢逓王程畏迟久举觞问河神明晨还送否

新安驿奉简蹇公及公素

解缆未十里峥嵘乱云黑北风吹波立进咫退已尺努力度前湾依林聊蹔息船窗雨穿溜狼藉沾衣席局蹐拥氊毳愁坐终日夕仆夫劳敝余饥寒皆失魄对此伤人心奈何远行客中宵豁隂翳青天流月色同舟各解顔安卧免欹侧人事有仓卒天道叵测识向来行路难未有新安驿

送周布政还广西

周子湘中彦桂芳昔同官清姿玉瓒贵雅量湖海寛所发必归厚所履必由端霜台既展骥秋曹亦翔鸾中尝擢近职所树皆桓桓遂授方岳寄八桂开大藩勉勉敷上德孜孜救民难温若春阳煦润若时雨劳勤十载余坐镇边隅安考绩进禄秩蒙恩复南辕嗟予久间阔蹔晤仍鲜欢相送即修途相期惟岁寒何以表中愫聊赠青琅玕

送芮长史致政还乡

芮君毗陵彦发轫贤能科十年凤凰池近侍增光华简陞春宫臣司经侍讲席朝绅五品贵旦暮储皇侧鞠躬勤小心言行恪有常出入谨仪度玉佩鸣瑲瑲再陞亲藩辅所寄诚独重正道与直言肯惭贾与董春秋登七十从容告归休拜稽辞贤王归朝谢宸旒我昔官桂芳於君实聨署况复紫垣南廨宇相隣住相亲日相好岁久交谊深明月映澄潭两照知巳心暮龄乃乖分关山隔南北时诵停云诗相望但相忆今来语未竟遽复倒离尊重晤知何时黾勉频加餐

题枯木竹石

乔木风霜古贞石金銕如所以尚志人乐偕木石俱况有淇澳姿清风当座隅力田有余暇足用适诗书

送徐提点被召赴北京【得向字】

圣人嗣天位郊庙亲玉鬯明堂一弘新禋祀徵助相之子奉纶音诘朝戒征两迢嶤万岁山双阙五云上鵷行余将簉鹤驭子先倡纷若明汉星皆维北辰向

送史常【有序】

溧阳史常读书持身不肯苟且混流俗举进士为行人满九载考最陞建宁知府以廉厚自持月余吏畏民怀称为贤守时朝廷遣官考察外有司清浊材否将陞黜之考察者既不满常之简於其礼而同官素以不检为常所制者遂从而毁之然求其过不得得其尝罚老引商民米以赡狱囚之无家者虽具案检不閲而坐入已考黜当为民送诣京师京师故旧率谓常白其实於朝当得复职常言幸有父母虽老无恙得归侍足矣竟不自明来告别将归余於常往还久相知有素其去也不能无情故作诗送之

君子达义命不为外物骛孶孶修其身贵贱安所遇青蝇污白璧自古有不虑曾参不杀人谗言令母惧直生见诬金赏之亦不忤暧昩须臾间光明悬竹素之子抱夙尚雍容伟仪度读书膺荐达操节致时誉遂拜二千石分符牧黎庶所务廉与仁果得嫠慕磷缁出媒蘖不辨亦不怒怡然返初服脱洒谢羁马拜辞出都门春华未迟暮白云动高兴清莺满长路家在溧水阳行行见乡树上堂悦父母下堂洽亲故人生有至乐岂必贵与富念子相知旧此别何时晤浩浩缱绻怀因诗一披露

赠萧大庆敎谕诗【有跋】

西昌邑东南桃源擅潇洒萧氏所世居彬彬见文雅我识斯贤翁魁厚称长者昔在元季时寇敓充四野翁奋捐帑藏保障厥隣社其季安敬甫清襟浩倾泻惜哉不永年乡闾共嗟咤德隣自幼孤好学出陶冶於义必踊跃於利岂苟且穰也有凤毛幼学勤不舍黄卷三万轴一目数行下诜诜羣伦中指谓千里马昨领乡书升会试登榜亚除授金乡邑饯别持杯斚索我赠行言顾我今衰也惟斆学之半黾勉无自假德义士所珍富贵直土苴朂哉务进修勿言知者寡诲人在善诱不在楚与夏愚直苟不遗可用膺纯嘏

余客萧氏塾时大庆始数岁大庆穰字也今年及仕矣方以明经授官则余之老也固无足恠然余周旋其曾祖祖父间五十余年故於赠言有惓惓致勉之意云

送罗崇本进士归省

北阙雨新霁上林莺正飞朝侍岂不荣关山远庭闱经年定省旷累月音书稀揺揺一寸心遑知渇与饥恭承圣主赐宁亲蹔南归高堂夀且康承懽足光辉家庆诚所乐王程顾无违赠子淇澳咏自修慎其微中和饬德性昔贤有佩韦

忠孝堂诗【有序】

宿迁春秋之锺吾也居淮之阳今南北两京舟航往来所必经也余屡过之其土厚水清俗质而醇其人端而确毅而有守吾意必有才且良者生乎其间惜未之遇也比年吾郡幕长云衢幕佐孙郁皆出宿迁郡人士至京师者皆誉道两人之清劲有执明达有为无异辞焉今年余奉旨还乡展省乡人士道两人之才且良尤多盖谓一时江西诸郡之为幕者鲜逮也属时郡有贤太守四明陈侯尤江西诸郡为守者之所鲜逮又何幸得二良幕为之助也衢比丁家艰去惟郁在郁字文盛今考绩诣天官奏最将归过余求其家忠孝堂诗余可靳於一言哉为之诗曰

少小天所生??罔怙恃永怀鞠育劳食息靡蹔置黾勉务显扬卓卓挺立志初命属鸿胪敬恭事廷序西江吉名郡再命升幕贰颛颛秉诚节孳孳究职事岂直简牍间期禆贤守治忠孝表厥居夙夜图罔愧古来勲德人皆起自奋励蒙泉达于海寸萌干云际维持不息功无远弗可至资孝以为忠人道第一义朂哉在方寸何古不可跂

送曾蒙训分敎弋阳

明珠产合浦奇璞出蓝田士生礼义门由来端且贤曾氏吾同里诗书奕世传科名起特达赫赫光後先之子禀赋异秀质何娟娟少小服家训一志勤简编挿架皆手泽旦夕侍鑚研致恭闾曲间出入恒颛颛名达部使者荐上吏部铨天子试文辞挥毫玉陛前擢佐百里敎往分博士筵维时七月中芙蓉秋满川驱车出潞滨问买江南船弋阳几日至定及黄花鲜训廸敦表率荐祀致精?劲翮在远霄宁当久翾翾功行贵及时无为孤盛年流光逝不处伫聆清誉宣

题画送陈景茂归金华

孟冬寒气肃霜叶坠纷纷把酒别故人含情睇征轮忆子初陞时永乐第二春简入丝纶阁一见心相亲于时几务殷旦夕翰墨勤开口见肺肝躬劳迈羣伦两京三十载恭事四圣君方来未壮龄鬓毛忽成银幡然辞宠禄归偶击壤民失足遇一跌观过知其仁平生恻怛心倾家振饥贫九重嘉行义自天荣命新万里谢彤庭兴逐南飞云峩峩金华山流泉下潾潾梧竹?我屋白石为我隣於兹坐闲逸超超絶尘氛重晤当何时安常以自珍

送杨礼郎中还南京

季夏当炎熇时雨集行潦宛宛晴莺鸣空埃浄於扫子来未几日告归一何早爱子闽山秀襟宇清皓皓诗书出桥门瑞玉出文缫峩峩天官属最绩屡书考子家贤伯兄勲庸四朝老所重同气良相见心倾倒连床夜听雨方兹豁离抱晨起复暌违中怀增懆懆我亦惇同宗交情久逾好聚合焉可常仳别未足道敬身誉所兴崇饮匪自保相期南山栢苍翠拂穹昊

慈节堂诗【有序】

浙江都指挥佥事萧华世亨七岁其父没於王事母夫人年才三十辛勤敎育华成立而守节贞白不二朝廷追録华父之忠累进华官母夫人高年寿康华恭致孝养恪勤臣职惟恐贻羞父母而名誉日起间名奉母之堂曰慈节求为之诗余念其一家之间臣忠於君妻贞於夫母慈於子子孝於亲可谓盛矣其亦本於父之贤乎为作五言古诗以贻之

桓桓萧将军秉义奋英武提劒雄万夫委身报明主于时羽林孤未齓恸何怙鞠育兼训敎劬劳仰慈母母抱金石志矢天与天语惓惓未亡人肯愧黄泉下诏下録功勲遗忠上天府寡穉沐宠恩棨戟光门户鹤髪夀且康珠翟明翠羽儿大八尺躯卓卓挺御侮操亷赞雄藩言言浙江浒入门祗奉养出门饬师旅一心君与亲夙夜怀靡盬惟患忝所生讵辞躬勤苦令德萃一堂肇光自贤父闻之谩成咏用示观风者

送王希积训导归西昌

子家县城西我家县城东两家世婚媾况复文献风我生甫十年时节诣王氏所重先代交肯耻遗孽子王氏两尊翁顒昂衆具瞻长翁春阳煦次翁秋霜严矜我故人孙每见垂接诱或頫摩其颠或引执其手随事赐诲敎不间精与粗亦或厉顔色绳过及砭愚我稍辨路蹊两翁厌尘世老成一凋亡如蒙迷所逝後来琼台公亦得承切磋终焉聚时少不如别日多中岁仕京华而翁亦继起同在玉堂署还同职文史同心奉四圣两京三十春出入常相比居止常相隣有酒相劝酬有诗相赓咏襟怀同一清冰雪炯相映衆星不逮旦松栢见严冬向来亲好人存者两衰翁王氏森佳儿玉树照庭庑顾我独何为忧煎迫心苦子出自昆冈佩服书与诗他乡屡邂逅无几辄乖离朝家有大事匍匐万里至因遂跻高堂觐省慰亲意十月蓟北寒朔风断河流岂不恋侍下公程迫难留我具斗酒酌送子即远道追惟子先祖中怀惄如捣峩峩邑黉宫诜诜於子师问学资其求言动表其仪才器之所成必出良模范子家崇庆守前矩犹可监为敎在立本致道而笃行逝川苟不息沛然达沧溟坦坦白龙洲湜湜金鱼浦庶闻百里间士习追邹鲁

题陈宪山水

乔林远人境山水满幽庭薰风昼南来嘤鸣清可听居贞守恬寂聊自颐性灵杳杳清冥上谁见少微星

题青山白云图赠宾畿老弟南归

白云三万顷水木共清华衡庐不可辨依约见仙家赠尔江南去秋高八月槎离情方浩浩矫首鴈行斜

题宾畿弟竹石图

园林春雨後新竹翠凌云还?云根润虨虨緑藓文清风来白日潇洒净尘氛

题宾畿弟木石图

少躭木石趣家与木石隣清涤磵泉冷润含山雾春应无射虎者时有斸苓人

赠杨晟参政还福建

杨子河南俊诗书夙所务蚤膺大廷选从事玉堂署步履循周行居心在忠素抽毫立螭陛鞠躬谨常度济济近侍班娟娟水玉柱一朝起高擢万里南闽路大藩开海隅卓卓挺疏附寒操凛清严春阳播温煦八郡五十邑讴謌出黎庶丈夫千载志功业及时树肯堕尘俗流甘同草木腐念子予故交仳别岁已屡耳熟道路言良慰心所慕玄冬十一月风凄气寒沍朅来一晤对告归复何遽因诗寄深衷勉植後来誉

纪梦

昼眠梦故里扶竹过西家隣翁爱敬客延赏辛夷花一觞歌一曲不觉红日斜觉来空怅惘飘泊尚天涯

送夷行伴读赴西川

陈宗吾外家俊彦森玉立永别崑山丞梦寐恒在目令子敦厚资诗书克嗣续温温秉谦恭超超出尘俗暌违十七年驱驰怜仆仆远邑分敎席亲藩陪讲读所乐事贤王何尝厌微禄兹来忻慰藉言别复匆促对酒念离合後期安可卜于时积雨霁仓庚鸣灌木西瞻万里桥戚戚冲炎燠善保千金躯用副意所属

送陈祭酒

邂逅不尽意仳离难成懽况子我素交俱属衰暮年夙游玉堂署文彩金琅玕潇洒絶埃氛磊落出肺肝托好三纪余贞松见岁寒升迁既遐处怀思常漫漫北觐初盍簪南顾遽回辕迢迢东海陬鄞山青郁盘恻恻念桑梓去去承明恩良会後靡期晩节道攸惇黾勉各自珍用副平生言

小瀛洲

晨下蓬莱宫言访瀛洲君瀛洲咫尺地东与东华隣结宇非崇高潇洒浄埃氛虽无弱水限门絶尘俗人金葩间瑶草阶戺扬清芬琼简兼赤书充列太古文常时白玉堂飘拂来清真相与共玄谭造诣精入神盘出枣如瓜森侍皆凤麟意超紫霞表道匪玉局抡旷视六合内逍遥任大钧

送张万中

十年祗奉命四牡驰騑騑考最荣陞擢新恩出彤闱肃肃秋官署迢迢赴南畿梅花岁寒姿皎皎扬清辉君子比素节钦哉念无违

题陈宪章廵检山水

山翠悦人心清流堪洗耳浩浩名利途扰扰何穷已画史有高怀披图思千里

题梅寄蒋子夔

别卿四十年思乡邈万里朝陪玉堂讲暮醉金壶醴我有一株雪持用赠君子置之三径中清白宛相似

步过田家有述

联步营南门偶寻野人庐庐舍类南土缭垣树扶疎初柳扬青条杏萼亦已舒皤皤舍下叟迎客近门枢客问何乡人理生今焉如跽答家徐州始来十五余生男皆壮夫有孙亦跄趋大男荷戈殳衆男务菑畲公私昔少事温饱常晏居老身就衰颓官长日侵渔去年旱复潦所获缾盎储何以备家食指顾屋南隅园畦五六亩果木百十株折李接桃根为力勤亦劬三岁结李实累累蕃且腴盈筐易斗粟足给朝夕需言已意自得闻之亦惭余机巧予所厌所悯为利驱博树起後世要非仁者徒两戕合一体纒纠封皮肤虽能夺天造本末固已殊物性循自然古人岂其愚兴怀淳朴风俛默增叹吁

题郭仲举雪景山水

乾坤播清气冈原同一色启户得奇观放舟浩有适从知山泽农丰岁占三白何况牧守者对此忘忻怿

早出安定门

结束出门行鸡鸣夜过半长衢骤车马明星烂河汉霜压紫貂轻风掠微醺散自无匡直才敢发驱驰叹

谒宣府庙学【谭都督作制颇弘壮】

下马趋黉宫敬谒先圣师圣顔俨温穆从祀森威仪簠簋备法制堂庑何岿巍斋居豁明敞富列书与诗童冠数十辈济济咸肃祗俯仰动忻怿亦复兴叹咨上谷秦所郡逢掖时所讥寥寥千载後振举昉自兹圣代崇文敎涵濡浃边陲伟哉谭公劳焕耀无穷期

杨学士乃弟仲宜归建安以道中五景求诗赠之

淮隂秋色

揺揺河上舟迢迢远归客昨发潞水湄今度清淮侧霜落秋树红云连夕畴白矫首鸿鴈羣联翩接飞翼念我玉堂人亲爱渺南北

广陵夜雨

泊舟淮南渚向昔闻清钟飒飒飞雨来潇潇洒孤篷沿洄距几日气序变寒冬望乡行有期怀别坐无悰何时连枝会将复彭城同

金山晓钟

扬舲越京口中流睇金山昩旦闻禅钟声出岛云间急应潮生渚飘随月堕湾灵境富奇观宁不怀跻攀逦迤瞻乡邑浩荡棹歌还

鹅湖晴云

投策憇鹅湖山水含清妍流云映华旭粲粲五彩鲜云边有精舍能不怀当年哲人崇丽泽至道以昭宣归哉懋鑚仰覃思在遗编

闽岭停骖

辞家上京国念我同气良会难别何易归途阻且长行行及闽山停骖见故乡故乡欣已即北望仍旁徨伯也独远居我怀焉能忘

送刘参政赴四川诗【有序】

士之淹速诎信各系其命故君子惟修夫在已者凡在外者一听诸命无所用心焉世固有卑污淟涊哀号丐怜於人而得夫信与速者亦必由於其命可得而後得之使非出於其命虽一日百十哀号丐怜终不可得而小人之所为自屈岂惟可贱诚可悲巳君子者知守命而已其肯卑谄猥贱干於人以求信乎如吾友刘孟铎盖其人也孟铎永乐甲申进士由翰林庶吉士历吏部工部主事礼部郎中廉洁而忠厚恭慎而勤励明达大体严於持已而恕於待物所至上官重之下人归之後甲申而升者其所存所行亦有不逮孟铎者盖多扬扬高举矣孟铎局蹐郎署三十年澹然如罔闻知盖孟铎知守其身尽其职不肯自衒以求知未尝一效流俗龌龊屈已以干於权贵之门故世之知之者亦寡知之者惟余与礼部尚书毗陵胡公最深朝廷数命廷臣举方面余意欲举孟铎以议者不合不果上已而胡公举之既报罢有知而诎之者孟铎弗自诎也今年夏胡公又举之上知其可用擢为四川布政司参政盖孟铎昔之诎命也今之信亦命也而君子之节着矣余与孟铎同郡相交四十年於别也赋诗赠之

璞玉不自衒良工知求之君子安义命知者宁自遗刘子敦朴资敬恭励操守蚤暮勤职业一志忠厚施郎署三十年何尝较崇庳上荷圣主明下承上官知一朝奋高翔佐藩戒西驰平生所负挟展效庶及时当宁念遐僻宵旰恒孜孜旬宣天子德惠泽洽嫠郡邑仗表率贪渔待薅治用以光国命亦副知已期霖雨夏初霁高树鸣黄鹂缱绻杯酒间念子当远离窃效仁者赠殷勤歌此词

东里续集卷五十五







续集卷五十六

<集部,别集类,明洪武至崇祯,东里集>

钦定四库全书

东里续集卷五十六　　　明　杨士奇　撰诗【五言古】

题竹送徐侍郎之南京户部并简黄少保

徐卿起毗陵卓卓才行良遭时长郎署特达清誉彰圣朝重守边简贤赞军政爰陟少司马肃肃将帝命甘州国西鄙密比戎狄疆宛宛筹画运煜煜威武扬扫荡边尘浄旋归觐丹闱天顔为悦霁褒赉隆光辉当宁所孜孜养民为首事龙虎壮南都遂进司徒贰维时五月中暑雨亘昏晨草草戒行李匆匆发河津河水方茫洋舟行疾於羽泝济乱淮流超然越江浦念昔西行日醉折杨柳枝如何复斯别托意淇上猗兹植殊凡植贞操挺桓桓耻效艳丽姿傲兀冰霜寒元老东莱公勳庸五朝旧我别才四旬旷若三春久卿行烦致声善保金玉躬上以翼圣明下以宁瘝痌

送御史方懋德还新安诗【有序】

今岁六月上以恤民汰冗食於公者勅诸司官悉准洪武职掌定额存其廉能者其余遣归以俟召用新安方勉懋德温然雅饬有贤誉於京师陞监察御史遵勅定去留既留懋德其同道当去者两人相持不肯行懋德不忍其所为也自言勉实後至请去於是三人者皆行懋德之斯行也余念相与已久而叹重晤未期故作诗送之

荆璞遇卞和骐骥遇伯乐物遇固有时识者亦不数方生禀令资夙志励问学遭逢圣明世贤科早超擢从事词林舘简陟颂台幕言必循礼度动不踰矩矱雍容侪辈间俨然鸡羣鹤一朝峩廌冠莅事加秉恪持宪恕且公守身澹以约中怀莹澄澈外不事表襮虽然知己希俛仰靡愧怍顷出浙水西渢渢誉声作旋归居无何冠缨反丘壑风高秋气清农田纷始获林桂吐丹葩吹香散寥廓执手送子行感叹怀抱恶子当强仕年余髪久已皬後晤未有期努力追先觉

题李绍检讨梅花

严冬朔风劲草木俱凋瘁气机运无停奄属贞元际寒梅动根荄勃勃出生意鲜葩皎玉雪芳馨播天地清素自厥赋宁效夭桃媚君子禀至性兹植夙所契幽斋坐相对中怀浄氛滓相忘主与宾讴吟舒泄泄朅来玉堂舘念之心弗寘谁写当座隅悠然见高致

送萧仲南归吴江

蚤登西掖垣累陟仪曹署祗命事四朝年华未衰暮任贤属方隆引疾遄南去自惟止足分非惮淹留故於时八月末翩翩戒行路丹林乱曙霞黄华浥秋露踰淮絶大江前望东吴树慰情接亲交致恭展丘墓具区?洲溆修梁亘津渡散策恣逍遥扬舲从逸豫却思京华日岂复简书虑相好三十载履行悉平素云胡当乖分欲挽不可住矫首云飞鸿聊写予所慕

送锺宏彰修撰归省兼致意彛训绍隆

荆山有奇璞恒为庙堂珍英才履忠信安得山泽沦锺子力学殖行义修诸身遭逢昭明代怀瑜谒紫宸遂登白玉堂出入陪辅臣晨趋启沃筵暮归思经纶鞠躬以效职光华映青春忠孝并所惇念我鹤髪亲八年旷定省梦寐心??臣切乌鸟私伏陛一再陈归宁丹诏许拜荷圣主仁维时春氷泮长河浩潾潾初发清潞漘遄泝沽水津暄风芍药开照耀斑衣新上堂献夀巵慈顔和以忻次第省耆旧亦复展戚婣欧乡有君子昔者联朝绅超然谢尘鞅还山侣逸民南北遥相望有怀赋停云子归定相见为予致殷懃

送林行简修撰归省

都城七月初余暑尚郁蒸南闽八千里念子当远行岂不惮驰驱庭闱激中情自违定省来荏苒十周星幸沾近侍禄况荷褒封荣家庆未躬拜夙夜心怦怦仰承圣主仁玉音赐归宁相送出词舘严装戒晨征升堂及秋中丹桂扬芳馨椿萱霭晴昼兰蕙罗堦庭被服金绣袍焕然五色明雕盘进甘脆春酒献夀觥歆艳倾里闾欢娱洽亲朋壶山为增秀莆水为益清人生慕乐事此乐难具称大哉君亲德荡荡不可名忠孝必两尽北归罔稽程春风杏花鲜迟尔清潞亭

送杨宁郎中

杨生青云器文彩辉白璧腰间龙泉劔别来将远适吾闻禹徂征舞干致苗格所以宣尼训服远修文德好谋而有成明明垂警饬如何材智士宏议博古昔含忿忽远图急功幸苟得宁论万里行糗粮豫峙积汉廷所遣帅孰是赵充国子行职赞襄黾勉摅良画虽有斗酒饯不能写胸臆临岐念素交聊赠绕朝策

杏园雅集

鞠躬奉臣职肃肃恒自旦朝下趋经帏临夕出东观厘务日有常黾勉在文翰衰龄皆沈疴宁不怀泮奂仰惟宠禄隆而敢厌羁绊兹晨属休沐联镳越闾閈适我同志良萧爽坐林馆维时天宇澄青阳候过半好鸟鸣交交芳卉罗绚烂朱弦一再弹图帙亦娱玩肥甘列中筵旨酒崇玉瓒主宾相和敬济济圭璋粲清言发至义连续如珠贯雅韵含宫商高怀薄云汉合欢情所洽辅仁道攸赞各期励乃修庶用表桢干

送罗汝敬侍郎致仕南归【有序】

汝敬侍郎归自秦中奉命致仕濒行出秦人所为写像属余一言像未必似也余於汝敬往还三十有五年知之盖深方作五言四十韵诗送之以荣其得退遂用书於像之端俾世之欲知汝敬者观吾诗足矣不必泥像也诗曰

丈夫有壮志力学希济时时来奋挺出磊落见设施罗君吉阳彦束髪抱负奇明经起科第玉署攻文词既持纂述笔亦奏雅韵诗敷陈及时政厥志将有为赐豸入霜台肃肃纲纪司遂陟冬卿贰将命南交驰绯袍明象笏万里扬旌麾蛮方瞻使节如旱甘雨垂手中五色诏山海承华辉顿令隂曀区豁然睹赫曦归来奏丹扆龙顔霁融怡夙兴佐司空立侍白玉墀朝回坐粉署职务勤所思东南吴越邦贡赋国所资奉旨督漕运综理适攸宜于时严武卫所重在西师四牡行騑騑改途越邠岐兵强自饷厚笃意理畲菑豪横辍侵敓游惰归耘耔河渠靡不溉田芜靡不治雨阳属时若仓庾崇如坻张掖暨灵武周廵以诹咨所可利下人计不遗毫丝矢心弗自顾屡冒艰与危岁久罄劳瘁上轸天恻慈明恩锡休致超超赴南归老骥思旧枥倦翼投故枝而况达士怀物理鉴成亏亲交并祖饯酣歌舞僛僛诘旦发潞河薄暮经淮沂流莺沸驿路飞花满弯碕泝江越彭蠡挂席捷於飞船头见玉峡霞彩煜英蕤振袂儒林坊迓者陈杯匜展席老人亭会者皆及耆一返安乐窝永谢尘务羁顾余樗散质衰疾加倍之乞身朝夕间盍簪不远期

奉送参政方相公南归并托致意两司相公诚有私渎伏惟高明不以区区私家而废公法是见爱甚厚不敢忘大德也

庐江山水清从昔挺英杰周陶暨包马先後奋功烈方君服诗书夙志希往哲发轫自成均簪缨俨朝列丛脞冬官务旦暮劳琐屑鞠躬殚臣职肯用愆毫髪羣侪混污流独秉清素节上荷当宁知简陞遂超越豫章佐方岳雅度湖江濶咨诹得民隐封章屡陈说荏苒三周星报政谒金阙於余同朝旧邂逅两相悦祖送崇文门盛夏赫炎热道路念驱驰况复当远别朝望东岱云夕对秦淮月到官秋及中丹桂香堪折置酒劳还归芳筵集藩臬因声谢诸公有渎恕老拙细人困穷櫩所仗明仁活薰莸本异物善恶在旌别大田植黍稷必去螟螣所以古仁人除恶当果决致公而平施岂为有势夺贱子固甚愚公理敢私灭明达高贤心幸不诮干聒

挽俞汉远诗【有序】

会稽俞汉远清雅士也尝因微累谪戍边比岁诏下求贤藩臣屡举汉远辄为有司所格於是负累重於汉远者多遂见用盖汉远命也汉远善作山林画障写春草尤佳士大夫贤者与之游多得之非其人汉远未尝轻畀也故不乐之者亦多今汉远已矣故作诗挽之

穷通各有命匪人所克为俞生越乡彦落落荆璞资一朝污苍蝇弃置在涂泥良工屡回顾昧者掩抑之俞生安义分浩浩旷达怀庭堦絶尘杂春草含碧滋对之襟宇融点染出天机兴来写川岳奋笔疾若飞以斯自陶适贵富邈罔知自偶清者游宁惭俗流疵如何逐化物奄忽在今兹岂徒同侪憾上有慈母悲幽室杳冥冥怀旧书此词

题谢廷循作山水【二幅】

结缨四十年鸡鸣候朝谒晨趋白玉堂暮下青琐闼岂不勤寸心曾何効毫髪对此图中人空惭头上雪秋日明锦树秋水漾轻舻得鱼足充庖亦足供酒壶青山常为隣白鸥常为徒不识簪缨贵焉知忧与虞进善侄南归书此与之为别到家宾畿老弟亦可观也

秋高蓟北寒念尔远离别老人七十余临别增凄切九年在北京扶持多资尔尔有仲父望惓惓心未已黄花浥白露买舟发潞河江湖六千里慎哉所经过到家冬已半升堂拜仲父仲父喜侄来深怜远行苦取酒慰骨肉懽极情还悲子侄能几人衰年频远离停杯有咨询从知先老拙缱绻兄弟怀殷勤尔能说十载隔南北瞀聩兼沈痾无由归聚首怅望其如何丘原展先壠里閈省亲故除岁又新年相期戒行路正月春冰解桃杏鲜花繁老人注两目望尔东南门

送万太守归严陵

圣人御宸极宵衣念元元简贤付绥抚申以奨励恩万子豫章彦文科起高骞十年峩豸冠北面奉至尊绣衣艳丰采白笔敷直言遂膺郡符寄高盖拥彤幡严陵古睦州山水清郁盘民淳风俗良政务故不繁所尚简为治敎养心弥敦诗书振黉宫耒耜勤田园东风蔼林埛里胥无及门远迩诵贤守声闻重璵璠念子吾故交久别情郁烦兹来未几日匆匆复南辕尝闻范与赵为睦令绩存朂哉绍前修以副平生言

题蒋壻重梅

北风振长林黄叶萧萧下大地一清肃梅花独潇洒纷看雪满枝已觉春在野不有贞白心谁知岁寒者

题汤节都指挥兰雪斋

汤侯心迹清潇洒兰与雪惟兰嫓芳馨惟雪儗素洁读书负高志武爵承世勲缓带杜元凯雅歌祭将军分阃帅淮南大藩佐江右兰雪凛清风从初未尝有功并西山立名与章江流金貂图麟阁努力追前修

题欧阳广汤梅花

西昌欧阳生明经起科目当宁敬刑罚擢官秋卿属生抱忠厚资况奉先训笃夜烛治官书求生於死狱所听两造词不厌四五覆明监靡遁情被辜皆诚服门庭浄若洗襟怀皎於玉勉勉持廉虚孜孜存洞属司宼上贤绩爰进秩与禄特达腾声誉恬澹寡嗜欲堦砌絶氛埃不杂桃李俗雪色素梅花先春烂盈瞩公余坐相对人物两清馥

题竹寄子谟同知【有序】

子谟之左迁相知者皆为称屈子谟安於其命不一毫置意而所为屈子谟者人亦信天道之不爽故余因寄此竹并书此

修筠生平陆荆棘丛翳之荆棘承雪霜摧折遽无遗修筠当岁寒秀色终不移小人抱龌龊志与君子违枘凿岂相入萋斐腾诬辞溷夷而廉跖岂云天可欺天道匪茫昧谗夫宁几时达士固贞节安命诚奚疑臧氏不见尤大贤有明规因成修筠咏遥赠心所期

题梅花赠别朱与言

久别欣会合将离怀缱绻何况夙心亲家居接乡县念子五云秀束髪异羣彦明经掇贤科立志挺高狷温润玉无瑕精劲金百链荆益奠大藩白简佐司宪雍雍春阳度肃肃秋霜面幽隐亟咨诹贪浊严惩劝蜚英达宸聪登崇自廷荐南京根本地都台纪纲建秉诚敷献替致明决议谳孤特昔张昇正贞今赵拚昨者考绩来谒帝大明殿引疾却奏函归展膺天眷夏初气清和杨花竞飞燕岂无一斗酒衰老违郊饯赠此玉梅花聊慰情所恋期共保清素岁暮长相见

送李员外致仕【有序】

天台李君茂弘廉介方正君子也初举进士未授官清誉已勃勃既擢吏部主事陞员外郎士大夫皆知其贤秩满未及引年恳引疾去一时舆议共惜之故赋诗送之

荆玉韫在石光润被林丘明珠潜九渊清耀亦上浮君子未显达芳誉难可庾挺特松栢心耻与桃李侔一朝被采择共睹升琳璆岂不贵且重廊庙未及收邓林有奇才匠石当知求丈夫高世节焉能衒自售冉冉年岁驰决意无淹留九河潦水浄行云淡油油零露浥丹桂天香满道周飘然拂衣去清风含九秋

中秋夕过澹斋戱柬

秋霄爱月华徐步过东家主人喜客至汲井?春茶青帘在隣馆无钱不可賖何似陶彭泽重阳把菊花题竹送何士彦宣城训导并寄声袁太守

何君璞玉良产自荆山中中怀缜而栗外仪温且恭家学邃六义允绍武冈公顷膺宣城聘分敎侯頖宫随牍谒金门考艺趋九重诘朝奉除书戒行遽匆匆经年忝交谊祖送城之东何以赠仳别聊托修竹丛此植挺特姿千仞凌高空生际太平世盛年须奋庸启迪贵知本表率自饬躬况兹山水郡昔贤多显融作兴谅匪难行当律成功寄声袁太守勉续黄与龚学敎同振起达材佐时雍

贝锦贻魏洪二侍郎

修竹本孤直樷蒿掩翳之樷蒿岂不蕃竹色青不移经星丽崇霄隂雾蔽其辉终焉安得蔽隂雾宁几时小人抱龌龊君子素肯违青蝇与贝锦盈庭腾诽辞平陆起波涛岂云天可欺天道固包含堲谗有往?

题梅花有赠

相见桃源下相送长淮侧清谈夜向中月照蓬窗白爱君好心事况复真顔色聊赠玉梅花交情矢无斁

采石夜泊与仰善之夔二侄话别

暮发金陵浦前瞻采石矶渺渺江潮上娟娟江月辉昔离忻乍合明发念将违嘉卉岂乏观三春艳芳菲不如栢与松凌云起百围君子坚贞操敬哉慎其微

鲁港

经旬坐舟中局蹐心郁郁度江见青山苍翠连延出好风从北来持杯兴浩发宛转听棹讴开蓬对明月

九华山

昔年李太白吟咏秋浦清一览九峯秀被之九华名夫容发菡蓞宛然天削成苍翠五千仞日照云锦明上与泬寥通下絶世俗情岂无冥栖者链药希长生吾将往从之何由谢尘缨

题竹寄卢邦臣

结交已三纪玉署昔联官重以同江乡词垣日聚懽升迁历中外屡见岁华殚昨来谒京师仍嗟会晤难共荣师席尊犹忆客氊寒我行过匡南怅望隔林峦久要意不尽聊寄青琅玕

题梅与从孙翽

吾本清白宗西昌四伯禩孝友惇家庭诗书累科第炳然冰雪持靡间处与仕先德既日远後裔流或异我出四十年归来重嗟喟诸孙森森中静厚颇见翽言动弗佻轻乡闾免讥议以兹恒近之出入左右侍老人行有日王程敢稽迟临别赠瑶华老人有深意尔翽尚勉旃力学无废坠旦暮事简册躬行在仁义慎勿效流俗龌龊苟污利明明待制公清名传良吏子孙当敬念庶不忝先世

题梅赠李学士【有序】

时勉学士不远二百里辱贲临而匆匆未尽怀遽别书此奉赠致意云

春皋麦欲黄春城柳纷緑君子枉青顾东来过茆屋邻瓮分浊醪书窗剪明烛平生金兰交一笑懽未足仆夫晨在门跽言农事促执手送将归飞花烂盈目何以赠兹植孤芳挺贞?高斋坐相对岁晏人如玉

峡江留别汝敬侍郎

始夏积雨霁浩浩沧江平故人念久别又复怜远行慰我金洲馆送我玉峡驿缪绸解晤言缱绻重离析我出四十年蹔归席未暖何如君子怀坦荡恣萧散远絶?市聒啸咏山水清庭无干渎人坐有吾伊声赠子以瑶华爱子心相类何日遂投簪归来同晏岁

德州城下题竹寄刘仲兼

谬忝玉堂署荏苒四十年始来当壮龄不觉今皓颠水木有本源谁能忘桑梓耿耿旦暮心迢遥七千里仰承圣主仁优诏赐蹔归归来入闾巷十室已九非素交皆下泉存者才百一容顔变故常聆音但彷佛岂乏後来者貌同多异心鸱枭产凤窠枳棘生桂林感我衰病怀忧来向谁道前後左右人雷同讥我耄贤哉吏部孙夙昔吾所知居贞而履素身老心不移念我久仳离时来相慰藉言必合典则义不苟取舍譬如羣飞中见此五色鸾又如丛荟中见此青琅玕我行有程期过别情缱绻别来未几日忆子常在眼因风寄平安托此修竹枝岁晏当来归永结林下期

题竹寄艮侄

嗣宗与兄子俱是竹林人远道念阿咸平生心所亲去乡越三纪还乡甫四旬契濶未及展缱绻未获伸南风吹大江官船发江滨尔从五云来追饯螺川津相违甫旬浃相思渺烟云上堂侍慈亲致养供晨昏下堂饬诸子力学追前闻先茔布垧野能不怀深恩春秋雨露零洒扫无惮勤爱尔刚直资殷勤赠霜筠常固清贞节用以谢尘氛

送王原之诗【有序】

四明王原之自监察御史陞山西参政廉清明大体颛颛以国家生民为心而谗人忌之造言嗾当道挤诸重法赖上明圣照察诏复其官而改广东其造言者遄以贪淫黜废谅哉天道之不爽也余知原之有素其南行也周汝清出此图求诗赠之勉赋三章其末章盖揆天道人心犹不能已於言焉

暮春时雨霁嘉卉蔚纷敷交交黄鸟鸣送子城东隅念兹万里别执辔仍踌躇丈夫四海志谁能倦驰驱所重在兼济奉国效良图鞠躬罄丹诚千春垂令誉

雄藩庾岭外邈在南海堧山川旷阻隔气候何其偏九龄与安道自昔有名贤如何岩谷幽犷俗比难镌仁化可革顽文敎可柔坚君子奉皇命敬哉赞旬宣

青松起中林棘蔓纒其枝棘蔓一朝萎陨堕沦污泥松枝禀贞性干云色不移志士履清洁而遭谗慝訾天道讵可欺谗者旋自堕临别举离觞犹嗟贝锦诗

赠吴淳

大器必晩成早达多幸致园柳迎春发不待秋霜悴青青南山栢百岁升云际明堂选栋梁匠石来拟议凡古贤哲人孰不怀用世不惜发轫迟惟患道未至流俗竞苟得终焉速颠踬卓哉漆雕生明达见大意吴生海虞秀诗礼家有自夙承大父训稽古研经义昨奉贤能书霜蹄偶一蹶隆然敬执友於我频见诣温温崑玉资顒顒负志气久别留台君对此喜忘寐于时夏六月积雨旦初霁宛宛黄鸟鸣葵榴艳荣丽辞我将南旋何以效赠遗厚积而迟发周行骋良骥不闻任公钓岂为目前计往哉加进修云霄匪难跂

醉後调时彦

久坐倦烦燠澄景回素商青冥下湛露丹桂扬天香济济金闺彦高会白玉堂和洽谐琴瑟况复惜时光西斋有旨酒何由共华觞

送少师杨公归建安【有序】

少师工部尚书兼谨身殿大学士建安杨公勉仁起高科历事四朝劳勤四十年而不至其乡者三十年今年七十桑梓之念迫切遂以情闻圣明深照其衷特命之归赐勅褒嘉且勉之速至而加以厚赉皇上礼遇大臣恩至隆矣公为人敏於才周於虑惓惓敬君爱民之心焉昔成周盛时君之待臣必体其心而厚其礼臣之事君必先其公而後其私上下交尽其道此其治效之所由盛也於公斯行有以见古昔盛治复兴於今日非千载之遇乎士奇与公处三十有九年同宗同志同历官同治职务去岁之春上悯士奇违乡四十年先赐归省所以命之者亦同於公之今日士奇春复而夏来不敢稽也固公之道里远於余惟公之心必有同於余者故於别也次第其事为韵语赠焉其词曰

富贵还故乡古今所欣快安知明达人志出富贵外立身天地间所重孝与忠君亲与天等敬事道实同杨公南闽英天禀挺卓特胷中书五车笔下云五色三十登金门射策奋高骞天兴圣明主躬被汪濊恩清密侍丹扆煇煌裁紫诏玉署兼青坊高步儒林表龙舆戒廵省峩冠扈属车平戎万里道櫜鞬行秘书黾勉三纪余服事四朝圣孤卿百僚上高年备鸿庆思以上益君思以下益民小心効臣职亹亹摅恭勤恭勤副深注声誉闻遐裔苍松老益坚皓首心愈厉国事靡遑暇亲恩讵能遗卅年别丘垄寝食劳怀思不见白鹤峯飞云恒在望手植垄头栢应过十围壮岂惟羮墙觌夜夜梦旋归水木有源本谁能不歔欷仰荷明主仁洞监中迫切玺书赐展省龙光昭日月阳和二月中御柳初含金凝冰泮九河好鸟繁春音骊驹发都门官僚皆祖饯渡济遂踰淮载驰驶於箭暄风芍药时候者集龙津矫首睇桑梓含情兼戚忻追远致禋祀怀旧访亲爱岁久多凋亡相知几人在言归席未暖岂不耽家居恭承玉旨重尚敢淹踌躇庙谟待公陈衮阙待公补丈夫君臣义无为倦衰暮炎光变素颢凉露下青芜预买中山醪迓公东城隅

赠澹庵杨公展墓诗【有序五首】

少保澹庵杨公与仆交四十余年昔同事三圣於玉署青宫今同事上於经筵秘阁公一志於道以国家天下为心端方直谅谋猷献纳要当追配古人今馆阁四朝之旧独公与仆两人在仆年七十有七衰病日加而乞身终未能得然终不能分寸禆益公复奉命归展桑梓则仆於别也其能无情故赋诗五章赠公且以寓余之拳拳云

东风吹大河河水日夜流严装逝将归祖送河上头故乡六千里迢遥望荆州违别岁年远耿耿桑梓忧恭承当宁命去去无淹留焉知同袍者临分意绸缪

绸缪倏已分望望犹伫跂岂无相交人外同中乃异夫子夙所慕爰结金兰契睠言资谅直矧重仁与义荏苒四十年气合恒一致皎皎松栢心永矢在终岁

终岁之所怀岂缘耄疾躬上有明主仁德比三圣隆人生非草木宁昧造化功出身儋禄爵道存敬与忠夙秉高洁心况闻贤达风焉能甘淟涊委躯侪凡庸

凡庸谅猥鄙贪惏复蟊良农治田穑稂莠在芟除倬彼仁贤士怀负经世具臯陶陈知人周公躬吐哺如何後来者当道昩所务所以君子心恻恻存永虑

永虑积中抱临食每与嘅丈夫所立志岂在富与贵不闻诸葛云鞠躬以尽瘁上将益明德下将绥四海夷险不可渝頫仰庶无愧勿为久契濶引领遥相待

喜稷将至复虑炎暑

衰年久别离岂不怀欢聚书缄初未收传闻遽乃屡炎热三伏辰江湖六千路注目暮及朝关情喜兼惧椟蓍时自把灯花亦频顾露坐思徘徊今夕知何处而况老者心犹忆诸孙慕

送尚书魏公致仕还乡诗【有序】

仆以直道於世寡合独秋官尚书南康魏公侍郎建昌何公近皆以同江右故有相得之乐相资之益前年何公引疾去仆不能无情作诗送之今年魏公又引疾去仆之中怀其能已乎临岐执别情见於词云

江右国南服贤才之林薮匡庐彭蠡间清淑萃加厚英英魏文渊人物星之斗明经在致用一第咄嗟取峩廌入乌台白简岁年久击邪奋无前直枉宁肯後超跻副浙宪声华耸冈阜简陟少秋官式贰大司寇致鞫悬监明析疑迎刃剖大梁困岁饥方伯拜廷授悉心事旬宣勠力苏稿朽归来掌邦禁雍容帝左右既诘奸慝平亦着武绩茂亷清一志坚闻望六官首方兹切倚毗云何慕畎亩惟皇悯疾疢且重违耆耉锡之五色书龙光焕户牖久行遂归止福祉自天佑川开万里风南颿驶於走云净九叠屏烟消彭泽柳迎门集童穉携觞聚隣叟懽庆溢乡闾劳问洽亲旧超超天地外此乐宁多有蹇予朴钝质颓龄七旬九谬叨词林馆固陋寡所偶责重力不任兢兢虑灾咎所藉同乡邦同心二三友有言相启发有病相砭炙何君既离郡魏公复分手念此增悲嘅中怀杂纷糅岁晚应乞身归程能待否市酒望湖亭玉壶为君扣

寄友

同馆阔相别相思春复秋十年见桑梓适意正绸缪欢聚故隣曲闲寻旧钓游宁知鵷凤侣延望在瀛洲

武昌游道院【分韵二首】

仙馆俯崇冈振衣一来游逍遥越城肆窈窕经林丘谷口岩溜鸣檐端云气浮适违闤闠喧弥觉山水幽啼鸟迁高枝悲猿振长楸物类爰有托矧伊学道俦抱生贵知足全形尚无求疗饥采紫芝濯缨临素流愚生昩所处静趣乃相侔援琴弄清弦遂令佳赏酧王师事遐征苦辛殊未休岂不怀宁处违世安可谋我非学仙侣怅然难久留　右幽字

通衢拥车骑四术罗第宅仙宫郁云兴邈与红尘隔交疏被朱綉飞薨绚金碧竹树纷掩映烟霞互辉赫爰有一羽人於焉托其迹皓皓白玉姿翩翩异人格我来扣松关相与论玄默阶前孤鹤舞林下啼猿寂于兹究典坟信足探幽颐无田寄闲身翘思羡乡国天台与赤城聊可资游息丹丘有遗构琼台多旧识胡为旷归期久作周南客　右客字

送萧雅容主事考绩之行

中台切云汉特达罗俊贤有美吾乡彦白璧何娟娟温恭君子容素尚金石坚高科出奋跃石渠踰岁年爰擢司马属声华日蜚骞殷殷职务崇戋戋简牍繁志存行靡渝道明施罔愆考绩及兹晨严装起翩翩维时届初夏芳荣被郊原登舻指清济扬舲循广川缅怀趋谒余周游凤阙前倘遇玉堂侣因寄停云篇

罗进文妻周娟抱子安同赴水死

东方有彩凤雄雌鸣相和诞生五色雏巢在高树柯雄飞触虞缴哀雌忧欲死哀雌忧欲死衘子忽堕水雄来脱虞缴空巢委高枝不见旧匹侣孤悲无已时艰难两诀絶苦哉谁为陈君看罗氏妇万古同酸辛

送熊御史归南京

秋雨洒梧桐西风动杨柳之子忆南京开帆潞河口平生所相好不在饯杯酒持赠岁寒枝清操期坚久

送乐象乾赴湖广按察经历

河冻不可舟日久寒威厉之子奉明恩翩翩发征骑殷勤远别言缱绻同乡意誓将冰雪心用称风霜吏

东里续集卷五十六







续集卷五十七

钦定四库全书

东里续集卷五十七　　　明　杨士奇　撰诗【七言古】

瑞应玄兎诗【有序】

宣德已酉春二月宁夏守臣进玄兎夏四月复进臣谨考载籍所纪瑞物如赤兎白兎昔常有之而玄色盖鲜我太宗文皇帝临御尝一进阙下纪於瑞牒皇帝陛下嗣临大宝数月之间凡两见之又同出於一所此岂偶然哉兎在十二支属卯於时为春长育之方也宁夏在国之西於时为秋物成之位也而玄实天之正色君德之应也钦惟陛下宵衣旰食孜孜保民数下诏书饬励百司崇寛厚施赈贷已逋责省刑罚举贤才黜赃吏无非以仁民也今兹瑞兎盖天以昭陛下养育斯民之志而所出方位又以豫兆将来有秋之祥实陛下天德仁民之应也猗与盛哉臣叨列朝班躬睹盛美谨赋玄兎诗一首上进诗曰

昊天大德仁兆民简畀明圣为民君陛下神圣兼武文允膺景命体至仁统视海宇如一身剗剔匪类皇威振整饬纲纪百度新霈德覃化流沄沄靡有远迩视平均至和融凝天贶频厥来煜煜凤与麟嘉禾秀麦咸荐芬异瑞比出西郊濆不牙不角趺而踆彷佛逸出中山羣闲雅夐异东郭?匪緅匪缁色尚玄为云为雾黭莫分含章韬彩柔且驯尝有异质素与纁懿此玄瑞世絶闻吐养万物东方神正秋之位收获辰矧乾正色应至尊稽德揆义良有因丰稔之祥兹豫陈西人得之愕且忻居以雕笼承锦茵踰岐涉汴趋枫宸食之琼芝饮醴泉上林御苑游甡甡圣仁之应自天申咏歌洋溢懽缙绅陛下大知察迩言祗天保民永弗谖四表一统熙和春陛下洪福齐乾坤

瑞鸨诗【有序】

西域古多名马赛玛尔堪又极西之地正统四年六月初三日其酋长进良马色玄额蹄皆白体质瑰奇赐名瑞鸨洪惟圣人在位德化之敷远被数十万里外故嘉应来臻臣民懽忻前所未睹有诏画史图之谨赋诗歌咏之

西过流沙沙浩浩远来良马标瑞鸨凤膺虬首耳竹披目如夹镜扬光辉天生瑞鸨毛质异一片玄云被全体高题中点雪光明四蹄皆白如瑶琼有时长鸣欲奋迅卷地萧萧朔风振轩昂卓荦真龙驹电迈云驰见奇骏圣人御天海宇清泰阶六符明且平房星储精产灵物为祥为异来神京?河崑仑夜飞度左右王良皆造父羁金络玉立彤墀恩荣屡得重瞳顾自昔名马称驌驦亦有紫燕兼飞黄当时万马皆莫及敢与瑞鸨争腾骧玉陛朝回仙仗下五色云车未骖驾瀛洲草緑风日和顾影长嘶意潇洒国手含毫儗曹覇瑞鸨龙姿今见画圣皇图治急才贤审象亦闻求在野大明当天万物覩会有夔龙帝时举箫韶九奏神人和瑞鸨凤麟同率舞

蔡舍人挽诗【时丁母忧卒於家】

公昔骑骥登周行握瑜怀瑾锵鸣璫凝神月朗髯戟张温如緑野熙春阳劲如桧栢凌秋霜後来藩府前经商在卑不屈高不亢德厚禄微胡可量朔风一旦凄高堂脱缨垂衰趋故乡幡然升云游帝傍迢遥东海徒相望望公忆公何时忘

奉送李丈人之宣城就养

若溪丈人过七十两脸渥丹头雪白平原不改昔衣冠鄂渚殊怜旧乡陌鄂渚西边花树隂更来辟馆对青衿四时有钱解沽酒几度逢书尽卖金大儿清韵亦如此去年高举青云里锦袍白晳耀芳春画幕红莲开緑水奉檄由来志养亲只今得禄待严君行沾鹦鹉洲前雨去指敬亭山畔云戎阃清时疎案牍从此承顔懽不足东风低拂绮罗筵春光回映斑斓服丈人宴乐谁与同宣城山水嘉莫穷闲历旧游怀李白还赋新诗似谢公

题虎溪萧氏卷子

连山飞来如虎蹲溪水百折缘山根萦回陿旷忽异状武陵未数桃花源大宅谁家住深窈粉壁纱窗动晴晓门前稻麦连纷纷千畦万畛翻青云云深截断樵牧路车马城中那得闻四时高堂会宗族旨酒肥羔间山蔌座中诗礼罗俊贤楚楚威仪光佩服此地移家今几传但闻朝代忘岁年南阶乔木昔人植如今已上干青天从知遗安及孙子岂独地灵能致此後来继者更不忘更百千年胡可量

送邓存诚之襄阳

庾公南楼燕新乳行子辞家春欲暮西岸杨花白似银荡日揺风满江路江边汉水转逶迤南堂鹤髪正垂丝愿寻甘旨何愁远欲去临分又复悲子有清才出同辈见者纷纷谁不爱擅题绣句锦筵端能画青山白云外我来投分已三春握手摅情共讨论即今相送缘鹦渚明日相思间鹿门鹿门芳草芊緜碧尚有龎公昔时宅池上山翁去不还江皋神女无遗蹟经过吊古易徘徊且莫迟留定蚤来红芳照映莱衣舞好及榴花五月开

马孝子诗

孤坟四尺荒郊里野草苍烟带寒水子孙有在在他州生者无知知者死昔时未死语丁宁定将还葬附先茔来寻墓隧失南北梦见言之真有灵上塚无人将百岁启圹犹存旧题记出离客土返乡山父已申情子终事由来至孝动皇天解髪系鞍皆昔传文章辉煌久不灭知尔垂名俱万年

送杨翥孝廉归吴中

城中七月犹炎暑城下归人趂行侣十年为客忆东吴一日辞亲发南楚楚江吴江路几多扬颿处处尽经过琵琶亭边有明月长干门前闻踏歌千里苏台在行目忽度枫桥到乡曲顾瞻桑梓杂悲懽纷引亲朋问寒燠吴中归日嘉可游知君未得久淹留晩岁还为越乡叹他州重有倚门愁

别刘宗诚

湖南十月新鴈飞白苇渐高黄橘稀兰舟去远复回首唯见星沙连杳微前年作官临海峤海畔家家说司徼一日衔哀返故丘三春忽尽不迟留遥趋北阙朝明主蹔下南楼谢旧游此地贤郎独为客把卷看云几朝夕江边迎喜拜亲闱馆下含情别师席临岐牵手重依依可怜恩义两难违春来有使题芳札想为殷勤报鹤矶

题萧德颢扇

石台盘盘浸溪曲五月溪光帖寒玉千桃万竹夹成云奕奕高门?深緑主人凉袂纎絺裁越罗小扇挥炎埃南薰院中听宝瑟临清楼上引金罍

朱泽民云山障子为萧德颢题【有泽民自题】

昔闻朱侯写山水一幅争投百金价至顺今来七十年却在桃源看图画生绡八尺垂中堂羣山叠出开青苍前峯如屏锦霞烂後岭迢嶤挿天半春风啼鸟浑欲闻石磴盘盘屡回转双松如龙千尺强几年偃蹇山之阳松根古道向何处策马担簦去无数别看丹翠出层楼云影浓遮入无路云遮雾滃深复深信有隐者藏中林高怀远致不可即空望微茫劳我心当时此景知何地鴈荡兰亭岂相似自是天机妙入神位置从容见精意朱侯朱侯追郑老笔势词华共妍好此图三絶交辉煌千载人间视为宝

送李昌祺

盛年读书擢科第共睹词华艶云绮翰林高步逐英贤东阁濳心效文史身违定省五六年梦绕庭闱二千里昨夜摅情达丹扆特许归宁承玉旨谢恩初辞凤阙前买船遽向龙江涘江天未明早潮上况复连朝北风驶二月初旬应到家冠带升堂亲为喜囊中尽倒官俸钱郡市西头致滫瀡叙言契濶洽朋知趋走牵携懽稚子爱亲敬君事所重况乃皇恩厚无比还应回首顾王程螺渚行舻须早理

送彭仲宜归荆州【时禁酿】

四月都城风日好远客违家思芳草秦淮河畔问南船重译楼前出长道道傍送者皆缙绅玉堂编修情独亲此来相看轻千里此会相懽能几晨晨发无由执杯酒折赠空持白门柳临分缱绻复申言已去苍茫尚回首芦笋纷纷接浦桥鲥鱼队队逐兰桡吹笛晚邀池口月扬帆晴带海门潮归到绣林应夏五鹧鸪啼歇榴花吐家庆趋承白髪懽云光回粲斑衣舞还擕双鲤放江湄江水朝宗日夜驰都将乡邑平安报稍解京华契濶思题小画赠曾贯还西昌兼致勉励之意

夫容緑水光鲜妍芳春秀质何娟娟六年虎观驰彩笔十月鸥江回画船醉写银缾送将别秋菊垂花纷可撷请看石上青琅玕早晚凌云挺高节

题杨学士藏陈所翁四龙图

近代画龙谁第一举世所重闽陈容秘府人家屡曾见叶公虽古难独工此图四龙妙无敌变化奇态才数尺乾坤黯黪閟云雾风雷奔驱裂崖石腾身并出青冥上盘拏夭矫皆相向神光睒矆如劒鋩倒卷江潮起银浪陈翁画意与谁同爱龙所重泽物功炎颷六月撼原野矫首滂沱如画中

题兰石寄王善学

清源先生乡达尊昔以通家拜函丈别来四十有三年至今仪形劳梦想当时令子朴且真与我相懽亦长往有孙今传祖父业授徒假馆双江上不随尘俗混驱驰但以诗书待谘访潜心篆籕积岁年往往挥毫作题榜我虽闻之未识面已为名家动歆赏玉堂侍读重同宗万里暌违心怏怏此图寄赠有微意我为题诗叙畴曩清贞比德兰与石珍重幽人在林莽

题开封黄璿太守感螺卷

叙州黄氏有孝孙冬月大母病热烦渇心苦思螺疗疾田枯溪澁那可得孝孙求螺急仓皇手足冻皴肤肉僵是时孝孙年一纪至诚感神神佑只探穴得螺四十多煮液一进蠲沉痾姜诗王祥古孝子孙之孝感见黄氏黄氏子孙贤且贵作诗为告观风使

题画赠陈本深太守考绩复任

吉州太守明州彦三十朝绅赞邦宪诗书法律重老成冰雪操持万人见先帝孜孜念幽侧廷中亲选二千石天语丁宁寄抚绥五采龙章光烜赫螺冈鹭州开郡府九邑嫠需召父陈侯下车兴隐恻育稿濡枯作甘雨豺狼遁迹犬息吠胥史无奸狱无滞桑麻蔼蔼连郊垧弦诵洋洋起闤闠大江之西十三郡陈侯特达腾声闻骅骝宁久双毂淹鵰鹗须当九霄奋我昔京华接隣屋幸甚乡邦得贤牧入奏重闻功绩最劳问还嗟别离速冰霜严凝岁华暮五马双旌复南去苍筤树石贞澹意特赠邦侯表清素

题汤都司东皋草堂

君侯襟度清於玉草堂长忆东皋曲堂中高韵列诗书堂下幽香绕兰菊雄藩此日任干城玉帐牙旗常夙兴我家亦有东皋屋春雨蒲田归未能

题宋知州瞻彼南山图诗

北方之山恒山尊上出河汉凌星辰常时出云作霖雨滋育万物乘阳春东风浩荡清川泻川上人家住潇洒内黄旧是故殷城临水观山足公暇此邦名与山齐高古来为政多贤劳高山景仰攀逸驾母负青年志气豪萧启御史赴山东佥宪以何澄所画云山求题

宜阳太守多公暇肆笔云山出潇洒层峯叠翠凌苍空英英玉气浮鸿蒙缥缈弥漫浑无迹妙逼房山高克恭山乎云乎定何处谁结茅屋倚深树岂无独抱千载心玩水看山适朝暮栢台御史抚此图忆得龙泉江上住岫幌岩扉意不忘十载京华未归去秪今骢马复东行马上看山向齐鲁君不见泰岱之云起肤寸常向人间作霖雨

题卫以嘉藏盛子昭画

盛生家住吴山下前代风流多见画此图三尺更清奇野水疎林澹潇洒风平云浄霁景鲜玻瓈倒映水中天监湖洞庭不可辨隔浦山光落钓船荡舟者谁定曾识渺渺相望似相覔寻常一曲沧浪歌醉倚汀沙白鸥侧鸱夷羊裘世久无浮世虚名安足沽放怀纵意任所适何处烟波无钓徒

题崔氏重庆堂

昌黎县中山水清自昔挺特生贤英上究羲农至周孔攘辟老佛大道明我敬其人想其处身縻禄仕无由去崔生近日起昌黎邂逅相逢谈所慕生昔泮水来游歌明经三十登贤科銕冠霜简入乌府岁久政誉传流多天官奏绩天顔悦五采祥云腾凤勅堂上双亲共拜恩更有重闱岁将百重庆堂中春昼长夀酒日进青瑶觞四亲三百又余岁白髪苍顔皆乐康家庆融融由世德兰玉森森?松栢剩取诗书遗後来岂无继续昌黎伯

送栾瑄太守复任大同

东莱栾卿粹如玉皦皦操持恭且肃秋官郎署居十年盛有声名京国传九重圣人御明堂简擢贤俊安边方栾卿出拜二千石郡中如得龚与黄下车正属民凋疗起仆濡焦不知怠帅阃崇严兵戍殷徵需琐琐无昏晨鞠躬勤事靡缺失上下不间称其人三年报政朝天阙奏最重临促明发丈夫有志遇明时宝劒精光肯沉没霜风十月红树凋五花征马鸣萧萧自古公卿出贤守黄鹄终当凌九霄

题康干竹石

康甥孟贞纯且质家住珠林小江侧兄也霜台峩廌冠贞也躬田食其力好山好水当衡门违远城市无嚣喧身闲力学嗣尔祖不见他家贤子孙有心如石不可转苍筤有日干霄汉邂逅为尔题画图七十老翁言匪迂

题竹与余存忠驿丞

家住芝山番水上官作杨村驿亭长金门使者五色书击皷亭前开画舫朅来敬我同江乡我亦报之双篔簹成隂结实须有日会下崑丘青凤凰

新桥驿阻大风

南风吹河吼怒涛河上飞沙千仞高临流十步不得济北瞻阊阖心烦劳自春不雨田无麦谷田焦枯亦龟坼密云四合扫复开谁叩天阍讼风伯农家束手徒嗟吟爱民自是天之心愿收巽二勅屏翳普千万里均甘霖

黄氏夀谖堂诗【有序】

石城黄友玉清雅君子也其弟新会簿友菊尝从余授经兄弟皆於余厚别五十有五年今友玉之子中来见盖父叔皆久谢世余为怊怅久之中独幸其母之夀康也今授训导赴延平求作其家夀谖堂诗盖余於黄氏不能无故旧之感云

琴江黄氏好兄弟五十年前屡过之今来都门遇令子卓志能承书与诗二老风流已长往独侍慈顔在堂上鹤髪萧萧夀且康甘旨晨昏足丰养堂下忘忧多树谖晴日暄风花正繁斑衣婉愉献春酒慈竹娟娟森子孙除官分教延平去便道升堂荣拜母人生得禄贵及亲板舆还奉官中住将行索我谖堂诗为子喜色生两眉子家二老吾所重诗罢能忘故旧思

送周敬常诗【有序】

白鹤观吾乡清真境也吾不到者四十年去年归尝过之昔之道德老成皆已化去所知识惟用拙链师在然亦老矣相懽未竟遽别今年其徒周敬常来北京一再见之将归乞诗遂为赋此且致意其师云

去年奉勅还江南东风千里迎归骖西昌城西访真境正值碧桃三月三襜襜威仪森鹤氅却忆仙翁隔蓬阆霜鬓酡顔戴链师白玉觞行紫霞酿矞云垂彩拂檐端芝草琅玕绕画栏懽言未竟登车去天涯长忆三珠树戴师弟子来日边清顔皎皎夫容鲜问师经年安健好闭户日咏黄庭篇我有高怀在江海为报而师扫氛霭黄茅冈畔会重寻白鹤峯头定相待

送金少卿祭扫南归

去年奉勅我还乡今年奉勅卿还乡我违乡国四十载卿违乡国三十霜仕者还乡总【阙】

卿逢故旧当尽情明年春风朝北京

题金亮伯梅花

雪崖先生好孙子森森庭前玉树枝栢台御史冰霜笔写赠梅花真似之朔风十月江南道万里乡园到应早手持书卷傍花隂更厉平生岁寒操

题范启东所藏俞汉远云山图

会稽俞生富天趣笔法传得高房山白云滉瀁生空谷危峯飞出青冥间灌木青?俯谿曲溪面沉沉湛寒玉超然肥遯者谁子深结茅斋擅幽独人间嘉景何处无何必远求衡与庐白头尘累苦羁绊我念林栖增郁纡吁嗟俞生此遗迹俞范昔年交莫逆知是看图重故人不但溪光与山色

题严御史恭梅边读易图

【严新陞贵州参政戴文进写其旧学之所为梅边读易图赠之严君以求余题为赋长句于颠云】

钱塘湖畔山无数湖上古梅千万树之人结屋傍湖山坐起常在梅花间微风吹林动香雪水色山光总清絶手持一卷太古编周孔所示皆微言推辞通意必造玄二仪分判自太极寻源更泝庖牺前濳心虚怀知几年时来不得安考盘绣衣白简峩廌冠风采六月冰霜寒辰阳西上开省署又捧除书向西去天香满袖出金銮带作边方九春雨边尘不动边人安展图还忆钱塘看从知玩易有真趣燕寝凝香清昼闲

赠伯时外弟

海榴作花梅雨息令弟五月来京国玉堂晩归初见之豁然令我舒胷臆传杯剪烛两迟迟还因亲爱动懽悲清姿秀质今在眼严父慈亲空永思又促明朝理归舫家在西城柳溪上高楼深馆絶尘纷努力诗书振余响

赠纪指挥画卷

曲栏梧桐花正吐万玉萧萧写青雨珊瑚红树拂天风六月人间不知暑琵琶收弦寂无语梦里随云度银渚侍者如花握金缕倚绣娉婷对容与意远神清皆俣俣人间闲乐等神仙更诧蓬山在何许

题费同知松树障子

当代画松谁最精王绂卓廸俱驰声两生以来鲜继者凤池周璿新得名此图笔有千钧力全幅剡藤开泼墨双株奋起如双虬直气森森势千尺樛枝屈铁蟠穹苍劲节磥砢鳞甲张长风飒飒动满座六月清昼高堂凉吉安别驾好奇古对此宛然岩壑趣伏苓琥珀焉足期坚操终怀共迟暮别驾别驾临安彦浙东山东宦游徧四明徂徕千岁植所历山林屡尝见大材之成由化工自古匠输希得逢明堂清庙选梁柱何限空老深山中

小山书屋【有序】

凤岐侍读得赐归求作小山书屋诗为赋七言古体一首且寓别意云

文江之东小山麓旧有高人读书屋绕屋森森松作林松隂行吟松下读平生读彻书五车鹿鸣宴饯来京华御前奏对三千字五彩椽笔登銮坡兰台石渠富纂述献赋陈诗诵功德日给珍羞饱大官宫锦无时出褒锡黑髪去乡今二毛近侍光华更四朝人生倦勤思蹔逸小山南望心揺揺鹏搏九万六月息丹桂花香别京国旧屋还归小山下邺侯多书仍满架门前冠盖来纷纷少日同学何人存青松拂云尽成盖慈竹青青蕃子孙隣叟时过话耕稼亦有诜诜执经者红牋锦轴金绣段更觉文章动高价老夫垂白念乡关早晩天恩应赐闲长风万里泝玉峡舣棹文江访小山

题蒋主善梅

蒋氏传家秉清白住在金陵大江侧三径风流松菊存别有梅花春意繁开轩正对花林下襟抱冲和兴潇洒香浮丹鼎雪融初影转琴牀月明夜自承徵诏戴朝冠朝朝拜谒趋金銮故乡迢遥隔烟水十年梦遶梅花寒闲暇从容咏清句节操从知凛贞素嗟余同是爱梅人何时归赏江南春

长短句

题丘氏平原十景图

昔年过东昌游平原望玉山万松夹迳鸣珊珊翠屏叠出青冥闲石豅瀑布飞秋雨彷佛龙吟井江暮东陂流泉清我心尽日徘徊不能去仙人夜半西极来【阙】云灿烂红莲开邀我【阙】　万夀之宫里酌以沆瀣青瑶杯隆山鸣锺促天曙懽言未竟东西去扁舟来往不复寻江中遥望空云岑湖塘月色今何似岁晏黄原飞雪深之子幽居有清赏展卷那堪动遐想到家还过仰山祠刻我题诗青石上

题康氏临清楼【有序】

家兄赘康氏时余甫十数岁屡往来其家及其子侄游嬉盖今四十余年矣而足迹不一至文溪者又二十年颇闻高门大第加旧观多矣思裕来京持临清楼卷求诗故走笔赋此且致期望之意云

文溪似秋浦窈窕湛寒玉天净波平一监开倒影金华千仞緑人家多住溪东西飞栋辉煌接华屋疎槐杨柳?当门翠荇红蕖悦心目康氏楼居更萧爽雕栏百尺凌云上仙姥峯高望欲齐状元洲近平如掌词翁酒客屡招寻吹竹弹丝共懽赏风物清华入吟啸闤闠喧嚣断轮鞅忆昔总角初常游溪之涯拆竿坐石堪垂钓临水提筐逢浣纱朅来忽复四十载漂泊不归双鬓华天涯往往闻逸兴邂逅题诗徒自嗟岂不闻宋朝曾孝子三子科名相继起连篇文采动公卿文溪之名自兹始今人何必非古人珍重贻谋在经史他年若绾银黄来仰视高楼耀闾里

题杨学士藏子昂画刺虎图

妇牵车夫推毂车中儿貌如玉全家远戍不辞苦日暮途荒车下宿山凄凄林谡谡飒然隂飈度夫身罹虎毒妇奋遂虎曳虎足呼儿抽刀斮虎腹倒虎肝肠夫来复终然妇愤不可平夫命无由百身赎有司匦函上行义华表辉煌旌白屋千年异事太史録人生富贵鸟过目谁有姓名光汗竹吴兴妙絶诗与画况复巴西详委曲昔贤汲汲翼名教竞为表彰励民俗建安学士古人心珍袭此图常韫匵偶然出示嘅古道援笔题诗愧貂续

题画送欧阳广哲

往昔送子时春冰洞地明两京遂间阔相望揺心旌今年子重来几日复南征念子道路难激我离别情是时碧梧亭亭泛露彩翠竹瑟瑟含秋声踌蹰何以赠远行子负挺特姿潇洒梧竹清岂不闻峄阳之产中琴瑟嶰谷之材谐律吕人生有志当大用况遇明时事尧禹常保坚贞德不随流俗迁不见溪头磐石重如山时解出云腾九天

陈氏贞夀堂

北堂融融春昼长锦树错落含春香堂中老母今八十鹤髪如丝身乐康母昔初嫁时玉环自矜惜殷勤奉君子顾盼怜贞白一从守空闺皎皎冰雪色下有【阙】男儿力学慕古人季儿生来不识父今年六十霜鬓新明经射策选上第金马玉堂高致身大箱俸钱奉慈母愿母十年百年寿清朝南极老人星正照华筵酌春酒五福重好德德厚福亦同伟哉贞夀堂乡里高其风人之贞节乃大义烱如白日光洞地方今圣朝务表励作歌欲告观风使

题璚林积雪图送张宇初真人归龙虎山

北风十日雪大地气严凝江湖千里断行迹温泉火井皆为冰盘盘龙虎山迢嶤出尘表势并匡庐近斗牛叠巘重崖隔深窕向来积雪纷不消千树万树凝琼瑶素鸾缟鹤下飞舞空中缥缈天香飘上清真人夐清絶吐气如虹貌如雪袖有三华宝篆文腰佩千年苍水玦常招赤松为雨师曾游东海邀安期手执玄枢斡元化一扫氛翳回春熙玉皇端拱通明殿紫凤云章频召见天京十二楼五城亲接羣仙奉华宴五彩春霞导金节还向山中咽飞雪明年北上翔双鳬更采灵芝谒丹阙

赠族孙褒

【褒应敎官举以後期免归来辞出此赠之且示诗以广其意云】

万里江南来还归江南去丈夫得名何必早大器之成在迟暮岂不见深山长谷松栢林阅历风霜年岁深明堂清庙选梁柱匠石奔走来相寻我家住西昌於今四百载诗书门庭冰玉操炯炯光华着先代人生出处自有时立心但与前人期还家力学谢尘俗六翮排云应未迟

题竹石送陈有戒重使关西

骢马碧玉蹄饰之黄金勒振鬛嘶青云汗沟流赤色乌台使君廌作冠绣衣虬髯冰雪顔大庭亲授五色诏西出绥抚踰秦关长安城中旌节驻富有懽謡动衢路豺狼遁迹犬生氂不断和风送甘澍安内攘外职当为秋高九月行边陲绥延宁夏濒絶漠城高兵坚马尽肥归朝奏章累十纸仰契天心天为喜为臣体国宁顾家玺书重下歌皇华缙绅祖送都门道雪後飞埃浄於扫丈夫事业在盛年莫遣麒麟画衰老不见渭川竹可以栽汗青不见华峯石可以镌姓名功名到手不可让相期千载传芳声

题竹送欧阳哲佥宪之汴

岂不见奉大祭荐用璧与琮岂不见作广厦选裁梁与柱国家致理仗才贤敎养成之在黉序圣皇宵衣急文治大廷勅举观风使玉玺盘龙五色书亲遣廵行严敎事六一宗家有远孙清才素行如璵璠手提文印之官去马头南望河南路河洛天地中崧高峻极天降生周家申与甫近代亦有文富贤两程夫子明邹鲁道统上承千载传山川佳气朝朝有灵秀锺人物何曾间前後子行所历善敎施本末兼举真良师後来功业有奋起看子誉名同远垂临岐何以赠别离清风潇洒丹凤枝天寒岁晏凛冰操持用慰我遥相思

题张氏秋月轩【其人能相】

开轩对秋月皎若白玉盘光辉上下澈无际洞然八极天地寛山河微茫影可识拂云桂树常团团太虚无尘万籁净玉绳璀璨金波寒是时秋气澄俯仰皆奇观灵台湛湛俗不染坐与月色相盘桓念昔少小家西陲爱此明月同襟期黔南蓟北行欲老惟有明月长相随月轮万古行乾坤年年常阅秋与春平生双眼炯如月阅人富贵兼贱贫谁其胷中如月明烦卿一阅世上人

惜别行送朱存礼致仕归鄱阳

御柳含春緑初徧紫燕黄鹂满芳甸晓日承恩拜九重银鞍白马骄嘶风我出送之城之东惜别且驻无匆匆忆昔携书汉江涘邂逅论心托交义折梅载酒春共游烧烛联诗夜无寐卿才卓荦不可羁雄词健笔皆如飞积金堆玉岂暇顾登山临水常忘归南飞云鹄北飞鴈渺渺天涯两分散即今三十余六年前日红顔皆白颠五岭炎方桂林好忠辅贤王已身老功成名遂天所全七十归来世看宝嗟余樗散质【阙】　　　清未有涓尘效禆益虚叨宠禄孤圣明望卿去兮惭感并倾离尊饯远道重是平生故何由尽怀抱官河三月波溶溶片片飞落桃花红九华匡庐翠未了芝山秀出鄱湖东武山南在芝山上解绂他年定相访

赠眼医张生张侍郎求赠

人身具两目精气咸注之偶然神光困邪沴虽有四体将焉为丹砂空青疗盲晦异效往往闻良医今之臯陶少司寇治刑求生劬以疲况复婴忧目为眚邂逅拙工乖所施双目等河注愁坐俛两眉圜扉纷纷叩苍昊瘉我公者龙树谁河南张生亦超越胷藏奇能口不伐小施寸七捷於神尽扫浮云见明月

题竹送罗文衡湖广宪使

骢马青玉蹄银鞍碧丝缰振鬛忽长鸣矫矫飞腾骧朝发都畿暮荆襄千里歘忽流电光绣衣骑马天上郎顔如玉洁髯云张十年北面侍明主铁冠白简横秋霜九重惠南土辍此殿陛良命之特斧振宪纲澄清洞庭及湘汉尽洗隂翳开春阳青霄白日上鵰鹗及时功业须奋扬我有絶俗意赠之翠篔簹贞姿不柔亦不刚中虚外直操有常隆冬冰雪凛严厉长与庭栢同苍苍交映黄鹄山下之高堂清风永昼含琅玕坐使民物咸阜康

苍龙歌【有序】

苍龙者天廐良马也产于西域皇上临御之五年赛玛尔堪之所贡也风鬃雾鬛苍然若云体质洁素骏爽特异按传记所载马八尺曰龙此盖龙云昔成周时越裳氏重译献白雉以为中国有圣人也今远人贡马岂非同此心乎不然何以其一旦涉十数万里而来献也画史既图之臣谨作歌以纪其事云

天马生西域神骏挺卓特双目如镜悬方瞳紫焰红光烱相射长身昂长八尺龙腰褭飞黄奇骨同青丝潇梢尾窣地滃滃雾鬛连风鬃四足高蹄削踣铁满身犹被天山雪逸气超遥时一鸣但觉飒爽长风生从知天驷宵降精晶荧下澈寒泓澄灵物翕合嘉祥兴戎夷得之纷骇目顾叹荒遐安得畜中华圣人今帝尧锦鞯玉勒东来朝芒芒沙碛渺渺西极籋云奔电千里一息登瑶京上赤墀下邦小臣陈奏词年来泰和洽边陲乾坤灵瑞世罕见端自皇仁所致之公卿拜舞效嵩祝陛下万夀日月齐周文德盛騜至汉武役志劳贰师朝廷服远在有道圣化真与周同规画史挥毫纪盛事敬作歌颂垂耀无穷期

晏太守重庆堂诗

家居重庆郡堂奉重庆懽堂中二亲大母母白髪如银身健康大母行年九十三母也今年七十五姑慈妇孝天锡夀旨酒在樽殽在俎蹁跹五彩服遶膝戱孙曾森森暖翠慈竹茂烂烂云锦谖草荣象简绯袍日趋拜门拥彤幡燕皂盖邦侯为政儗龚黄能致高年总心快故家元住大江西元献声华北斗齐公侯子孙必复始封诰行看照闾里

送彭朂御史南还

骢马铁连钱锦鞍珊瑚鞭东风都门道旦发何翩翩霜台御史贤且文治平中丞之远孙贤孙白日上鵰鹗东广南闽持敎铎九重召还赐廌冠勅付条章振文学南畿一百二十二郡县俊秀如林玉琱琢世重贤才比麟凤杞梓楩楠作梁栋圣人垂拱坐明堂昕夕需贤升显用臣子受命当驱驰必有勳绩裨清时山川何地无奇产要知成器须良师苏湖安定不易得萧艾芳兰岂无择与君同乡郡分手重离情丈夫得志贵行道当令海内扬鸿名

乐府

龙马乐歌【有序】

宣德九年八月西北守臣遣使献龙马其耳额及颔及尾皆肖龙而全体洁白如雪鬈毛层叠状若波文盖腾骧卓荦有籋云追电之意气闻诸献者云其牧之地有池下有龙焉常有云雨晦冥风雷交作於上盖龙马云勅赐羣臣观之羣臣明日请上表贺圣德谦抑却而弗受臣闻上古圣神在位龙马出焉至汉元狩间马生渥洼水中当时作为天马之歌协诸律吕用诸郊庙载在简册传于无穷今献自西北西北乾位也固天马所自出而龙乾象也故又为龙马瑞牒云龙马仁马也应德而至又云龙马太平之应也诚由皇上仁恩义泽敷洽天下是以天降灵瑞以彰皇上大德以兆太平之庆宜有咏歌协诸乐府以言扬鸿烈於悠久臣士奇不材芜陋谨衍撰龙马乐歌九章缮写上进其辞曰

龙马出自西极应天驷跃方泽具龙仪曒玉色嶷山立备纯德

右一

龙马出神骏发镜夹瞳玉喷沬追迅风凝皓雪灵瑞臻燿天阙

右二

龙马出掩骥羣捷流电籋矞云入玉阙登金门灵自天瑞圣君

右三

龙马出象应乾旦历秦晡憇燕秣珠票饮琼泉偕祥麟徵太平

右四

圣人作万物覩神之骏出西夏日千里汗流赭宜乘御扬神武

右五

身矫矫首昂昂虬之跃龙之骧迈兹白越飞黄协乾符表文明

右六

乾之方星之精萃厥灵挺异生维圣仁来嘉祯维圣仁寿万龄

右七

龙马出应皇德皇圣仁覆万国天佑圣贞符锡圣子孙千万亿

右八

龙马出昭圣世光八表和四裔奉宗社格天地隆家邦永文治

右九

七夕吟寄夏四秀才

迢迢天汉流粲粲织女明牵牛出其东何不长合并伊昔承嘉遇懽言尽平生宴乐未及终回驾趣修程斯须忽不见安得伸中情别长会日促暌违岁复盈终日秉机杼七襄不能成思欲展嬿婉谁乐各??同心而离居叹息涕泪零

题古木竹石

珊瑚出水天漠漠翡翠横波月将落隔林罢歌湘浦词片云还向君山归

商妇词

贩茶近在青山侧贩珠远求沧海浔全家衣食需多少渺渺鲸波愁妾心

征妇词

他家荡子滞吴门妾家夫壻戍皋兰共是闺中别离泪妾愁辛苦又愁寒

短歌行

青天高高行白日忽西倾兮又东出人生百年能几时身计未成早已衰子孙成行各长大手种苍松尽成盖来日苦短去日长何不饮酒居华堂流光催人急复急八十龙锺悔无及

铜雀妓

高台凝望处西陵落照边昼日自歌舞秋风咽管弦恩随漳水远恨与邺云连惟有昏鸦集时时近墓田

隔谷歌

严风凋角弓钲鼓鸣不止弟兄但隔谷咫尺异生死丈夫报国甘苦辛此时顾恩宁顾身讵知兄弟左右手临难方为行路人升高聊一望力尽心未已仰天呼兄兄不来壮髪冲冠直如指生为同气亲死作异乡尘自矜雄豪重仁义谁保艰难不相弃岂不见南山桂树同根生百年雨露同枯荣又不见桓山之鸟同巢哺欲去回翔不能征人生有情乃若此天地惨寂终难平呜呼宾客满堂歌伐木且请停杯歌隔谷

东里续集卷五十七







续集卷五十八

<集部,别集类,明洪武至崇祯,东里集>

钦定四库全书

东里续集卷五十八　　　明　杨士奇　撰诗【五言律】

伯阳新辟斗室有诗见示用韵奉和【二首】

新来居斗室还自惜分阴尽日唯探易闲时不罢琴檐昏钟响度牕皎月华侵及此宜无事犹含白雪吟闲居植兰芷绕屋似沅江香露浮侵席光风动满牕调琴元少并摛赋更无双来此皆心醉何须倒玉缸

湘阴县

湖上湘阴县清幽俗不殊江连三里郭市有数?车地产为陶器生涯寄网鱼家家养黄犊谁肯负王租

送刘季友游钱唐

风送浙江船东游属妙年湖山围锦绣楼阁艳神仙柳暗苏堤曲湖平伍庙前此邦耆旧在还去问先贤

题刘氏交友卷

谷鸟啭嘤嘤兴余伐木情当时论友道何处托心盟杯酒身相许千金意自轻还闻江海上今世有刘生

锺长史木讷斋

贤王重师教长史足官荣清絶斋居里新题木讷名近仁由德性好古见仪刑一世夸轻捷君当表後生

示弼侄

有客传吾侄攻书过昔时谦和自德性俯仰备容仪观水求溟渤登车慎路岐从兹万里去努力在操持

寄仲亨兄

常记分携处维舟鸥阁矶亲交情不浅迟暮苦相违白发花前径青编竹下扉东城同辈少料得往还稀

永丰陈处士挽诗

世出颍川系乡邻六一居声名崇孝友术业富诗书禄养承昭代神游渺太虚兵曹怀永痛血涕满衣裾

乐平屈氏母挽诗【其孙为给事中】

夙有闺闱德兼闻母道贤教孙成令器享禄及高年谖草凋堂砌松枝蔼墓阡文章堪不朽表石见新镌

送邓宗经【有序】

宗经负有用之才局蹐县教三十年今其年未及谢事而引疾以去方是时上注意遗逸出所赋招隐之诗赐在廷重臣遂及诸司之长盖庶几幽远之贤有闻之而起者而宗经决去宗经於余有旧辱过别故作诗送之宣德七年六月二十五日也

久别时相忆重来又解携帝方求隐逸子竟返幽栖海树连吴地云山入剡溪草堂何处在莫遣世人迷

送王孟坚修撰南归【二首】

东壁图书府清华映上台朝廷重文治近侍总英才独罢金门直遥辞玉署回平生王逸少临别恨难裁从来欢聚意不似别情深爱子清如玉论交已断金云霄开逸翮山水称闲心浩荡乾坤大相思何处寻

送雷诚智延平知府【二首】

五马引双旌青春发帝京分符为郡远衣锦过乡荣祠庙先贤近弦歌旧俗清秪应劳抚字莫遣愧阳城平日丰城旧新年感慨多【时闻史郎中曹修撰之讣】於君来往熟奈此别离何柳色迷官驿莺声傍御河旗亭芳酒散不忍对骊歌

过滁州马上口号寄陈廷器

一入滁阳郡桑阴翳广原纷纷纳禾稼渺渺散鸡豚清夜无鸣柝长途不闭门皆云贤守化深荷圣朝恩

江浦县遇曾于臯【淘金故人】

忽遇髫年旧惟看语笑真清诗仍满袖华髪已盈巾桑梓二千里萍逢四十春金溪吟啸地因话共伤神

送周存诚州判致仕归清江【二首】

秘舘连西掖编摩集衆英有才皆荐逹垂老足恩荣旷野心情熟浮云去就轻明朝对玉笥山水有余清往岁同趋召兹晨独送归夕阳南浦棹春雨北山薇鱼鸟欣相得衣冠烂有辉无才缨绊繋徒此惜相违

送万伴读

初日照明光春风合殿香忽看辞圣上远去从贤王画楫移江浦青山向洛阳经游多雅咏相寄莫相忘

愉老堂

此翁衡岳下白发烱秋霜八袠过三岁诸孙蔼一堂不辞愉老日还注济生方玉屑能扶寿朝朝进满觞

萧处士挽诗

识逹前人重诗书後学师艰危存大义衰老见明时溪舫秋云冷泉台月夜悲惟余名姓在光映史臣词

朝房待命

【蒙恩宥後六部都察院大理寺通政司十二道监察御史交章列奏余罪不宜独宥遂被收於朝房俟命】

正是临危处深知负罪频廷臣皆执法天子尚垂仁紫殿红云近金河瑞彩新恩波今浩荡终忆借枯鳞

孔经历挽诗【二首】

礼乐唐尧日诗书孔氏门登朝荣象笏列署切薇垣卓荦怀千载凄凉遽九原英灵知不化未报圣明恩识尔趋庭际芳年玉树高谦和自天性文雅出时髦旧好过从断深情梦寐劳他乡新塜在松柏晚萧骚

潘太守挽诗【二首】

昔在临川郡行春皂盖荣桑麻千里緑弦诵万家声意澹终辞禄才高岂尚名至今城下水人比使君清郡城华盖下岁月忽如驰五袴歌犹在双旌去不归清名史氏传遗爱後人思有子从仁政传家愿不违

题竹赠廖子谟南归

芳春宰花县久别不胜思比似湘川上清风玉一枝五年重晤聚几月又分岐临发无持赠聊歌卫武诗

赠建平弟

七十年兄弟于今二老存修途余未息古道尔能惇後辈纷纷出颓风靡靡奔晨星与霜木相对两忘言

金幼孝挽诗

英年兼令质秋水映姢姢才行诸昆重诗书累代传一朝随化物万事逐浮烟听话临终意何人不怆然

送沈生归省

旧与休文好曾闻小阮贤行冲蓟门雨归问浙江船璞玉须成器韶光剧逝川承懽有余暇努力事遗编

贻程夏二中书

扈从廵畿甸官曹喜接聨屡颁丹凤诏须属彩毫宣画障分云树琴声泻涧泉春行有佳兴相伴共悠然

陪驾观猎

武士拥周遭前驱导彩旄径危兼水石野濶盛蓬蒿鹰犬纷飞跃狐狸莫遁逃老臣方寸切上念圣躬劳

从度居庸高峰

玉辇廵边徼师还此伐鼗紫云随警跸红日动旌旄地险关城壮天清眺望高非才叨侍从无补只徒劳

陈豫中八十寿诗

翛然无俗累恬澹乐丘园名誉三山重春秋八袠尊安居非药里荣养自词垣五月瞻南极华星正对门

送李主事赴常州通判

初出郎官署先传府倅贤天恩谢北阙春水载南船郡已无三害民皆有一?年丰公事简?茗试山泉

漳州曾氏望云卷

县城当桂岭清昼白云垂重到曾游处偏增罔极悲神游杳霭外目断苍茫涯五色衣裳在承懽讵可期

寄李德言

高州李别驾未老倦缨簪金石论坚操氷霜烱素心闭门吟对竹延月坐鸣琴半幅幽贞趣赠君文水浔

挽彭子信

昔者雩阳郡黉宫重得师合宗推孝友後进仰威仪丘垄松楸合春秋雨露滋诸郎惇永慕尤废蓼莪诗

送梁叔车【有序】

叔车谨行力学爲文章卓出流辈吾泊庵令子也宣德二年会试不偶今岁复至则後期不及试其归也酌之酒而赠之诗云

离怀不可尽且复共芳筵卞玉终须献韦经故有传河山行处好云树望中妍归路诗千首因风寄百篇

送王希积泰和训导【有序】

抑庵学士陞少詹事其子?授泰和县学训导父子同日受命赋诗赠之云

严亲进官日并命出彤闱拜後多人羡光前似子稀离情常北恋行色又南归想侍慈顔处簪缨胜舞衣

赠梁叔庄泰和训导

相违十载过相聚半年深论旧何曾尽伤离复在今黉宫双白璧儒行万黄金莫道匆匆别无穷迟好音

答黄宗载见寄

又是三年别新来百感增薰莸安可问枘凿苦难胜白发落垂尽青山归未能故人赠佳句拟报玉壶氷

赠仰善主事南归

重逢方适愿几日又分岐瑚琏真堪宝云霄自有期从知万人见肯受一尘缁无限岁寒意题诗赠别离

送苏伴读

德义儒林重诗书学海翻校讐辞秘合辅导向王门晓铎行车远春筵赐醴温须明藩屛意天子万年尊送刘凝节归永丰时有兴国训导之聘

都城一相见文采动华年家与先贤近经从太史传三春还旧邑百里望平川应复匆匆去诸生候讲筵

题敏求斋

闲居积文史不厌五车多白玉须成器流光惜逝波堦前春草遍林下午风和还有同门者时来共切磋

送王霖知县赴阆乡

千里河南北忧勤切至尊兵年兼旱潦民命急朝昏身倚诗书贵功将抚字论无忘当宁意一一在覃恩

刘指挥勤学斋

时平无警柝公暇事遗编解劔闻春诵烧灯减夜眠竹深幽院里花暗素房前事业由多学相期及盛年

送王性存亲迎後归省

朝辞金阙去千里赴庭闱锦绣行春昼何须五色衣岸花明画障江月净琴徽一路弹新调鸳鸯不独飞

张生水竹居

傍水连高竹门前似渭川雨晴看净练风爽听清弦爲酒兼烧笋持竿屡取鲜还资奉甘旨非但乐林泉

戴诚问挽诗

【阙】携如昨日寤寐想平生操比寒松劲心同秋水清诗书安素业身世避浮荣冢树西风里凄凉故旧情

王好信挽诗

来往经萧峡舟人指富溪林藏君子宅行慕古人齐锦诰恩封在青山垄树迷郎曹未终养愁絶夜乌啼

焦主簿挽诗【二首】

郿县岐山侧萍乡楚水浔扶持有神力惠爱在人心往事岁年远高坟松柏深自天鸾诰出奕奕宠光临悯物由天性能官不假威重爲百里佐遽作九原归瑟瑟悲风迥荒荒零露稀惟余凤毛在五彩翽双飞

寄王宗豫【二首】

相别岁频改相思心未降故家沧海国高卧白云窗适趣琴三叠随游鹤一双东来抱锦轴喜见笔如杠内阁承宣地朝朝侍柘袍七人亡过半二老去能高蹇劣仍踰分驱驰岂任劳怀归归未得鬂雪不胜搔胡敏御史致事出梅求题余於胡有旧故赋二诗识别

秘舘曾同事流年四十余花封有嘉政柏府重清誉致事新恩命怀乡旧隐居湖塘三百亩已免贡菱租五月出都畿东风暑雨微济河新涨发淮浦片帆归朋旧惊霜鬓乡闾重绣衣岁寒怡老处梅雪共清辉

寄杨仲举长史

谁不恋丘园兼之鬓雪繁几人知道义用世必璵璠遂有贤王奏?闻圣主恩平生钦慕意喜极欲飞骞

题竹送陈中员外

文雅陈员外三年一度来春风对玉树浩荡好怀开北阙晴云下南河彩鷁催一枝淇澳赠临别意徘徊

曹侍郎乃母挽诗

曹家少司寇至孝奉慈闱衣贮亲缝綫堂县旧断机喜崇二品养遽动九原归天恩下鸾诰千岁有光辉

题竹送乐象乾幷寄声陈述

京国三年别驱驰越汉皋氷霜纲纪地旦暮简书劳入觐还相慰能官见所操临分赠淇玉更爲谢同袍

题王郎中九峯归趣图

老别郎中署人看昼绣荣家临三泖近门对九峯清隣叟来分席家僮从閲耕君恩重山岳一饭未忘情

赠萧斯易御史廵按苏常诸郡

绣斧辞京国三吴候画船丹枫秋水岸白鴈早霜天悯物须蠲蠧观风在礼贤功名仗才俊努力及英年

题陈宪山水

何卿妙写趣陈宪问题诗野水弥溪涧春云压树枝羣山如对客独学更求师待我归来日披图共酒巵

送凌副使归省先茔

先茔赐归省腊尽出都门鴈影行途远梅花到日繁春风待旌斾昼锦入乡园情事从容毕不忘当宁恩

题梅月轩

清轩夕不扃梅映月娉婷移影上琴荐浮香着砚屛一尘元不染万籁寂无听即此坐闲暇澹然心志宁

次韵答胡若思宾客【二首】

东璧蓬山顶曾同侍玉皇碧霄龙早逝沧海鹤高翔案有庄生论门临孺子坊游心邈千载尘虑已都忘自别颐庵叟星行十二周天恩无寸补世故有多忧老骥力垂尽长途驰未休中怀何处写聊用寄南州

重过鹞儿岭伤用道长史

荒山千万叠茅舍頫河滨岂意清明世翻爲憔悴人命穷身不返志屈道还伸爲洒重来泪平生心所亲

送王希德归西昌

三岁在京畿春生五色衣殷勤承父教归去候慈闱丹桂浮香露黄花粲夕晖人生具庆少养志在无违

送用仪之官莱芜

百里铜章贵英年宠命新侵星辞阙下带雨发河津岁歉须寛恤民劳急拊循前贤有尘甑垂誉已千春

送梁叔修秀才归西昌

洒落王詹事人今第一流相看佳子壻氷柱照琳璆【阙】留经岁家山到及秋文章千载事珎重满归舟

御史陈谷乃父挽诗

行已严三畏传家守一经选才成大典膺召谒彤庭草露俄乘化松茔已勒铭平生知不泯有子嗣芳声

杨孟潜挽诗

芳春奋科目令器比璵璠致孝亲闱乐传经学者尊一朝随化物羣行载词垣光华知不冺况有凤毛骞

送叔纲表侄【叔纲来北京聚处月余告归诗以勉之】

失怙怜渠早提携赖母慈门庭已秩秩兄弟亦怡怡观国欣初见怀乡又远离外家多子侄期尔读书诗

送叶锡尹姑苏

买得吴中棹遥辞潞渚滨重爲花县宰旧是玉堂人霜菊看将晚寒梅到及春从知锦绣地不肯厌清贫

题梅赠郭太守还镇江

每忆春坊旧寥寥叹晓星明时用郭汲五马驻江城庠序弦歌盛桑麻雨露荣梅花一片月长伴使君清

暇日承观上人惠访

【上人吾郡忠简公之後於予先世通家其行甚高故以诗奉答盛意】

参襌周十刹随地演三车水月心常静烟霞趣已賖胡杨皆故族孔李更通家一访空斋里玄谭过日斜

题画赠梁壻叔济

萧散藩翰幕时平净俗埃河流带近郭树色蔼高斋简牍常时阅诗篇暇日裁闲情对图画亦胜倒金罍

题任生山水

溪亭夏无暑不假碧荷筩垂柳轩窗外青山眺望中水漾玻瓈色香生菡蓞风借问坐谭者还知无极翁

送王志浩

凤历纪王正新春别帝京行观具区薮先过阖闾城圣主方兴教诸生喜受经他年看奏最崇秩有光荣

挽冯知府

凄断南来讣相违始十旬晤言犹昨日死别惜芳春冰檗声仍在龚黄志未伸平生乡郡意回首一沾巾

题竹送刘子钦

故人刘子政契濶十余年此日重携手相看各白颠交情方恋恋别袂遽翩翩聊赠岁寒意琅玕雪共妍

题福建吴布政竹石图

家住鄞江上作藩闽海涯旬宣有余暇公退足委蛇竹秉岁寒操石含大古姿高斋坐相对无忘武公诗送陈斌副使之陕西兼柬陈宪使于副使

骢马向咸阳东风驿路长渭川清映月秦树早迎霜风采人心快贪渔吏弊亡陈于荣并命氷玉共高堂

寄吏部尚书黄宗载

白首记同年怀君静胜仙氷霜老北地云树渺南天近俗伤多薄无言忍独贤离情何所似春柳遽飞绵

忠孝堂

江西都指挥佥事滁阳冯公镇名其堂曰忠孝盖昭先德以仪後人也昔公之大父父皆奋武功於国家肇创之初致位通显矣大父母没其父葬祭以礼庐於墓者三年父後官邳州卫指挥使追捕倭寇於海上力战以没此公之父忠孝焯着虽没世後之人不能忘而堂之所以名也吾闻佥都公之丧其亲也亦尝庐墓今以才能益进其位且致诚以事上诗曰孝子不匮永锡尔类吾於冯氏见之矣宾客胡先生爲记忠孝堂公以求余诗爲赋唐律云

桓桓忠孝行藉甚说冯君有子传先德能官续武勲高堂名教事巨笔史臣文四海皆臣子芳声独远闻

题刘纲知县梅花

作令更三邑兹行向海邦民风尚文学士俗亦惇龎须得穷櫩好还令螙吏降梅花玉雪意常若对寒牕

题萧氏林泉居

壮游两京路邂逅多写真一随化物尽屡见流年新承家有令子志墓托名人寂寞水南畔依然旧松筠

送陈虬延安知府

天子急民瘼廷臣领郡章平生怀玉雪此去播春阳鵰鹗云霄迥骅骝道路长试看韩与范遗迹在边方

次韵答颐庵【二首】

十年去京国高卧西山陲天趣常自得他人安足知竹舘鸣琴处河塘坐钓时劳心尘事者何日赴幽期与君离别後两度历边陲年老衰容换风寒病骨知有心存济物何术可匡时矫首西江上归帆会有期

送刘知县赴莆田

远邑需良宰贤科起茂才九天辞玉阙一骑发金台济北初舒柳江南未过梅能官崇富教莫遣吏民猜

题刘氏奉亲堂

双亲各垂白至乐奉安居养有日官禄教传星象书椿阴满庭户谖草映阶除日月趣朝退班衣侍婉愉

送贡士任善归丰城

妙龄兼令质归省自京师爲学功须倍升荣计未迟岁时将暮矣霜露亦凄其珍重关河道高堂切尔思

题郑氏思亲卷

不忍杯棬饮愁闻陟屺诗九原那复作寸草恨难遗爲养诚无及行身庶可期灵椿百年寿至乐罄吾私

章江刘先生挽诗

经术师承正才名天分高闲情安野逸雅操迈时髦百岁光阴远诸生嘅慕劳章江庭舘外逝水日滔滔

送东平傅知州复任

政成初北觐考最复南征相逢遽相别缱绻若爲情露冷黄花老天清锦树明吏民迎望切愼莫滞双旌

题竹送贺宁知县之丰川

作宰丰川县芳年际圣朝时清公事简地僻瘴烟消抚字须勤职驱驰莫惮遥匆匆斗酒别聊复永今朝

送钱习传

迢逓沧江路天寒风雪深相知何在早临别自难任人重崑冈玉乡荣郄氏林爲山终一篑持赠比南金

汪氏慈训堂

早失过庭教深依母氏恩持身在仁义奉训切朝昏天地何由报行藏矢弗谖慈顔千岁寿春暖北堂萱

吴母挽诗

西风北堂上白日黯春晖寂寂承懽处尘封五色衣未终三釡养遽动九原归女范传应在闺门嗣不违

刘母挽诗

禄养人皆羡兼荣母德贤空遗板舆在竟负彩衣鲜吊鹤嗟何及乘鸾望不旋恩封冀他日光命贲重泉

萧母挽诗

日夕乌啼树悲风起繐帷彩衣空五色无复上堂时壼范嗟犹在灵游不可知百年怀养者长废蓼莪诗

春晖堂

早失趋庭训深依徙舍恩踉蹡五色服乐舞对春谖寿酒华觞进安居绮席温持身务不辱还究古人言

送乐舞生还闽中

清庙连丹阙天坛接上台君王严祀礼乐舞得仙才闽海三秋迥云霄一鹤回飘然终散逸还忆上蓬莱

题郭智宪使荣养堂

朝廷崇孝理宪纪用儒臣分得乌台禄归荣鹤发亲褒封承帝命光彩焕龙文慈寿知方永谖花百岁春

挽吴彦直

珠还合浦日令尹擅廉明兴学皆从化锄奸赫有声诗书传奕世夷险任平生婉婉临终咏闻之共怆情

赠尚书吕公挽诗【二首】

清比蓝田玉含辉故有余乡人尊德义世业重诗书渭水淹吟兴莲峰对隐居百年皆过隙不泯羡芳誉瑞世生贤杰登朝奉圣明身膺二品养官赠六卿荣光宠真千载遭逢自一经龙章照玉玺褒拂极平生

示秫及昱

行年七十七况复困沉疴世德流传远天恩覆被多冉冉西颓景駸駸东逝波诗书好承续黾勉勿蹉跎

时勉学士陞国子祭酒奉赠【三首】

近侍踰三纪文章柬掖垣氷霜存桧栢廊庙荐璵璠帝重经筵旧官陞师道尊翩翩起车骑相送向桥门拜命彤廷日龙墀瑞雪飞缙绅瞻有喜寮宷念相违时雨司成舘天香学士衣斯文千载运吾道有光辉玉署东头阁红扉昼不开衰龄余我在清论更谁来学者希传道朝廷仗育才贤关有佳兴时寄锦笺回

挽拙庵徐子信

行义时人重才能邑里称系传高士远家挹太湖清身世惊流电朋游叹曙星从知郭有道不愧蔡邕铭

赠佥事鲁希文【有序】

天台鲁希文自爲御史有廉明出佥闽宪风采扬厉嗟乎安得今之佥藩宪者皆希文哉其考绩而归也赋此赠之

自是天台秀声名起绣衣八闽监海国六月凛霜威考绩趋丹禁承恩拜琐闱从来氷檗操吾道有光辉

示侄孙镛

念尔遽远别送行无限情一心常体道百行贵存诚海濶鵾鹏运天寒氷雪清盛年当努力莫让古人能

题竹赠陈文编修

庐陵南望远六十五长亭之子归宁日重闱拜庆荣文章金榜贵官秩玉堂清一幅湘皋赠殷勤故郡情

题竹送李绍检讨

安成李克述三岁在词林言色温如玉操持坚断金君恩紫诰重亲舍白云深万里归荣日聊贻淇澳吟

寄顾都御史

翩然谢荣禄林下乐天真台府留清望朝廷忆老臣神情超物表光彩动星辰俗辙何由到长同园绮亲

雨後

炎天久不雨数雨复还晴竹树繁阴合阶墀幽草生闭门无俗事散帙任闲情回首时西睡芙蓉千叠清

庭树

手种庭前树参差总出墙不须愁夏暑已屡傲寒霜过雨纷交翠因风亦度香如添清涧遶即拟住山庄

暑中卧疴写怀【二首】

坐卧连晨夕中怀郁不开蝇攅眉上棘蚊隐耳边雷无那惔焚困生增褦襶来病咽兼患齿两月废衔杯白发垂垂老丹心耿耿存毫丝无小补天地有深恩病马长联皁羸牛不驾辕蓬山望咫尺惭负不胜论

示表侄陈纯

西江海桑老冠冕重儒林我自外家学尔求曾祖心诗书宜善继尘俗莫容侵不见南山树寸茎今百寻

送魏源尚书按视边务

宝劔动华星关城候使旌春随司寇笔霜重总兵营武备千年固尘氛万里清归来奏天子青史载鸿名

题梅寄傅知州

初入聊城县遥闻郓守贤教先重芹泮治不假蒲鞭吏牍清无滞农田盛有年公余多秀句吟咏玉梅边

过济宁作

久发潞河棹初经济水浔远山明晓黛新柳动春禽恋阙云霄迥怀乡岁月深君亲总恩重来往并关心

舟中夜待弼侄不至

维舟喜相见解?复相违江濶春潮满云深夕月稀无眠成脉脉延伫但依依寂寞蓬牕下挑灯坐揽衣

入西江境

万里移归舠东风谢绦桃烟迷彭泽柳雪喷海门涛身世江湖老君亲梦寐劳匡庐翠九叠萧散白云高

归来

归来语向谁白髪故交稀满目亭台好伤心俗化微慌迷携鹤径惭过钓鱼矶童子何知我犹嗤旧素衣

梦诸孙

绕膝戱诸孙相看意独亲怜渠森似玉对我浩生春已惜承欢浅何堪入梦频亢宗吾望汝莫遣愧荀陈

寄黄汝申宪使【二首】

藩垣出岭表宪节赴山东旧有先师化行惟大道公百僚归表率一志在瘝痌纲纪从容振时来视頖宫预想山东境高才起颂声黔黎夸用恕寮宷荷推诚老栢霜逾劲寒梅雪共明应同锺宪副一力振澄清五月六日早静海迤北大雨聊可苏旱

仰视月离毕滂沱不待晨人心异昨日物态总回春尚忆郊原遍深思天地仁来牟已无及回首一沾巾

直沽

城堞绕巍峩城阴下九河水归东海近人上北京多仓廪皆漕储闾阎半负戈鱼盐十万户何处有弦歌

过漷县望都门西山

东旭光芒起西山紫翠分驰心向凤阙仰首见龙文斾影高低出钟声远近闻预将缨绂振拟近玉炉薰

赠文玉主事

清高玉堂署聚处岁年深心事澹於水交情利断金衰龄各垂白远道又分襟重会知何日临岐惨不禁

送宋万中致事南归

白首遂辞荣承恩出凤城故交推我老远道念君行酒对黄花酌颿随白鴈征临岐记同学惆怅不胜情

戴母挽诗

道路何屯塞闺门着肃雍行宜君子配恩拜孺人封粧合间薰鸭床帏惨暗蛩薇垣朝退食举案属谁从

重寄澹庵

东观承恩地俱看鬂雪侵别来春未暮延伫夏将深忆我辞家日知公恋阙心五伦书未奏还待共披寻

慰时勉学士丧孙【有序】

向知令孙之疾医药颇效今日遽闻不救爲之惊悼祖孙之情盖可想见仆有第五孙敦龎且慧前岁到家侍边甚乐已三岁矣去冬失之得书悲念累月迨今不忘况在令孙年几及冠情益何堪惟高年旷度宜以理遣况今斯文之任属望於公非浅浅者老病盛暑加之公务不得躬吊辄赋四十字致寛慰之意云

承过西昌日提携巳识奇相随万里至翻动九原悲岂是多时别无深岁晏思与君俱此痛排闷强裁诗寒夕独坐乡思浩然有怀何文渊【二首】

乡国云山外衰年入梦勤经旬断杯酌独夜对炉薰窃禄真惭我论心每忆君许丞浑重听时事不能闻薄雪俄消瓦惊风复撼窗蹉跎忽晏岁寂寞伴寒缸病骨支难稳愁心郁未降何由氷泮日联棹泝西江

送袁本谦致仕归【二首】

早岁从王事迢迢促去骖十年留汉口万里入滇南舟楫行应惯弓刀力不堪昨朝新有旨头白许抽簪白下门前路殷勤独送行楚山浮暮霭淮树起寒声菰米香云饭鲈鱼紫玉羮老年今有此何异学长生

寄何文渊

忽复经年别思乡趣不稀松筠还旧隐山水溢清辉把钓银鲜滑携鑱紫蕨肥南归吾有日访剡兴无违

送廖子谟贰守归河间

三载一相见匆匆又别离荒年兼旱潦圣主寄婺刘毅才无敌阳城道可师勲庸属贤俊努力及明时

挽诗

乡里谈遗德传流终未休甘依泉石老不应栋梁求风树贻深感云山徙故丘宪台忠孝在宠赠被恩稠

送周仲规修撰

恩拜龙头选六年登禁闱暂辞金殿直遥着锦衣归云净江天濶潮平岛树微舟行足清景诗思未应稀

送刘定之编?

六载庭闱隔常悬定省情自天膺宠命即日戒归程人物金闺彦才华玉署清承懽在有道非但锦衣荣

任善得教谕于蜀辞行诗以朂之

典教除巴县之官出帝畿也知轻道路所乐近庭闱河岸杨花满帆樯燕子飞相期传授暇自省莫令稀

送别

相送复相别花飞过却春朝廷屡考最黎庶总归仁但倚丹心在从教白发新崇文门外柳折赠不辞频

题晋江何氏怡寿堂

圣代多耆寿何家有凤毛谖明承日暖椿老拂云高甘旨供天禄欢娯艶赐袍庭闱介百岁锦诰见华褒

送曹都御史

宠命膺边寄天书焕紫泥九秋辞阙下万里度关西着豸金横带乘骢玉作蹄归朝奏成绩光宠赐鞶犀

陈母挽诗

曾题南野墓主孟复云亡八袠又三岁诸孙泣满堂母仪乡里重妇道族姻伤忍听门前树乌啼惨夜霜

寄萧德迪

桃源萧德迪苦志事题诗含咏常忘暮抽思无倦时云边写素瀑岩下发华芝万里劳相寄聊酬青凤枝

题竹赠彭同知

分得篔簹谷翛翛翠一竿曾闻裁作简不假制为冠势接丹霄近清宜白日看但保风霜操相期历岁寒

题梅赠医士萧玄立

兰陵传谱系两鬂雪霜侵医业过三世仙方抵百金橘香苏氏井杏艶董家林更着梅花好光辉利济心毛行人奉使江南便道省亲题梅花赠之

去乡六千里念别思悠悠共是江南客君乘使者舟折梅将远意擢桂重名流捧檄升堂日承懽慰白头

哭康甥孟嘉

提携二十载羽翮已云飞眼见乘骢出惊闻旅衬归素行元不忝夙愿竟都违虽不多时别能无涕泪挥

林佥宪斗山风木卷

青春艳绣衣得禄更兴悲无复娱亲日徒伤负米时迢迢桑梓恋恻恻蓼莪思天地无穷极难伸寸草私

重游东郭草亭

园亭风日好邀客绮筵开重合金闺彦兼聨玉署才泉流经近席花气拂深盃不断劝酬意更堪弦管催

题梅赠萧雅容员外赴兖州知府

有美同乡彦兹晨又别离光承宠命出正及艶阳时抚字人皆望操存我所知梅花故园意持赠慰相思题竹送雅容老友复任湖广布政聊寓折柳之意云

荣捧天恩出都门雨散丝重临江汉上深慰吏民思纯璞时稀识贞松岁久知相逢即相别聊赠凤凰枝

送刘习之【有序】

老友刘嘉会先生九十而终数年矣念之不忘前岁见进士同今岁见检校习之喜先生之有後也习之赴湖广故作诗送之幷致讯雅容云

故人不可见喜见子孙贤昨者义乌令今来黄鹤仙芳春都市酒新水北河船却忆萧方伯分携又五年

挽翰林检讨廖敬先【二首】

久重青云器皆传白雪歌较文来棘院承诏上銮坡家倚诗书富人沾惠化多荒凉孤舘下无处听鸣珂左掖门前路朝回不共行竟违金殿直虚梦玉楼成乡里思陈寔君王失长卿同官悲永诀掩泣送铭旌

送方御史往浙江诗【有序】

懋德初爲翰林庶吉士太常博士数得相见爲御史职务繁终岁不一再见昨奉命往淛西来告别古语云御史须用第一等人赵清献公拚爲殿中侍御史常云君子不幸有小过诖误当扶持爱惜以成其德小人有过当力排之後乃无患盖有合於大易扶阳抑阴之义程明道先生爲御史里行神宗问其所以爲御史者对曰使臣拾遗补阙裨赞朝廷则可若使掇拾羣臣短长以激直名则不能神宗叹赏以爲得御史体此皆古名贤行实也高山仰止景行行止敬书以爲懋德之赠

翩翩骢马出遥赴浙河滨氷雪冲寒景从知到及春清心持宪节随事体皇仁履道由中正相期继古人

挽韩本常【有序二首】

越之山阴有隐君子韩本常氏宋魏国忠献王之十二世孙明经持行累聘不起见重於士林其配刘吾友淮府长史真之女兄也贤而笃孝其没也合葬矣其子阳今爲监察御史廉重刚正克振风纪信其本之於家者厚矣阳痛禄不逮养求作挽诗故爲之赋以解其风木之悲云

勲德崇先代山林乐隐居闭门逃宠禄充栋有诗书流水心同浄浮云意共舒翛然随物化千里见名驹贤淑谐家室升堂孝德齐一丘掩双璧愁絶夜乌啼白日玄台暗青山緑树迷显扬终有待光映史臣题

挽禾溪乐仲韫

稀年德更稀至孝奉慈闱子长皆知学仓虚屡赈饥闲情松菊径清代芰荷衣人往家规在流传世有辉

送孙教授鼎还淞

吴淞孙郡博如玉浄无瑕学者皆心服儒林誉孔嘉塞垣来白鴈河岸绽黄花又属匆匆别题诗赠去槎

五言长律

胡泉州朴斋

籍甚清源守高斋近海滨依然如白屋惟是表朱轮松竹论深契诗书对古人吏民从尚质风俗渐还淳治比刘宗正謌传召信臣良哉二千石时独见天真

洪处士挽诗

累叶诗书後三山组绶门独看辞宠禄清隐乐丘樊宾席高年重州闾善行惇云中桂子出天上凤毛骞晚有南宫养时倾北海尊将迎荣命下先睹少微昏蕙帐惊秋鹤萝扉惨暮猿生刍远莫致哀些托空言

孝思堂爲南安守作【父已卒母在乡】

故里高堂远青山宰树蕃飞腾荣帝命感激重亲恩宣化安诸邑行春耀两幡抚时悲逸辙临水叹深源定省晨昏急声容梦寐存显扬须力致表率在身敦郡赖爲仁治天将锡类繁圣朝崇孝理终见表清门

送万资中赴南京大理寺副

万生吾郡秀文学重乡评不媚难谐俗无争亦让能盛时趋召命累岁在承明书奏天顔悦恩沾宠赐荣聨班谢北阙两骑赴南京齐鲁经游好河山眺望清徘徊嘅往迹倾写畅吟情议狱须推恕持廉岂爲名孜孜体帝德勉勉骛王程公退如清暇潜心向六经【纂?以下陞官皆得北京惟节与陈中皆得南京故云两骑】

题元端本堂所临宋徽宗芦鴈图

惨淡穷隂日萧条积雪时风含烟际菼氷沍水中坻鸣应翻飞疾栖兼饮啄宜临摹尽物理点染妙天机无逸当年画豳图七月诗望崇端本地志异古人爲絶艺功何补爲邦事可希不存前辙鉴徒激後人悲

竹轩爲徐以道赋

幽人乐种竹竹生繁且妍垂云羃户外映月揺堦前晴疑抗翠翿风类鸣清弦夏来暑威薄冬至寒节坚时携羊求侣亦咏嵇阮篇即此适萧散焉知尘俗牵

题竹爲族孙挺【有跋语】

少年祗北觐初命戒南驰虎踞石城壮龙蟠锺阜奇国崇根本地政肃纪纲司佐幕先修已趋台自履卑小心勤职务一意谨操持有过须知改凡痾莫已医赴公恒起早退食每归迟损友非吾类前贤尽我师谦虚终受益敖惰恐招危寡欲堪常乐多营枉自疲勿贻君子贱何畏小人嗤余力披书卷平时远酒巵夭桃朝暮色贞桧雪霜姿永矢平生志毋因薄俗移每虞端有道万邑洁无私左右亲规诲兴居视表仪顾余今潦倒念尔远暌离行矣图树立庶当光远期

族孙挺得南京都察院检校辞别以此竹乞题吾於挺固自有意岂在於竹韵语百八十字虽率尔皆切要如不视爲虚言即於吾宗有光矣挺往勉之

送彛训致事【有序】

吾友湖广参议陈君彛训以疾得致其事归过余别出视少傅建安杨公所赠五言长诗曰同郡之好乃无一言乎余念彛训初擢近侍在西掖者十八年可爲滞矣及陞赞方伯之湖广者再之广东者一往还道江湖关山之险不啻数万里又何劳也於今行者赴家劳者就息人生至愿爲之喜者可无言乎又念彛训初入西掖吾郡之同者三人後皆陞用於东广今独彛训在而彛训持已爱民尤戴清议可无言乎然余之生及仕皆先彛训二岁而疾甚焉乃不能引退以适夫止足之义独不内愧乎哉故虽言之而厚顔多矣

祖帐饯河桥临分赠柳条凤池年岁久薇省道途遥宦逹垂三纪恩深荷四朝丹心常耿耿白发遽萧萧辞禄身无系悬车兴自超人犹羡簪绂我已向渔樵竹色涵书几花香着酒瓢远归真足乐高蹈竟难招覊旅怜同郡分携重久要白驹如可系聊复永今朝

宣府行营梦侍先师海桑先生

纯明程伯子洒落邵尧夫世仰文章伯人尊道德儒山川锺淑气星斗焕高衢逸趣龙游海光仪凤在梧卧云辞国聘立雪盛门徒义合隆先祖恩沾自早孤抠趋只影在报施一尘无梦觉追畴昔衾衣涕泪濡

寿吴氏母七十【文正公家】

盛德诗书後慈闱节行全氷霜寒自洁松栢晚逾坚孝有宗家说贤因女教传春秋高八袠鸾鷟晔双骞记日维华旦瞻星丽碧天瑶池来阿母珠翟俨羣仙瓜枣千年熟蟠桃五色鲜长生紫霞曲歌舞乐琼筵

赠佘通府

圣代崇仁治临民简俊英存心坚铁石持行烱瑶琼吏螙春氷浄公堂秋水清干求皆远迹游惰亦趋耕光复山川色兼涵草木荣还因扫螟螣庶用育孤下邑今多幸南州旧有声三年此相见深慰别离情

联句

同尤文度曹冀成院中夜饮

良朋枉惠顾清霄集词舘久别念契濶【杨】嘉晤谐燕衎维时属秋霁【尤】展席面河汉辉辉月转阶【曹】稍稍风侵幔菲薄陈豆登【杨】绸缪缀篇翰才思茧丝抽【尤】词彩珠玑粲语深香屡续【曹】兴洽爵无算抚今诚可怡【杨】感昔亦奚叹露白气逾肃【尤】参高夜将半且共尽兹夕坐待鸡鸣旦【杨】

东里续集卷五十八







续集卷五十九

<集部,别集类,明洪武至崇祯,东里集>

钦定四库全书

东里续集卷五十九　　　明　杨士奇　撰诗【七言律】

静安亭诗沙溪刘伯川先生席上作时年十二

处士年将六十齐作亭偏爱屋之西连床图史孙勤读四壁碁琴客倦嬉鵞鼻峯高松鹤唳鸡潭波静水禽啼向来翠竹江村路弄月吟风醉不知

和伯阳池上梅花

扬州宅里旧看花南楚频年不到家岁暮岂愁千里隔雪残还对数枝斜闲临渌沼宜相映略洗幽篁不谩遮彩笔清诗自堪赏银缾香酒讵须賖

奉和陆伴读元日雪中早朝韵

高阁余锺己罢喧绕廊明烛洞无昏墀中戒晓初排仗殿上迎春正启门云气密含香缥缈天花低舞雪翩翻当时授简推能赋未数相如在兎园

和萧伴读秋夜有怀雷道夫时雷从朝京

北极迢遥直帝京故人离阔渺修程望随流月秋俱满思触凉颸夜转生一派笳箫川上合九重宫殿日边明从知谢眺怀西府对景题诗并有情

次韵吴孟勤先生中秋有怀府中诸公并自和之作

桂花香满鹄山头山下开轩称及秋月色纷当清斚落凉风轻拂画檐流微微玉漏明河上隐隐金门湛露浮爲忆邹枚裁雅曲连篇能倡复能酬

雷道夫随侍朝京还见示途中诸诗辄用奉柬

帝子趋朝归上国儒臣随侍历修程渌波不动听鼍鼓白鴈纷回避羽旌逦迤关河千嶂出参差宫阙五云明非因此去游观乐谁识当时赋颂声

舟泊匡庐次韵荅胡生

泊舟遥望匡庐寺惟听微钟响曙撞日射紫烟霏灔灔风飘高瀑洒淙淙常因来往怀香阁未得登临蹑石矼时遇乡园文翰侣又椉湖艇下双双

寄题贻厥堂【二首】

南平郭里东西住曾见名家六世来前辈风流皆寿俊後人文采发英才春深栏槛云生竹岁晚阶除雪映梅贻厥堂中最潇洒四时清景隔浮埃

堂前兰桂艳春荣堂上衣冠老更清自倚诗书传世业每持义利振乡评故家宦谱行当续前代文章叠有声同学少年俱白首几时相聚慰平生

送锺啓晦南雄训导

试艺晨趋秘合前看君文采冠诸贤葩经早得尚书学藻泮重登博士筵五月承恩辞北阙一程冲暑向南天过家想见宁亲处喜说梅关近贑壖

送康孔高

云南南望不须忧千里零陵赴旧游复职亲承当宁命过乡先慰倚门愁数家渔舍连江郭尽日山光满郡楼博士到家多雅趣弦歌声里度春秋

送李思益沭阳教谕

长乐踈钟应晓晴千门杨柳动春莺重来拜命瞻龙阙又促携书出凤城驿路看山经几处县庠端笏见诸生十年一会还分手未尽乡园间濶情

送永嘉秀才赴福宁教谕

博士承恩出九重小车晨发凤台东遥知海道连乡郡喜说山城有学宫雨过千家榕叶緑秋清满县木犀红何幸明经逢圣代须看扬铎振儒风

送王所存会昌训导

一棹之官路已賖连天新涨更无涯遥看贑岭知何处蹔过文江喜是家县郭晴飞青嶂雨讲堂秋对白鸥沙到家应际重阳节清洒华筵粲菊花

送董海州

述职三回谒帝京喜缘葭玉见深情退朝屡枉高轩过儤直常孤倒屣迎淮浦落潮随去棹海天凉露拂归旌伤心一掬鴒原泪洒翰烦君寄楚城

挽李处士

不受遗金世共知至今乡里系遐思贤郎已擢科名贵太史新题孝友碑碧水园林违翫赏青松丘垄閟容仪朝来晚翠堂前过惟有家人哭素帷

和胡祭酒对雪韵

清旦同云閟彩霞帝城又见雪飞花青林缀玉真看画银沼分氷好试茶欲放剡舟乘逸兴竞传郢曲到西家丰年有兆占三白总觉新来喜气嘉

挽李孔目

词苑清华近禁闱幕宾如子眼中稀庭无私谒惟看竹官有闲时尽掩扉每喜枫宸同晓觐忽惊薤露已朝曦凄凉南浦来时路秋雨铭旌逐鴈归

挽苏检讨伯厚

輀车晨发大江东归葬闽山马鬛封千载交游悲坠露百年心迹逐飘风空余海内诗名在无复朝端禁直同藉是词林知己旧铭文光映九原中

送刘廸哲吉水训导

乡郡知名逾十载初承荐剡谒彤闱李邕识面仍难遇刘向传经喜得归腊雪浑飘征袂湿江鸿遥逐去帆飞青春想见沾时雨桃李花开映讲帷

送陈公余赴高安训导兼柬本之

两家姻好托斯文杨氏贤甥复有孙经学已能傅世业儒官何幸拜君恩从知备养依微禄且喜移家近故园还共郡庠梁博士朝朝来往事清论

送许子谟博士归北京

邂逅京华岁欲阑尊前论旧杂悲欢十年离别空相忆万里驱驰只独难已喜骅骝归御廐远随鸳鹭拜金銮明朝又过长淮去玉雪纷纷扑马鞍

挽括苍樊处士【二首】

早辞荐剡乐山居荷芰纫衣草结庐欢奉慈顔登寿考恩沾同气到遗孤秋云绕屋常看竹夜月临轩或据梧惆怅佳城今郁郁只应来往奠生刍

黄金散尽爲怜贫芳誉流传满缙绅倒槖屡分行路客买舟遥送望乡人少微云际冥冥色棠棣原头寂寂春世泽不忘天道直银台今睹凤毛新

送周茂才

盛世科名推小宋故家孝弟重元方一春听雨同覊舘千里看云忆旧乡淮水路边芳草合桑园径里落花香到门五彩承欢处遥想从容话玉堂

送晁司直景范致仕归济宁

春坊辅导集羣英清德多闻最老成天上归来投散逸道傍祖送叹光荣圣朝雨露涵濡厚晚节功名去住轻共羡行年今伏胜遗经还待教诸生

题菊赠鵷侄【有序】

旧得闽人苏季雅写菊鵷侄走二千里来京师省余病其归也以此赠之且书述怀一诗于上并示弼艮云耳

南望家山无尽情衰年一病死兼生春风远道怜贤侄夜雨他乡梦老兄千载诗书存世业几家忠信重乡评从来明逹安时命珍重诸郎在矫轻

送尹自道

新安二守辞朝日积雨初收暑顿轻秋尽平芜凉露满月明长浦夕潮生片帆浩荡催行色斗酒殷勤寄别情还有梅花可持赠岁寒氷雪照同清

送胡孔时省亲丰县

遥瞻淮岫隔亲闱初下锺陵过帝畿岂惮驱驰前路远不禁消息近时稀渡江飞絮迎行棹到县鲜桃艶舞衣慈父喜来慈母望肯缘闻礼久忘归

袁中书陞尚宝少卿其父同日受诰命桂修譔索诗

早从潜邸识龙顔白日青云翥翠鸾久典丝纶唐近职又陞符玺汉郎官全家父子光荣重千载君臣际遇难帝德如天深化育报恩须倚寸心丹

题梅寄刘仲兼老侄

故家遗泽根株盛素蕊含香吐正齐雪後曾寻珠浦侧春来先映白桥西十年去邑心相念千里披图手自题珍重岁寒贞操在水南清鹤待重携

次韵荅耐轩学士病中见寄

龙河初暖动春波久病文园近若何知有官曹频问讯自惭隣舍少经过茶香永夜分能数诗句新年写渐多雪茧乌丝烦屡寄闲烧红烛和清哦

得第二子

【四月五日得家书报二月十四夜生第二子翼日昭告祖考以後仲殷】

素蟾未满一分圆正照垂弧竹下门因报添丁徵近梦翻悲生我重慈恩箕裘倘解传弓冶水木端期继本源百世奉尝今日始敢伸?告荐苹蘩【二月十四夜余宿试院梦侍辰斋府君既觉已三鼓盖此儿初生之时也遂取梦中语名之曰科云】

樊通政守一斋【有序】

樊通政守一以其字扁斋居属予赋诗夫一之义若老?庄周管仲韩非之言或虚而无实或杂而非正惟出於大舜伊尹孔子之训者吾辈之所当务辄赋五十六字於斋扁之下云

衆万之源纯不杂还因表字掲斋名已知要道无岐路所贵专心事笃行大学工夫由主敬古人勲业自存诚始终表里恒无失此是斋中座右铭

送熊昱御史

丰城熊昱元天慵先生曾孙太古先生之孙举进士爲监察御史持身守官笃实不衒今满三年其尊府先生春秋九十余矣即谒告归省余重名贤有後赋诗赠之且庆其尊府先生之寿云

故家文献驱前代金榜科名起圣朝宪府飞霜持白简绣衣炫日近丹霄归程万里秋随鴈挂席三山晓带潮春酒还家酌茰菊高堂眉寿等松乔

次韵袁止安太常南归留别

文雅人推贺监贤承宣数近九重天优闲有幸沾荣命宠禄无心及暮年自斸紫芝充服食闲骑白鹿傍云泉挂冠神武谁无意迟我洪厓玉笥边

送兖州郡学教授

兖府诸生久待师广文新去拥皋比閟宫旧有周公祀泮水今传鲁国诗清泗流源千古在尼丘佳气五云微讲余时出城东郭瞻仰从知重所思

送尹御史

久住南京共接隣北京爲别已经春每怀乡邑踈欢聚又向都门送故人万里云霄鵰翮健九苞文采凤毛新一身上有君亲望珍重芳名在缙绅

挽彭处士

溪园修竹映桃花负郭幽居逸趣賖自惜世家存礼乐时过隣曲看桑麻堂余素简人何在墓绕青山世共嗟因读铭文思往事感怀况是旧通家

送陈素行

去年相别萧藤县此日重看博士行桂岭迢遥怀二儁榕隂潇洒对诸生雨肥丹荔浆堪挹霜下黄茆瘴已清知有少游文字在倘摹遗刻寄都城

黄友文教授解官归建宁

京华十载托隣居朝夕相从意不踈屡接宾筵同唱咏静闻师舘授诗书青云倦翮能辞宠白首闲情乐遂初一片烟霞人境外幅巾萧散有谁如

追送江仲隆纪善兼寄罗思程博士【二首】

来朝京国遂悬车老去王门罢曳裾白髪苍顔归旧里青山红树托幽居闲穿竹迳行携鹤更傍荷塘坐看鱼道在未应全散逸诸生须授伏生书

京华相忆几经春颇恨重来不问人行舘空寻深巷曲归舟先发大河滨到家闾里争迎劳避俗林泉近隐沦想共湖西罗慱士小车来往似荀陈

送陈文璧赴石首知县

金榜青春有令名玉堂高步接羣英爱民自倚平生志作县新承宠命荣蓟北霜清寒木落岳阳烟浄晚山横六年相聚还相别不尽秋风送客情

送陈彛训赴湖广参议【洪武中吴文郑赐同爲参议至今民思之】

三十年前过鄂城藩垣吴郑最知名人怀遗爱至今日子继贤声在此行梦渚茫茫连汉沔岳阳渺渺望荆衡九重夙夜思民瘼应展忠勤荅圣明

会稽章友让半村居

半山亭子江南畔又说幽居擅半村十里松隂隔城郭几家茅屋接田园朝闻鸿鴈琴中落秋对芙蓉镜里繁投老他年定相覔欲寻禹穴访云门

送刘公潜郁林知州

万里边南望郁林故人五马去駸駸传家自昔春秋学用世平生氷檗心岐路寒风惊岁晏衰年短鬓各霜侵朝来相送都门外矫首云鸿思不禁

挽周孟简长史

翰苑飞腾二十春同乡同署更情亲灯前对酒觥筹数竹里聨诗兴韵新梁苑延枚心不展湘江吊屈叹何频俄闻瘗玉桑园上老泪潸潸爲故人

送袁尚宝

把酒临分惨不骄嗟君此别渐难招交游托好踰三纪近侍聨班及四朝赐服晓沾天阙露归帆秋带浙江潮白云沧海东鄞道矫首冥鸿怅望遥

送刘丕武纪善致事

白首王门懒曳裾青山归去爱吾庐天恩已赐双龙勑家计犹存万卷书林下栖迟芝可茹泉头来往鹿随车蹇予苦被浮名系矫首看君愧未如

寄袁止安

十年不见袁高士知在云山若个边已识道心尘外净少将仙篆世间传秋清白鹤下珠树春暖华芝长玉田早晚归来访真舘晴牕共阅紫霞编

送本之赴鲁府纪善

泗水尼山天下名衣冠何幸此中行云浮海岱苍茫合树接靑徐缥缈清圣主惇亲过文帝贤王爲善继东平碧堂赐醴多恩遇全胜长沙着贾生

寄胡祭酒【二首】

豫章先生厌轩冕归来物外托闲身青山江上迢迢郭碧树泉头淡淡春岁暮丹砂和玉屑日长羽扇映纶巾城中冠盖多如雨解识尧夫有几人

渺渺南州属望劳玉堂金马旧同袍篇章富拟杜工部才思清於何水曹京国几年嗟间濶江村何日共游遨古来同舍多秦越最忆先生独处高

存仁堂

肘後名方直百金越人带下业精深功多爲有江湖迹世远皆存天地心橘叶香浮苏氏井杏花春蔼董家林凤楼东畔新堂构大扁光华衆所钦

题竹送顾都御史还太康【二首】

腰佩犀鞶首廌冠肃将风采振台端心如明月涵秋水操比清氷凛夏寒凤勑五文盘玉玺龙光千载出金銮从来嵩洛多耆寿坐绕琅玕共岁寒

潞渚初晴涨未消衣冠祖饯出河桥登名科第踰三纪奉职京华已四朝肯以暮龄孤宠禄永怀幽兴在渔樵岂知衰疾淹留者怅望冥鸿不可招

送陈正伦太守考绩复任

久别南阳陈太守十年犹是旧青袍路人共说循良政荒岁深知抚字劳白髪交游吾最老青云勲业子能高明时有志应须奋九万扶揺看羽毛

题熊尚初经历茂恩堂

五花金诰出金门白髪庭闱拜帝恩当宁褒词明日月全家庆泽戴乾坤椿阴谖彩晴逾好桂馥兰馨暖更繁乌府幕中何以报只应忠孝道弥敦

寄王格非

玉堂分手七年余萧散林泉乐遂初乡里共高王烈行家庭常授伏生书穿云采药常携鹿傍水持竿亦钓鱼南北相望六千里一缄聊用慰离居

送清河尹

家住澄江北渚滨清朝兄弟起彬彬同时作宰辉双璧异县能官见几人采采黄花滋夕露萧萧白鴈度秋旻相逢未久还相别珍重声华在缙绅

送吕大理致仕兼寄王孟坚

得谢青云向白云绯袍象简拜天恩从来荣宦心如水况是名家学有源日对沃州兼禹宂时寻兰渚及云门往还知共王修譔几杖从容足细论

潘赐主事陞鸿胪少卿赴南京

紫泥诏下九重天曾向榑桑海外宣使者旌旗轻万里郎官词赋欲千篇归朝已荷君王宠进职今推近侍贤应到南京公事简朝朝清趣在韦编

沈处士夫妇挽诗

临安处士休文後萧散春秋七十余荒岁恤人频发廪平生爱子只收书眼看兰茁森如玉身着荷衣乐饭蔬同德相辉更同穴後来凭轼有高车

题竹酬正安友

【正安老友自庐山寄惠仙洞松因便以写竹酬之幷题诗其上寓思忆之意云】

别去京华今十载仰高堂上趣如何曾孙近有含饴乐使客频闻舣棹过坐对匡庐延爽气门临彭蠡挹清波陶公祠里春秋社醉看传芭舞且歌

送袁旭知府复任

三年奏最谒彤闱五马翩翩又赋归风撼长河氷欲合霜凋连树叶分飞从知辛苦苏民瘼富有声名出帝畿坐对敬亭公事简吟诗还似谢玄晖

题周孟德淳斋卷

性情澹澹葛天民斋舍清幽迥絶尘玄酒大羮忘世味闲云流水任天真农谈暇日同邻叟经训当年对古人岂有机心到机事青松翠竹四时春

送况伯律太守

还捧天书辞玉陛东风五马去悠悠十年不愧赵清献七县重迎张益州杨柳翠迷湖上寺杏花红映水滨楼到官正及劝农日郊郭歌謡拥道周

题竹寄陈有戒都宪

关塞秋风霜叶飞又闻跨马出边陲多卿爲国忘劳瘁老我怀贤惜别离万里屡勤鸿鴈信一缄遥荅凤凰枝保民有志坚如石想见西人载路碑

送广西佥事黄孟清【有序】

皇上嗣大宝之初以兴学育才爲第一事茂简文学之贤授之宪职加赐玺书俾分督各道学校之教期厥成功於时如江西王孟坚湖广刘公濳广东彭毓敬四川康仲正及之山东西陕洛诸君子皆能祗德意明教条焯有成绩孟清虽後至广西其所设施功效一与前之诸君子等由是其学者咸趣於实渐革往昔浮虚之弊此皆圣明之赐也而比来言者犹有乞罢督学校之官虽或其因一人失当而发夫因噎止餐岂理也哉亦可谓不明大体而易其言者矣君子敬其职惟知尽吾诚人言无足恤哉孟清考绩来北京将归索诗故并及此以致勉励之意云

昭代光华起一经手提文印广西行三年宦绩看书最八桂人才属有成白简重辞金阙去黄花纷映绣衣明相逢乍语还相别勉尽忠诚答圣情

吴廷用侍郎挽诗

十载南京住接隣北京相与更情亲朝端恩宠陞官数江上贤劳奉使频圣主亲垂君子誉近臣谁复古人真分携未久遄闻讣感悼题诗涙满巾【仁庙监国时尝谕廷臣曰吴廷用是君子盖知之最深云】

送吕从周平江教谕

荆岳东西路不賖数程来往洞庭沙承恩典教重辞阙得禄娯亲喜近家江上夜虹书棹远津头春树酒旗斜从知子佩趋迎日玄燕将雏柳正花

送张敏赴四川都司经历

同是青原郡里人京华邂逅最情亲贤关出拜君前命帅阃行充幕下宾万里桥边连远徼九江城外泝通津临期无奈匆匆别矫首飞蓬各怆神

寄金文鼎

锦袍新照鬓毛斑归住吴淞三泖间天上已颁金诰重林中不遣緑尊闲画图世儗王摩诘词赋人高庾子山无限离情写相寄明年春鴈待书还

送干子楫中书谢恩还新淦

万里趋朝上九关紫宸前殿谒龙顔天章已赐封官勑雪鬓荣看衣锦还淮上春波连碧草湖边晴黛拥青山他时归老须相覔知在金川玉笥间

送进士赴南京刑部主事

一经登第拜金銮六品升朝授好官自昔有家依帝阙即今得禄奉亲欢英年郎署丹霄近圣代秋官白昼寒立志长同氷雪厉扶揺万里恣鹏抟

送郭鼎贞致仕还临江

郎官爲政清如水旧有清名远近闻天上拜辞丹凤阙江南还覔白鸥羣夫容杨柳零秋露彭蠡匡庐渺暮云无数归帆背人去不禁乡思日纷纷

送吕仲贤赴南京户部主事

柳色含金春正融御沟氷泮玉波通读书有志逢千载承命之官拜九重河上好山连济北淮南佳气望江东朝廷邦赋存恒典能秉廉勤亦是忠

题竹赠王澄渊归

握手临分思不禁都门十日雨涔涔荒州远邑存遗爱蜀岭黔江见越吟万里客途堪白首三朝臣节只丹心清风潇洒安成郭未许投闲坐竹林

送王邦彦大理归蜀

春坊二十余年旧此日同朝见几人老我论思愧臣职多君谳议副皇仁西风岐路明红树秋渚离情对白苹万里天恩荣昼锦到家应及岁华新

题何太守画

宜阳太守弹琴处潇洒苍筠白石妍半夜波涛乱春雨一拳苔藓出晴烟郡中旧有房韩政林下那无白阮贤直节看渠清似玉姓名琬琰後宜镌

送清河知县

当宁仁民秉至诚濒淮今岁少丰登忧勤屡下明廷诏抚字深资令尹能共爱温如玄圃玉直须清比监池氷清河未必长淹骥云路他年看尔升

胡祭酒宅秋菊盛开仆携酒就赏胡有诗因次其韵【二首】

庭菊芬芳五色并每因来看得怡情共怜覉旅增多病太息交游减旧盟万事不如闲处乐一樽聊就故人倾爱花欲种嗟无地凭有清诗爲借赓

秋风客里百愁并春雨江南万里情时序未忘黄菊兴江湖犹梦白鸥盟况於衰病淹留际岂有襟怀浩荡倾何怪相过旧同舍一觞易醉句难赓

寿蹇少卿【二首】

先皇亲制忠贞号甲第新开宠更深周倚仲山能补衮商需傅说解爲霖春筵的皪梅舒玉寿斚芬芳醴泛金圣代文臣公第一承恩堂上盍华簪

天上星光照锦袍满堂春色醉仙桃燮调四序勲庸盛辅翼三朝德望高咸使华夷慕丰采屡膺纶綍重华褒不才谬沗夔龙後惟祝南山酌翠涛

寿建安少傅【二首】

两扶红日上青天盛有高名海外传黼黻鸿猷才胜锦发挥龙诰笔如椽三朝并倚忠勤德二气还需燮理贤九曲武夷尘境外功成归作地行仙

每挹天瓢润九区蓬山高处领文儒梅花献寿作香雪竹叶迎春开翠壶阙下引囘鸳鹭侣堂中看舞凤凰雏同官同姓同清健应数耆英笑老迂

连景贤修譔南归书此识别

万里闽关边岭海送归晓发道傍车蹔辞金马玉堂直久忆丹山碧水居鴈影将秋先驿骑桂香含露袭衣裾到家想及寒梅节觞酒花前会里闾

从游西苑【三首】

宫城西畔接蓬莱金饰飞楼玉饰台辇路前瞻双凤引銮舆中驾六龙来时康道泰韶音奏雪净天清瑞景开何幸羣臣皆侍从山呼捧献万年杯

太液丹霞漾緑波荣光五采贯银河牙樯锦缆移黄繖凤羽龙旓拂翠荷武士威随严卤簿儒臣謌颂续卷阿天王万岁天同寿岁岁升平乐事多

壶洲阆苑五云迷紫殿彤楼衆岫低日射飞甍金署榜虹连合道玉爲梯流觞宛转清波送赐扇煇煌御墨题欲报宠恩何以祝皇图帝寿与天齐

寄宗豫

翰苑同袍三十载忧懽何事不相联论思无补惭予甚经济多能忆子贤竹簟茅檐宜晚岁白云沧海别经年闲居未用浑忘世尚想题诗到日边

送罗知州之广德

金殿传胪起一经青春爲郡引双旌晴瞻岱岳连齐甸晚带淮潮过楚城千里桑麻相映緑诸生弦诵有余清州侯旧说孙莘老想见怀贤系远情

和胡祭酒见寄韵【二首】

自昔襟怀淡荡春老来幽趣更清新竹门松巷闲临水书几琴牀夐絶尘归隐已无青琐梦交游时念白头人黄庭一卷消长日座有云山未当贫

分携又是十经春喜见文章刻布新不待黄金论高价共怜白璧净纎尘赓歌每忆同中禁名姓频看慨故人国有贤王重耆彦从知道在不忧贫

次韵行俭移居【四首】

移住城西半亩寛接隣俱是旧交懽中朝文采推王粲别墅风流儗谢安应似诗人歌伐木会筵嘉客醉焚兰新居更爲长年祝玉屑云英好试餐

移住城西半亩寛喜於幽处托盘桓九苞威凤人争识五色华芝世共看流水清弦闲屡奏秋风长铗未须弹也应晏岁劳相慰却愧阳春和独难

移住城西半亩寛闲居萧散欲忘官隣园树色青连屋露井苔痕碧映阑东观有书秋後校西山如画雨余看同乡同客兼同调日日过从得共懽

移住城西半亩寛相过隣曲尽衣冠南州文物终存古北地风霜屡涉寒万里能无乡井意数家相倚客居安匏壶载酒闲常会竹笥藏书也易干【隣居皆江右人】

送王筹【汝玉之子】

不见青城十五年春宫曾共侍经筵早乘鹤去归三岛应从龙游近九天海内朋俦悲益减客中岁月苦频迁秋风又与王郎别爲话高堂重惘然

寄题旴江郑氏隆寿堂

与君俱住西江上往往清名听客传六十生年同甲子寻常行乐似神仙厨供吏部曹中禄酒酿麻源谷里泉盛世天恩锡隆寿龙光长照绮筵前

奉勑?谒皇太子谢恩诗【有序】

钦蒙皇上圣恩赐臣等拜谒东宫殿下敬惟殿下天章日表凤彩龙姿气宇雍容有广大寛仁之度威仪恭肃有纯和中正之资睿知聪明出乎天性所以系万年之邦本所以正万国之元良诚由祖宗皇太后之洪庆皇上中宫之大德有以膺天眷之隆而生将来太平之令主也臣等深切懽拚之至恭各赋诗一章以上爲国家宗社下爲海宇生民之贺谨録上进伏惟圣览焉

华夷一统戴洪恩庆衍皇家万万春縂为太平隆景运正生仁圣福斯民德如文武成康继世沐乾坤雨露新龙凤之姿天日表大明高祖圣玄孙

送王秉逊侍郎归益都

爱子儒林氷玉清大廷文选佐持衡昔闻天语曾称孝久侍经帷只用诚恩命已沾鸾诰重乡人今看锦衣荣况逢青社烟氛净共感皇仁说治平

午醒闲述

边方喜迓翠华来风扫飞烟雨浥埃日暖营门喧鼓吹秋清庐帐引尊罍诸公并有平戎策贱子惭无奏赋才忽听六军传好语龙舆今已办东囘

怀柔旅次【一生能执经请益】

古树萧条?县门县前民舍似山村何如荒歉频年後犹有承平旧俗存爱客别延林外舘多情还倒炕头尊不徒行役能相慰兼复诗书可共论

归至清河【时彦诸公约载酒土城见候】

二月随銮三月归近瞻城阙五云飞桃蹊深浅红相间麦垄高低緑渐肥出郭故人期载酒迎门稚子候牵衣登山临水多高兴未抵抽毫侍禁闱

寄寿胡祭酒七十

八年不见颐庵面楚树燕云思独悬宝气常腾山浦上文光高烛斗牛边緑尊酒共幽人酌锦字诗从过客传七十韶华还七十重新甲子记流年

元宵侍宴万岁山【五首】

彩映鳌山近紫霄王正嘉节属元宵九衢星斗珠灯灿一统乾坤玉烛调处处阳和融动植家家欢乐合笙箫臣民仰戴君恩泽万寿齐天祝帝尧

宝炬华缸潋灔红参差回合粲夫容九重殿上春先到万岁山前月正中天意总看新岁好圣情乐与兆民同频年边壤氛埃净况是田畴稼穑丰

帝德承天景运新三阳开泰布和春典章礼乐隆昭代玉帛梯航聚远人致乐天伦承圣母均恩海宇霈皇仁太平元夕仙韶奏率舞跄跄总凤麟

大地山川明景象连城灯火照笙歌月当华盖杠前好春在蓬莱顶上多凤阙光辉含瑞霭龙河浩荡溢恩波时平幸遇唐虞主圣德无爲保泰和

诏书已下息黎元远迩欢忻戴颂言节序适逢端正月阳春偏感圣明恩三山瑞彩明黄道五纬华星绕紫垣敬效嵩呼祝当宁太平天子万年尊

送曹都御史赴甘州

绣衣骢马引双旌手捧纶章出帝城满路桃花飞乳燕夹堤杨柳带流莺关西旧识霜威肃塞上今传氛祲清昭代有才当显用会看竹简记勲名

寄杨寿夫

七十年华两须霜九重恩旨赐还乡?成国史登金匮归去官衔带玉堂碧水丹山从散策春兰秋菊对浮觞别来缱绻怀君子故写琅玕远寄将

欧阳员外归省以山水画索题

去春我过蜀江曲今春尔望蜀江归六一宗家有余庆椿庭萱砌交晴辉旨甘犹是秋官禄绣锦新裁莱子衣一幅萧闲乡闾趣白头相送念相违

送柴尚书归浙江

万里胡氛泛扫清中台新拜夏官卿平生节比秋霜劲此日光添昼锦荣乡国几人乘传入江亭八月看潮生钱塘蠏熟鲈堪脍谁共芳醪白玉觥

喜雨诗【有序】

今夏自五月五日不雨至六月十八日上念田谷将实而生意枯瘁命有司致祷越三日大雨沾足圣情欣悦赐侍臣酒馔臣士奇预被荣恩喜而赋诗

好雨连朝苏久旱无边喜意动宸衷皇天洞鉴圣仁德臣子深惭燮理功每念升平均九土已知舞蹈出三农骈繁宠鍚身难报何幸衰年际屡丰

送王日初

抚州太守温如玉自昔论交在两都壮岁文章看擢桂明时勲业遂分符临川野外春风满华盖峰前皓月孤邂逅相欢又相别天寒氷雪柰长途

送赵侍郎廵抚江西

圣主龙飞矜下土天官鹄立侍彤庭九重北面承亲命一道西江仰福星吏治还应察泾渭农田须用去蝗螟使车所过从容驻留取甘棠久远青

送陈教授归临江

腊雪都门三雨花广文辞阙理归车从来宦逹心如水此去优闲鬂始华瑟瑟蒹葭寒景暮萧萧鸿鴈朔风斜碧桃开满金川县无限春光属到家

送万太守还严州

圣皇临御求贤日太守趋朝奏最时兴学已闻千里化爱民今荷九重知离亭雨霁花薰勺驿路风清柳拂旗缱绻同乡又分袂好音频慰别来思

送恂如侍郎循拊苏淞

秋来为别思难禁况复平生契谊深循拊独先祗帝命贤劳深见爱民心也知瑞玉须荆产信是长才出邓林何幸遭逢明盛代春风行处散棠阴

送任敬让主事省亲

潞河二月春氷泮河上仙郎载画船金勑已颁褒命下绣罗新制舞衣鲜晓经锺阜龙承日夕望丰城剑烛天白髪高堂荣具庆华觞拜跽祝长年

寄李昌祺

故人久别李方伯不尽交情忆洛中氷檗心坚真比石松筠节老不随风共嗟禄秩縻三纪渐喜云泉属两翁已办这头青若笠鸥江鹭渚往来同

送黄叔志布政致事归吴兴

拜赐归闲出九重都门祖送雪寒中考功郎署三朝远敷政藩垣二品崇金盖云山足怡悦鸥波亭沼更从容扁舟还约玄真子来往苕西与霅东

挽余正安

词垣分手十年余霜鬂萧萧未渐踈朱绂早辞金殿直草堂还傍碧山居一壶常共隣翁席四马频囬过客车闻道翛然奄乘化砚松空对涕涟如

送乐善郎中梅

万木凋残春欲回年年开擅百花魁连松傍竹堪论契缀玉联珠不染埃寒暑芳华清莫敌幽人风致数能来还应一段氷霜意宜向秋官署里栽

遵化行营夜梦金少保有作【时奉使庆府】

故人迢递梦分明星转周庐夜二更金马玉堂三月别白云红树两乡情关山道路瞻持节藩府衣冠迓拥旌奉使西行足高兴锦囊归日为君评

书张御史和唐诗後【有序】

诗自三百篇後历汉晋而下有近体盖以盛唐为至杨伯谦所选唐音粹矣比年用力於此者尠御史张楷取唐音中七言律悉和其韵可谓有志间出示余因取其首篇和以答之前四句以髣髴盛唐诸公之趣後四句特以励楷诗虽学者余事然昔人有曰若不能升其堂者非可易言也发乎情止乎礼义优柔以求之讽咏以得之造之之方也朂哉乎楷他日闻浙水东以唐诗名者其子也欤楷朂乎哉

骊珠光彩玩堪怜白玉蓝田生煖烟粲粲芙蓉出秋水跄跄金石奏宫悬从容柏府霜台暇吟咏开元大历前壮志盛年期努力方将洗耳伯牙弦

送原之参政归山西

【余以旧得夏中书墨竹赠别并题诗云】

凤沼春生翰墨香一枝晴翠写潇湘清姿早濯薇垣露劲节曾凌柏府霜共爱鸾翔拂霄汉还思金奏恊琳琅匆匆相见难为别赠置徽之君子堂

送杜御史山东参议【有序】

孟清御史廉洁端厚持大体余虽素未识然闻之士君子熟矣今陞山东布政司参议始遂一见故作诗送其行云

御史班中第一流由来清誉重琳璆储无甔石门如水胷贮阳和面带秋海岱藩垣腾宠命氷霜道路戒行輈十载同朝始相见篇诗持赠当吴鈎

送杜宁侍讲

玉署十年登近侍白云沧海望天台归宁荣捧天恩下行道争看昼锦回济北九河冲暑过浙江八月看潮来升堂正及高秋节丹桂吹香溢寿盃

姚克修御史挽诗

荆湖才行登乌府念子于今第一人节操从来烱氷雪抚循随处播阳春陵夷古道伤心後太息清风洒泪频最是蜀人怀厚德不知谁复继音尘

题胡御史家四老图

四人行共三百岁兄弟俨若商顔翁皎皎鬓华晴雪白怡怡容色曙霞红松间步引仙岩鹿花外看回宪府骢南极分明当几席星光长映酒杯中

张鸣玉郎中父挽诗

兰禕荷带不言贫?贮诗书遗後人禄养曾荣二千石寿筭高登七十春青山墓树秋云冷紫诰龙章宠命新尚有耆人说遗行至今清俭表乡民

送徐良玉侍郎复职还南京兵部

昭代多才少司马中台六载住南都楩楠自昔升梁柱瑚琏于今用瑾瑜天阙九重看奏最秋风八月戒归途交情又属匆匆别强对离歌写翠壶

邝侍郎父挽诗

人传能孝似参骞儒行公才两克全三邑曾承博士教庶民长诵大夫贤青山墓道松楸冷锦诰褒词日月悬况有显扬千岁托中台五采凤毛鲜

题云山送萧德葵南归

一别桃源四十春高斋回首思纷纷清溪两道通仙谷翠壁千寻护白云少暇焚香时鼓瑟半酣停酒更论文何日承恩谢簪绂寅宾楼上再寻君

挽张逢吉

平生潇洒湖海意晚岁宠召升朝行小儿皆爱秦扁鹊侠士亦让龎安常可怜厌世忽已远何限怀人今未忘凤毛池上悲陟岵我为赋诗增慨慷

送魏侍郎奉使江西

西江寇盗本王民命切艰危有弗驯初拜殿廷承玉旨肃将斧钺下天津道途阴曀须清涤沟壑呻吟赖抚循盛世长才当大用勉宣皇武布皇仁

送袁忠彻少卿归四明

早从云海识真龙冠绂三朝侍九重彩笔曾书丹凤诏玉章亲视紫泥封九河花落春波暖千里莺啼树色浓遥想到家明昼锦越山晴绕翠芙蓉

送何孟焕检讨归会稽

词垣荣被宠恩新朱绂朝来拜紫宸抗手暂违丹禁侣驰心长恋白头亲关山鸿鴈随秋色江岸芙蓉映晓云想见升堂嘉庆日银缾满贮洞庭春

送崔彦俊太守归徽州

潇洒宗之清似玉专城五马翼双旗政如召父南阳日教拟文翁蜀郡时京国三年重邂逅关山万里又分离同乡同道相期远千载新安去後思

送何太守归宜阳

豫章南上二王城宜水宜山绕郭清太守远凭熊轼下老夫犹记凤台生三年北阙重趋觐正月东风遽戒行氷泮龙河春浩荡临分无那故交情

送彭参议致事归崇明

榴花时节出都门语燕啼莺緑树繁近侍十年趋殿陛旬宣两浙佐藩垣青云高步承昭代白首闲居感圣恩冠带光华动闾里清游多在海边村

赠吴布政归福建

昔岁京华联近侍柴门相对日相过宪台藩府升迁数西陕南闽越历多氷雪满怀知节操阳春行处想讴謌重来未尽欢娯意又送骊驹白玉珂

奉柬宗载尚书

同乡同岁还同道玉笋联班历四朝近晓天星俄落落经霜庭柏故萧萧庙廊特逹升元恺海宇光华荷帝尧已办从公舵楼底西江归去狎渔樵

题南浦上人竹石

南浦上人氷雪意平坡古刹幽栖深琅玕翠拂曼陁石玛瑙森立旃檀林虎丘说法曾点首玉版参师今在心何时坐我清风侧试聼海潮扬梵音

寄汴中广哲佥事

手提文印中州去洛水嵩山岁屡经庠序育才元不易道途揽辔未曾停岂无贾谊闲怀策恐有尧夫隐在垧圣代咨询凭使者封章会见逹明庭

题吴郎中展墓卷

天官当代公衡鍳翼赞人推选部郎白昼乡闾瞻衣锦青松丘垄艳焚黄天朝恩重何由报风树情深独自伤画史能传心曲事从知忠孝两难忘

呈澹斋少保并诸学士【有序】

二月四日澹斋置酒阁中会诸学士主宾七人而仆以最老预席顾桑榆之已廹念丘园之久违辄成五十六字以写鄙怀用呈同席诸公云

无能有幸接英僚翰苑经帷共四朝时泰独嗟年岁暮力衰转觉道途遥风含御柳春犹浅波溢龙河冻尽消阳德方亨仁泽霈会容白髪返渔樵

挽曾翬主事父

钓水耕原计不踈娟娟修竹荫庭除家隣清节先生里案有蒙庄傲吏书闲对青山成逸趣遽传丹旐引灵车明时有子光朝署宠赠终当贲墓庐

闲题

翠柏参差荫满庭雪晴青草傍阶生门无车马昼方永座有图书心自清绦县老人方并岁青州从事未忘情故园尚有渔竿在惟叹归舟计未成

馆合真率会诗

曾闻东洛集耆英想慕高人物外情白玉堂中千载会紫薇垣畔七星明朝廷有道公多暇尊俎相娯老益清衰朽自知难并列拟循緑野看春耕

送裵修譔归侍亲

早岁超宗有凤毛天门金榜映宫袍官联朝苑三迁後庆衍慈闱八袠高昼锦新荣当宁赐秋帆遥泝大江涛升堂拜献长生爵更捧氷盘五色桃

送周员外致事兼简巽溪长史

司成馆下职频迁一擢中台遂十年官烛晨昏劳简牍使车南北历山川朝廷有道成高致冠带无营胜散仙应共邻庄杨长史碧松阴里酌丹泉

送夏仲昭归省

天恩初拜出皇州红树青山驿路秋鹤髪几年违定省凤池长日叹淹留谷亭水满平通牐瓜步潮囘稳放舟遥想升堂嘉庆日绮筵春酒玉为瓯

题孙公器医士梅竹

娟娟庾梅氷雪蕊翛翛嶰竹青琅玕梅熟兼?调鼎鼐竹老垂实来凤鸾画史高情真絶俗丹房闲对可忘餐董家岂乏庐山杏此植清贞经岁寒

吴参政挽诗

初持彩笔趋龙陛遂入霜台着廌冠西蜀几年分使节南闽万里佐藩翰历官中外贤劳久归老林泉乐趣寛闻讣忽嗟成永别接隣空忆旧交欢

送陈逊用员外致事

圣主需贤赞万几看君未老决然归十年朝署氷霜操五色文林锦绣衣岩迳松萝余旧隐海天鸿鹄遂高飞白头别有相知者潦倒不归伤远违

送太守刘永之荆州

丹桂飘香满玉除秋高云净鴈来初朱衣拜别双龙阙皂盖行乘五马车天子勤民需召杜郡侯为政用诗书荆州况是频荒歉急待阳春惠化舒

送尹自道太平同知

霜华初满碧梧枝贰守之官彩鷁移宦绩十年劳抚恤客途千里厌驱驰江清采石长宜酿雪净青山足赋诗此去殷勤宣上德太平民物縂春熙

送周参政赴福建【有序】

工部郎中鄱阳周君廉慎君子也奉国爱人明於大体独恒不得於其长官盖所存所由之不相契也皇上亲擢为闽藩参政赐之壐书励其职业朝士大夫皆为之喜余与之同出江右故作诗送之

五色天书照紫泥晓承玉旨下彤墀薰莸自昔嗟同器鵰鹗于今喜及时逦迤桂香迎驿路飘翩云彩动旌旗太平勲业资才俊莫负清朝圣主知

时彦行俭习礼入山观玉泉想见佳致故作诗奉寄

万顷西湖一监澄玉泉淠沸泻泠泠昔年两度游曾徧此日三贤兴共乘石畔漱流仍命酒山中瀹茗定逢僧从知登历多高咏还对苍崖第几层

宴杨氏南园并和【二首】

杨家别墅南园好水色山光画障开花连杜曲东头发人自蓬山顶上来共傍林塘分绮席频教丝竹送琼盃尽日香风清不断披襟何处得纎埃

南亭比似东亭远三月好花无数开一水绕园如练浄羣峰当座送青来清歌屡引蹁跹舞高兴频流潋灔杯归路斜阳拥车骑淡云将雨浥轻埃

夏日馆合假寐梦澹庵写竹笔势翩翩以求余题觉而有作

日长假寐图书府梦见挥毫写竹枝三月都无鸿鴈信九霄如睹凤凰仪空怜意惬关飞动亦拟诗成寄别离淇水湘川渺南北清风翘首已多时

夏日馆合赋柬马学士曹侍讲

九重盛夏净炎氛停讲经帷已二旬馆合退朝无一事衣冠坐论只三人大官致馔循常典中使传宣锡异珍视草堂前新雨过锦葵承日不胜春

题画寄远法师

久别山中远法师春风洒落凤凰枝八窗花雨谭经处一榻松云入定时出世人高了元法名家我识惠休诗几时同坐曼陀石瀹茗焚香慰所思

闻远法师新作山居

从知城市厌尘凡近傍西山草结庵心静故思幽境住道高不遣俗人参玉泉洗鉢时分磵石匮藏经别在岩檐匐绕林花似雪飞香常满佛前龛

次韵答远法师

诗成粲粲素霞开比似花光月映梅色相已清犹是幻性根元好不须培堂中明镜常澄澈天上浮云任去来盛世樷林数耆俊远公端合斗间魁

送何文渊【二首有序】

吾友刑部侍郎何君文渊於爱君恤民志如金石且其高才远识无所施而不宜而遽引疾得归於别也予尤不能无情故赋诗二章送之

晓承恩诏出皇京行李萧萧一叶轻梁柱楩楠希世有云霄鸿鹄使人惊从来政挟阳和布况复心涵秋水清共忆江乡今独往都门分手若为情

我重何乡过瑾瑜清风素节有谁如同乡同志?知己直道直言多啓予圣主方今图致治长才安得遂闲居到家渐及阳和候春鴈来时应寄书

追和周侍郎大雪赐宴诗【有序】

宣德己酉正月大雪皇心悦怿赐廷臣宴时周侍郎有诗後五年出示索和追念天恩不胜感怆勉次韵塞责云

先朝瑞雪兆丰年一体君臣喜可言已勑大臣颁玉馔更宣中使出金尊伤心何处攀仙驾洒泪清诗忆旧思满目当时肱股在共摅忠恳答乾坤

题竹寄曾士弘郎中

朝绅归里絶尘事爱尔廉声逹两京萱堂日庆慈闱寿棘院秋荣令弟名俗辙扫除无一迹芳醪闲暇尽干觥聊寄一竿淇上緑更看氷雪岁寒清

寄李学士

别来无日不思君渺渺燕山望楚云到县几多知识在入门强半死生分乡闾叙齿应皆让子舍添丁或未闻氷泮龙河候兰楫须知同馆重离羣

送宗载尚书复任南京吏部

又拜明恩下九霄騑騑四牡出河桥从知素志怀乡邑且尽丹诚答圣朝氷雪晓行嗟老大关山南望向迢遥金陵已熟春前酿应有梅花候翠鞗

梦觉作

翰苑词林雨露边不才何幸接时贤故乡迢递六千里归计蹉跎四十年宝勑恭承明主赐白头深荷宠恩怜行来夜夜蓬窗梦只在龙墀玉陛前

过沛县悼顔伯玮【有序】

庐陵值夏顔伯玮其先出唐鲁公之後伯玮为沛令太宗皇帝举师北平所过郡县皆归附伯玮度不支不出时惟一子在侧预送之出走遂入衣冠南望拜自经其子不忍去父复还父已死亦死之事具国史仆於伯玮有故过沛悼之

平生金石见临危就义从容子亦随千载河山遗蹟在一门忠孝史官知故乡住近文丞相先德传从鲁太师欲酹丘坟何处是离离芳草泪空垂

过匡南重悼正安侍讲

玉署聨官二十春超然归去乐闲身醉吟丽句浑忘老坐对青山不厌贫经年江海鱼书断落日郊原马鬛新惆怅仰高堂寂寂寻君不见泪盈巾

题梅赠显仁刘修譔

五年不见刘修譔长在蓟门劳远思此日归来重晤对清风潇洒旧襟期香和鼎俎春调膳影上帘屏夕咏诗别後看梅相忆处阳和独擅最南枝

题竹酬顔仲平【有序二首】

仆与顔仲平别五十有二年今年春归自北京仲平见访澄江之上仆适以事先出阻风雨於外夕归寻仲平之舟已行矣怅怏不已辱仲平留诗披诵感愧旧得黄中书写竹用以奉寄并步仲平韵二章其一赋竹其一述鄙意云

移植成阴历岁时虚心劲节几人知临风每听龙吟好待月常看凤翥迟嘉客频游蒋诩迳高情闲咏武公诗何时君子堂中坐共看扶踈霁景熙

五十年前握手时清怀雅度两相知衡茅昨枉过临重风雨深惭出迓迟剡曲子猷俄反棹市南摩诘更留诗高山素仰陈夫子氷玉于今见缉熙

与鵷稷别

落日萧萧江上寒临江对酒不成懽君臣义重惭违久父子情深欲别难春水白鸥闲泛泛烟皋芳草緑漫漫客程渐与乡关远回首天南何处看

挽欧阳洙父

家住烟霞蜀洲曲苍苍乔木百年余读书行义承先世流水青山护隐居荣养已沾乌府禄褒恩曾锡锦绫书浮生何必登耆耋谁有铭文载令誉

罗侍郎挽诗

金鱼洲北相过日【前年春余还乡汝敬自文江来访留一宿而去】玉峡楼前执别时【四月余北上汝敬先期於玉峡见候会食顷而别】匆促共嗟情不尽幽冥遽恨见无期【别数月而汝敬捐馆】尚存简册书成绩不断轺车赋载驰【汝敬自陞侍郎奉诏赦两浙民赋理甘肃宁夏边饷】最是边西来往数至今遗爱後人思【汝敬遗绩在峡西者最着迨今循用其法】

送刘不息【有序】

刘诚不息草意先生之孙也吾十五六时识草意於海桑槎翁之宾席计其时不息始生盖今六十余年矣不息纯质可重举进士下第入胄监今得临淮簿专理邑之马政将行索诗孔子不为乘田乎曰牛羊茁壮长而已矣仕无崇庳一惟尽诚焉耳不息勉之

两京相见屡经年束髪为儒到白颠恩命晓颁双阙下帝乡南望五云边夹河杨柳含清雾新水鳬鷖发画船好及明时展材用临岐为诵鲁駉篇

送曾振新除潜江簿

两家白下东西郭尔叔童年日往还进士怜渠继乡榜除官复此出贤关淮南晓棹沙边月江上晴看雨後山荣捧恩书行素志莫将离思动愁顔

送道亨王侍郎致政还乡【二首】

平生操节比琼瑶身荷天恩到五朝为国一心常耿耿历官双鬓已萧萧西人每见谈仁政故吏频闻诵教条独恨相逢各迟暮白驹那复永今朝

萧散高情早息机衣冠祖送出都畿六官守道如公少七袠辞荣自古稀沃野秋风黄黍熟长河春水白鱼肥不才苦被樊笼系翘首冥鸿叹愿违

东郭草堂宴集

帝城南畔寻韦曲浩荡风光三月中衢路尘埃过雨净林园花树竞春红主人置酒兴非浅衆客题诗欢不穷一杯一曲日西下莫待银蟾生海东

挽竹轩刘嘉会先生

闲占云霞隐鹿门一朝厌世隔嚣喧儒林共惜斯文丧乡邑谁知古道惇鵰鹗登庸夸令子文章为县见贤孙何时归到螺川上为泻椒浆奠一尊

送廖教谕自谦之任沅江

平生孝友江乡重一别蹉跎二十年紫诰新求盘谷里乌纱远上洞庭船秋风秔稻家家熟楚水鯿鱼处处鲜想见斋居倚修竹弦歌长满緑云边

送周崇式贰尹赴东莞

河梁秋叶堕萧萧送客之官道路遥淮上月明潮正满岭南霜下瘴全消从知苦学持先志会有忠谟逹圣朝邑宰于今望贤佐过家少驻木兰桡

赠本深还吉安

宴罢琼林酒一盃鞭催五马出蓬莱金章紫绶恩重拜皂盖朱幡喜复来带得一天新雨露扫除九邑旧尘埃螺川城外人千亿争看神明太守回

七言长律

公安王氏慈夀堂

堂中寿母八十余慈顔和悦身安健俯看兰桂春绕膝坐听诗书喜生面慈竹隂浓云密垂谖草花齐锦相炫地近菊潭泉可酿门倚荆江鱼足馔甘味时邀隣媪同轻轩晴涉家园徧玉堂禄养共所荣锦诰恩封会当看耆耋争看人瑞好康宁本自皇极建中天南极一星明岁岁长年照华宴

挽赵尚书

五朝遗老今无几卓荦高才不可覊钦恤晚承虞帝命旬宣早出缙云司中台优秩升圻父三礼清心慕伯夷屡挟地仙穷眺覧更携田畯看耘耔甘从白首辞官去曾以丹衷结主知竹簟茅檐真散逸药畦花迳足栖迟过从每忆频开醖朝退兼怀共论诗一别三年遂终古无由持绋送灵輀

联句

夜梦与故冕庵胡公泛舟自鸥江至鹭洲对酒聨诗公起首句余续第二第三句公续第四第五句余复续第六第七句公结末句既觉而忘第五至第七三句怆然怀旧因补之如左

金螺潇洒对芙蓉鹭渚鱼洲窈窕通远树白云秋色净故人清兴酒船同河山梦冷讴吟後生死交深感慨中犹想胜缘如夙昔并骑黄鹄过江东

东里续集卷五十九







续集卷六十

<集部,别集类,明洪武至崇祯,东里集>

钦定四库全书

东里续集卷六十　　　　明　杨士奇　撰诗【五言絶句】

岳阳楼

城上岳阳楼高临洞庭水君山望不迷日日风波里

寻蔡胄不见

空复出城来问君还城去寂寂掩双扉忆君情不叙

残寺

残寺连农舍空窗露佛灯四围无古木那解隐高僧

示鵷兄弟【有序五首】

不得鵷侄书数年近寄絶句五章亦言其志因便次其韵示之首二章余自述三章有怀思贻止斋二兄晩岁过从之乐四章勉鵷末章并勉鵷兄弟於学吾今六十有五七千里致此数语亦不薄幸诸侄各自向进如侍两翁就奉呈一咲

身戴君亲德何能一粟酬蹉跎今白首行迈尚悠悠饭牛先垄下夙志未消磨恩重身难去非关恋玉珂二老东西郭风期晩益亲将车数来往遥忆似荀陈待制传宗嫡元孙见可人承家在好德切莫厌清贫爱身如白玉为学趂青春须识潜鱼跃还思屈伸

题画

海天秋似洗渺渺净烟涛忽露珊瑚树还看翡翠毛

题竹与妻弟郭志善

溪上娟娟竹年深百尺余何时过溪上折竿钓溪鱼

清夜

清夜坐庭阶薰风拂杨柳仰首望天河微云翳南斗

题画【二首】

老树不为材新林欝苍翠矫首瞻西山朝来有爽气溪上带清峰溪边满芳树谁傍白云居犹轸青云慕

题竹寄友【三首】

昔在词林日同看翠玉枝好风清不断曾结岁寒期霜节亭亭直凌云发采章春风和煦日亲见凤鸣阳平安常有报径造岂无期万里相思意为欹淇澳诗

题画

士有不遇时放浪遗世情彼哉七君子亦未泊其情

题刘英竹【二首】

高崖入烟雾下有清泠渊青鸾云中来照影故蹁跹湘灵动云根散作霏霏雨湿重翡翠毛凉浸珊瑚树

题竹赠锺子勤太守

葳蕤凤凰羽白日动毵毵临别遥相赠清风五岭南

题槎翁画龙【二首】

天下文明日云从隘九霄归田沾霈泽同幸际皇朝往岁尚书履排云到九关归来石台下犹记写龙顔

题金侍讲所藏赵仲穆画马【三首】

粲烂五花骢轩昂八尺龙惟应天廐里得似画图中晓日立彤墀光辉玉仗齐朝回长散诞流水緑杨堤养育天闲久常怀万里心太平无用武自愧主恩深到桃源黄学士舟已先在南岸不得相即相望怅然

隔水不得语中肠千万回知公望我至如我望公来

清河县调公素

暮出清江牐夜投清河口明日到桃源谁家问沽酒

夹沟

晴日烘绵花暄风吹豆荚九月似春天河边见飞蝶

离砖河驿十里阻风

白浪高如屋停舟日已中长芦望不到愁杀石尤风

行营凿井得泉

凿井得泉水清泠碧照人铜瓶罢远汲稍解仆夫勤

沙城

昔岁城中过曾遇江南叟身老意萧闲宁知今在否

始乘马

岁余不乘马今朝还据鞍眼昏身力弱心怯道途难

望鸡鸣山

鸡鸣山下路危险曾经涉今日望鸡鸣未度心先怯

度鸡鸣山马上口号与同行者

蜀道天下险王尊叱其御何况鸡鸣道今随六龙度

雨晴

东方明月上雨止风亦罢仰荷苍天仁俯恻行路者

渡河

骑马渡河水马渇未即渡饮足不须鞭腾踏长嘶去

问唐孟高需枸杞

与卿俱七十卿有好顔容此後诗相寄须兼枸杞封自新河迤南道傍官宇舖舍皆一新知是府尹李庸所作赋【二首】

道途广且平亭馆皆辉焕追忆旧行时惊喜还嗟叹府尹才能好经营次第新相知已心熟犹问路傍人

题四时花鸟【四首】

曾闻瑶水上千岁一开花常有双青鸟何非阿母家

右桃花双青

往来傍莲塘飞鸣不相离比似兄弟心相亲不相弃

右荷花鶺鴒

天香浮玉露金色艶高秋谁似双栖者相依共白头

右桂花白头

的的玉梅舒啁啁翠禽哢参横月落时惆怅罗浮梦

右梅竹翠鸟

题弼侄飞鸣宿食四鴈图

万里塞垣来孤飞不成阵无那闺中情忆得边头信肃肃葭菼暮声切为离羣情重连枝者单居不忍闻霜落洞庭渚江南九月秋稍违关塞远适足稻梁谋圣化行万方江湖无射宿淡月映芦花平沙睡应熟

题弼侄山水【有序四首】

侄子之夔赴任吴江客有写云山四幅赠之者为各题一诗皆实意寓焉讲授之暇时一展閲亦足以慰离别之思

斋居无俗事清眺擅吴江水郭团农舍柴门系钓艭天涵洞庭水云带洞庭山永日谈经罢凴轩一解顔故国嘉山水文溪带武峯披图思不尽亲舍白云重家住清溪上山光满竹林共怜簪组累徒系故园心

题扇寄余正安

倭麻来海外裁扇剧清真还凭玉堂笔写寄玉堂人

悼昔时

昔在南京时共玩朱樱树今日对朱樱故人渺何处

题平川方子宣松石图

松怀氷雪操石有坚重姿书斋日相对可以励操持

便面小景

青青溪畔山湛湛溪中渌窈窕亭上人听歌采莲曲

千叶芙蓉

露冷莲房老迎霜灿烂开谁是看不足剪落片霞来

单叶芙蓉

霜落荆州冷青菸度渚宫西人吹忽散孤影见愁红

题萧贯竹

萧生读书处有此双琅玕永日吾伊静晴空看翠鸾

题子昂竹

吴兴八法精作书如刻玉兰亭挥洒余见此潇湘緑

题卓廸山水二幅【二首】

溪水清於玉山光净潇洒亭下有扁舟时看往来者青山草庐下萧散絶纎尘曳杖彼谁子知皆尘俗人

双禽图【二首】

莾苍踈林下双禽相因依终然自得性何必上林飞双栖平野间弋者无所慕何限放浪才自得萧闲趣

题兰

芳馨在岩谷自与衆卉异必有君子人共结金兰契

题梅

不但魁衆芳高洁无比儗商鼎论调羮何曾及桃李

题竹送彭冲还西昌【二首】

京华春雨後竹馆话分襟乡邑何时至因君想故林送别长干道晴风翠羽繁平安千里意赠尔报乡园

题宋捡校古木竹石

剪落珊瑚枝秋光净於洗醉眠玛瑙坡看舞青鸾尾

题画鱼寄表弟陈孟高

外氏老贤弟迢迢忆孟高江湖鱼尾赤念尔更勤劳

题松

山中多岁月白日起苍虬但适栋梁用那无匠石求

题竹

凤池八法笔写此翠琅玕六月不知暑庭中生夏寒

题梅

万卉凋零後梅花开满枝由来氷雪操横笛不妨吹

题画鱼赠陈宪南归

士之未得志勤力务所学亦有变化时禹门奋一跃

题邵武经历梁尗蒙兰【三首】

昔过柳溪上每寻兰墅春芳馨扬素彩梦想故交人邵武诸侯幕光风动石阑时清吏牍少吟咏对芳兰兰芷生幽谷花时自在春轩墀移植好防有折花人

题竹赠士鼎南归

月池池上路谁种碧琅玕自有虚心在青青到岁寒

题蒋壻重竹【二首】

种得篔簹玉庭含五月秋清诗吟卫武絶胜伴羊求两京四十载迢递梦家林萧散五君咏山王空愧心

题郭之信梅【二首】

家住冠朝里官为真定师梅花当讲席相对认南枝诜诜来学者晨夕侍皋比花共人如玉清香满绦帏

题梅送曾训导【有引】

训导师范职也其道自正已始所谓正已而物正者也吾里曾生得扬州府学训导将之官以写梅求题是以致丁宁爱望之意邑学周生闲暇往还可同一观

至性存真操娟娟氷玉清斋居坐相对永矢岁寒盟

题曾仪鲤鱼

曾承姜氏孝亦载琴高仙今朝与子别早晚待书传

题萧壻承恕竹

家住桃华源庭无俗尘至春永风日清高空玩寒翠

夹沟【二首】

孤篷雨萧萧滞风仍滞浅时复问同舟彭城今近远河流浅且陿十里九折湾徐山望不见几日见淮山

题驿舟中小画

双踏枝上雪查查鸣未休非关浪报喜来岁足来牟

题竹赠闽士且却其绣段【二首】

组绣出闽中由来习俗工何如此君节叶叶是清风种竹隔流尘清隂满户庭自公有闲暇常对岁寒青

恤旱【有序五首】

亢旱数月加之蝗灾畿内盖甚诏选廷臣清理两京及四方刑狱疏其滞而辨其枉不及半月北京之狱疏辨过半传颂载道甘霈凡再耕者大悦於是台宪言致旱之由?劾朝臣而洁秽淆焉皇上仁明诏悉寛贷惟严贪者之戒仆虽苟免台论然禄厚无补敢忘循省辄赋小诗五章略纪其事且识鄙意云

夏热不可触飞蝗遍原野县官有程期愁杀捕蝗者亢阳三月余诏下寛刑狱囹圄半空虚甘霖稍沾足台章论致旱槩斥政事臣泾渭无分别包容荷帝仁圣主勤恤民贪夫昧罪已天听岂不近駸駸未知止官廪之所储农力苦不易燮理无寸能素餐重忧愧

寄时勉【三首】

【时勉陞太学之三日仆怀别不已梦中作遥字韵诗旣觉续赋一首案上适有写竹一幅就题奉寄】

东阁欢娱地朝来遽寂寥贤关一步近怅望玉人遥每日文渊阁闲思李翰林不知迁太学谁共坐论心欲赠岁寒意托之淇上竿亭亭君子节长似玉堂看

寄李祭酒【二首】

端坐司成馆高怀今若何向来石渠署无日不相过卧病无尘事其如离思何春风胜旧识时复一来过

题和侄枯木竹兰图

自在疏林下幽香满露丛相依君子竹叶叶是清风

题杨绍林竹

本是淇园种森森枝叶开清风常自爱莫【阙】

题畿侄孙梅

阳春第一花个个氷玉质寘此读书窗清香满芳帙

题徐孚竹

潇湘万顷秋淇园千亩緑幽玩何须多一枝清已足

题兰【四首】

爱此竹林下秋兰花正开采芳思共赏有待故人来悬崖秋气爽兰叶露漙漙谁把霜毫写清芳耐久看磊磊涧边石猗猗兰作花光风一枝拂香满杏林家熙熙春日晖九畹正芳菲剑佩归来晚幽香袭人衣

六言絶句

题蒋院判墨竹

石面苔文绿徧林间竹色青垂二月东风吹雨阳和发育当时

挽李处士【二首】

乡里共高淳朴朝廷洊锡褒封康宁九十余二岿然雪岭青松

白髪身全诸福班衣懽绕十孙最是凤毛五采明时翽翽高骞

题竹赠士振南归

清风林下归客明月池头故家杏树百年乔木芸编累世生涯

絶句【二首】

客程行及半月春色看分浅深杨柳乍舒河北桃花开遍淮阴

淮上天连芳草江南云涌清峯瓜步春潮落日广陵烟树残钟

七言絶句

九日陈士良宅玩菊次韵王洁斋菊有醉杨妃紫霞杯二种【三首】

五日金门下直归小园来看菊花枝千葩万卉须臾尽独此相娱岁晩时

腻白轻红数十枝半酣秋色倚东篱谁知彭泽归来处更似昭阳宴罢时

红白丛丛相映开一樷别捧紫霞杯满含玉露香胜酒九日无烦太守来

吴孟勤为文赠黄都科南归并为求诗【二首】

杨氏昔来光德里黄端今去武昌城柳州邂逅禾川遇并有文章托姓名

暂去还来不记年清朝又发庾楼前莫教折尽临江柳留得重来好系船

题仲举梅花扇面

才子清姿如玉雪新裁小扇写寒梅日长宴坐微风发为引幽香相逐来

访蒋立恭不遇留书斋壁

门巷晴泥拥不开寻君北转又东回竹间寂寞香庭掩便似回船雪夜来

雨夜蒋立恭赠诗走笔次韵【二首】

钭风飘雨还无定独坐耽书过二更不似前宵邻阁里联诗使酒到鸡鸣

三迳篔簹二亩居鸣风鸣雨称清虚秋宵一曲琳琅韵为喜朝来向客书

过城陵矶

矶头水落石层层石上鱼樯半撘罾忽望高楼出城郭舟人指点说巴陵

夜雨次韵寄蔡用严杨仲举【二首】

秋夜夜长长寂寂打窗飘雨似严更诗情未断覊情起不耐牀前络纬鸣

江边园里擅幽居清酒香茶夜不虚定是不闻风雨发半酣高咏漆园书

答蒋立恭

【立恭约予同谒乃父隐翁之墓予病不果行明日示诗次韵奉答】

怜君拜墓不胜哀泪洒东风奠一杯芳草青烟寒食节几家坟上子孙来

题祝教谕梅

弦诵初停子佩闲梅花香拂绦帷间玩微独对羲图坐不假重熏金慱山

题萧建平扇

五月楼船海上归种鱼池畔足闲时白罗团扇挥炎暑重理残书莫下帏

题萧德赞四时小景【四首】

二月山花如锦开亭中坐对正徘徊蹇驴又有过从者童子相迎户外来

云林六月不知暑溪上好山如越中咫尺茅亭异华屋逢迎俱见古人风

两行鸣鴈分飞处一个轻船逆上时藉是江天好吟景不令风物动秋思

十日北风吹大雪闭门无处不漫漫江头艇子船头骑有底忙时不畏寒

题高克恭墨竹【有跋】

房山高韵五十仭松雪清风二百年山斋宝气不可掩夜夜雨虹光烛天

高尝云息斋竹真而不妙雪松竹妙而不真吾乃於二者之间着笔然高甚少作竹或问之曰不欲以掩息斋雅度如此因并志之

斋宿和胡光大庶子【二首】

金门晩退坐清斋烛影茶香对好怀况复连篇写珠玉右坊传送左坊来

雨气霏霏压篆烟坐消银烛未成眠明朝预想南郊上日驭光华丽满天

题子昂画嘉禾

宋代王孙元阁老文章万丈贯天河胸中不有调元事那解挥毫写太和

寄宾畿老弟【三首】

安州贰守时名重清洁持身玉不如莫逐沿流同泛泛须知泾渭本来殊

紫陌红芳映日鲜须臾荣落亦堪怜长山絶谷青松树解閲风霜过百年

古人贫贱摠清高贤弟殷勤慎所操诗书教子光先业胜贮如山金错刀

题海天秋兴图【二首】

琼台太守弹琴罢观海如观太极中远水长天清一色悠然心境共昭融【先生尝教学者观心於太极云】

已共安期汗漫游海天空望白云秋骖麟跨凤知何处应在三山与十洲

题画赠德逊南归【二首】

花落江南清浦香春潮逦迤送归航九华才过匡庐出看遍名山到故乡

我昔金鱼洲畔住云山清满旧柴扉君家只在邻东曲多酿松华待客归

寄题浮梁环秀亭

地偏潇洒一尘无水色山光绕画图他日乘风遡南斗李家亭上看蓬壶

杨自然处士挽诗【二首】

不慕清名逹九重全家长住水晶宫芰荷为带芙蓉佩?有人传惠济功

平生心事听皇天流水行云任自然养得凤毛成五色青云白日看飞骞

书周益公所题汤氏别业

不将出处间心期邻里无时欵竹扉传世文章高世节汤家千岁有光辉

题李处士画

一去城中竟不归闲依泉石谢尘覉世人谁不知名姓时有扣门来请医

送杨诚都事赴山西【二首】

郎官湖上先生宅十五年前共酒樽今日都门重邂逅令人肠断郭东原

花县幕中留惠爱银台初近御炉香又承宠命超迁去马首青山望太行

挽刘仲海【三首】

心如明月湛孤圆扫石看云度岁年家在吉阳城里住未曾轻到县门前

竹窗幽户久栖迟不道无官枉盛时彩笔长书五花诰大儿身到凤凰池

文水仁山映角巾常年书社会比邻如今又及嘉平节看赏梅花少一人

题舒有常画

河阳县里花争发彭泽门前柳正繁公暇小亭无俗吏坐听流水出松根

题竹

双玉亭亭翡翠毛春风晴拂彩云高也知结实须来凤即遣为竿合钓鳌

题竹寄曾东铭先生

乡里相违五十年喜闻归隐得幽偏一枝遥寄琅玕竹为爱风流向阮贤

送家兄及妻子还乡後感怀三首【十月十五日】

少小情亲弟与兄老来兄弟更关情五年一见头如雪无那秋风促去程

家在西昌旧业贫孟光归处重辛勤十年茆屋秋风破独自牵萝补白云

迎门儿女咲牵衣每日中庭候晩归今夜片颿何处泊应同阿母忆京畿

挽顔子明【五首之二首】

曾吟楚些招顔谷凄怆伤情久不堪忽复悲歌动行路愁云深鎻万松庵

文渊阁下集羣英清世才华重老成大典已传名姓在光荣终不负平生

送皑上人住持建昌太平兴国寺【二首】

持鉢王城住几年袈裟新泛上江船禅心还似江心月江自东流月自圆

迢迢旴水暎禅关水上浮云意共闲讲罢楞伽无一事?檀树里看军山

杨补之掀篷图

玉节葳蕤导羽麾香风吹度翠云涯披图彷佛如曾见江上孤篷岁晩时

送人归故乡

江花江柳送船开燕语莺歌唤客回旧屋归来春未晩青山如玉水如苔

题蒋院判小画【二首】

一卷深护紫苔文乔木踈篁翠拂云却忆江南秋雨霁东皋亭上倚微醺

老气峥嵘氷雪干清风潇洒凤凰枝相依共矢心如石应得论交晩岁期

挽刘荣甫

八十已过将九十翛然物外等闲身绣林山水堪怡悦太息清风减一人

平生孝行何人继不受遗金世亦稀岁岁朝廷赐牛酒于今寂寞掩荆扉

埋玉荆山松栢地百年身世返空虚传家尚有【阙】　瑞翽翽朝阳五色雏

题梅寄友人

氷霜同是岁寒心回首江南间濶深尚有风流何逊在水边篱落待重寻

十月二十五日夜连梦紃女

未离襁褓学踉蹡远别怜渠意不忘昨夜小窗频入梦计程知已过南昌

五马朝回图为贑守题【二首】

翠玉楼前春欲遍涌金门外水长清使君为政清如水五马归来十县迎

正月朝天三月回连翩飞骑蹴浮埃驷车不独诸侯贵远道骅骝总逸才

题画

倚天万大碧崔嵬水雾林霏湿半开何处春山独乘兴蹇驴骑度磵桥来

从子鵷以其兄相之丧及妻子归故乡因示三絶句

六载天涯一度来匆匆临别复徘徊汝身长大吾衰病相见从今更几回

庭树森森照眼明一枝如玉竟先倾伤心我已膓千断何况衰年父母情

怜尔驱驰重急难荒原风雨鶺鴒寒孤儿寡妇堪愁絶好与殷勤别意看

送山东蔡运使

家在淮南万竹林十年薇省对嵩岑鹾台此日观东海应说皇恩似海深

题梅竹赠郭子成还北京【二首】

貌得春风玉一枝使回清气满青骊过江还遇江南客莫遣披图动所思

昔在江南种竹枝十年离别重相思春回已是氷霜後白日青云见羽仪

题荷花便面

深翠罗裳红玉脸精神秋水共娟娟西风长浦斜阳外惯倚兰舟咏采莲

写扇寄刘昇

不到珠林五六春闲窗书卷故殷勤别时看种庭前竹远想长枝已拂云

简冀成

楚水吴山久别离每因嘉节重相思今来一处稀相见何必思情胜昔时

龙洲姚老人献山薯土瓜获受恩赏临归乞诗走笔书三絶句

老际清朝戴圣君山林幸作太平民乾坤莫报生成赐万里金门拜献芹

野服清晨谒九天承恩亲拜玉堦前归来感戴心无限但祝皇家万万年

南平桥外澄江畔畊凿生涯乐有余又说龙洲将过县寄言乡邑务诗书

送中书舍人陈彜训赴北京【三首】

北京廵幸戒春时扈从千官乐载驰惟有凤凰池上客承恩先去候鸾旗

彩笔喜辞西掖去画船遥向北京行黄河十月无氷结千里长风几日程

紫禁遥连万岁山明年思尔佩珊珊龙文五彩腾云气应向黄金台上看

简谢太常索竹栽【二首】

新唘南轩面碧漪樱桃杂树满堦墀凌云尚少琅玕竹分我仙坛十数枝

数枝聊可玩清华盛夏终须翠满家矫首容台候青凤明朝好日莫令賖

寄尤文度【四首】

湖海交游二十年忆听流水奏朱弦情深未逐浮云散长梦春风玉树前

东城踈雨洒花枝同醉洪山寺里时楚客犹传旧题句汉南清景不胜思

蚤识文章五彩多六年离别思如何武夷九曲行应徧想见临清写棹歌

闻说重来谒九天朝回归骑忽翩翩城南旅馆无寻处遥望闽云思渺然

题画寄罗孟昭【二首】

龙池之北临古城金华千丈当轩楹十年不向北齐去无那看图劳远情

茆舍踈篱护土堦石梁流水緑於苔吾家东里真相似会儗归时候子来

彦强将归麻阳雨中见过话旧出小画求题就以识别并问讯叔毖【二首】

麻阳贰令重来日共话家林畊读时碧水苍山未归得京华春雨不胜思

两度相逢皆草草临岐无奈别情何沅陵更有刘明府颇恨归时不肯过

赠金谕德从子骥

【骥英年好学今将归省来乞言为赋三絶句识愿望之意并问讯幼孚云】

斑衣归去奉庭闱更祝重闱千岁期此乐人生须【阙】日还将余力务诗书

红杏丹桃相映开一朝风雨化尘埃须知廊庙为梁栋只选南山松栢材

尔家仲父才情好别後三年未得书玉笥金川有真乐青灯黄卷近何如

答胡学士【胡学士在北京闻余病寄诗慰问依韵奉答十首之三首】

卧病幽居况独居愁来何物可消除一缄远寄千金重赖有文渊学士书

久病文园寝不安床头频展寄诗看深情宛转劳相慰香墨淋漓故未乾

常秉清忠报大廷年华流水忽心惊知公未恋沧洲曲相对金螺看晩晴

同文度冀成秋夜有怀从善仲举【二首】

静夜聊为江上吟江云漠漠水沉沉惟应黄鹤楼前月照见离人万里心

江边寂寞顔回宅城里迢遥张仲居想见近年尘事絶人来不寄一行书

题梅【二首】

子勤得徐仲久写梅花以遗子壻萧季昶昶求余题是夜余斋宿翰林梦家园梅花甚盛觉而有怀因赋此且致期勉之意云

白鸥江畔金鱼浦草阁柴扉是我家昨夜玉堂清梦到还临流水看梅花

春坊中允写琼枝正是园林雪罢时莫讶相逢易【阙】赠娟娟氷玉岁寒期

吉水王氏槐阴堂【二首】

文江江上多乔木爱尔堂前槐树蕃枝枝叶叶先人德长有清阴庇子孙

百岁蟠根雨露深秋云散作满庭阴诗书教子擢科第清时莫负花如金

题梅寄康仲頴【二首】

忆昔茭湖处士家玉梅亲拜丈人花氷霜晩岁全高洁闲暎孤村碧水涯

分手花前又几时旧家相好最相思才华共爱清如玉有使题诗寄一枝

自题竹林小像【时年六十八】

落落江南旧布衣水边林下静相宜白头更有浮荣系自咏武公淇澳诗

送萧德通南还

为忆云林别帝畿淮潮相送去如飞扁舟想到仙源口流水桃花春未稀

别季雅【二首】

予去彭氏馆十余年季雅相见京师夜谈之顷怆然念旧之怀其归也索诗为别因赋絶句【二首】

一乐堂中坐绦帷青髫白髪劝银巵今宵剪烛京华邸感慨重逢话昔时

明日张帆白下门秋风一月到乡园何时解绂将书帙重问城南水竹轩

题竹赠武昌友人【二首】

种竹西街几岁余枝枝叶叶散扶踈日长讲罢归来早应有新诗节下书

爱竹曾过孝感坊小斋清日聼琳琅凤凰台上今朝别不尽幽情忆武昌

题高教授写竹【二首】

钱塘好易悟精微讲说图书衆所推尘掩韦编今寂寞惟因写竹见丰仪

云根烟筱出毫端遍洒文牋与素纨今日风光公独远空余遗墨後人看

题徐氏孝友堂【二首】

堂上婴啼五色衣堂前荆树烂相辉流尘不到文江曲家庆须知自古稀

家联节孝先生谱堂有文安学士书具庆百年兼具翕人间一乐有谁知

负愆同蹇尚书金正字赴北京早发江东门

十年叨禄侍词垣材薄深慙负宠恩帝德从来天广大忍怀愁思出都门

静海县

九月无霜草木枯葫芦花白暎青苏计程共说金台近明日舟行到直沽

候司直不至晩发济宁

云边无处望归骖一片离情逐暮帆犹待聨翩载黄鹄同吹箫管过淮南

题竹与谢进士

潞河挝鼓发官航使者衣含雨露香持赠两竿淇上緑清风一路过江乡

送卢知府归杭州【二首时欲告老】

澹荡春风处处宜氷霜烱烱见操持九年文选行公道犹有舆人说往时

圣朝宣化需贤守土屋茅櫩望更深白髪未多身未老莫教泉石引乡心

题竹赠常州知府【二首】

阳羡郡中公事简高台五月带霜寒翛翛数尺鸾凤尾比似湘皋月下看

写得淇园玉一枝清风元自凤凰池毗陵大守多公暇坐对时吟卫武诗

题翠微丹房送刘道士还荆山

昨日朝天出翠微春霞五色绣为衣金丹还忆荆山里一片闲云相逐归

胡原节陞大理乡复廵视浙江索诗赋四絶句

先皇昔御文华殿供奉曾沾宠命多白日鼎湖龙去杳重来空有泪成河

岭海归来万里程观潮更上淛江亭昔时道路瞻骢马此日车旗迓九卿

揽辔南乘使者轺秋风古道不辞遥豺狼扫迹疮痍复须遣遗民感圣朝

行李萧萧去住轻霜台柏府旧驰声须教一道吴江月照见中流彻底清

送萧雅容受诰後归省【四首】

新着香罗彩绣衣文江江上省庭闱龙章五色金为笥亲捧皇恩万里归

夏官初满擢天官文武铨除职任难谁似江西萧佛子【时人称之】清如氷雪万人看

京国相逢意共亲心如秋水气如春同朝同郡兼同调二十年来见几人

玉露漙漙下翠梧蓟门携手惜离居娱亲想及重阳节酒泛黄花脍白鱼

过滁州马上口号寄陈廷器

长忆礼闱同事日锦筵官烛夜论文过城不见匆匆去回首滁山隔片云

夜宿池河梦颐庵

久别豫章胡祭酒夜来梦见髩星星颇闻药裹今抛掷应是文章属老成

授散官【二首】

旧制除官後即授散官仆为学士五年始授奉议大夫盖因吏部郎中陈宗问言凡外职皆不给散官时车驾幸北京而吏部遂以南京亦为外职不给授至是随侍来北京始得蒙恩而当时外职虽布政使亦未有授散官者愧无补报用志二絶

五载金门为学士朝来初降散官恩幸因近侍沾荣命犹胜超迁典大藩

二十年中六改官论思匡辅古来难不才未有涓埃报徒切区区抱寸丹

送崇厚归乡【二首】

君家兄弟聨双璧馆阁怀归次第归想见吉阳秋雨霁江天鸿鴈一行飞

眼看科第擢英髦又见南飞逸翮高多病无能留滞者秋风相送使心劳

题竹赠人归南京

紫垣东畔词臣署曾种琅玕万个清一上金台二十载看图长是忆南京

题乐山乐水二图【二首】

岱岳巍巍万古青奠安东国拱神京出云为雨润天下坐契仁人四海情

为涧为河万折东周流无滞更无穷道人胸次涵流动乐与宣尼川上同

书解大绅作其兄墓铭哀诗後【三首】

少年兄弟同金榜一日声名四海闻更赐同归侍亲老全家稽首戴天恩

红芳庭馆紫垣阴对酒论文夜向深三十余年如昨日埋铭一诵一伤心

新诗字字皆愁痛不待劳心苦思成扬子江波深不极未知难弟忆兄情

寄示东城诸侄【二首】

不才无计谢朝簪流水年光七十三盘古螺湖松栢地梦魂夜夜到江南

叨禄京华四十年老来一念在归全故乡无限佳山水何处松楸着墓田

寄昌平吴典史【二首】

为问昌平吴典史到官民事近如何清时雨露涵濡厚想见丰年黍稌多

已闻赞县清如水廨宇萧条日掩关简牍劳勤莲幕下未应拄笏对青山

送萧大庆之官始兴【二首】

始兴庾岭南边邑慱士之官喜过家广海年来多驿使缄书频遣慰京华

县邑西连丹凤山行藏有道听皇天瘴烟毒雾皆休惑忠简新州十八年

题萧德赞竹

昔年曾作萧斋客绕槛毵毵翠玉枝犹记凌云轩上坐清风远道倍相思

题萧德赞山水【二首】

昔年曾借萧斋住流水桃华尽日闲读罢黄庭更何事石台散髪看青山

一去京华三十春乡山万里梦归频山中尚有平生侣应见题诗忆远人

题萧本器竹【二首】

爱尔清淳比玉琳青春黄卷好留心林间石畔无尘事一寸光阴直万金

尔家潇洒自天台山绕溪楼石作台老我会扶苍玉杖寻幽重度葛陂来

题山水与彦实侄

翠岭迢嶤带白云林间溪畔絶纎氛须知乐志堂中坐长日书声到夕曛

题刘梓人竹

满林淇玉翠纷纷白日苍苔夐絶尘好近五云洲畔住翛然闲作太平民

酬友人寄酒

洞庭春色出黄柑远致何由共一懽感荷多情王刺史独惭彭泽未休官

过习礼检讨家观菊不遇留三絶句

习礼检讨家植菊过节始花而闻连日有远客之扰今旦客去余造焉则主人皆往治职务惟两童子导引至花所黄紫二色烂然可观独坐久之作三絶句留奉习礼宗琏时同居云

花开只在屋西头常待看花散旅愁人事已闲天意好无边晴景属清秋

短短垣墙不作篱傍檐背日故开迟好花正不论先後无事频来坐少时

昔者柴桑早去官悠然把菊对南山若缘五斗能留住也到花时未得闲

邹侍讲以诗问钱检讨索菊而仆以诗并骑邀之【二首】

一室闲居俗虑清题诗问菊见高情何如解带花间坐莫负秋晴送马迎

隣菊初花粲可观花前棋局足盘桓寻常无事宜来数即过城东来却难【时邹将迁居东城】

习礼惠菊以诗谢之并邀同赏【二首】

萧散高情絶世稀秋清分送菊花枝清香正色明窗下自与幽人晚岁宜

一旦秋芳粲满家黄金耀日十三葩何妨拂袂来同看门外青帘酒可賖

子啓学士见过仆适他出不遇奉简【三首之一首】

病来愁坐愁无那强为寻医蹔起行寄谢玉堂曾学士高轩相过不相迎

子啓见和再用韵奉简【三首之一首】

东里何如西墅清广庭深巷足闲行近栽杨柳高於屋况复新来少送迎

习礼见和用韵奉酬并简宗琏【六首之二首】

爱君濯濯儒林秀每日趋朝得共行隣舍不嫌来往数蹔时相送复相迎

试问秋曹张主事公庭几日未曾行寻常饱饭焚香坐客至何因简送迎

题竹送族孙继赴温县教谕【二首】

吾家前代三登仕今喜孙枝有凤毛但保岁寒氷雪操会看青步彩云高

一官典教河南去持赠东风碧玉枝正好盛年崇德业日吟卫武切嗟诗

题菜【有序】

天下苍生不可一日有此色士大夫不可一日无此味此宋人语也览物忖心聊题短句

滥食大官三十载济人馑岁一毫无园畦过雨青青茂但爱时和似画图

题竹寄刘郁武

不见刘伶三十载白沙翠竹有余清几时鵞鼻峰头去共酌流霞看晩晴

东里续集卷六十







续集卷六十一

<集部,别集类,明洪武至崇祯,东里集>

钦定四库全书

东里续集卷六十一　　　明　杨士奇　撰诗【七言絶句】

题杨学士画【四首】

翠岫青林二月春风光潋灔绦桃新何人独解无尘事茅舍山中访隐沦

无人六月不愁暑二子水亭萧爽同林影溪光坐终日何须醉引碧荷筩

雨後参差锦树明碧云楼阁丽秋晴扁舟闲恋溪亭净已胜山隂雪夜行

十日河流冻不潮连山一带玉迢嶤不嫌寒气侵人骨独解骑驴学灞桥

玉峡山人【二首之一】

归住江南烟水村诗书稼穑付儿孙老夫闲日浑无事但祝南山荅主恩

溧阳史侯祠庙图【有序二首】

溧阳史侯盖在东汉建武之际今千四百年而祠庙岿然不废祠傍史氏甚盛皆侯之後原亨列官于朝每怀先祠及其族处之乐而未遂往也中书舍人陈宗渊写此图贻之原亨陞建宁知府将行求题爲赋

水色山光明栋宇溧阳独有故侯祠犹闻邑里怀遗爱况是云仍切孝思

千岁祠堂修荐谒四时宗族会杯盘建宁太守家园乐写向丹山碧水看

送王文英典籍致仕归金华【四首】

金马玉堂供奉久石渠天禄校讐多从来报主丹心切无那衰迟白发何

天恩初下许辞官拜别金銮晓出关应到牧羊山下望青云何似白云闲

都门垂柳緑毵毵风卷飞花送别骖归去光荣照闾里姓名犹载旧官?

翰苑同官二十春况兼同舍更情亲分携莫学浮云散时有音书慰故人

题梅与江隂周生【二首】

一树葳蕤蔼素云水边林畔不胜春周家旧爱莲花好添着梅花清十分

潇洒清姿玉雪寒莫教横笛近阑干金樽檀板难相称正好江隂道院看

题山水赠宾畿弟南归【二首】

昔年武姥山前住翠巘丹崖映荜扉囬首云山渺天末独题幽思送将归

盘古青山似画图新栽松栢近何如几时同向云林住相伴春秋洒饭盂

题梅送吴埜知县【二首】

折赠罗浮枝上雪鲜葩芳蕊净无瑕清於彭泽门前柳不比河阳县里花

西昌县令辞官後归住延陵季子州好覔孤山林处士看花携取鹤同游

寄两王詹事周庶子李钱两学士黎谕德兼致谢意【二首】

老托藜筇与竹舆关山千里从龙车五年重过头成雪料得山灵也笑渠

扈从巡边愧不才玉堂临别屡浮杯行装更比人人重爲得明珠六斛来

过白河【二首】

奉天靖难封功日亲见文皇语白河欲渡未能氷遽合万人懽忭比滹沱

六御後来重驻辇裵徊追悯阵亡魂至今河上千年石文字辉煌纪圣恩

元夕观灯诗【有序】

宣德四年正月朔旦有勑以岁事维新上元节届赐文武羣臣假二十日军民如故事张灯皆饮酒爲乐五城兵马弛夜禁元夕既届召羣臣悉赴御苑观灯是夕天气朗清轻飈不作灯之精丽倍盛常岁圣情悦豫宴赉有加羣臣咸谓今边场清宁民物康阜海宇无事跻於太平皇上嘉乐令辰俯同臣庶恩德广厚千载希逢忻感之深形诸颂祝臣叨軄侍从恭赋近体诗十章用着皇上与人同乐之盛谨缮写上进伏惟圣览

春到人间夜不寒银灯金烛映华阑太平处处清光好第一蓬莱顶上看

九衢勑放金吾禁夹道连延宝炬红仰听仙韶天上奏君王正在广寒宫

鸾应琼笙凤应歌光涵太液贯银河吾皇岁岁昇平乐今岁昇平乐更多

氷泮龙池春似海玉鳬金鴈绕红莲人生何幸雍熙世共乐光明不夜天

彩霞摇漾宝书浓八极飞僊总会同鳌载蓬壶来海上天移星斗下云中

佛国摩尼三万斛随春先到凤凰城红楼紫殿光辉满还照山河大地明

花拥鳌峯锦簇棚蟾光须让九华灯君王宴坐芙蓉殿万岁懽声涌颂声

百万红蕖一夜开煇煌元圃彻蓬莱岂如圣主光明德洞达乾坤照九垓

千岁仙桃进御筵华缸春蔼御楼前圣皇一念同民乐九域懽谣彻九天

大明一统御乾坤雨露生成总帝恩宣德年年调玉烛华夷长戴圣皇尊

题枯木竹石寄赠司训陈仲仁【二首】

文范远孙同里閈都门分手又经年九峯三泖多才俊想见洋洋蔼诵弦

南望三吴有所思羡渠淞上拥臯比故乡一片山林趣写寄高斋慰别离

五月八日史舘困睡梦侍献陵顾问虏事觉而感赋【二首】

至德仁心在万方一思往事一情伤自从龙驾归僊後云净天高望渺茫

题竹送邢侍讲归无爲【二首】

永乐年中擢殿元胪传第一拜金銮五云东畔蓬莱阁浩荡身沾四圣恩

一枝苍玉赠卿行不尽同官缱绻情知有乡人候归斾夜来南斗避文星

题梅赠刘伯埙南行【二首】

都阃边南控百蛮只今椎髻学衣冠春风緑幕文书简雪蕊氷花正好看

城瞰昆明池水滨碧鸡山色日相亲也知不忘乡关意时对梅花想故人

题江西副使梅【二首】

江西宪副河南後白简飞霜秉至公一段梅花贞洁操肯随桃李媚东风

花比琼瑶根比石广平更是銕心肝西山南浦无尘地最好栢台相对看

送何布政致仕东归【二首】

三载西江惠泽深勤民深体九重心遽看请老投簪去画省空余棠树隂

心事从来不愧天操持金石信同坚山光水色青云外归傍东吴作散仙

题孙佥事云山图【二首】

九叠匡庐霄汉表白云深护翠漓岏绣衣使者经行处写向霜台栢署看

山光云彩净无尘往往衡茅着隐沦万一隆中有王佐时停四牡一咨询

题梅送校官赴岭南【二首】

一命微官万里程讲筵清对鲁诸生春风到日人应到赢得梅花满路迎

南度梅关第一州之官偏称少时游过家喜拜双亲健莫遣王程久滞留

寄余正安【有序二首】

久不奉书往还中具悉闲居履况之胜深慰怀思仆今年七十聦明精力囬视别时十不逮一又将扈从巡边驱驰未已也遐想正安之乐如隔弱水而望蓬阆聊因魏侍郎行书小诗二首代问讯云

不归无补乞归难白发萧疎不耐寒又办肩舆扶老病将随翠辇渡桑乾

银河飞泻石梁清日照屏风九叠明谁似匡南余侍讲仰高台上看云生

黎谕德以梅花索题赠乃侄归【二首】

栢台御史当涂守清贮胸中万斛春昨日挥毫写林雪玉堂留赠岁寒人

竹林二阮共襟期晏岁京华怆别离归到南州倚琼树定因驿使寄相思

题梅寄襄城李公

第一梅花擅早春氷爲肌骨雪爲神江南何处看尤好锦帐牙旗伴玉人

题剑送别

屡勤王事效驱驰历遍辽东与蜀西兹行解赠龙泉剑会看功名华岳齐

题竹送胡轸敬同

二十年中屡别离氷霜不改岁寒姿于今浙水东西畔潇洒清风见一枝

题画寄王行敏【二首】

王氏南园嘉菊盛年来分植过兰塘塘上萧闲六十叟坐对秋风晩节香

兰塘秋清黄菊开兰塘隐者日衔杯酒酣若忆京华客定寄兰塘香秫来

乐善老友辞官南归题梅奉赠【二首】

解印南归江上家文明门外发轻车到时渐及新年节闲玩园林雪後花

离乡三十四回春遥忆梅花岁岁新君到乡园若相忆折花还寄北京人

过三河县【二首】

满县柴扉半不开纷纷车马动浮埃连延粉壁题官户尽属风云感会来【城中皆奉天靖难官】

城中庐舍半编茅郭外园畦尽种匏白发当门坐沽酒红裙作阵出提筲

九日度喜峯口次杨太常韵【二首】

【道中甚险盖平生涉历未尝有此】

马首连朝东复东穿云蹑石与君同须知第一人间险未数鱼鳬蜀道中

飞磵悬崖百折东跻攀无处不相同他年九日萸觞畔能忘今晨此路中

太平圣德诗【有序】

宣德八年正月上元之夕勑张灯於御苑制作精丽铺张宏大辉焕繁盛殆非言语所能形容太平之盛致也上先侍圣母皇太后往观中宫皇太子咸侍奉觞上夀极天伦之乐越一日勑羣臣往观赐宴苑中又一日命文武大臣以四夷朝贡之使往观仍赐宴苑中自是悉赐京城内外及郊野之民咸往观焉臣民观者靡不目眩心骇应接不遑欣喜之至皆以爲千万世盛事何幸遭遇而亲睹也欢腾嵩呼声振连夕臣某伏自思惟太平者本於皇上之圣德幸睹盛乐敢忘所本敬赋太平圣德诗十章各有序引以着事实谨缮写上进伏惟电览云

正月十三日大祀天地先日车驾夙兴径诣南郊躬历神厨徧閲祭品申饬太常务精诚意是夕有司请如故事放烟火上曰朕方严对越岂暇嬉事勑免之已而隂云微布瑞雪纷集行事之际天气融和月星皎洁云飈净敛肃如神临此上天昭畣圣敬也爲敬天之诗第一

泰坛吉日奉明烟肃肃宸衷秉至纯天遣瑶华昭景贶旋开云翳粲星文

皇上奉圣母皇太后极天下之养爱敬之至深得懽心此圣人治道之本也爲圣孝之诗第二

九重孝德超前古日日承懽在宝慈圣母圣皇天所佑太平至乐万年期

比岁屡命廷臣举贤荐能选任方面守令以安黎庶又命法司矜恤刑狱务从寛典此生民所由安也爲安民之诗第三

元恺登庸比舜功恤民爱物禹汤同九州四海涵恩泽都在阳和化育中

连岁勑令有司蠲除逋负振恤荒歉此帝王之仁政也爲敷仁之诗第四

蠲逋赈乏自皇仁紫凤衔书岁岁新雨露洋洋被遐迩乾坤万物搃皆春

今岁元正天下方岳及郡县之臣皆述职来朝廷臣劾奏其中有怠职隳事者请论如法德音诞敷悉见释免懽呼万岁声振门庭为肆宥之诗第五

万国来朝会缙绅除愆宥过赐更新懽声好似春雷震一片嵩呼彻紫宸

先岁之冬瑞雪屡降履端以始讫于上旬天宇澄明霁景融丽此大有之祥圣德所召也为兆丰年之诗第六

三雪爲祥表腊前融融嘉气集新年太平有兆人人说圣德中和格上天

皇上以年谷屡丰四境宁谧每於岁首勑羣臣百姓自正旦至元夕皆饮酒爲乐市中如故事张灯五城弛夜禁仍赐戒勑各循礼度此与衆同乐之大恩也爲推恩之诗第七

元旦年年颁宝勑乐同文武及黔黎金吾五夜皆无禁饮酒爲懽慎礼仪

太平之世生民安业皆皇仁所致是以元夕之乐万姓悉感天恩而祝愿万夀也为万夀之诗第八

连城灯火粲繁星箫鼓声兼祝颂声上祝君王万年夀年年寰宇乐昇平

御苑今岁灯盛前古之所未有光照上下通逹四表云霞爲之增彩月星爲之歛辉然论圣君之明德无远弗照无幽弗烛又至盛极大无以加也爲明德之诗第九

翠华高驻广寒宫万户千门宝炬红瞻仰君王大明德还如丽日正天中

皇上仁圣之心惟在与民同乐故载於玺书先後一致今岁灯夕预沐恩荣者自公侯卿大夫下至京城内外介胄之士市廛之夫近而郊垧畎亩之氓远而氷天炎徼之使皆得仰瞻光华心存铭戴爲与衆同乐之诗第十

西苑华釭千万斛与民同乐载纶言羣臣百姓兼遐裔瞻仰懽呼戴圣恩

宣德庚戌十月廿五日扈从宣府回作

扈从归程闻好语山妻携得小孙来到家已是风霜老犹有黄花待我回

廖子谟县尹像赞

秋水襟怀云锦思少年先见宰官身寿星正照长沙县好作阳春为福民

夜雨

四畔喧呼寝不宁萧萧风雨夜三更体寒衣温皆同趣气叹声嗟共一情

道中戱效竹枝

勑下行营严号令官军不敢犯秋毫民间尚未知恩旨关闭柴门个个牢

出关追忆晃庵【有序二首】

光大初出居庸以诗寄余云短衣跨马度关山马首如林剑槊攅却忆玉堂杨谕德肩舆朝退出长安行营少憩记忆此诗感而有作

公度关山寄我诗当时羡我免驱驰後来两度关山外属我驱驰公不知

道义交情金石坚公归先作月台仙平生知我如公少一诵遗诗一惘然【公尝谓余曰吾辈死後皆作月台仙】

早过土木

四更催起上肩舆还就民家倒一壶半醉半醒天欲曙行人霜染白髭须

鷄鸣山【二首】

崩裂于今未百年下临流水尚回环行人又动思乡意为似江西减饭山

山压禅宫泯无迹空余遗碣在荒榛梵王不自能防患何用微言导世人

泥河书逆旅主人壁

扈从龙舆两度来天清宣府浄浮埃凤阳李福能迎客下马重过泛酒杯

思金少保【前四年余与金少保同饮於泥河李氏今复饮李氏思金怆然】

玉署青坊雨露边同乡同道更推贤今来独过同行处泪洒清觞忆往年

早发宣府

跨马乘舆朝复朝也酣醉也劳携来绿酒看看减行过青山步步高

附家书示秫

日日承恩侍翠华老人何事未忘家一缄寄与巢儿说勤习诗书莫恼爷

至荨蔴林【二首近讹爲洗马林】

浩荡山川气象开氛清多倚将臣才平生不解谈孙武也到荨蔴塞上来

渺渺良畴岁岁丰清山清水澹兼浓世人只说边州苦不识边州乐趣同

还至岔道【二首】

去家不似来家速半月行边五日还一夜营中喜无寐銮舆明旦入关山

重九将行酌酒杯庭中嘉菊半才开于今未及风霜劲定有黄花待客囘

送侄子弼赴吴江训导

春雨琼林秀一枝南行相赠寄相思岁寒但励氷霜节白日青天看羽仪

自题杨园清趣示三子

霜雪云霄空老大春风玉立翠三竿分枝散叶清如许谁合他年引凤鸾

题竹送尤溪萧知县【二首】

篔簹新长碧毵毵四月都门雨正酣写赠尤溪萧茂宰清风一路向江南

一枝如玉翠亭亭聊寓同乡赠别情莫向春风爱桃李氷霜要见岁寒盟

题贞夀堂【二首亡弟复环妻陈守节而名涣之母也】

吾弟身亡三十载弊庐荒草昼深沉传家赖有诗书泽寡妇孤儿氷雪心

老母康宁儿壮大一堂慈孝有谁如吾家前代八登仕喜有云仍知读书

题竹与涣侄

北来南去路漫漫持赠淇园玉一竿相看莫比闲花草要閲氷霜到岁寒

题徐义副使景齐卷【二首】

綉廌爲衣铁作冠森沉栢府凛霜寒騑騑四牡遵周道会得声华久远看

松桧姿容氷雪怀肯教当路聚狼豺古人须似赵清献莫遣高斋过景斋

题张子素梅【二首】

绕园尽种庐山杏傍舍新移淇澳枝须着西湖湖上树氷花看发岁寒姿

方传家世千金秘功熟神仙九转丹一室太和春意满梅花香里不知寒

题龙泉陈知县竹【二首】

遂溪县里春潇洒密叶繁枝满绿隂白日天风动清韵如闻单父奏弦琴

篔簹百尺翠亭亭凤翥鸾骞拂汉清应共龙泉陈令尹氷霜同结岁寒盟

题张子素竹

冠带朝囘夏日长石泉仙井橘浮香井傍双玉凌空翠结实须教引凤凰

题张子素竹石图

练就长生万夀丹金函拜捧献金銮归来庭掩姢姢玉静倚珊瑚石畔看

题蒋生墨竹兼寄声吾望隐居【二首】

故家三径盛风流六月林隂夏似秋但有清香合金石何须佳客引羊求

浓比密云清比玉连枝接叶翠重重严庄庄上堪深隐最忆君家阮嗣宗

送康宜清左迁石阡推官【二首】

三月都门惜别离春风相送夜郎西古来贤达多南谪往往题诗在五溪

从来清操如氷雪一旦南迁衆共嗟谢却壶觞饱飡饭平安常遣报京华

题竹赠孙公器医士【二首】

世在阖闾城下住县壶都市岁年深传宗况是孙思邈家有神方直万金

旧诧邯郸带下医渠今奇术重京师董家红杏苏家橘未比孙家绿玉枝

题竹送康叔圭郎中之南京刑部【二首】

文溪风物擅清幽忆过君家溪上头当日相懽尽童穉共循修竹濯清流

十年簪绂住京师朝退看书不下帷今日南行何以赠一枝如玉岁寒期

题李生梅花

剑沙此去坐横经雪色梅花绕槛清讲罢更应明正学宗家时访李延平

题萧士高梅花

贑榆地僻濒东海九载行淹博士居坐对梅花无俗虑从知读尽五车书

鲁穆都御史挽诗【二首】

绣衣白简銕爲冠所至氷霜六月寒犹忆往年闽宪府枳林清絶一琅玕

宪台归佐侍宸旒劲操棱棱厉九秋一旦惊心陨琼玉空余寒栢晩飕飕

题竹寄瑞安锺尹

都门判袂已经春海邑纷传惠化新一幅平安乡里意旧来卓鲁亦何人

题竹赠侄孙缙南归

老成近岁凋零尽狐豕纷纷撼里闾万里南归勉爲善莫教瓦砾混琼琚

送杨士宪之云南佥事

万里滇南候绣衣炎州十月凛霜飞丰城古剑神光动一道澄清属有威

题竹赠徐绍祥之云南佥事

貌得湘皋修竹枝赠君万里赴滇池霜台白简澄清暇时对琅玕念别离

题竹赠陈汝衡之云南佥事

栢台御史承天宠楚水黔山万里行无限离情何以赠一枝潇洒凤毛清

送李德固县丞引疾还乡就用问讯巽溪宗长【二首　十月既望】

三年佐邑有清名来往人传不负丞寄语乡闾莫轻看官卑终不忝西平

宗老年高八十余溪山清趣乐闲居别来思忆心当切爲谢衰残久旷书

题竹赠蹇布政复任归湖广【二首】

旬宣六载居南纪喜有清名达紫宸圣主宵衣念民瘼益惇忠厚佐皇仁

挺特平生氷蘖操自从宪府陟藩翰临岐更赠琅玕玉相对清风到岁寒

题少师建安杨先生行乐图【五首】

圣明图治任忠良正倚纯诚柱庙堂画史但知尘外意青山爲写午桥庄

马蹄踏遍龙沙路载笔频年从属车且缓驰情向萧散禁中颇牧有谁如

手扶金鼎事调元玉署贤劳四十年待致雍熙却归去丹山真作地行仙

水色山光絶世尘长松千尺绕龙鳞何妨添我青藜杖俱是蓬莱顶上人

玉堂金马同三纪晏岁梅花雪共妍庐阜武夷归去日东西来往挟飞仙

题彭甥士淳梅花【三首】

北风猎猎卷飞沙之子南辕道路賖正直氷霜岁华暮阖闾城下看梅花

南溪先生秉高洁曾乘别驾阖闾城想像梅花丈人行须知玉润映氷清

讲堂春永坐横经绕席梅花相对清想见长洲萧博士往来吟咏共高情

题梅送锺沔【有序】

吾邑锺沔尚清爲瑞安县其谨行如玉爱民如子好其所好而恶其所恶民爱敬之如父母今年述职京师其归也瑞安之君子仕於朝者孙从吉黄养正相与赠之梅花图梅从吉所作也而求余题夫梅植物之至清者也而得春最早植物莫之先也春於德爲仁岂非清以况其操仁以喻其政匪直以爲玩具耳辄题三絶句其端云

武山秀拔五千仭下有乔木蟠深根故家文采重清白铁干璚葩今尚繁

墨绶铜章向永嘉人如素璧净无暇琴堂画永玩香雪絶胜河阳县里花

名县幽偏说瑞安县公嘉政海同寛牡丹芍药无清趣只看梅花到岁寒

题凌士昌所藏张子厚山水【二首】

苍崖万仭悬飞练玉笥匡庐笔底开孤负平生谢公屐红尘白首未归来

云山深处草亭幽磐石垂萝古木稠世外不知尧舜理超然放意似庄周

送凌士昌归省【二首】

锦树成行白鴈飞暂辞天阙赴慈闱金陵到日年光晚别有梅花艳舞衣

温似阳和清似玉蓬来东阁久相亲北堂归省真堪乐忆得重来是暮春

赖编修读书庄诗【有引四首】

翰林编修赖世隆旧有读书庄在清流县南今以例蹔归求余诗世隆直义而有清雅之趣爲赋四时各一首

清流城外读书庄旧隐诗书岁月长玉署归来春正永松门溪水落花香

潇洒幽庄县郭南屏山近屋翠於蓝闲开书卷消长夏好似龙眠白石庵

圃有嘉蔬沼有鱼庭闱甘旨奉安居桂花露重香浮屋秋爽满林闻读书

天上蓬山蹔赐归书庄重理旧茅茨锦衣光映梅花雪具庆筵中奉夀巵

送蒋廷晖致事归临安【五首】

御前承勑立挥毫近侍蒙恩已四朝常有丹心怀报主不堪霜鬓久萧萧

甲申诏命举能书第一能书衆未如霜木晨星几人在又承恩旨遂闲居

两京三十余年住家在钱塘旧业残想见西湖千树雪岁寒还似昔时看

锺繇笔法传羲献此是临池最上源玉堂无事曾同论别後何人更共言

洪熙诏下体羣臣七十归休旧典伸眼底同年人去尽自怜犹是未归人

送杨允寛贤良省觐後南还【十首】

家住龙津好山水杨墪流泽百余年田园不待论生计孙子森森秀更贤

白鹤山前松栢地春秋拜跪奠清杯何堪父子衷情切万里天涯几度来

严亲一片丹心苦上爲邦家下庶民白发满头躬匪懈远来深慰暮年情

春趋门下侍亲闱秋别亲闱出帝几已别欲行仍缱绻爲承亲命敢迟违

河上秋风九月高临河酹酒发归舠县知一路思亲意囘首京华梦寐劳

曾看髫岁勤书卷黑发于今已抱孙莫讶衰翁七十二且同论旧倒离尊

同宗同道同官署金石交情三纪周建安有子真龙种惭愧吾家犬彘流

娟娟玉树照人明仪表雍容意度新珍重茂年勤德业承芳终合到公卿

良玉由来不自沽但修天爵待时须君家忠厚多余庆请视流传万木图

故乡南去路迢遥红树凌霜叶半凋桑梓人人望归客沿流休驻木兰桡

示训昇侄

学人有道戒骄盈谦益由来着圣经看取千流并万????尽沿东下作沧溟

题竹送民则弟南归【五首】

用舍行藏皆有命山林朝市岂关心故乡归去谢尘累吟坐武公淇澳林

叨禄词垣四十年白头无补日忧悁羡渠拂袂还山去潇洒云林一散僊

沃壤自耕三亩秫水边林下澹无荣高车驷马多颠覆得似幽人隐趣清

深溪文献三百载水竹园田清遶居归及宗家敦六行还勤简册乐三余

匡山先生乡达尊临川道学有渊源修齐堂上遗书在莫负青春细讨论

题梅送民则弟南归

万里南归莫叹嗟东风持赠玉梅花百年乔木诗书泽珍重桂林同守家

题竹送张振文

新捧除书上贰车郁林迢逓望苍梧到时知及春三月闻彻竹枝闻鹧鸪

题梅送辉侄赴宣城训导【有序】

族叔黄陂府君敏学清操既冠取科第受民社之寄满三载而去至今黄陂之人颂遗政不已亡弟孟颐端重秀颖文学勇进吾宗千里驹也而皆年不及三十盖君子所共悼惜之者夫有祖若父如此爲其後者可不务善继哉辉今分教宣城偶得画梅书二十八字其端赠之

腊前定到宣城邑斋舍梅花吐正妍看取岁寒氷玉色莫忘清白有家传

送士弘郎中归省【二首】

金銮殿下拜天恩二月辞天出禁垣归到比当春正暖东风慈竹子孙繁

夏官郎署二十载玉立亭亭故可人万里江南看归省清风不改旧时贫

题四皓

初下商岩入汉廷修眉疎髩雪霜明从容一语安邦国信是君王任老成

邑萧生爲余写小像因求朱中书添竹数竿以示不忘东皋之意

春雨东皋竹万竿主人白发未休官常将一片氷霜意期尔青青共岁寒

题和侄竹

清溪溪上似淇园散叶分枝绿正蕃又看移根度江去石塘春雨长儿孙

题和侄梅

故家昼锦坊中住连屋诗书絶点埃好傍溪山结精舍不看桃杏只看梅

题弼侄鹤

午夜月凉清露下舞余嘹唳九皋音萧闲不是轩墀物海阔天高万里心

题弼侄竹【二首】

清溪溪上竹如箦旧隐林中趣味长堪咲幽闲大小阮也劳尘事逐山王

单父堂前玉两竿政闲每日报平安可人千尺氷霜操要看亭亭到岁寒

题弼侄山水

平生端绂侍金闺万里云山忆故栖正是江南三月暮枫林茅舍子规啼

题弼侄梅

轻薄纷纷桃李过梅花独擅岁寒清爲语子孙坚雅操莫隳清白旧家声

题画送韩御史阳归省【二首】

秦望山清近若耶纷纷云树映溪沙数椽茅屋无尘杂知是安阳御史家

十载怀归归未得越中山水望中迷封章早晚天恩下昼锦乘骢入会稽

题邢参议竹

六年嵩洛佐藩翰劲节清风九夏寒閲历氷霜长不改青霄终到五云端

题竹寄一夔侍讲

【仆与一夔侍讲别又四年岁寒松栢之操无日不奉思也今延年归不及修书辄题絶句四首於朱编修写竹之上以代问讯云】

翰苑銮坡日月边五更聨辔共朝天独封青简收金匮去傍云林作散仙

江南三瑞同升日邂逅京华意最亲閲历风霜三十载一枝留擅故林春

风流文采玉堂人氷雪襟怀夐絶尘好在江南烟雨外翠壶时醉洞庭春

娇花媚草谩纷纷直节清风见此君我忆词林余太史题诗聊复继停云

送孙徽州诗【有序】

宣宗章皇帝临御深惟理民之道在简牧守遂诏廷臣三品以上推举贤才举谬有罚由是方岳郡守得人爲多皇上嗣位一循成宪而简择加严贤者能者咸见升用民安田里时号治平正统已未之冬吏部奏藩宪府州官阙请如制报可於是刑部侍郎何文渊举兵部主事孙隆以闻授徽州知府舆论伟之盖以何君之明知人孙君之不忝斯命也孙君字从吉始余未之识已闻其贤於缙绅大夫及其班朝着相与往还久益熟皦乎其清粹乎其淳确乎其执持温乎其慈惠长厚之度在夏官六七年其长贰咸信任焉京师之贤者皆与之游盖仁人君子也前史所纪循良之吏从吉无忝焉况新安朱夫子之乡大贤遗化宜未泯也虽其弗率者不能无十一於千百夫仁人君子推诚以感之盖无不可格者两岐五袴之谣殆将有闻乎故於别也诗以赠之

仙郎朝捧天书出五马双旌别路寒遥想阳和与嘉政新年一并到新安

题何司历梅【二首】

谁将烟艇过西湖写得梅花入画图八卦推余白昼静焚香何假博山鑪

大庾关头第一枝会稽笔法几人知疎影清香坐相对君平初是下帘时

题江乡归趣图【有序十首】

少保澹庵杨先生同仆在舘阁四十年今皆老而未能退间出江乡归趣图见示盖其所资以自适也江汉间仆少年所尝游者嗟夫人之心岂异哉君子之出处则有义焉因赋小诗十首前四首勉公於义第五第六盖寄思今怀古之意第七则忆仆少时所游其末三首又仆之终不能忘情於江汉者皆实心也敬书於图之左方云

手握天机丝五色大庭补衮不辞勤如何一夕秋风兴忆着沧波旧钓纶

緑水青山写作图无边逸趣在樵渔不闻昔老渭川叟八十初来载後车

早年八九吞云梦老见乾坤四海心爲语江云缓飞去从龙还用作甘霖

七十年高鬂未皤新来归兴似江波玉堂更住三千日去和尧民击壤歌

一带江乡五千里春风浩荡画图新莘野磻溪有相似明时耕钓岂无人

金陵南上到江陵看画依稀感嘅生赤壁尚余沉戟在黄州谁和洞箫声

巴陵西畔楚江分曾泛湖波望岳云借得君山小龙笛月明吹向洞庭君

少年初赋远游篇曾看三湘七泽连共是玉皇香案吏他时随去挟飞仙

鹦鹉洲前杨柳树飞花偏着钓蓬多何时半醉蓬窗底卧听沧浪孺子歌

半生近侍共清班行见天恩并赐闲重过南楼跨黄鹤寻君须到绣林山

题竹鹤双清图寄宾畿弟【有序二首】

宾畿老弟寄古画一幅求题诗曰将见诗即见兄也然画历久色黭不可题有贶余双清图者诸学士皆已题诗余遂续题于後以寄宾畿其附来古画则留之将求善工重表以闲暇披閲则亦如对宾畿云

初下云霄息羽翰清风闲傍翠琅玕无边玄圃沧洲趣寄与家林老弟看

忆别宾畿九历春天涯霜鬂各如银悬知林下多情事还对皋禽念远人

题给事中梅花

螭头簪笔退朝迟小阁银缾玩竹枝想见襟怀清似玉氷霜还结岁寒期

题富溪山水图【二首】

曾从萧峡泝桐江隔岸青山拥客艭何处水亭沽酒幔谁家云树读书窗

富溪在江南曲水色山光画不如知有幽人茅舍住尽抛尘事事樵渔

老妻郭夫人命服像赞

从嫁黔娄执勤俭奁中犹贮旧荆钗内朝屡作东班首拜庆金宫玉殿来

题魏仲房梅

潇洒东风万玉林清香终日伴清吟都无一点流尘到雅称平生氷雪心

寄孙徽州

【邹县幕谭孙徽州之政有仁人长者之风予爲喜跃故书此寄意云】

新安太守布寛仁想见新安物物春公暇高情倚盘石闲听幽鸟看粼粼

题梅送廖子谟【二首】

河间佐郡屡经秋几度怀人增别愁报政重来又分手白云红树思悠悠

送行折赠一枝梅想见家林次第开解绂何时共归去岁寒花底共衔杯

自赞小像

老子今年七十三不胜归思在江南天恩若许辞簪绂犹办纶竿钓石潭

题李学士竹梧【有序二首】

前十年余官春坊从沈君求此画不得近时勉学士权掌翰林院印沈遽赠之盖春坊学士不掌印也世俗谓人不可一日无权二君之赠受果何如余他日过李见之因道往事李曰公欲得即请奕仆不胜当让仆遂偶胜时行俭詹事习礼学士皆在相视大咲余顾童子卷画去然自是每见李辄有不舍之意余固不欲夺其所好也遂归之且题诗以博李君一咲沈君览之亦未必不自咲也

碧梧翠竹两清姿岂但高斋坐对宜裁管斵琴堪大用不然须见凤来仪

永别锡山王道士空余翰墨乱人心黄金若绾封侯印曹霸王维聚若林

题墨竹寄刘子伟【二首】

江上好山千万重看山长踏翠芙蓉他年解绶还乡邑竹杖芒鞋与尔同

袖拂青烟蹑紫霞寻龙寻水看金沙道人久有归休意指个溪山着我家

题竹寄顔肃训导

久别庆云顔博士书来爲喜报平安同乡无限相思意特寄清风客里看

题徐良玉梅花【二首】

两度安南奉使来玉葩曾看岭头梅由来使者清於玉不带飞尘半点囘

天阙南头治夏官公余庭舘对芝兰庭前别有梅花树氷雪相看到岁寒

早发通州望朝阳门

沧海熹微曙色红露华清溢万年松君王正御蓬莱殿钟皷声高出九重

寄长儿韵语【有序三十首】

吾仕京师四十年归仅四十日内外亲朋远迩纷集旦暮之间应接不暇父子家话不及一言启行先夕酒边数语未尽吾意别来舟中念之耿耿故逐事缀爲韵语凡三十首写寄长儿稷七十五岁老人爱子之心悉具此楮稷勉承吾意庶几不隳孝道云

万里囘家四旬住内外亲朋拥不开父子未能留一语别来思忆使心摧

禹拜善言登圣域仲由有过喜闻之七字嘉言常佩服道吾恶者即吾师

闻说谀言得尔懽忠言谁肯竭心肝从今勉受贤人爱莫把忠言反意看

责善辅仁爲益友谄言谗说是凶俦益友深交儗金石凶俦远避似戈矛

种禾必用薅稂莠岂有薰莸可共藏吾儿尽絶谗谀侣即起芳名致福祥

已足当休即便休百年何用万年谋人人自带生来福枉爲儿孙作马牛

明达之人无厚业但求足给免寒饥田多税重後来累绊子纒孙今未知

天地生人皆有命不须苦爲子孙谋诸杨田土连阡陌身後何人保一邱

膝下诸孙玉不如父慈只合训诗书饱读诗书能变化自然腾踏上天衢

森森孙子比明珠縂是先公积庆余佳妇佳儿勤善行免教贻累及诸雏

达士仁人宏度量犯而不校务包荒是非曲直人人识狗彘何须与较量

释道邪言総是诬能明斯理即真儒愚人苦被愚人弄费尽千金寸福无

东掊西取亡民怨散施僧家与道家如此善因求有福有灾无福只堪嗟

人生隂德由来好周急怜贫济寡孤不在缁黄夸布施不教乡?怨侵渔

临财能让真君子恃力夸豪搃恶徒忍气平心戒争竞一生安稳絶忧虞

父子强梁暴乡里乡人怨忿切心肝须臾沉没无遗颂看取水南张状元

年来狐豕纵横甚假托声名指我家我家若解持亷静狐豕虽顽未敢譁

立志应须学古人读书方见古人真煖衣饱食亡尘虑窗下灯前莫厌勤

明窗净几闲临帖东阁西斋静閲书诸子娱亲时绕膝清时清乐有谁如

六行由来数睦姻士须重义勿轻贫老夫家谱分明在莫以新亲薄古亲

东城汝兄我亲侄汝宜亲密无间疎尽诚尽礼相匡翼大家改辙由正途

城东诸孙与我孙兄弟同延老成教记诵讲说课学程日就月将见成效

每言臧获皆人子曾写陶潜训子书叮咛佳儿与佳妇莫听谗譛虐无辜

人家内外礼截然僧道岂容陈夀帕斯事传闻未必真有之儒风扫地也

?州李旭吾故交汝醉逢之肆凌辱方面两司向我言使我低头内慙恧

吾宗谨静务诗书待制以来人共知岂可甘令後人说承家不淑自吾儿

吾儿今年三十二已近人生半七十不早转头修善行後来追悔何由及

老人热药犹常戒况汝即今方壮年京华两见谈星者厄运须防四九前

七十春秋雪满颠都缘子侄苦忧煎老人在世无多日愿乞安心了暮年

人生至亲惟父子备述恩情在於此千言万语无他事惟愿修仁循义礼

送沈少卿南归【三首】

玉旨朝来下赤墀遽传骑马发京师崇文门外官亭柳卧病无由赠一枝

黄菊初花未有霜锦袍归带御炉香自缘白首怀桒梓不爲蓴鲈忆故乡

江上青山锦树明归舟如在画图行十年两奉天恩去彩笔题诗一路清

题竹寄李广【二首】

平安寺畔相迎处武姥峯前载酒时思忆高情又三载东风遥寄凤凰枝

劲节虚心碧玉竿凌霜傲雪拂云端纎尘不到清隂下最称溪南隐者看

送外甥周丹元【有序三首】

外甥周丹元随父母戍临洮四十余年矣其母余女弟也今惟母在间遣丹元来北京省余其归也书此赠之

垂髫怜尔侍西行此日相逢白发生万里京华访遗老他乡还重舅甥情

西望临洮地苦寒明时远戍莫辞难好敦孝敬奉慈母更尽勤诚悦上官

渺渺江南道路长故乡回首勿情伤梅花自是江南物但看梅花即故乡

题梅与之序侄

盘中松竹如云雾尚少梅花玉雪姿置在草堂成四友岁寒相对静相宜

题畿孙孔雀牡丹

洛阳高品移来满南海雕笼入贡频惟有武英边【阙】诏从游常看上林春

题畿孙松梅鹤

緑云细剪?茏叶白玉香开错落花何处飞来双鹤驭画中疑是洞仙家

题竹寄萧元立

四年不见萧元立遥忆新来满鬓霜深结茅斋对岩竹还依泉石种昌阳

题萧壻承恕竹

凤凰池上写琅玕便有清风五月寒石台溪畔桃源里最好萧斋静处看

题萧壻承恕东山图

早於尘外寄高闲中岁安邦指顾间画史岂知经济事惟将适趣写东山

送曾永龄赴恭城知县【有序一首】

先母舅陈孔硕先生之子壻曾永龄新除恭城令恭城虽远且僻然皆王命也亷以端已仁以厚下庶几可称令职永龄勉之其行也赋二小诗爲赠云

玉河桥东酌玉壶崇文门外歌骊驹铜章新绾广西去一路春风听鹧鸪

新除令尹恭城县万里驱驰过桂林圣主恤民无远近好勤绥抚体皇心

题竹寄雷道夫

孝感坊南看竹枝高斋同咏武公诗交情四十余年在黄鹤白云劳远思

题德贯牡丹松鹤

虬松千丈拂青云初下云间散诞身画史安知海天意粉图空写洛阳春

送侄壻刘铉南归【二首】

忆过沙溪访隐君静安堂上倒芳樽转头流水六十载今日燕山遇乃孙

沙溪溪上幽且深桒麻秔稻易黄金更莫远行江汉上从来汉水荡人心

题竹寄彦实侄

清江一曲绕柴门乐志轩中隐趣繁满种琅玕隔尘襍更裁简册课儿孙

题木石小画与镛孙

奕奕西昌贞节门黄陂丰采见曾孙须以诗书振勲业莫随木石老邱樊

东里续集卷六十一







续集卷六十二

<集部,别集类,明洪武至崇祯,东里集>

钦定四库全书

东里续集卷六十二　　　明　杨士奇　撰诗【七言絶句】

题竹送辉侄归宣城【三首】

家住珠林楚水滨林端岁岁凤毛新草堂数世今无恙但保诗书启後人

故家同是竹林人万里重来意独亲垂老还坚岁寒操要看高节拂青旻

敬亭山水产贤英在昔文章属有声天上铨曹待成蹟几年承禄教宣城

题辉侄梅

鱼浦龙洲五百年几家文献故依然岁寒人共梅花好始是吾宗清白传

题竹与镛孙

我家贤弟珠林下逝者宁知生者悲四十七年长在梦眼前慰意见孙枝

题孝友堂【有序】

君子之德本诸身举而措之始於家孝友者教之惇於家者也克惇於家则於事君於临民无往弗得矣故孝友百行之所始也知州宋安出曾学士所造其家孝友传览之不胜敬重之意爲题近体一章于後云

一门孝友同天性爲爱宋家三凤凰不见河东祥与览千春简册有辉光

题赵松雪画马

天闲第一渥洼姿卓荦腾骧肯受羁何不翻然絶牵控蹑云追电看神奇

具庆堂【二首】

白玉娟娟粉署郎明时具庆筑高堂天恩宠赐天曹禄五彩衣裳献夀觞

紫诰鸾翔下九天龙章辉映绮堂前人生何幸亲长健荣捧天恩过百年

题行吟泽畔图

尚有狂箕子奴忧心何独楚三闾扁舟皷枻长歌者不是从前荷蒉徒

题梅花赠宋洵南京户部检校

妙年冠带仕京华桥梓光荣共一家但遣襟怀如玉雪簿书闲暇对梅花

萧母蒋氏挽诗【三首】

结悦来嫔君子室琴声容易变孤鸾来时皎皎鸣璫玉直到泉台似昔看

清【阙】白雪照孀居闭户常勤教子书八十全归【阙】无憾即看华表树门闾

孝子南归望白云麻衣血泪湿纷纷升堂【阙】　　　看况复啼乌不忍闻

题蒋壻重画

溪鸟溪花似越中山林清出水西东谁知白发红尘客钓艇常怀张子同

题竹寄张从善【二首】

江汉交情四十春别来衣袂满缁尘平生高义怜张仲鹤岭鹦洲入梦频

大东门外修筠畔几度行吟共日斜衰鬂于今各成雪相思相望尚天涯

题竹寄杨伯升

夏口驿前风物清幽居萧散澹无营一枝岁暮清於玉爲托篔簹寄远情

题竹赠萧思敬致事

三年丞邑民皆爱未老辞官兴浩然流水清山竹林下清风日日听鸣弦

题吉安府训导胡缙梅【二首】

书台东畔泮池滨腊月开花潋灔春常有清香来讲席莫因俗辙惹流尘

吉州黉舍拥皋比济济英才望得师须似梅花氷玉白郡人翘首看操持

题道会刘处常画【五首】

新拜天恩除道会南平邑里领黄冠神仙官府无尘到乔木修篁绕石坛

故家本自尚书族元住江南珠浦滨归掩玄关力精进古仙多是姓刘人

闻说延真戴道士年来尘事不关渠松根千岁苓堪食只办焚香礼玉虚

白鹤观中存古堂曾听仙曲奏琳琅抗尘走俗头成雪回首碧霞归思长

楼阁参差照紫霞黄茅冈上羽仙家几时携酒楼中坐醉看金华与玉华

送杨昱归省【六首】

澹斋先生氷雪操舘阁论交三纪余时节相过见诸子爱渠清润比琼琚

两家比屋东西住静夜篝灯闻读书南郡义方真有道每惭衰倦百无如

同官同事复同宗我与而翁道亦同翁有佳儿信麟种回看豚犬但心恫

前年南上省慈亲旋侍严亲近此辰富贵光荣皆外物人生真乐是天伦

塞垣白鴈逐秋回野岸黄花浥露开万里江陵赴慈侍扁舟珍重去还来

鲜桃艶杏春前尽翠栢青松雪後妍七十衰翁无可赠赠渠贞操閲长年

题戴文进湘江雨意卷【二首】

十年放浪湘江客题遍江头绿玉枝今日披图看烟雨秋风霜鬂已成丝

纷驰名利不知劳马首红尘十丈高谁似钱塘戴文进小斋无事玩湘皋

题戴文进竹雪书房【二首】

分栽修竹已成林每到严冬雪积深斋馆相看不曾厌只缘俱有岁寒心

此君高节净娟娟况复瑶华相映妍王子斋居足清兴定知不棹剡中船

题士器竹

峥嵘氷雪岁寒时谁写琅玕赠别离多爲此君贞操在岁寒氷雪有深期

题凝翠楼【二首】

住近东华五云下车尘不断扑帘屏别开楼舘看尘外万叠西山过雨清

妙墨淋漓湿未乾山光林影翠成团渠家高馆偏多趣北苑南宫绕座看

题周汝清梅【三首】

本是阳春第一花皎如氷雪净无瑕自缘不与东风竞故向寒冬作岁华

潇洒江南清渚曲乘春多植傍瑶京旧家只说莲堪爱不说梅花更自清

谁乐明时作冷官羡渠萧散意能安小斋一榻清於水坐与梅花傲雪寒

题曾翬主事竹石图

石上翛翛翠两竿含风泛雪拂云端时平讼简文书静最好秋官署里看

题竹送王时俊左迁云南【二首】

铁石爲心玉雪顔远行巴峡上黔山明时谪去休嗟叹早晩天恩定赐环

冬官郎署过秋官节操真成六月寒万里黔南作迁客清风持赠翠琅玕

失题

渺渺吴江远别离慰情持赠凤凰枝岁寒但保氷霜节栢府松厅处处宜

送马检讨归阆中并寄声李全太守【三首】

几多鹤发京华客荣利关心未肯闲谁似翰林马检讨黑头苦意恋家山

二十余年住两京蓬莱阁下预恩荣衣冠归里何多幸老傍林泉閲治平

尔乡太守吾乡彦爲政心同阆水清料尔到家春亦到劭农正值出郊行

题竹寄一夔【有序】

一夔侍讲自余布衣至仕宦四五十年之交其高洁之操挺然儒林之表也久别在念人行不及奉书旧得夏仲昭中书写竹书此二十八字识向往之意

夔翁又是三年别白发论交重比金万里停云频在望一枝聊寄岁寒心

出京留别翰苑诸公【二首】

身着宫袍拜玉旒东风二月别皇州玉堂学士于今盛一颗明珠不暗投

东岳祠前动别骖归心先已到江南同官敢怨无言赠玉旨丁宁已再三

书驿舟【三首】

二十六年曾过此萧萧芦苇带荒村如今重过头成雪渺渺桑麻雨露繁

风激黄河白浪生画船南下日西明怡人一片萧闲趣两两水禽相对鸣

新桥驿【二首】

九河氷泮绿差差洲渚鳬鷖近不飞夹道如云杨柳树尽舒春色送人归

官船挝皷夜过半起视星河尽转西津吏临流迎下缆人家两岸曙鸣鷄

兴济县【二首】

梦到江南水竹居计程犹是五千余行舟过处人惊讶爲有龙光动玺书

道路相传昼锦归人家竞出看光辉岂知白水青山客不改从来旧布衣

过东昌驿遇邱诚驿丞【二首】

天恩特许蹔还乡忆别乡关四十霜喜见南来好春色柳条将绿到东昌

旧同鱼浦龙洲住岭表移家岁月多今日聊城喜相见匆匆无那别情何

过安山驿有怀蹇尚书

重过安山晓系船东风杨柳蔼人烟同来怅别人何处寒景凄凉记昔年

滞风雨采石有怀尹自道同知【二首】

圣主深恩赐暂归龙河氷泮别京师重来不待榴花节爲报当涂贰守知

谪僊祠下杏花残孤客维舟倚暮寒相好相思不相见满江风雨夜漫漫

荻港

春雨凝寒着杏花春风吹绿上芦芽行人数日江东道次第看山到九华

望湖亭

好风十日迎归棹已历长江及大湖晓上高亭更回首五云直此是天都

题梅与李仲贵【二首】

四十余年归旧里不胜衰薄叹民风一心恬憺无尘累闾巷相看有此翁

归里匆匆欲别难画船春水发江干一枝留赠罗浮玉他日归来共岁寒

题梅赠王澄渊贰守【三首】

分手都门岁月賖思君夜夜梦梅花贞姿一段清於雪不让西湖处士家

銕作根株玉作神耻随桃李混芳尘一从移植青山侧野水疎篱自在春

四十年来金石交枉烦青眼顾衡茅临岐不尽岁寒意持赠罗浮月一梢

题竹与李惩

上泝萧滩下彭蠡官舡十日安如山爲感薇垣李从事聊书淇绿送南还

题梅寄锺天锡宪副【二首】

早属秋官起盛名又随司宼饬边城平生一片氷霜操移向东藩表洁清

故家共住西江上爲托梅花寄远思无限乡园清白意与卿同结岁寒期

赠金华刘实通判【三首】

【刘吾郡进士邂逅河上坐谈久之书此爲赠云】

姓名早见书金榜佐政黄堂又四年自有郡人歌岂弟相知何必上官贤

金华自昔多文献继者何人久未闻胜地良才终不乏及时培养在诸君

府倅官清面带霜庭前种得翠篔簹春来不爱闲桃李只爱清风五月凉

题梅赠杨文昭广东宪使【二首】

白简绯袍宠命新南行一路见阳春明时宪府清於水只许梅花对玉人

华发萧萧铁作冠梅关此去路漫漫凭将使者氷霜操散作炎州九夏寒

赠夏仲昭归省【二首】

科名早列黄金榜书学还趋白玉堂挥洒常看五色笔丝纶阁下染龙香

吴山浙水名天下笔有王维与郑?归到江南写真趣一缄时寄五云边

题竹送周蒙南归【二首】

爲爱周园好竹枝莫因风雨恨低垂岁寒但保氷霜操会有凌霄拂汉时

志人厚积而迟发春花不待秋风吹龙驹一蹶岂足叹鸑鷟重鸣应可期

吴希淳写神

多勤健笔写衰容解使人人识騃翁惆怅无因置林壑秋风霜鬂尚飘蓬

送刘朝宗随州学正【二首】

恳辞玉署投闲散一住浔阳遂十年小郡近连?子国还将文学教英贤

文皇永乐临轩日玉陛传胪升甲科寄语随人莫轻看先生敭历自銮坡

题鴈

渚田秋啄尚可饱江苇夜栖殊未安数声还逐海云去怕有虞人持烛看

题养都指挥思亲卷【二首】

椿隂惨澹荆花拆莫叹阳和雨露偏行道由来自家始人生有志在芳年

西江分阃升贤佐功忆先人百战余移孝爲忠有勋业他年光暎史臣书

晴雨二竹爲江西都挥佥汤节题【二首】

潇洒渭川风日佳展图清气满清怀彩云庭院不相称最称汤家兰雪斋

凤池舍人精八法新来写得雨潇湘数竿清润如苍玉宜寘东皋旧草堂

题竹赠萧令复任归安【二首】

我忆同乡萧县尹人来频问水精宫万里趋朝书上考相逢还恨别匆匆

雪堕关河枫叶丹扁舟南去路漫漫一竿不是寻常赠要看青青傲岁寒

题竹送彭佥事旒赴广东

雨收云净气澄明千尺长空动羽旌持向岭南随使节高风犹是玉堂清

题刘城之梅花【二首】

衣上缁尘四十霜玉华东畔忆家乡年年开到梅花日吟咏疎篱野水傍

窈窕文溪近武山年年春早玉葩繁南平进士北京客常对新图忆故园

题竹送杨仰谟同知【二首】

万里为官可惮赊从来山水说三巴巴西二守清贞操肯愧庐陵忠节家

九河正月未消氷匹马冲寒发帝京不尽同宗临别意题诗相送蜀西行

题竹赠康宜望

永嘉戎幕需贤佐临别殷勤赠竹枝白日青云看高举岁寒氷雪在操持

题萧彦常竹

雨苔緑遍珊瑚石云彩晴开翡翠林好作萧斋傍幽处一编时究古人心

题杨允嘉近画【二首】

碧梧翠竹论清修介石由来君子德盛年学业在操持写向书斋作三益

峄阳嶰谷总奇材别有奇材泗水隈圣治无为用韶乐选材须献大廷来

观猎

四面虞罗三面解凌空羽翮任高翔遂令竹简书仁泽万古殷汤是圣王

寄曾于皋【三首】

暮筵芳酒溢华巵记得临分共论诗流水韶光二十载相思秋鬓各成丝

去年舣棹淘金驿满目苍筠与绦桃惆怅交游总泉下独思江浦有于皋

误下渔舟四十春清波夜夜梦垂纶大纲促罟今无限未信深潭有逸麟

寄远法师兼柬南浦【三首】

经年不到西兰若清论常怀远法师昨日过门阙迎送一编高絶见风期

松云深处敞禅关草坐麻衣多在山应笑东华尘土客白头如雪未能闲

文江江上龙华老一住平坡少出城又是经年不相见蒲庵新刻几篇成

题菜【有序】

吴隐之为刺史食不过菜卢怀慎为吏部尚书待所重嘉宾设菜数葅山谷先生尝题菜云天下苍生不可一日有此色士大夫不可一日无此味曾时升主事出示此图为题二十八字解嘲

落酥芦菔嘉肥嫩野老常将拟八珍此日卿家看图画秋官一味诧清贫

题脊令图【三首】

【汤一源分教苏学将行出此求题幷致赠别之意】

白云原上经行日傍墓曾看草结庐今日都门复相送緑袍分教赴姑苏

故人死别逾三纪喜见传家有凤毛清代闲官得名郡心存忠孝道能高

清泉白石秋风里下上和鸣相共怡比似汤家好兄弟临岐为赋在原诗

题画竹【邹司务赴南京秋官出此索题为赋二絶】

冠绂承恩下赤墀凤池人赠凤凰枝南都昼永文书简展玩时吟卫武诗

太平堤畔是秋官门倚澄湖緑玉湾更出篔簹望天上五云长护紫金山

题竹送任敬让参议【二首】

万里之官欲别难朔风吹送潞河干近河榆柳凋零尽惟有琅玕见岁寒

十载低眉厌郎署清风高起凤凰枝浣花溪畔多乡故为托平安寄远思

题陈知府竹【有序】

吉郡太守陈侯九载之绩奏最上从郡民再留之请增禄复任士奇郡人也且旧与侯同朝相知盖深今侯濒行出此竹索题辄为书三絶句

十年为郡种篔簹富有清风九夏凉太守从来多惠政後人将比召公棠

翩翩五马导双旌金阙朝回合郡迎带得自天新雨露緑筠加倍旧时清

好竹何妨种万竿岂徒惟日报平安此君元有清贞操傲閲氷霜过岁寒

题竹赠杨友文运副【三首】

十年坐判维扬郡令誉芳声特达开惠政及人还未已升官重向广陵来

岁久鹾台吏螙深朝廷选士比南金富饶有道期裨国秪在清贞一寸心

清比篔簹贞比石由来志士有深期殷勤一片同宗意赠向淮南慰别离

石宪使慈夀堂【有序】

江西宪使临漳石公仲玉早孤赖母之训勤学有立自监察御史再陞宪使亷洁寛厚狱无寃滞十三郡之人皆归心焉其母年将八十公名其奉养之堂曰慈夀盖念非母之慈不有今日而愿母之夀则孝子之心虽千百岁不已也士奇江西人又尝与公同朝熟公之事为赋二诗书诸堂中云

宪府从来氷玉操为承慈训岁年深平反日奉谖堂乐全胜西京隽母心

珠翟云冠两鬓霜南州使者侍高堂堂中但祝百千夀日进流霞紫玉觞

题庭循所藏孟端竹

王黻作画天机精健笔所至秋风生偶然貌得丹山凤长擅谢家庭馆清

寄杨少保【二首】

分手东华一月来画船春水奉恩回计程定过金陵去新笋鲥鱼对酒杯

三十登朝雪满簪长风万里称归心白云翠岫江乡趣一路题诗入绣林

题竹送欧阳瀚敎闽县【二首】

故人有子早能官万里曾经蜀道难此去三山近南海讲帷依旧一氊寒

写得淇园修竹枝临行聊赠慰相思清风直节岁寒意别有云霄远大期

题竹送刘顺常教扬州【二首】

扬州繁盛接金陵北贾南商满市垧惟有泮宫清似洗衣冠长日坐谈经

博士之官向竹西一竿聊慰远分携緑阴斋馆无尘杂讲罢新诗取次题

题竹送张凤应县丞

华亭贰令朝回日凛凛氷霜岁暮寒为有一枝清似玉同乡持赠异乡看

荆州太守刘永母挽诗【二首】

喜闻春意回南郡遽报凄风起北堂卧辙攀辕空满路麻衣血泪使人伤

诗书何幸际明时得禄承懽母遽违升堂最是伤心处挂壁犹存旧断机

送佘通判【三首】

烧灯节後发京师春色初回杨柳枝耆老如云待沤渚到官莫过牡丹时

分明一道澄江月照见氷霜銕石心谁谓今人未如古古来循吏只如今

吏胥无复到乡邨諠杂何曾及县门岁岁年年比今日邑人常戴府公恩

题王氏水竹居【有序七首】

王氏之居百年之前名胜所集王杨世好也某童子时及闻先生老长绪论今年七十有八矣乡里前代风流儒雅盖某外知者少矣恐更数年知者加少七诗虽辞旨凡近不能为水竹发其精彩而使後生晚辈与闻故家文献之盛之万一者亦不可无若末篇私愿天将必不靳於吾辈也

家住龙河碧玉湾清风遶屋万琅玕旧闻嵇阮诸才子常聚南园与北园

王园西畔接文溪种竹临溪个个齐剩有山阴三月趣彩毫丽句吐红霓

国初耆俊满西昌文采风流重二王我忆为童随杖舄篔簹谷里听琳琅

最忆琼台太守贤早从林馆究微言寻源曾泝羲文上细论先天与後天

临澴千岁散枝繁又到虹溪几叶孙溪上森森皆玉立只应诗句咏淇园

少日林泉共隐沦披衣扫石荫晴云前年重过嬉游地亲见诗人咏五君

叨禄京华总白颠天恩有典赐归田煮茶亭上伴烧笋更折长竿共钓鲜

题龙士郁竹

甘溪溪上緑猗猗映日含风千万枝最有一枝清似玉春明开向凤凰池

题竹赠陈侍讲复职南京【二首】

寻常去住难为别况是平生心所亲木落天寒岁华暮白头人送白头人

嗟君独去路漫漫聊赠淇园玉一竿莫厌两京频间阔清风将比故人看

题竹寄本清良友【二首】

往岁金陵城里住竹阴相对话同乡蓟门此日看图书却望金陵别思长

莫道寻常修竹枝贞姿白石共幽期南京公馆多闲暇时咏武公淇澳诗

奉和澹庵少保题梅花韵【五首】

昔有故庐鸥渚上东风遶屋看梅花北京二十余年住几度披图倍忆家

万蕊千葩潋灩春彩毫挥洒得天真洛阳花品多堪画不似罗浮迥絶尘

画史皆明造化功清江不与会稽同古今吟咏多高致岂必林家香影中

岁岁阳和独早回含氷缀雪晃晴晖向来止渴人皆重太息调羮事久稀

共爱开花擅早春何分芰带与朝绅玉堂金阁看尤好不但疎篱野水滨

题东禅老僧所藏陈举善小景【并序】

东禅云所上人道行俱高其年踰八望九与絶听闻公同辈行丛林大老也此画洪武三年吾泰和丞会稽陈能举善作极萧散之趣超然絶俗也其人品亦高题诗六人惟于闶余不及识其第一首名经字中常陈丞之父岿然前辈矩度於作中州乐府尤精张小山高弟也第二罗楚材先生初名晋用後易为进德异人授岐黄术孝友端介之行追配古人第三海桒陈先生邑大儒江右学者皆崇山斗之仰罗先生官至德安府同知邓先生官至四川盐运经历二先生皆皦乎氷玉之操之五六君子者当时所谓千人亦见万人亦见者非云所何足以得之而谢世远者七十年近亦五六十年今见而知之者寡矣云所之玄孙宝藏此卷重装潢以求余题既为具诸老大略而系之诗匪曰续貂亦以识慕仰之意云

云所道人飞锡远白云犹护旧禅房向来聚得昆冈玉长向林中起夜光

题梅送王琼玉致仕【二首】

辞荣我羡王琼玉赠以江南白玉花此花开满西昌县江上蒲帆应到家

收敛心情已息机送行更咏白圭诗归来纱帽笼头坐莫遣流尘染素姿

城南茅屋

韦杜城南尺五天东风花柳醉歌前岂如茅屋青松下扫榻焚香抚七弦

题常熟郭令梅

銕作根株玉作葩含霜映月净无瑕海虞县里清香满不比河阳潘令花

题赵琬司业竹【二首】

琅玕竹荫玛瑙石桥门风致自銮坡司成堂上咏淇澳六舘诸生日切磋

贤关一扫榛荆净满目清风翠玉枝成隂结实当自此早晩云霄观凤仪

题廖监正山水

溪上好山青万仭傍山临水结茅堂扁舟载得纶竿过不是吴乡定越乡

题欧阳渤梅

莫叹冷官兼冷地古人忧道不忧贫一经分教繁昌县日对梅花慕古人

题欧阳潘梅【二首】

我家文节宋名臣风节当时表缙绅景仰前修在贤辈莫因词赋托骚人

万里秋风蜀道难绿袍西去作儒官行装祗有梅花卷须共氷霜閲岁寒

题梅送刘子辉博士【二首】

向来三县拥皋比衿佩诜诜喜得师贤关此去虀盐味又学元和韩退之

文江博士故多才爲喜亨衢特达开九载相逢遽相别临岐聊赠一枝梅

题梅寄萧雅容布政【二首】

螺川驿下雨丝丝暮烛维舟话别离满袖春风向江汉南瞻黄鹤不胜思

回首分携四越春江云海树梦频频过鸿聊寄相思字定对梅花忆故人

寄张信都督

十年不见张公面万里桥边住锦城玉帐牙旗拥兵卫清风常对雪山清

题郑中书画像

芙蓉秋水粲奇姿曾折云中仙桂枝縂向盛年观德业春光正在凤凰池

吴兴章郎中母挽诗【三首】

碧桃庭舘四时春珠翟云冠五福身何用瑶池覔金母水晶宫内有仙人

上堂甘旨皆推孝主馈恭勤更让贤八十年华随逝水独留女范後人传

远道孤儿望白云麻衣血泪湿纷纷归来自有终天恸况复啼乌不忍闻

题郭公绪画

一卷苔藓坚贞操千尺云霄挺特姿尚有山林萧散意南行相送寄相思

题杨宗朂所藏赵仲穆小画【二首】

茅屋溪山夐絶尘青松长对老龙鳞高情恐是王摩诘骑马桥南访隐沦

林外青山山下溪白云翠浪晃荆扉画图自是江南趣身恋君恩独未归

挽诗【二首】

诗书世积儗菑畲孝友人传徧里闾清代光华腾五色凤凰池上凤凰雏

荷衣兰袂青松下亲见升平六十春云海忽惊翔化鹤吴淞风月属何人

题周主事马【二首】

五花粲粲雪霜明休讶骐驎地上行定是夜中精彩动上干银汉射房星

紫禁日高仙仗下金羁随处得从容满身云影疑浮动知是天闲八尺龙

题唐临绢本兰亭後有子昂画

祓禊兰亭三月初流传翰墨世璠璵吴兴绘事真兼妙恨不挥毫到舞雩

题武昌陈氏荣夀堂【三首】

高卧烟霞似散仙春秋人羡伏生年闲吹紫玉携黄鹤来往三湘七泽边

九天鸾诰下林皋五彩宫罗绣豸袍荣夀堂中过百岁日持仙醴荐仙桃

坐分天禄荷天恩赐帛年来屡到门但比乾坤祝明圣都将勲业付儿孙

侍游西苑应制【九首】

万岁山连紫禁西承恩吉日许攀跻云霞光动龙蛇刻徧看苍厓翠琰题

琪树隂隂翠不分瑶堦步步入青云泥金壁涌沉檀气先到延和殿里闻

金露玉虹相并立【皆亭名】方壶萧散对?洲【皆小殿名】欲存峻宇千春监长奉鸾舆万岁游

太液波晴属豫游鳬鷖鸂?近龙舟御前应制慙无补但咏卷阿荅棹讴

一片帘泉泻不休别看喷玉出金虬须教流下天津去散作恩波润九州

九曲流泉碧玉清红莲逦迤送金觥洛中胜事循周典共侍宸游宴镐京

频奉纶音近御床圣情无巳念先皇从臣縂是先朝旧叠赐金壶白玉浆

颁来文扇出天恩上有天章训饬频侍罢御筵重拜赐尚书前面独千缗

御廐飞黄勑送归禁中不敢醉驱驰恩深难忘?涘报愿诵豳风七月诗

送龚鐩宪使致仕【二首】

平生心在恤痌瘝一日辞荣出九关袖却向来经济手去循南浦看西山

非才误下钓鱼矶徒遣缁尘满素衣八袠年华双鬓雪同乡惆怅不同归

题玄宗游骊山图【二首】

上马含娇不任扶君王揽辔待齐驱蓬莱宫里三千女独自骊山从乘舆

五队如花出帝城年年扈跸赴华清剑门西畔听啼鸟竟有谁从蜀道行

题梅赠挺孙南京都察院检校

铁作枝柯玉作花精神氷雪净无瑕看图常砺操修志莫忝南州清白家

送陈照磨赴湖广【并引】

四月二十七日宗理照磨赴湖广宪幕来告别小诗二章爲赠并寄意使副诸君子云

青春白晢多才思往往明珠辱赠诗江汉南游五千里锦囊还解寄相思

凤凰山前宪使堂寻常六月凛飞霜堂中使者清於玉黄鹤白云离思长

题竹赠马谨守礼御史

直道而行马御史氷霜节操铁心肝一庭竹色门如洗坐对清风到岁寒

送崇式贰尹後余意未巳更续絶句

贤兄擢桂官朝署令弟哦松向海邦文水仁山多盛事周家白璧又连双

鸿胪卿杨善父挽诗【二首】

家临晋水客燕山晚际明时逝不还乡里到今谈旧德一生高致乐萧闲

积书教子清风满置酒延宾白昼长锦诰封官出身後天恩千岁有【阙】

送敬侄【三首有序】

族叔永闻宰长垣卒於官遂葬焉子孙留居墓侧再世矣其长孙敬重水木本源之念凡再至乡里拜先垄又再谒余於京余嘉之其归也书此赠之

吾家贤宰宰长垣客墓荒凉有子孙六十余年未归得至今源本重深恩

两回南上谒先茔更省同宗上帝京远道驱驰见诚孝诗书慎勿坠家声

文献传家五百龄怜渠北郡久飘零是行好记殷勤嘱清渭无将混浊泾

题东山洞宾【二首】

莫讶征西旧司马平生山水爱幽探白头匡济成何事回首东山巳自慙

神仙只在人间世来往千峯万壑云至道非关有传授他年那得吕岩闻

送刘习之【有序】

庐陵刘习之予老友 嘉会先生之令子也举怀材抱德授广东按察照磨因赋近体七言絶句三首以写别意云

晓辞丹陛出神京一席秋风万里程舟过螺川宁省处乡闾争羡锦衣荣

尊府先朝老缙绅贤郎新榜又登名君今广宪红莲幕月照氷壶分外清

东广迢迢万里余西风落日片帆孤临行不尽同乡谊更写余情在画图

题鵷侄画

员峯涌翠云浮玉盘古洲前颇似之鵷也诛茅好结宇待予解绶共栖迟

集句

酧刘士简【有序】

刘士简集古句爲长诗附其弟鼎见赠鼎来三閲岁矣閟不出近因梁弘秀才追至得一见鄙薄固不足以当所言然其缀辑之意勤矣遂集杜爲三絶句书於写竹之上用酬士简云

无才日衰老常在羇旅中词人取佳句独赠白头翁旧绣移曲折新诗作寄将开缄风涛涌感子故意长文章千古事持荅翠琅玕但令无剪伐日日报平安

诗余

赐从游万岁山词【有序】

宣德三年仲春之日天气清和风尘不作皇上万几之暇驾幸西苑特召尚书学士皆从臣士奇与焉既游万岁山命就御舟游太液池以徧历苑囿之胜羣臣頫伏言陛下宠恩之厚非愚臣等所宜蒙荷上指御舟谕曰以操以济羣卿之力君臣之义欣戚是同圣谕再三奬与过分是日菓茗酒馔之赐皆出天厨之珍加之赉予之厚下暨舆皂均沐洪赐遭逢之幸在古鲜俪敬赋清平乐词十章以识盛事其词曰

御河氷泮禁籞春光满中使传宣陪赏翫西过蓬莱仙苑　内街许骤花?新醅勑赐黄封共侍翠华游豫仰承霄汉恩浓【右一】

五云仙岛海上蓬壶晓红巘丹崖春正好香动玉华瑶草　飞龙翠辇初来翔鸾宝扇齐开圣主乐同贤辅愚臣自愧非才【右二】

广寒宫殿晓驻黄金辇天上彤霞平近眼俯看碧云芳甸　乾坤六合皆春荣光瑞彩津津浩荡云飞川泳甄陶総出皇仁【右三】

碧池千顷湛湛涵天影清似玻瓈明似镜洞见柔条新荇　金鳞翠羽夷犹红桡画桨謌讴何幸盛时多暇共陪太液清游【右四】

凤池龙舸画楫黄金柁亭午虹桥西畔过琼管瑶筝相和　彤亭面面雕栏天光云影盘桓世外银潢玉宇春前丽景清欢【右五】

小山千丈粲玉蕖仙掌鹤桧鸾篁森拱向春逗万年枝上　黄金矫矫蟠龙青岩洒洒轻风口喷汪洋天泽须教大地年丰【右六】

石渠清泚宛转千花里翠勺金莲传玉醴潇洒落红流水　连茵坐饮悠哉流杯饮过还来圣主恩深如海醉教马上扶回【右七】

瑞禽灵兽自古希奇有鸾凤来仪麀鹿伏好似舜庭文囿　传宣特赐奇观山呼拜舞腾欢清世泰和嘉应圣人道合乾坤【右八】

玉京仙境瑞气融春永明主承天天锡庆雨顺风和嘉应　讴謌四海丰年箫韶九奏华筵圣世均调玉烛皇图帝夀齐天【右九】

施恩宣化一统函夷夏端拱垂衣几务暇光被普天之下　簪缨扈从游巡乾坤万物皆新荡荡太平熙皞吾皇万岁千春【右十】

奉夀思贻兄【二首】

皓月当庭照彩灯华筵春透酒如渑昔年把酒记吾曾今日杨园宾客聚夀星相应德星明六千里外独思

兄【右浣溪沙】

春意满堦除玉色梅花照鬂须老子夀年过九九懽娱醉影婆娑不用扶　萧散一尘无绿树青山处士居兄弟别离三十载何如春鴈来时定寄书【右南乡子】

寄夀仲亨兄【木兰花慢】

簪缨四百载记科第有家传羡双玉连枝栢台氷雪栗里风烟逍遥葛巾藜杖傍青山绿竹俯丹泉天赐十分清福人尊八袠高年　一尘不到研屏前彩笔映华牋想菊畔题诗梅边作赋佳趣依然儿孙书香宦业看名家庆泽远绵延望望德星南极夀觞正聚羣贤

夀蹇少卿【满庭芳】

四纪廷臣三朝国老左班领袖官僚手扶红日两度上青霄一片丹诚奉主持恭谨不间纎毫从容处调羮事好补衮更才高　君臣鱼水契龙章凤勑前後华褒看满怀春意富贵无骄嘉庆今年七十梅舒玉香蔼宫袍更百岁康宁夀福长远佐唐尧

夀建安少傅【水龙吟】

一星南极辉光每年腊节明朝见黄封赐酒翠盘仙脯画堂张宴济济嘉宾谋谟耆老文章英彦想从初独禀武夷之秀金榜登高选　早侍九华春殿彩毫挥五云腾绚驱驰扈从东征北讨马蹄行遍身仕三朝手调金鼎芳名驰远愿长年佐辅皇恩帝德百寮冠冕

夀时勉李学士【临江仙】

霁月光风襟度好文章清比琳璆蓬莱山近殿东头论忠献纳鹄立侍宸旒　六十今朝初度日明朝又屇中秋桂花香泛紫金瓯宾筵为夀不住算觥筹

夀黄学士【水龙吟】

好花开到红榴帝城明日端阳届先生夀旦官厨细酒士林嘉会内阁当年七人同事四人今在一人千里外还留鼎足懽相对须醉　不改平生刚介更华发朱顔无改声名事业安荣忧患从前无愧绀雪晨飡黄庭昼咏出尘潇洒碧云冠往来天台鴈荡作人间瑞

归田趣【满江红四首】

春牧

霜鬂萧萧皇恩重赐归田里郊郭外草亭四面青山緑水好鸟好花春似昔同时同辈人无几一布袍棕帽任消摇东风里　芳草岸平如砥垂杨径清如洗散牧处冉冉晴霞飞绮江色比於怀抱净都无一点闲尘滓更小儿牛背有书声清人耳

夏耘

诏归田里长散诞天恩深厚寻早岁钓游之处风烟依旧万物方当嘉会日一年最是清和候畅幽怀缓缓步东皋观耘耨　竹色净槐隂茂荷铺翠葵舒绣农忙际儿子大家趋走频有莺声迎杖屦浑无尘影沾襟袖望水南云似玉光浮笼岩岫

秋渔

七十归来西江上堪游堪钓秋水共长天一色也堪吟啸稳坐木兰渔艇子大儿能网中儿棹小儿自理会爇香炉烹茶竈　苹花渚雪争耀枫叶岸霞相照山无数清比方壶员峤放浪不知天地外萧闲底用元真号听数声长笛白鸥前江南调

冬樵

白首闲居冬风冷偏欺衰老晨光动弥漫院落六花飞绕坐煖茅柴煨芋栗老妻孙子围炉好更儿曹腰斧析枯薪归来早　堦前璐池边缟都总出天工巧石山峯庭下尽成琼岛况是太平丰稔瑞教儿爱护休轻扫看园林一鹤意萧萧寻瑶草

大雪志喜【玉楼春】

【旹甲寅十二月二十日也】

天公预作丰年瑞柳絮梨花纷舞坠九重城阙晃清辉一统山河含淑气　郊原遍是琼瑶地梅蕊稍头春早至未论寅卯太平年且赏嘉祥宣德岁【?云寅年及卯年方见太平年】

初度夕【菩萨蛮】

生朝谢客草草家筵聊向夕绿酒黄柑庆我今年七十三　烛花送喜绕簇连枝金粟蕊小小孙儿也学诸兄跪献诗

九日谒陵【浪陶沙】

庭鞠早含霜又到重阳盈盈白发对清觞囘忆往时文翰侣大半凋亡　纵佩紫萸囊怕上高冈眼昏那见旧家乡但见三陵云气里愁损柔肠

东里续集卷六十二

书东里文集续编後

庐陵杨文贞公即世三十载其所着东里诗文集传於世久矣然才二十八卷耳士君子恒以不得见全集爲憾焉成化七年秋其子尚宝卿?奉使广西爲予言?幼侍先公凡所着作藁皆先兄收兄没诸子姓珍惜秘不发?又忝侍从不能归兹幸归而得之图惟梓传敢以累执事予敬诺焉?既还京师编录成卷六十有二托吏部侍郎叶公与中校正乃以寓予且属序一言予遍閲之跃然曰此当代文章钜公手笔天下之人仰慕想见者也予何敢不力然公诗文旧刻永嘉黄文简公江陵杨文定公序之详矣後生小子何敢置喙於其间嗟乎大羮元酒不资姜桂雅有真味泰山华岳奇峯叠拥不觉其繁玉云行空流丽自然初若无意而能成雨泽被万物此公之冠絶一世予不能不乐爲天下道也故敢僭书于後成化九年岁次癸巳夏五月既望吴郡韩雍拜手书

东里续集卷六十二







别集卷一

<集部,别集类,明洪武至崇祯,东里集>

钦定四库全书

东里别集卷一　　　　　明　杨士奇　撰代言録

视学之碑

朕惟帝王之兴必首举学校之政以崇道德弘教化正人心成天下之材致天下之治唐虞三代之盛率由於兹後世之君其学政或修或否是以政不古若也我皇考圣神文武钦明啓运俊德成功统天大孝高皇帝龙飞淮甸渡江首建学校亲祀孔子日引儒臣讲论经义求古圣人之道身体力行既统有万方即诏府州县皆立学天下士子云集京师复新作庙学於鷄鸣山之阳亲制教条颁布中外又命天下增广生员复其家府州县皆用春秋有事孔子赐以乐舞德教广被海外诸国及蛮夷酋长并遣子入学教化之隆视古为盛朕缵承大统仰遵成宪乃永乐四年三月朔日躬诣庙庭谒先师孔子前期三日雨将事之夕霠云澄霁星纬昭明暨旦天宇穆清旭日鲜丽舍菜于庙退即彛伦堂文武羣臣咸侍左右师儒在席诸生序列堂下命祭酒胡俨等以次讲经成礼乃还夫学以明道也道之体广大光明配乎天地日月而其实不离乎彛伦日用之间孔子明之上以承尧舜禹汤文武之传下以为後世植纲常开太平於无穷而世之极其尊崇礼之者非於孔子有所增益特以着明其道之至大天下不可一日而无也惟我皇考继统帝王尊师孔子举天下皆约之使由於斯道是以治化之盛沦浃周徧薄海内外罔不向风慕义朕景仰弘谟夙夜祗敬思惟继承之道不敢怠遑爰因视学谨叙述皇考所以致隆治化之本勒碑于庙俾我子孙臣庶尚克钦承於千万年永乐四年三月初一日

交址再平定赦罪诏

奉天承运皇帝诏曰天地大生成之德普万物而无私帝王广协和为心统六合而无外朕祗膺天命缵绍鸿基体覆载以子民弘道德而立政乂安惟切夙夜不忘永怀一视之仁敷洽八紘之内咸底绥辑庶答天心况安南介两广之边陲在国朝先诸蕃而欵附久罹荼毒讵忍遐遗其贼臣黎季?父子累杀国王屠夷其宗族横虐民庶蹂躏於邻封遂上侮於朝廷屡内侵於边境谕其悔罪始犹务於包荒稔而弗悛终难稽於援溺肆行吊伐遄举偏师天威震临蚁聚奔溃履鷄翎於平地曾无寸草之横蹈富良如坦途何有一抔之险捣列栅以蹙于醎子穷三穴以极于奇罗殆烈火之燎毛甚疾风之振槁未踰累月尽絷凶渠既解纵其脇从咸抚存其疲瘵祥飈荡除於疠气清霜普肃於妖氛溟海为之清宁山川发其光彩特立交址都司布政司按察司列为郡县俾同中夏之氓化其髦倪悉去南蛮之俗涣号初下舆情翕从独其孽党之心不变狂乱之志不从教令不复生业迯匿薮泽聚啸山林刼杀良民贼害命吏恩德不念悖恶逾深若谓牧守匪人抚字失当陈述所苦敷诉求伸何敢拒违复作凶逆困甚鸿毛之命犹张螳臂以当车遂来虎旅之雄莫救泰山之压卵怜其怙恶秪自取亡除前倡祻首谋之人罪逆深重俱已伏诛外尚念余衆本因愚昧或迫饥穷或为强暴所驱或为奸利所诱事非得巳情有可矜槩而罪之朕实不忍诏书到曰咸赦除之军还为军民还为民各复其业以图自新如巳经恩宥仍复冥顽不行悛改必杀无赦其交址所属军民衙门官吏体朕至仁务隆寛恤毋为严急毋肆侵渔导之趋吉而避凶为之建利而去害使长幼咸遂小大获安官府一切不急之务俱且停罢於戱帝德好生肆覃霈湔除之泽天心助顺宜永坚钦戴之诚改过而善福有必臻非分之恩理不常得咸乐和平之治勉承嘉靖之仁故兹诏谕咸使闻知永乐六年五月初一日

巡幸北京诏

奉天承运皇帝诏曰成周营洛肇啓二都有虞亲民尤重廵省朕君临天下祗率典彛统御之初己陞顺天府为北京今四海清宁万民安业国家无事省方维时将以明年二月巡幸北京命皇太子监国朕所经过去处亲王止离王城一程迎接军民衙门官吏人等於境内朝见非经过去处毋得出境道路一切饮食供给之费皆己有备不烦於民诸司毋得有所进献科扰劳衆布告中外咸使闻知永乐六年八月十一日

册贵妃文

维永乐七年岁次巳丑二月甲戌朔初六日已卯皇帝制曰朕祗承大统仰率圣谟永惟王化之基实系彛伦之重致明禋於宗庙必有相奠之人正内治於宫闱必有协宣之职眷言贤淑礼用褒隆尔某氏懿哲徽明端庄诚一和惠本乎天性静顺合於坤柔率履多仪益谨佩环之节含章有美不忘图史之规惟乃令猷宜膺显册特封尔为贵妃於戱贵贰轩龙既超承於恩命光昭褕翟伫益懋於德华惟孝敬为福之源惟勤俭为化之本惟肃雍以自牧惟儆戒以相成往服训词永膺福禄钦哉

昭容诰文

制曰帝王之治必本於家彛典所书尤详内职眷言淑善宜用叙升尔某氏洵美端庄惠和柔顺本其天性夙表着於德仪祗事宫闱益谨循於图史动必由礼劳而能谦肆显示於褒嘉俾荣迁於名品今特命尔为昭容往服隆恩益勤祗慎

寛恤交址诏

奉天承运皇帝诏曰朕祗膺天命统驭万方永惟覆载之中咸属照临之下心存博爱宵旰惓惓矧交址既属於职方而连岁未臻於休息悯兹困弊之後特敷寛恤之恩庶俾兆人咸沾沛泽所有合行事宜条示于後故兹诏谕悉使闻知永乐九年二月二十五日

蠲陕西山西河南逋税诏

奉天承运皇帝诏曰朕祗膺天命统御万方即位以来轸念黎庶夙夜惓切眷惟陕西山西河南接境边塞供给转运民惟劳勤矧自今年夏秋以来疾疠相仍民滋困悴未臻苏息朕甚悯焉其陕西所属府州县永乐八年以前拖欠税粮并与蠲免故兹昭示咸使闻知永乐九年十一月初一日

即位诏

奉天承运皇帝诏曰朕惟上天生民爰立君主仁育兆庶咸底於泰和统御华夷同跻於熙皥我先皇帝奉天抚运治化高於百王文德武功声教被於四海比缘边警廑龙御以亲征逮及凯还竟鼎湖之升逝遗命神器付予眇躬顾哀疚之方深岂遵承之遽忍宗亲公侯驸马伯文武臣僚军民耆老及四夷朝贡之使俯伏阙下奉表劝进以为天位不可以久虚生民不可以无主长嫡承统国家常经陈词再三沥恳勤切用是仰遵遗命俯狥舆情巳於八月十五日祗告天地祖宗社稷即皇帝位奉祖考之洪佑仰圣神之永图属兹莅阼之初宣布维新之命其以明年为洪熙元年所有合行事宜条示于後

一自永乐二十二年八月十五日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主不赦外其余巳发觉未发觉已结正未结正罪无大小咸赦除之敢有以赦前事相告言者以其罪罪之

一官军幷旗军将军力士校尉舍人余丁人等为事犯罪发遣各处立功哨嘹等项尽行宥免复还职役

一军官有为事被刑及罢闲者除谋逆外其余见在者复其原职巳故者子孙依例承袭总小旗革役充军者各还其原役

一文武官吏军民匠作人等有为事做工及运砖拖石砌城运粮等项者悉宥其罪官吏复还职役军还原伍匠仍当匠民放宁家其风宪官有犯赃罪者不复其职放囬原籍为民当差

一文武官员幷总小旗有为事巳复职役住支俸粮及支半俸者俱照旧支

一永乐十九年十二月终巳前拖欠亏兑未完税粮料豆户口盐粮及有报数在官未曾送纳者尽行蠲免永乐二十二年户口盐粮一年其各处拖欠草束及柴炭俱自永乐二十年十二月终以前蠲免

一自永乐二十二年八月十五日以前逓年亏欠农桑诸色课程仓粮盐课鱼课等项幷倒死马驼骡驴牛羊亏欠孳牲等畜及拖欠芦柴各处纳欠铜钱顔料席麻竹木等项幷追赔珍珠等物未纳各项赃罚赔追未完段匹等件尽行蠲免

一军官为事犯罪发遣各处充军养马种田等项者尽行宥免复职

一各处军民有为事追赔孳生马匹受官府逼迫不得已将男女妻妾典卖与人以致流离困苦莫能自存者诏书到日官司即为赎还毋得托故延缓如女子年长巳成婚者不在此例今後倒死孳生马匹只照洪武年间例追赔

一天下一应税课照依永乐二十年以前旧额徵收不许指以钞法为由妄自增添扰害商民违者罪之

一各处逃移人户悉宥其罪许於所在官司首告发囬原籍复业免其差徭二年其户下亏欠税粮尽行蠲免

一下西洋诸番等国宝船悉皆停止如巳在福建太仓等处安泊者俱囬南京将带去货物仍於内府该库交收诸番国有进贡使臣当囬去者只量拨人船护送其去但系所差内外官员即便回京民稍人等各放宁家

一往迤西赛玛尔堪实喇苏等处买马等项及哈密取马者悉皆停止将去给赐段匹磁器等件就於所在官司明白照数入库马驼骡疋若系官给者仍交还官军民买办者仍给还原买之人所有差去内外官员俱限十日以里起程赴京不许托故稽留

一往云南木邦缅甸麓川车里等处采取宝石等项及收买马疋等件者悉皆停罢其给赐之物发与差来进贡使人顺带回去但系朝廷差去内外官员限十日以里即便起程赴京官军各回原卫着役不许稽留

一各处修造往诸番船只悉皆停止其各处采办铁梨木只照依洪武年间例采办余悉停罢

一但是买办下番一应物件幷铸造铜钱买办麝香生铜荒丝等物除见买在官者即於所在官司库交收若未起运者悉皆停止

一各处买办诸色紵丝纱罗段疋宝石等项及一应物料顔料幷苏杭等处续造段疋抄造纸劄烧造磁器采办梨木板及造诸品海味果子等项悉皆停罢其差去人员即便回京敢有指此为由科歛害民者罪之

一各处闸办金银课除巳煎销见收在官外自今幷前停止敢有不遵法?私自煎销者罪之所差去闸办人员限十日以内即便赴京不许托故稽留但系旧额岁办课银幷差发金银不在此例

一交址采金采珠及采办香货之类悉皆停止凡交址一应买办采取物件其诏书内该载未尽者亦皆停止所差去内外监督官员限十日以里起程赴京并不许托故稽留虐害军民

一各处自为营造采办木植如已起运者随到所在堆垜其未采办者悉皆停止军民各放宁家所差去采办官员人等限十日以里即便起程赴京毋得托故稽留违者罪之

一浙江福建官台山乌峰洞等处有等人民因被府县及闸办官吏逼迫不得已逃命山林出没为盗诏书至日悉宥其罪各还原籍安生乐业永为良民

一陕西四川儧运茶课有己起运者即赴所指茶马司交收未起运者悉皆停止

一各处造作除军需外其余不急之务尽皆停罢今後有司非奉朝廷明文敢有一毫擅自科扰军民者罪之

一逃军逃囚逃匠人等诏书到日为始许一月内赴官自首免其本罪军还原伍民还原籍匠复本业

一逓年为事发去买马当站及充军逓运驿夫皂隶膳夫军伴之类法司即便拨替放回为民不许延缓违者罪之

一有被水旱缺食贫民有司即便取勘赈济

一民间应有事故人户抛荒田土有司即为从实取勘开报以凭核实除豁另行召人承佃中间如系官田即照民田例起科

一军中有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈给凡军民年八十以上者所司给与绢二疋绵二斤肉十斤米一斗时加存恤

一孝子顺孙义夫节妇许所司保勘明白开具实迹奏闻以凭旌表

一军民之中有怀材抱德堪为任用或屈下僚或隐山林所司荐举以礼遣送赴京量材擢用

一凡有军民利病诸人直言无隐

一凡有贪官汚吏蠧政坏法作弊害民诏书到後不即改悔仍前贪虐者许巡按监察御史按察司即便拿问解京

一自後官吏敢有指以催办为由辄自下乡科歛扰害平民者许诸人首告所司即便拿问解京

一诸司官员敢有容隐吏卒弓兵皂隶牢子久占衙门逓年不替专浸润官长起灭词讼说事过钱及称主文等项名色各衙门结览弄法把持官府虐害良善诸人首告其有在按察司及廵按监察御史即便擒拿问罪解京

一法司所问囚犯今後一依大明律科断不许深文违者罪之

於戏军民一体爱人必务於寛弘赏罚有经为国必彰於明信尚赖文武贤卿中外良臣摅乃忠贞匡辅不逮用承鸿业隆国家永远之基嘉惠羣黎广海宇治平之福敷告天下咸使闻知永乐二十二年八月十五日

尊文皇帝文皇后諡号诏

奉天承运皇帝诏曰朕惟自古圣君哲后有大功大德者必有显号徽称以表扬鸿美垂万万年钦惟皇考大行皇帝躬膺天命统御兆民制治保邦隆继述之大孝笃近举远同覆载之至仁神武弘廓清之功圣文广缉熙之化天地宗社享於上华夏蛮貊戴於下舆图充拓旷古所无泰和融液嘉徵毕至海宇乂宁臻于熙皥钦惟皇妣仁孝皇后天禀元圣上配宸严至顺以承天厚德以载物含弘光大端一诚庄隆化理之原笃宗祧之敬宣昭懿范母仪天下神游益远哀慕无穷属兹继叙之初式举尊崇之典谨命文武羣臣稽古礼文议荐諡号大公之义舆论佥同秪告天地宗庙社稷恭上皇考大行皇帝尊諡体天弘道高明广运圣武神功纯仁至孝文皇帝庙号太宗皇妣仁孝皇后尊諡仁孝慈懿诚明庄献配天齐圣文皇后於戱惟神圣配乾坤盖名言之莫罄惟光华同日月着尊仰於不忘敷告臣民咸使闻知永乐二十二年九月初一日

文皇帝尊諡册文

维永乐二十二年岁次甲辰九月癸酉朔初十日壬午孝子嗣皇帝某谨再拜稽首言臣闻惟圣神之德如天地之化至妙莫测至大难名然皇有羲轩之称帝有尧舜之号皆本谟烈表于万年恭惟皇考大行皇帝体天之心弘天之道具大而能化之圣存妙不可知之神统理万邦仁育庶类同乾坤之发育同日月之照临广大而高明刚健而不息扬神武以靖乱宣文教以兴治笃继志述事之孝兼创业守成之勲典章集百王之大成朝贡极八紘而必至道泰时康于兹二纪隆功盛德宜荐尊諡谨奉册宝上尊諡曰体天弘道高明广运圣武神功纯仁至孝文皇帝庙号太宗伏惟圣灵在天昭明有赫垂裕後嗣咸被家国于万万年与天无极谨告

文皇后尊諡册文

维永乐二十二年岁次甲辰九月癸酉朔初十日壬午孝子嗣皇帝某谨再拜稽首言臣闻圣君御极必有圣后如天地日月共成化功虞夏至周逮我皇祖咸得圣助光啓国家懿号徽称万世尊仰钦惟皇妣仁孝皇后上配圣考允孝允仁允钦允诚严奉宗庙协隆化理含弘光大配地承天表母仪於天下垂教范於无穷万方钦戴愈久不忘涂山太任古今一揆谨奉册宝上尊諡曰仁孝慈懿诚明庄献配天齐圣文皇后伏惟圣灵明昭在天弘祚後嗣亿万万年谨告

册立皇后皇太子封宗室诸王诏

奉天承运皇帝诏曰朕惟致理必先正内所以崇王化之基承统必重建储所以厚国家之本乃若衆建宗室式以永壮藩维帝王大经典章斯在朕祗承天叙君主万邦顾兹临御之初方切维新之治念德泽之未究耿夙夜其靡宁而亲王勲臣文武百辟志存爱国咸怀永图屡表摅诚请立皇后建皇太子稽率旧章勉狥衆志巳於十月初八日册立妃张氏为皇后十一日册立嫡长子睿名为皇太子封次子　为郑王　为越王　为襄王　为荆王　为淮王　为滕王　为梁王　为卫王於戱惇叙彛伦自家邦以达于天下巩固社稷隆本支以传于万年用弘仁厚之风永协雍熙之化布告天下咸使闻知永乐二十二年十月十一日

勅五府六部等衙门求直言

朕以菲德嗣承大统君临亿兆顾天下之广庶务之繁岂一人所克独理亦赖文武贤臣相与协力共图康济矧属亮隂之际尤切倚毘之心是以嗣位之初首诏中外旁求直言此皆实意而涉月累旬言者无几夫京师首善之地四方之所视法或有人困於下而不得闻弊胶於习而不知革为国以得贤为重事君以进贤为忠今居官者或廉贪襍处贤否无别其何以望治效典兵者或部伍不实纪律不肃其何以严防御仕者之禄不足而冗食之员甚衆法吏所尚未平恕而罪人或困於深文推之百司之务夫岂皆适於中近者如斯何以法远岂非宪纪不振言路犹壅夫有功必赏有罪必罚贤者必进不肖者必退至公之典朕不敢私卿等皆受朕股肱心膂之寄无以直言而虑後谴君臣同体相与贵诚必嘉谋嘉猷辅朕不逮庶副倚重贤人君子之意故勑永乐二十二年十月十一日

勑谕天下文武羣臣修政事

朕惟天地以生物为德人君以养民为任设官分职简贤任能所以相成其功朕祗绍鸿图仰惟祖宗创业守成之艰难夙夜惓惓体天为治嗣位之初蠲逋负赦有罪不急之务一切停罢慎选贤良共图维新之治期与天下安於太平今天下庶事未尽理生民未尽安斯朕之责亦尔文武羣臣之责尚勉思之咨尔文臣六卿掌国之庶务布政司受任方隅守令典郡邑大小庶官各有攸司其竭忠殚虑以安黎庶铨选必择人赋税必有常礼教必修明兵政必振举刑罚必平恕营缮必撙节凡百政令必勤审度以存恤为心内外相承兴利除害休息以蕃其生劝课以厚其本兴学劝士以正其俗以成其才必使吾民衣食充足礼让成风匹夫匹妇咸得其所斯为称职咨尔武臣都府掌国之军政都司控制一方卫所边圉各有信地其悉心戮力以卫国家简閲训练必公必勤纪律部伍必严必肃器械必坚利城堡必修缮粮茭储峙必足於用廵逻了望必谨以备使奸宄屛迹吾民安於无事其要以抚养军士为本恤其饥寒念其疾苦用之於万全斯为称职至於风宪为朕耳目朝政阙典吏治得失军民利病百官有司孰贤与否悉宜廉察必使官得其人政无不举人咸乐生斯为称职夫君臣一体上下相须朕勉於修德尔尚励於忠贞弼成治化以跻斯民於雍熙泰和之盛不其伟欤朕代天子民恪存戒饬不以小人备任使不以浮费伤财力不以刑法先教化不以贪黩劳士卒尔尚体予至意以副职任惟忠足以事君惟仁足以恤人惟勤则庶事集惟廉则公道存乃若骄淫纵恣朋比用事贪暴掊克渔猎吾民阿谀从事务为容悦庸壬保位无补於时黜陟之明赏罚之公典章具在尔其钦哉故勑洪熙元年正月初三日

郊祀覃恩诏

奉天承运皇帝诏曰朕惟君国之道事天为大事天之实恤民为本我国家圣圣相承太祖高皇帝肇基垂统弘靖万邦太宗文皇帝继志守成德威广被天下无事生民乂安六十年於今矣是皆天地佑祚之隆祖宗功德之盛肆及眇躬获承鸿绪嗣位以来夙夜祗慎上惟天地之重下念生民之艰式严昭事庶臻康济谨於今年正月十五日恭祀天地于南郊股肱助相群工骏奔三灵交悦百顺介祥嘉与臣民均膺庆泽一应合行事宜条示于後

一农桑衣食之本学校风化之原有司宜加劝课在内从廵按御史在外从按察司廵督毋为虚文务臻实效

一祀典神祗皆为保庇生民有司奉祭务在诚敬不许?慢

一天下岳镇海渎及各处山川社稷等坛帝王陵寝先圣先贤忠臣义士旗纛城隍祠庙常须洁净遇有损坏随即修理仍禁约不许樵采牧放

一军民之家有孝子顺孙义夫节妇合该上司审覆明白具其实迹奏闻以凭旌表

一军民有鳏寡孤独及笃废残疾无依之人所司常加存恤依例廪养毋令失所

一有廉洁公正贤能干济之人未曾出仕或屈在下僚许所在官司荐举务得真才实行以凭擢用不许徇私滥举若考验不中或後犯赃罪原举之人连坐

一文职官员自永乐二十二年八月十五日以前有犯罪作办事官及发充吏役承差者并送吏部随才受职但有赃罪者不在此例

一武职官员子孙除应袭外其余子弟果有德行可取才识优长者听所在官司荐举以凭取用

一文武官有因公干在途病故者所在官司即以礼棺歛逓送还家若在任病故家小不能还乡官为依律应付脚力送回勿令失所

一广东珠池及各处官封金银场幷江西饶州烧造磁器官窑仍前禁止外其各处山塲园林湖池坑冶及菓树蜂蜜等件原系民业曾经官府采取见今有人看守及禁约者诏书到日听民采取不许禁约如有原看守之人各还职役

一官员父母有年七十之上家无丁力去任遥远不能就养者许其明白具奏放回侍养待亲终起复就用若不得离职愿分禄於原籍支给奉养者听从其便

一内外文职官员离家年久者许其明白具奏挨次给假回还原籍省亲祭祖

一文职官员年七十之上不能治事者许明白具奏放回致仕若无子嗣孤独不能自存者其有司月给米二石养其终身

一自洪武至永乐年间有充军摆站等项後因保举起复为官或见任或病故或以礼去官皆免其户下子孙补役见任年七十之上筋力衰惫者亦许引年致仕开其军伍

一天下诸司文武官吏俸给每石折支钞二贯五百文近来米价腾涌日用不给除原支本色米外其余俸米每石折支钞二十五贯候年丰粮积再行定夺

一朝廷建置文武官员所以统治军民其间或有官非其人不得军民之心而军民动辄绑缚凌辱有伤大体今後凡有害军害民官吏许被害之人赴合该上司陈告上司不为准理许诉於朝不许擅自绑缚违者治罪若受赃及造反谋逆及逃叛者听绑缚前来不拘此例

一城池之设所以御暴卫民遇有坍塌损坏随即修理合用材料支给官钞买办不许因而生事扰人若有坐视不行修理者听风宪官纠举

一工部成造军器逓年坐????各处买办一应物料多有未纳自永乐十九年以前坐????者悉皆罢免其二十年二十一年二十二年坐????者免其一半以纾民力

一各处岁办芦柴除前蠲免外自今常额以十分为率减其三分每岁正纳七分实纳本色二分其余五分俱照原行折收钞贯每束收钞五贯就送所在官库收贮支用

一各处逃移人户诏书到日即回复业其户下逓年拖欠税粮悉与蠲免仍自复业之後再免税粮差役二年如乏牛犊种子者所司劝谕粮长里长幷有力之家互相给助耕种不许生事扰害其有比先私家债负未还者限三年後一本一利交还不许逼抑索取

一各处全户充军幷全家死絶抄劄人户遗下空闲荒芜田土无人佃种者所司务要设法召人开耕待三年後方徵税粮不问官民田俱照本处民田例起科不许重加科扰违者罪之

一各处卫所官军俸粮近年有因水旱等项民间输纳未足仓无储积以致官军积久不得给用诏书至日各府州县将永乐二十年分拖欠税粮各照当地时价听民折纳钞贯布绢头畜等件就於本处官司收贮仍查勘各卫所官军逓年未关俸粮明白见数挨次将前项折纳物件依原折米数给付官军收用其支给余剩之物储贮别用

一各都司卫所屯田官军今後务依原定分数下屯不许一槩差占失悞农业年终从监察御史按察司比较其间多有艰难办纳子粒不敷今後除自用十二石之外余粮免其一半止纳六石

一各处拘补军役已有定制其有委系丁倒户絶者取具所在官吏执结回报卫所即为转逹该府兵部以凭开豁毋得展转勾扰剥削无辜亦不许指此为由一槩将有丁之家徇私卖放空歇军伍违者各治以罪

一各处孳生马疋旧例每年纳驹一匹中间多有驹不及数者令其赔补积畜年久贫无赔偿者多至失所今听两年纳驹一匹永为定例若两年纳驹两匹量为赏钞以旌其勤

一四川宝宁等府所属茶课其原额官茶自洪熙元年以後皆照洪武年间例办纳价买民茶尽行罢免若官仓见积茶数堪中换马者仍留支用芽茶依当地时价作官吏俸钱支销其不堪换马芽茶明白具奏覆验烧毁免致堆积累民

一各处遇有水旱灾伤所司即便从实奏报以凭寛恤毋得欺隐坐视民患

一旌善申明亭所以劝善惩恶有司常加整点遇有善恶明白书之庶以激励风俗毋徒视为虚文

於戱郊禋致诚所以仰答灵贶阳春布德所以顺体乾元迎导至和发育庶品尚资有位咸懋乃官推其仁爱之诚辅我太平之治诏告中外咸使闻知洪熙元年正月十五日

勅兵部罢朝觐官牧马

今都察院言陕西等按察司官谓今领孳牧马疋太仆寺都司布政司带管提督风宪不无受制等事初羣臣所议本欲便民今思其言诚有未惬朕怀盖国家以禄待仕者使之牧民今以马责其孳牧非惟有失礼待臣下之体且使廉者艰於保其操行贪者得以假此扰民况巳有诏寛恤民间牧马二岁纳一驹岂复於官犹责孳牧纵使各府州县大小官员一一养马总纳不及数千其於朝廷补益几何勑至各布政司按察司及府州县官但有巳领过马匹者就依洪武中钦给官员马匹例给与骑坐不问其孳息未领者悉皆停止都察院题本就付尔观之如勅奉行洪熙元年正月十八日

勑谕文武羣臣求言幷复弋谦朝参

朕以眇躬处亿兆之上御天下之大几务之繁殆难独理是以数诏求言冀匡不逮此朕之实心也自即位以来臣民上章以数百计朕未尝不欣然听纳言之而当即与施行苟有不当未尝加谴此皆羣臣所共知者间因大理少卿弋谦所言过於矫激多非实事朕一时不能无概於心而羣臣有迎合朕意者交章奏其卖直沽名欲寘诸法朕特优容令在职视事不得朝参而自是以来言者盖少岂以为无事可言欤抑怀自全之计而退为默默欤自今冬不雪春亦少雨隂阳愆和必有其咎岂无可言而为人臣者惟念保身亦何以为忠朕之一时不能含容盖未尝不自省尔文武羣臣亦各思以君子之道自勉摅其嘉谋嘉猷凡於国家军民利有未兴弊有未革及政令有未当者咸直言之勿以前事为戒而有所讳庶几君臣相与之义弋谦自明日以後仍旧朝参故谕洪熙元年三月初七日

戒法司慎刑诏

奉天承运皇帝诏曰朕恭承大统为天下生民之主惟我皇祖皇考爱民之仁祗率不怠旦夕思念人命甚重哀矜庶狱惓惓在怀夫刑以禁暴止邪导民於善岂专务诛杀哉故律令之制善善长而恶恶短罚之轻重咸适厥中顾执法之吏不能皆平有虚饰其情傅致死罪而比附谬妄尤甚枉人朕深悯之夫五刑之条莫甚大辟大辟之施身首异处斯己极矣自今有犯死罪律该凌迟者依律科决其余死罪止於斩绞法司并不许牵合傅会昧情失实以致寃滥若朕一时过於嫉恶律外用籍没及凌迟之刑法司再三执奏三奏不允至於五奏五奏不允同三公及大臣执奏必允乃巳永为定制文武诸司自今亦不许恣肆暴酷於法外用鞭背等刑以伤人命尤不许用宫刑絶人嗣续有自宫者以不孝论且人之为非固有父子不相为谋者肆虞舜为君罚弗及嗣文王之世罪人不孥自今惟犯谋反大逆者依律连坐其余有犯止坐本身毋得一槩处以连坐之法古之盛时恒采民言用资戒警今凶险之徒往往摭拾诬为诽谤法吏刻深鍜链成狱刑之失中民则无措今後但有告诽谤者一切勿治尔中外文武羣臣宜端乃志悉乃心畏天爱人务崇寛恕庶有以佐朕父母斯民之治有或违者必罚不贷敷告天下咸使闻知洪熙元年三月十五日

减免山东徐淮税粮物料诏

奉天承运皇帝诏曰朕承大统主宰天下上惟天命之重下念生民之艰夙夜忧劳惟恐一夫不得其所屡诏求言冀逹民隐而山东诸郡及淮安徐州之境频岁旱潦年谷无收民有乏於衣食父母妻子不得相济冻馁呻吟流於道路郡县之官漠不留意而又有科买之扰岂称为民父母之道哉可全免今年夏税其秋粮减半徵收自今年四月以前各衙门一应收买及科派料件除桑穰仍纳外其余未到官者尽行停罢巳到官者从实起解不许欺隐若实无见物而先已虚报在官者亦不许再科於民以足其数虚报之罪俱宥不问其郡县之官务尽抚辑安养之宜毋纵贪刻以重困之庶几副朕悯恤黎元之意故兹诏示咸使闻知洪熙元年四月初三日

勑谕礼部翰林院纂修文皇帝实録

皇帝勅谕礼部翰林院恭惟皇考太宗文皇帝以元圣大德顺天应人君临万邦为神武之主者二十有三年骏扬武功则载奠宗社一清寰宇丕显文教则兴修礼乐崇极治化至仁侔覆载至明配日月上比隆於列圣下仪范於万年甫毕山陵永怀继述仰惟实録未有成书卿等咸逮事先朝职典斯事往集贤俊博稽简书协恭纂修务尽精恳用宣昭我皇考盛德大业光华覆被於无穷其以太师英国公张辅少师吏部尚书蹇义少保兼太子少傅户部尚书夏原吉为监修少傅兵部尚书兼华盖殿大学士杨士奇少保户部尚书兼武英殿大学士黄淮太子少傅工部尚书兼谨身殿大学士杨荣太子少保礼部尚书兼武英殿大学士金幼孜太常寺卿兼翰林院学士杨溥为总裁所有合行事宜条列以闻钦哉故谕洪熙元年五月初四日

遗诏

奉天承运皇帝诏曰朕以菲德嗣承祖宗洪业君临天下甫近踰年上惟皇考太宗皇帝山陵未远廹切哀诚下惟海内黔黎雕瘵未复忧劳夙夜时用遘疾奄至大渐夫死生者昼夜常理往圣同辙奚足悲念惟宗社生民必有君主长子皇太子睿名天禀仁厚孝友英明先帝夙期其大器臣民咸钦其令望宜即皇帝位以奉神灵之统抚亿兆之衆朕既临御日浅恩泽未浃於民不忍复有重劳山陵制度务从俭约丧制用日易月中外皆以二十七日释服无禁嫁娶音乐在外亲王藩屛为重不可辄离本国各处总兵镇守备御重臣及文武大小官员亦毋擅离职守闻哀之日止於本处朝夕哭临三日悉免赴阙行礼皇考太宗皇帝服制仍遵去年八月之令呜呼南北供亿之劳军民俱困四方向仰咸属南京斯亦吾之素心君国子民宜从衆志凡中外文武羣臣咸尽忠秉节佐辅嗣君用永宁我国家生民朕无憾矣诏告中外悉使闻知洪熙元年五月十二日

即位诏

奉天承运皇帝诏曰洪惟天眷国家茂隆景运肇自太祖高皇帝圣神文武提一旅之衆建万世之业太宗文皇帝神功圣德载安宗社弘靖万邦皇考大行皇帝绍承大统奉天子民体祖宗之至仁用辑宁於庶类自临宝位夙夜劳勤甫及踰年德泽覃霈不幸违豫奄臻大渐顾命神器付予眇躬哀恸方殷罔知攸措亲王文武羣臣下至耆老军民蕃夷朝使万衆一诚累表劝进辞拒不获仰惟列圣创守之难俯狥舆情已於六月十二日祗告天地宗庙社稷即皇帝位为政所重以德及人其改明年为宣德元年大赦天下咸与维新所有合行事宜条示于後

一自洪熙元年六月十二日昧爽以前至去年八月十五日以後官吏军民人等有犯除谋反大逆谋叛子孙谋杀及殴骂祖父母父母妻妾杀夫奴婢杀主谋故杀人蛊毒魇魅毒药杀人强盗不赦外其余巳发觉未发觉巳结正未结正罪无大小咸赦除之敢有以赦前事相告言者以其罪罪之

一自去年八月十五日以後军官及旗军将军力士校尉舍人余丁除犯谋叛党恶不赦外其余有犯发各处立功赎罪及降黜充军等项者并送兵部查理复其职役

一自去年八月十五日以後文官除犯贪赃及枉害人命巳发落者不宥外其余有犯发充吏役及承差者悉送吏部量能授官

一自去年八月十五日以後见任文职官员有停罢俸禄者诏书到日仍旧关支

一言路所以广视听达民隐自今朝廷政务或有不便及军民利病或当兴除者许诸人陈言勿有所讳

一农桑王政之本衣食之源有司宜身为之劝务求实效勿事虚文

一安民之道必在守令得人今军民中有行已廉正才堪抚字者许见任官具实荐举朕将亲择而用之不许狥私滥举

一学校贤才之所自出必在师范得人今军民中有经明行修可充教职者许见任官保举而试用之有司宜常加劝勉其生员之家遵依洪武年间恩例仍优免两丁差徭俾得尽心务学以臻成效

一各卫所及守边去处务要城堡坚固兵备严整如法操练

一天下军士累年劳役衣食不足艰难可矜即今一切不急之务悉皆停罢其管军官员宜加意抚恤毋令失所并不许假公营私妄有科歛及私役其力违者罪之

一有被水旱灾伤去处缺食贫民有司即便取勘赈济毋得坐视民患

一官民田地旧佃种人户或全家死亡或丁力消耗以致抛荒有司即与召人耕种官田准民田例起科如果无人耕种者各该纳税粮从实取勘开除毋得洒????抛荒重为民患

一各处闸办金银抄造纸劄坐办靛青除已闸办造完见收在官者差人送部外其余悉皆停罢以苏民力原差官员人等速即回还如有托故稽延者以违制论

一逓年海运漂失及征进抛弃军器等件幷永乐二十一年以前各处拖欠岁办皮翎岁进野味追补胖袄等项悉皆免追其追赔修理永乐二十一年以前试验不堪弓箭弦条如巳完者就於所在官司入库如未完者悉皆停罢

一各处孳生马骡牛羊等畜及北京所属卫所见养永乐二十年征进所获牛羊自洪熙元年六月十二日以前倒死者悉免追赔其征进所获牛羊今後只令军卫有司自行提督牧养原差去管养官员人等即便回京毋致重扰军民

一忠臣烈士义夫节妇孝子顺孙事迹显着者有司具实奏闻以凭旌表

一鳏寡孤独及笃废残疾者有司依例存恤毋令失所及有为事编发为民种田年七十之上孤寡无人养赡者放回原籍依亲

一军户有重役者不分三处五处遇有事故如果户内人丁消耗只倂一处勾丁补役其余悉皆开豁其有丁倒户絶幷同名同姓被人妄报连年勾扰有司从实体勘分理不许狥私作弊害及无辜

一见起在京做工人匠有二丁三丁者放回一丁四丁五丁者放囬二丁六丁以上放囬三丁其单丁应役二年之上者放囬休息内有犯罪被刑剜刺巳成残疾者即与开豁本身差徭全其余生其有无知小人挟讐妄指平民为匠者今後有司宜严加禁止违者罪之

一逓年失班及在逃人匠与免本罪即来赴工依旧轮班如有仍前恃顽不即赴工者所在官司拿解前来治之以罪

一永乐年间为事发各处摆站及充逓运所水夫有年限巳满应替当过三年以上未替者即便放免其余役满未及三年者法司即於囚人内拨替若逓年在逃及未赴役者俱免本罪即赴原发处所应役照例拨替如有仍前恃顽不即赴役者许所在官司拿解治之以罪

一逃军逃囚逃匠等项诏书到日为始许一月内赴官自首与免本罪军还原伍民还原籍匠作人等复还本役

一军民官有贪虐害民者许被害之人赴告于上司及按察司廵按监察御史处陈告不许军民人等擅自绑缚违者罪之

一今後一应罪犯悉依大明律内科断法司不许深刻妄引榜文及诸条例比拟

一凡寛恤恩典及合行政务其有开列未尽者悉遵去年八月十五日以後诏旨施行务惇明信祗守不渝

於戱三圣在天制治保邦大经大法明昭日月垂宪万年惟笃钦承必诚必信尚赖宗室亲王叔祖叔父协心藩屛巩固国家暨中外文武贤臣同德匡辅用臻至理弘建宗社生民悠久之福诏告天下咸使闻知洪熙元六月十二日

尊昭皇帝諡号诏

奉天承运皇帝诏曰朕惟圣神之道不可以名言功德之隆必形诸赞述是以皇有羲农之号帝有尧舜之称国之典常古今一揆恭惟皇考大行皇帝禀睿圣之资备明诚之德正位储宫二十余年至孝通于神明令闻孚于远迩嗣登大宝寅奉鸿图体天之心弘敷惠泽溥昭苏於万彚焕宇宙之一新致治兴化敦尚文雅慎修武事四境无虞天下归仁安於熙皥不幸踰岁奄届宾天四海兆民如丧厥考嗟予罔极之恸属兹继统之初谅惟敬承之心敢後追崇之典谨命在廷文武羣臣稽古礼文议荐諡号至公之道衆论攸同乃於七月初二日祗告天地宗庙社稷奉册宝恭上皇考大行皇帝尊諡敬天体道纯诚至德弘文钦武章圣逹孝昭皇帝庙号仁宗於戱配天惟德尊亲惟孝光华宣着於万年继述尚存於永世布告中外咸使闻知洪熙元年七月初三日

上皇太后尊号册立皇后诏

奉天承运皇帝诏曰仁政之务亲亲为先礼典所崇尊尊为大朕缵承鸿业君临兆庶肆用敦于孝理爰肇正於化原恭惟圣母辅翼先朝昭明内政弘六宫之壼范表四海之母仪深仁厚德施及眇躬隆鞠育之恩广训廸之道劬劳备至以底成立兹方奉天下之至养则必极天下之尊称谨上尊号曰皇太后乃若宗庙之祀礼重相成德化之行始於夫妇用稽国典册妃胡氏为皇后夫国之本在家允属彛伦之重上以厚率下庶臻至理之隆布告中外咸使闻知洪熙元年七月十五日

勑谕吏部申明荐举

勅谕吏部至理之务必先安民安民之方必择守令自昔圣帝明君咸循兹道朕孜孜夙夜以恤民为心而询诸四方民不得所多缘守令非人即位之初首诏求贤今既数月矣荐者无几贤才之生何地无之惟贤知贤各以其类宁有不知者乎荐贤为国事君之义其令在京五品以上及监察御史给事中在外布政司按察司正佐官及府州县正官各举所知除见任府州县正佐官及犯赃罪者不许荐举其余见任及屈在下僚官员幷军民中有廉洁公正才堪抚字者悉以名闻务合至公以资实用不许狥私滥举如所举之人受赃有犯赃罪者倂举者连坐蔽贤不举国有明宪夫天下生民之安否系於守令之得失尔尚慎重简畀以副朕惓惓斯民之心钦哉故谕洪熙元年八月初六日

勑文武羣臣各修职事

朕惟君国莫大於奉天守成莫重於法祖为臣之道莫切於忠君而爱人朕嗣鸿业惟天惟祖宗付畀夙夜祗敬励精思理不敢怠宁今肇岁改元与天下一新尔文武羣臣皆祖宗所简任以遗朕者其必有以副朕之望摅诚秉义茂乃嘉猷以辅予德殚厥智虑勤力不懈以共乃职尔惟懋哉治民者悉心爱民治军者悉心爱军俾咸享乐利用副朕子惠羣生之意尔惟懋哉端乃心慎乃行务忠厚而戒刻薄务正直而戒邪枉毋附下而罔上毋肆已以虐民毋作聪明乱旧章毋黩货利坏名节用光汝绩保禄位於悠久尔惟懋哉君臣相与同德协恭康济宇内用致太平不惟于我国家有赖尔亦有显闻於无穷弗是之率而倍德慢礼纵欲狥私祖宗赏罚之典具在朕不敢私钦哉毋怠故谕宣德元年正月初三日

寛宥交址诏

奉天承运皇帝诏曰朕惟统理之道所重爱民矜恤之仁宜存宥过交址自入职方今二十载数构叛逆以勤王师恶死乐生人情无异趋渊赴火岂其本心?询所由皆缘有司抚绥失当渔夺无厌情不上通泽不下?致其困苦遂生危疑逃避山林啸聚为乱推情盖非得已论罪诚有可矜用霈洪恩悉与湔涤凡交址官吏军民人等所犯反逆等罪已发觉未发觉已结证未结证诏书到日罪无大小咸赦除之其黎利藩僚路文律等本皆归心朝廷曾经任用偶乖一念失误至此今特开其自新之路诚能悔过从善复守臣节悉宥其罪仍授以官及有被黎利等迫胁从逆幷郑公证等党逃避未出者今能挺身来归或赴所在官司自首一体赦宥官复原职军复原伍民复原业诏书到日如黎利等及胁从逃避之徒执迷不悛仍前拒命天讨必加後悔无及今後交址军民人等除合纳粮外其该徵及采办金银盐铁香课鱼课等项悉且停止金银铜铁盐及鱼皆听於境内交易官府勿禁用称朕恤民之意故兹诏谕咸使闻知宣德元年五月初三日

皇子生诏

奉天承运皇帝诏曰朕以菲德祗膺鸿图惟祖宗创业之艰难惟今守成之匪易致勤夙夜罔敢怠遑亿兆之繁殚心於和辑宗社之重永念於继承善庆有源祥应兹协阳德初复长子肇生家邦之本攸隆中外之心咸属宜施霈泽覃被多方今大赦天下所有合行事宜条示于後

一自宣德二年十一月十五日昩爽以前官吏军民人等有犯除谋反大逆谋叛子孙谋杀及殴骂祖父母父母妻妾杀夫奴婢杀主谋故杀人强盗人命不赦外其余已发觉未发觉已结证未结证罪无大小咸赦除之敢有以赦前事相告言者以其罪罪之

一各犯人名下自宣德二年十一月十五日以前见追未完侵盗粮草及一应赃物诏书到日悉皆免追

一逃军逃囚逃匠人等自诏书到日为始限两个月以里赴官首告与免本罪军还原伍民还原籍匠复本业

一各处人户自宣德二年十一月十五日以前在逃者诏书到日为始限三个月之内赴所在官司首告与免本罪各回复业户下逓年所欠钱粮等项尽行蠲免仍免差役一年有司官吏粮里人等抚恤不许取索钱债为由因而生事扰害违者罪之

一军民中有鳏寡孤独者所司依例存恤毋令失所一各处税粮盐粮除宣德二年以前未完者照例徵收其宣德三年税粮以十分为率蠲免三分

一自宣德二年十一月十五日以前逓年拖欠诸色课程盐课茶课各处孳牧亏欠倒死马骡驴牛羊等畜官军骑操领养马骡驴牛羊只倒死者及逓年拖欠芦柴纳欠铜铁顔料胶漆竹木等物追赔未完段匹等项尽行蠲免

一自洪熙元年六月十二日以後宣德二年十一月十五日以前官军及旗军将军力士校尉舍人余丁除犯反叛党恶不宥外其余有犯发各处立功哨嘹及充军等项者并送兵部查理复其职役官调卫所

一自洪熙元年六月十二日以後宣德二年十一月十五日以前文官有犯发充吏役承差者悉送吏部量才授职但犯赃罪者不在此例

一自宣德二年十一月十五日以前见任文武官员总小旗有因事停罢俸粮者诏书到日如旧关支

一军民中有男妇年八十以上者诏书到日所司仍给绢一匹布一匹绵一斤酒一斗肉十斤米一石

一文武官有虐害军民者许被害之人一依大明律自下而上陈告如有所司不理许赴按察司廵按御史处告理如有寃抑方许指实赴京伸诉不许擅自绑缚违者罪之

於戏承序以长用昭万世之传推德及人弘敷四海之福故兹诏谕咸使闻知宣德二年十一月十五日

恤旱灾诏

奉天承运皇帝诏曰朕以菲德恭嗣天位统御兆民夙夜惓惓图惟安利今畿内及河南山东山西并奏自春及夏雨泽不降人民饥窘朕甚恻焉夫上天降灾厥有攸自其政事之有阙与刑罚之失中与徵歛之频繁与抚字之不得人与永念其咎内疚于心思惟感通之道必广寛恤之仁庶天鉴之旋灾为福所有合行事宜逐一条列故兹诏示咸使闻知

一南北直隶府州县幷河南山东山西三布政司凡灾伤去处人户自宣德七年十二月以前拖欠夏秋税粮户口盐粮及官军屯种子粒悉皆停徵其拖欠各色课程盐粮幷各衙门见坐????买办采办诸色物料等项及亏欠孳牧马驴牛羊牲口悉皆蠲免仍免其今年夏税军民乏食者所在官司验口给粮赈济如官无见粮劝率有粮大户借贷接济待丰熟抵斗酬还

一被灾之家优免一应差役一年官吏里老用心抚恤毋令失所

一户部礼部工部等衙门逓年坐????各处买办采办诸色物料顔料药味香料金银箔油漆等项及茶蜡桑穰糖蜜牲口乾鱼一应厨料幷造办菓品等项但系宣德六年十二月以前拖欠未完者悉皆蠲免

一各处追纳加倍商税课钞除纳完外但系宣德五年十二月以前拖欠者悉皆蠲免宣德六年至宣德七年终拖欠者减半

一各处都司卫所幷各太仆寺苑马寺该追倒死亏欠骑操孳牧马骡牛羊驴疋但系宣德七年十二月以前者悉皆蠲免

一後军都督府及工部坐????军卫有司采运柴炭芦蓆但系宣德六年十二月以前拖欠未完者悉皆蠲免

一户部逓年坐????军卫有司采打秋青草束但系宣德六年十二月以前拖欠幷照例折钞者悉皆蠲免

一工部坐????各处采运木植其见在山塲堆垜者令所在官司如法苫盖毋致损坏见在水次者陆续起运前来

一法司及各处见追犯人金银段匹米钞草束竹木等项除正赃不宥外其赔罚及追者俱减一半徵纳草束浥烂及失火延烧者悉皆蠲免

一各处抄造及买办一应纸劄但系宣德四年十二月以前悉皆停徵

一各处逓年拖欠税粮但系宣德六年十二月以前拖欠未完者悉皆蠲免

一宣德六年十二月以前各处拖欠课程盐课者悉皆蠲免

一在京在外都指挥指挥千百户镇抚旗军有住支俸粮者诏书到日悉皆如旧关支

一直隶令廵按监察御史在外令按察司审察军民衙门刑狱有寃抑者即与伸理不许因而纵放有罪其见监罪囚除谋叛谋杀祖父母父母妻妾杀夫奴婢杀主人命蛊毒魇魅毒药杀人强盗杀人及偷盗官粮外其余罪犯并与寛免一等科断

一逃军逃匠诏书到日限两个月内许令赴所在官司首告与免本罪军还原伍匠仍当匠

一失班人匠俱免罚工令其仍旧轮班後不为例一各布政司按察司府州县等衙门官各要连名举保贤良方正一人起送吏部量才擢用

一诸司官吏有贪酷害人及闒茸者直隶令巡按监察御史在外令按察司审察奏来以凭罢黜其按察司官贪酷害人及闒茸者从廵按御史审察奏闻

一中外比年冗官过甚虚费廪禄无所禆益在内令吏部都察院在外令布政司按察司廵按御史及府州正官公同於添设官员数内斟酌其职务繁简量留在任余悉送回吏部不许托故在任仍前冗滥

一各处近设抚民官本为安民自其赴任并无上言民情利病者且闻於民无益有损诏书至日悉令回还吏部如其中有清廉干济旧官所不及者许其亲临上司保留在任起送旧官回吏部仍具奏闻

一朝廷差去内外官员人等务要体朕爱民之心谨守礼法不许在外生事需索百端扰害军民今後敢有违者从廵按御史按察司具实奏闻处以重罪坐视不言者罪同宣德八年四月十五日即位诏

奉天承运皇帝诏曰我国家膺天明命统理华夷奄甸万姓于兹七十余年仰惟祖宗肇造之功守成之道?模弘远光昭万世惟我皇考皇帝以至仁大德统承之率循宪章恢弘政化方期家国永底雍熙不幸奄兹遐弃肆予眇躬祗奉遗命於宣德十年正月初十日即皇帝位付畀攸重兢惕惟深允惟神天之典惟敬斯承生民之衆惟仁斯保阜成之绩惟勤惟俭乃克有成顾予凉薄勉怀永图尚赖亲王宗室益修藩屛中外文武羣臣宣力効忱以副委任以惠我苍生用臻富庶跻于泰和其以明年为正统元年与天下更新一应寛恤事宜条示于後

一自宣德十年正月初十日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗人命不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之

一自洪熙元年六月十二日以後官军幷旗军将军力士校尉舍人余丁人等除犯反叛党恶土豪人命不宥外其余有犯发遣各处充军立功及哨了等项者尽行宥免复还职役

一署都督佥事事都指挥署都指挥佥事事指挥悉与实授凡在京优给故官儿男仍於本卫所关支俸给

一文武官吏旗校军民匠作人等有为事问完见做工运砖运粮等项及鎻镣工匠不关粮赏常川做工者悉宥其罪官吏复还职役犯枉法赃罪者罢归为民军还原伍匠仍当匠民放宁家

一文武官员幷总小旗有为事已复职役住支俸粮及支半俸者俱照旧关支

一自宣德十年正月初十日以前逓年亏欠农桑诸色课程户口盐粮盐钞及岁造拖欠幷追赔段匹纱罗紬绢等项倒死马驼驴骡牛羊亏欠孳牧等畜及未纳各项赃罚冒支官钞偷盗官粮及中盐罚纳钞贯追赔未完段匹等件尽行蠲免

一内府各监局逓年????办物料工部等衙门修造军器乐器船只等件幷一应采办买办生漆银朱皮张竹木柴炭等项逓年拖欠屯田子粒及鱼油翎毛青碌铜铁顔料桑穰席麻竹木芦柴岁进野味及买办追赔胖袄袴鞋试验不中弓箭及弦幷漕运漂失粮米军器等件悉皆蠲免如已办在官者野味解京其余就於所在官司仓库收贮

一天下一应课程及门摊等项俱照洪武年间旧额徵收不许指以钞法为由妄自增添违者罪之其有湖泊坍塌淤塞等项及人户消耗亏欠课程者从实查勘即与开豁

一各处诸色课程旧折收金银者今後俱照例收钞一各处买办诸色紵丝纱罗段匹及一应物件幷织造段匹抄造纸劄铸造铜钱烧造窑器煽炼铜铁采办梨木板及各处烧造器皿买办物料顔料等件悉皆停罢其差去内外官员人等即便回京违者罪之

一各处闸办金银朱砂铜铁等课悉皆停罢将坑冶封闭其已办完见收在官者金银朱砂就令差去人员管领来京铜铁於所在官司寄库差去闸办内外官员人等即便回京不许托故稽留若系洪武年间旧额岁办课银及差发金银不在此例

一各处造作除军需外其余尽皆停罢今後非奉朝廷明文一毫不许擅自科扰军民违者罪之

一各处打鹰及打捕鸟兽采取虫鱼花草果木山石之类诏书到日悉皆停罢差去内外官员人等即便回京所占用官军各回原卫所管事着役民囬原籍当差不得稽留违者罪之

一各处孳牧马骡驴牛羊等畜及北京河间保定等处军民见养征进所获牛羊诏书到日即令军卫有司提督牧养原差去管养内外官员人等即便回京毋得托故在彼生事重扰军民

一惜薪司光禄寺等衙门原差派柴炭芦苇荆条等项自宣德八年十二月以前拖欠未完者悉皆蠲免宣德九年正月以後悉减半送纳内官等监局坐????土茜草暖桦皮及桦木等件悉皆停罢

一各处宣德九年被水旱去处取勘的实将税粮及屯种子粒尽行蠲免缺食贫民有司量给米粮赈济

一民间因有事故人户抛荒田土即从实取勘开报除豁税粮另行召人承佃如系官田即照民田例起科

一各处抄没官房及没官牛只年远倒塌及倒死者所纳房钞及牛租取勘明白即与除豁

一各都司卫所下屯军士正粮子粒一十二石给军食用不必盘量止徵余粮六石附近军卫有司官仓交纳

一各处逃移人户悉宥其罪许所在官司首告回还原籍复业免其差徭一年其本户亏欠税粮等项尽行蠲免

一逃军逃囚逃匠人等诏书到日为始许两个月内赴官自首与免本罪军还原伍民还原籍匠复本业其人匠有因在逃问发充军当匠者一户止存一名当匠其余放免

一各处原编轮班人匠内有一年一班者今後江北人匠照旧轮班江南人匠俱以二年轮一班其各监局在逃诸色人匠为无正身有勾户丁二三名当匠者止令一丁当匠其余放免但是该发充军行提未到者悉皆宥之

一在京做工军夫照例更替候营造山陵毕日悉皆放回

一见起在京做工人匠除选带家小幷把总高手与应用营造山陵人匠及该轮班上工者存留外其余尽数放遣仍照旧轮班不许指以朋合编班为由一槩拘留若高手人匠及各色人匠果有年高者亦即令放遣其见在做工失班罚工者免其罚工止当正班满日放回违者罪之

一自宣德九年以前各处凡承勑旨及勘合起取军民人匠悉皆停止如已行在途亦令回去军还原卫所民还原籍

一军官为事去年冬曾随大驾出关巡边例应调者免调悉令放回原卫所

一各都司卫所自洪武年间至今差去勾军不回官旗人等限两个月以里赴所在官司首告悉免本罪令各回原卫所管事着役

一逓年有犯罪发去摆站及充逓运所夫膳夫军伴等项役满者即便放回违者罪之

一差出买办造办采办内外官员人等有在各处私占官民田地及起盖房屋隐占军民诸色人等作打捕户养户名色使用者诏书到日官民田地各复其旧房屋入官隐占之人俱复本役违者治以重罪

一宣德十年正月初十日以後官吏人等犯罪充军者止终本身

一农桑学校有司宜加劝勉务求实效勿事虚文一军民有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈济凡军民八十以上者所司给与绢二匹绵二斤酒一斗肉十斤时加存问其有为事编发为民种田年七十之上孤寡无人养赡者放回原籍

一各处有孝子顺孙义夫节妇开具实迹奏闻以凭旌表

一官员军民之中有怀材抱德或屈於下僚或隐於山林所司以礼荐举赴京量才擢用

一凡军民利病许诸人直言无隐

一各处军民有为追赔孳畜税粮等项被官司逼迫不得已将男女妻妾典卖与人者诏书到日官司即为赎还如男女已成婚配者不在此例

一法司问拟罪囚今後一依大明律科断不许深文违者罪之

一各处军民匠役人等有因饥窘及受官司逼迫不得已逃窜山林或啸聚为非者诏书到日悉宥其罪令各复业着役免其差役二年所司善加优恤不许生事扰害违者罪之

一各处边将及军卫头目务要抚恤军士严饬武备谨守地方其有功及怠事者具申朝廷以凭赏罚

一有司官吏务要公勤廉慎爱恤百姓不许阿附势要辄有科扰亲临考察官员务求实迹以辨贤否如有狥私枉法颠倒是非者必治以罪

呜呼自古生民获福咸由君臣同心同德图厥成功亦罔不在初尚协嘉猷以隆邦本诏告天下咸使闻知宣德十年正月初十日

上两宫尊号封诸王诏

奉天承运皇帝诏曰朕以眇躬嗣登大宝稽古帝王致理之要亦惟尊尊亲亲表正大伦封建宗藩巩固王室厥有彛典万世攸同仰惟圣祖母皇太后大德格天锡之全福以济我国家保佑朕躬圣母皇后协相先朝用植邦本徽音嗣着大典攸崇谨上册宝尊圣祖母皇太后为太皇太后圣母皇后为皇太后复念本支实资藩屛今册封弟　为郕王平阳王　嗣封晋王保宁王嗣封蜀王其余郡王应封袭者次第颁封於戱崇孝敬以隆天叙之尊敦宗室以重维城之寄爰推仁泽咸及庶邦所有合行事宜条示于後诏告中外悉使闻知一各处宣德七年十二月以前拖欠税粮及一应钱粮草束除起运实数幷见送在官者就於所在及起运所至仓分收纳其未徵及未纳者悉皆蠲免

一各都司卫所官军今後除哨嘹备御及屯种操练幷有勑旨及明文差调外其余一军不许私役一毫不许擅科若有指以差调修理为由私役种田及采打木石烧造甎瓦等项擅自科差者令廵按御史及所在按察司官廵察具实奏闻悉治以罪

一公侯伯亡殁其子孙例应袭爵者吏部兵部取勘奏闻即与承袭不许稽延

一各处总兵镇守备御都督都指挥及都司掌印都指挥自宣德元年以来不曾陞用者各具实迹以闻量才擢用

一凡军职子孙弟侄除应袭外其余果有精於兵略武艺者许所在官司举送兵部试验擢用

一自洪熙元年至宣德十年正月初十日止军职有为事发做为事官及降除幷降充总小旗者悉复原职其犯反叛者不在此例

一文职官员年未及七十老疾不能任事者皆令冠带致仕免其杂泛差役

一各处卫所军士事故该勾补者若丁尽户絶幷山後等处人民挨无名籍等项已经三次保勘无凭勾解者军卫有司即与开豁不许假此为由故意展转扰害良善违者罪之

一比先有为事文武官吏军民旗校人等发交址充军在逃及散漫不曾首告着役者许赴所在官司首告就於附近卫所收操

一各处有缺食军民人等不得已相聚为盗强夺人财物及揑造妖言诱惑平人骗要财物者诏书至日悉宥其罪军还原伍民还原籍今後若不改悔仍复聚集为非俱照原犯罪之其已拿解在官者不在赦例

一大同见养羊只该部取勘见数交付所在官司暂且收养仍开报光禄寺陆续取用原管牧放内外官员军民人等各回原职役

一水旱灾伤之处并听府州县及廵抚官从实奏闻朝廷遣官覆勘处置并不许巧立名色以折粮为由擅自科歛小民金银段匹等物那移作弊侵欺入已违者罪之

一各处山塲园林湖池坑冶及花果树木等件原系民业曾经官府采取见有人看守及禁约者自今听民采取不许禁约其看守内外官员军民人等各回原职役

一北京及山西宣府所属地方产木山塲除山陵禁约外其余去处听人采取仍依旧例抽分不许妄自增添违者罪之

一各处总兵镇守官等处自宣德十年正月初十日以前有勑旨采取及造办买办一应进用物件悉皆停罢

一今後鹰犬及珍禽异兽等物不许进献

一自今各处总兵镇守备御等官并不许指以进奉为名擅自打围飞放蹂践禾稼扰害军民违者罪之

一民匠比先为因在逃编发武功三卫充当军匠者待营造山陵毕日仍充民匠就於在京居住依例轮班

一各处平民有被人挟讐妄报为匠及医士厨役等项名色幷妄指同名同姓为军者虽见有该部文书坐取有司即与审勘开豁不许一槩朦胧妄报违者罪之

一府州县官有廉谨公正能恤民者亲临上司宜以礼待仍具其政绩来闻以凭陞擢

一凡诏书内寛恤恩典及合行政务有司当一一遵行不可作疑生事刁蹬失信於下违者必罪不宥宣德十年二月初十日

太皇太后谕二兄书

太皇太后致书长兄彭城伯张?三兄都督张昇吾起於寒微叨蒙国恩荣及祖宗显受褒宠诸兄嗣膺重爵厚禄合门富贵与功臣等此皆列圣天地之赐也顾岂常有汗马之劳哉夫受非分之福宜存非分之虞古之人有言知足不辱知止不殆可不思保全永远之道哉吾不幸仁宗皇帝早逝长子宣宗皇帝又继逝矣今长孙皇帝以幼冲嗣大宝内间保持辅翼实系於吾夙夜兢兢如执玉如捧盈不遑宁处惧弗堪负荷上负宗庙圣灵及辱我先人因念外家欲令皆善二兄同气至亲可不体吾之此心哉尚其循礼度修恭俭以率子孙家人俾咸慎蹈毋作愆过庶以光国家之荣命而吾先人之祀亦永有依赖矣勉之哉勉之哉二兄自今惟朝朔望公朝有攻议悉勿预闻惟二兄其亮之宣德十年二月十五日

勑谕吏部都察院因灾考察官员

朕自嗣位以来夙夜惓惓上体皇天仁民之德广施寛恤之政而今万物长育之时天久不雨又间有水潦蝗蝻深轸朕心?厥所由咸谓牧守之官未尽得人贪虐暴刻所在有之及命官考察又或狥私捷於科徵巧於谄事者率以为熊勤於抚守廉介自守者以为不称公道不明人怨弗恤所为如此何望和气之应尔典铨选之官任风纪之职独不思为国家生民虑乎今直隶府州县官从吏部遣官及廵按御史考察务在广询细民不许徧狥粮里长老人扶同之言以昩至公若考察得实贤才者悉留在职具名奏闻不才者就起送吏部照例发遣其布政司按察司堂上官从吏部都察院考察属官从廵按御史按察司考察今後方面及郡守有阙仍遵皇考宣宗皇帝勑旨举保不许故违有犯赃罪倂坐举者尔等其钦承之用副朕恤民求治之意故谕宣德十年四月二十六日

勅谕行在吏部选举御史县令

勅谕行在吏部风宪者朝廷耳目之所寄纲纪之所由振也在外按察司缺官已有推举之令在内监察御史尚多缺人今後令在京三品以上官各举一员除见任县令不举外其余尔吏部精加体访必得廉洁公正明达事体详慎平恕具名奏授如授官之後但犯贪淫暴刻及庸懦闒茸并罪举者凡亲民之官县令最切必得其人庶民乃安自今各处知县有缺令在京各衙门四品官及国子监翰林院堂上官各部郎中员外郎六科掌科给事中各道掌道御史各举一员尔吏部亦精加体访必得廉洁公平寛厚爱民者具奏除授如授官之後但犯贪淫暴刻及罢软不胜任并罪举者盖荐举虽命庶官而选任专委吏部必公必明必审必慎毋苟徇私情纵容滥举以取罪愆庶几副朕求贤图治之心钦哉故谕正统元年十一月二十六日

勅谕文武羣臣修政事守祖法

朕祗承天命统御天下亦惟文武羣臣相与协恭用臻至理夫所治天民所相天工其大经大法皆祖宗建置永笃钦承罔敢踰越惟尔羣臣执德以廉为要廉者发之公而政得其平治人以仁为本仁者施之厚而下得其所忠以奉国敬以勤事古之良臣率由斯道其朂之哉尔克由斯道尚慎乃终有或违者务改厥行庶熙汝绩用永嘉誉其朂之哉尔不恭命而熊者或惰违者益肆明有国法幽有鬼神可不戒欤钦哉毋怠故谕正统二年正月初四日

勅谕公侯伯五府六部都察院等衙门正官因灾修政

朕恭嗣大统夙夜祗勤惟天惟祖宗付托之重不敢怠逸比年以来停罢一切徵歛除逋负薄刑罚所冀四方咸遂生息今岁以来灾沴数见京畿尤甚自三月至五月亢阳不雨甚伤农麦五月中至六月连雨不止河决堤防渰没田稼城中倾塌官民庐舍亦有压溺死者深用兢惕洪范咎徵皆由人事盖朕不德之所致也其听纳之弗审欤谗佞之弗识欤政事之臣有颇僻欤辅弼之臣失其职欤何灾异特甚乎近也循省厥由用图善政尔等皆与国同体岂当默默坐视而弗思弗勉乎自今其体朕心以敬天爱人为心毋懈夙夜夫持廉戒贪者善身之本致公絶私者善政之要勿谓可欺神鉴孔昭勿谓无害天应可畏钦哉朂哉往务善政庶几以回天意以固宗社生民之福尔亦尚有利哉所有合行事宜条示于後该载未尽者悉具奏闻故谕

一吏部擢用官员宜精选贤才者任之或罢輭无能或老疾不堪平昔行止不端谨者悉皆罢去承差知印吏典人等亦宜精详考察贤否但是贪汚及庸懦无能并不谙行移者悉皆罢去不许循私滥用糜廪费禄

一各衙门文职官员洪武年间量事繁简设官理办俱有定额永乐年间为因营建北京事务繁多所以额外增注自朕即位以来一切不急之务悉皆停之而冗官或以微事占身坐食俸禄况北京运粮艰难亦宜撙节自今悉照洪武年间诸司职掌官额选其廉能者存留其余悉送吏部改除如无缺员照依永乐年间事例放回宁家有缺员挨次取用

一朝廷简任贤良共造民福方面官及府州县正官已令大臣及五品以上官保举从吏部审察然後用之保举者必须考其实行审察者必须处以至公敢有狥人投托以公废私以不肖为贤举主及吏部官皆治以罪自今在京在外官员未及两考者不许举保违者罪之

一凡实徵一应钱粮虽有定额然各处水旱灾伤不一当体念民情差人踏看明白具奏开豁不许固执及畏干系展转行移因循不决贻患於民

一正统二年十二月终以前拖欠一应钱粮等物已有诏书悉皆蠲免今闻各处官司指以起解报数在官为由一槩追徵甚至有以宣德年间拖欠者亦行追?致使小民穷窘逃移失所户部即为申明不许重徵如有粮里实於小民徵过未起运者即令如数给还违者罪之

一永乐年间因钞法不通令民照口数纳钞支与官盐近年钞法通行民纳盐钞如旧盐课司十年五年无盐支给民人纳钞艰难宜减半收钞以苏民力及宣德年间亦因钞法令收闒房及车辆钞贯今钞法已通悉减半徵收

一各衙门买办造办及追徵一应物件应优免而未优免深为民害者一一追?具奏定夺

一各处有解纳紵丝布绢顔料等项者随即辨验收纳不许刁蹬留难仍查逓年追纳物件未完及系急用者一一条奏定夺

一各处管军头目廉干者少贪虐者多以致军政不修往往军受其害逃窜数多是致城堡乏人守备其见在管军头目务令廵按御史及所在按察司官遴选堪任者用之其余不堪用者令其就於本卫守城带操以听调用勿令管事庶几军不逃亡城守有备

一军职官员洪武年间各卫所皆有定员今为军职官多额外添注如沿海沿边少粮卫分百姓运粮艰难今後多余军职止许於有粮去处添注庶几供给利便无粮去处不许添注

一在外卫所操练军士头目多不用心并无实效都察院其行各处廵按御史按察司官严加操练务要征调得用若仍前怠慢无实效者并风宪官一体论罪各处城池颓塌者亦督令於农闲时月军民相兼修筑不许违悞

一管军头目及在外各卫指挥千百户多不用心抚恤军士或尅减月粮或占据私役或纵容在外办纳月钱或横加虐害骗要财物以致军士逃窜队伍空缺甚非朝廷抚养军士之意今後再不悛改听监察御史给事中体访的实具奏拿问

一三法司锦衣卫见监重囚中间或有鍜链成狱或以文案为据而其情有可矜法有可疑者具奏定夺今後问囚犯人及在外问成解来犯人伸诉寃枉或调送别衙门或多官会审须要从公推问实情不许狥私拷打逼勒招认符合前问官吏自已推托利害以致寃枉人违者必罪不赦

一今後一切祥瑞有应称贺者止行在京衙门不必行移各王府在外文武官及土官衙门即今见有来进祯祥表文者礼部即行文沿途止之庶免劳人

一做工人匠务要抚恤得人????役公当勿令失所一各衙门一应公文当依程限完结凡解军解囚一应差使人员到来所司即为查理明白发遣回还不许迁延刁蹬今後敢有仍前作弊刁蹬留难者御史给事中体访具奏其司务幷首领官吏并治以罪不恕

一五军都督府堂上官多不用心整理军政亦不行用心打点文书一应行移纵容首领官吏通同作弊遇有袭职替职及公干等项人员到来刁蹬留难百般需索以致人难自今不改前非听监察御史廵察具奏拿问

一都察院为朝廷耳目风纪之司必能考察百僚扶植善良纠正奸邪伸理寃枉然後为称若不能持正秉公而任情恣意阿附以致贤否混淆贪廉不辨寃枉不伸者祖宗之法具在朕不尔私

一朝廷置给事中出纳命令封驳章奏举正欺弊职任最清要自今宜体朝廷选用之心必公必正必廉必勤知无不言言则必当务存大体以扶善抑恶使百官有司知所敬畏然後必能尽职而依阿从事苟且度日废弃职掌或狥私交通肆为欺弊负国家之任使者事发必罪不宥

一在京在外官员皆受国家职任凡公正廉勤者陞迁贪虐怠慢者黜罢朝廷自有公论自今各宜勉力以仁义存心以公勤从事若不能自勉专务背公营私阿附投托贿赂交通朋比为非者国典具在悔将难追

一凡军民一切利病及今可以济时恤患除奸革弊之事诸人直言无隐正统四年六月二十二日兖国复圣公新庙之碑

朕惟圣贤之生皆天以为世道生民计非偶然也虽天处之有不同而圣贤求所以仰副天之意者则一心也孔子之道原於天而承於尧舜禹汤文武周公孔子不得位则惓惓於推明斯道立教垂世以副天之意盖周公而後必有孔子而後帝王之道明君臣父子之位正尊卑内外贵贱之辨着虽斯理在人心皆固有之然非得孔子之教则不能以皆明明之有浅深世道所以有盛衰之不齐也向微孔子之教斯世斯人几何其不沦於夷狄禽兽此孔子之道所以为天下国家者不可以一日无也三千之徒孔子独称顔子好学独告以帝王为治之大法使孔子居尧舜之位则顔子稷契之伦也圣贤之不得位与年皆天也而使之得以为天地立心为生民立命为万世开太平有以仰副天之意亦天也君子曰圣人之藴微顔子殆不可见发圣人之藴教万世无穷者顔子也嗟乎孔子其太和元气顔子其四时之春乎非春其何以见太和之发育也曲阜故有孔顔庙祀我皇曾祖太宗文皇帝既新孔庙而亲制文书石朕嗣统之七年爰新顔庙有司请文书石并系以诗曰巍巍宣圣道配乾坤化流天下光阐人文?矣兖国刚明纯粹荡荡圣域深造精诣爰勤四勿以复天理以居广居进进无止大经大本一出于天惟圣诚明顔得其全礼乐之授王佐之期凤鸟不至圣贤侧微作范立教永淑来世报德暨功代谨秩祀东瞻鲁邦生之所都神灵在天亦时来居既作新庙爰祗祀事弼佑皇明千万亿岁正统六年十一月初四日

观天之器铭

粤自大圣体天施政敬天以心观天以器厥器伊何璇玑玉衡玑象天体衡审天行历世更代垂四千?沿袭有作其制寝备即器而观六合外仪阳经隂纬方位可稽中仪三辰黄赤二道日月暨星运行可考内仪四游横箫中贯南北东西低昂旋转简仪之作爰代玑衡制约用密疏朗而精外有浑仪反而观诸上?下矩度数方隅别有直表其崇八尺分至气序考景咸得悬象在天器具厥体测验推步术含至理昔作今述为制弥弘既明且悉用将无穷惟君勤民事天首务民不失宁天其予顾政纯于仁天道以正勒铭斯器以励予敬

新建庙学之碑

皇天仁爱下民必简命圣人君之师之圣人得位则兼君师之事如伏羲神农黄帝尧舜禹汤文武是已不得乎位则专师之事以立教垂范孔子是已兼君师者道施於当时专师事者教被於後世然非得孔子立教则虽前有伏羲神农黄帝尧舜禹汤文武世莫之知矣故曰自生民以来未有盛於孔子孔子之功万世之功也孔子所为教其道仁义道德其事父子君臣尊卑内外其器易诗书春秋礼乐皆本於天也凡为天下国家者诚能纯用孔子之道则天地以位万物以育彼其名为用孔子之道而效不至焉者信用之弗笃加有异术邪说间之也我国家自太祖高皇帝太宗文皇帝暨我皇祖皇考圣圣相承恭天成命颛颛焉一惟孔子之道是尊於凡施政敷教取人理民一惟孔子之道是用不杂他术自国都至於四方郡邑海隅边徼靡不建学设教崇祀先师海外蕃国及蛮夷酋长皆仰慕德化遣子入学盖历世以来尊上孔子未有如我祖宗之世之盛者也朕以凉德祗承天序钦惟古昔之大典祖宗垂统之盛心夙夜孜孜图惟善继北京故有学在宫城之艮隅庳隘弗称乃正统八年秋命有司撤而新之左庙右学高广靓深所以奉明灵居来学凡百所需靡不悉备材出素具役不及民明年春成朕躬释奠于先师循古典也退即学之彛伦堂命儒臣讲经公卿大夫及百执事之臣逢掖之士兵卫之师拱侍而听殆以万计而有司请如故事纪其成於碑嗟夫孔子之道为天下国家者不可一日以阙学校之教於化民育材者不可一日以怠矧京师首善之地所系之重且大乎敬书诸贞石昭示我後人俾咸务钦承用丕显皇明治化之盛与天地日月相为悠久云正统九年三月初一日

东里别集卷一







别集卷二

<集部,别集类,明洪武至崇祯,东里集>

钦定四库全书卷

东里别集卷二　　　　　明　杨士奇　撰圣谕録

三朝圣谕録序

太宗皇帝初正大统故翰林之臣不及十数人诏吏部及翰林举文学行谊才识之士授职其中士奇首膺简擢赐五品服肇建内阁简七人专典密务皆进官士奇与焉属时几务孔殷常旦及午百官奏事退内阁之臣造扆前进呈文字商几密承顾问率漏下十数刻始退既建储简翰林之臣兼辅导士奇与焉旦上前奏事退必造东朝参侍经幄车驾北廵简内阁二人辅监国士奇与焉仁宗皇帝宣宗皇帝嗣位所以宠任士奇者始终皆如永乐士奇祗事三圣三十有三年宠愈厚而官愈进负乘之愧夙夜靡寜呜呼三圣远矣当时共事之臣或亡或退独士奇今年七十有八衰病昏耄犹滥玷朝行未已也诚孝昭皇后上仙梓宫归葬士奇奉命祗送旬乃竣事其每旦展敬三陵之下追念旧恩五内摧痛因记忆榻前所得玉旨之详者辑而録之厘为三卷永乐居首洪熙次之宣德又次之盖计平生所得此殆有之一二而潦倒荒迷非惟不能悉述亦不能悉记也有疑之者曰廷陛之密可存於私乎辄应之曰吾惟懔乎虑泯吾君之盛美是惧而遑他恤哉不观於古乎欧阳文忠公着奏事録及濮议司马文正公着手録具记当时君臣问对之辞委曲而详尽所以着一代明良契合之盛事盖昔之大臣君子往往皆然义之所不能已也况臣之所録有圣德焉有圣训焉有特恩焉臣惟惧録之不能详也而奚暇他恤哉疑者既释敬号曰圣谕録云正统壬戌冬十二月乙卯臣杨士奇谨序

圣谕録上【十三条】

永乐二年六月一日进呈文华殿大学士讲义上览毕称善因曰先儒谓尧典克明峻德一章一部大学皆具臣对曰诚如圣谕尧舜禹汤文武数圣人凡修诸躬施於家国天下者皆大学之理上曰孟子道性善必举尧舜尔等於讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用

永乐二年饶州府士人朱季支献所着书专斥濓洛关闽之说肆其丑诋上览之怒甚曰此儒之贼也时礼部尚书李至刚翰林学士解缙侍读胡广侍讲杨士奇侍侧上以其书示之观毕缙对曰惑世诬民莫甚於此至刚曰不罪之无以示儆宜杖之摈之遐裔士奇曰当毁其所着书庶几不误後人广曰闻其人已七十毁书示儆足矣上曰谤先贤毁正道非常之罪治之可拘常例耶即勅行人押季支还饶州会布政司府县官及乡之士人明谕其罪笞以示罚而搜检其家所着书会衆焚之乂谕诸臣曰除恶不可不尽悉毁所着书最是永乐二年一日进呈勅边将藁上曰武臣边将不谙文理只用直言俗说使之通晓庶不悞事他日编入实録却用文

永乐五年冬广东布政徐奇进香至京师载岭南土物将遗诸大臣及侍臣之任事者有得奇所列单目以进者上閲之既明日早御西角门翰林诸臣奏事退特召臣士奇还令赴西角楼遣中官賫奇单目示之已而复召至榻前问曰何独无尔名对曰奇前为都给事中与翰林六科官皆隣居相往来於臣亦然今单目无臣名者盖奇初赴广东衆皆作诗文赠之而臣以病未作土物之馈盖答诗文耳上曰尔时不病亦赋诗否对曰必赋则今单目亦必有名上曰其以遗诸大臣何意对曰臣在下未尝闻大臣有受外臣馈赠者此亦奇不能卓立任已意而为之然终未知受否且臣观单目内土物不过藤枕藤簟苏合香丸之类皆微物非重货必无他意上曰汝言是即取单目付中官令毁之一无所问上复谕臣曰为臣当戒私交为士当务清谨臣叩首曰谨遵圣训

永乐五年冬一日胡广独於武英门进呈文字上览之称善再三既从容问曰杨士奇文学於今难得而黄淮数不容之何也对曰淮有政事才士奇文学胜且简静无势利心盖因解缙重士奇及臣而轻淮故淮有憾上曰朕知汝亦不容於淮惟朕不为所惑广叩首既退与臣言上恩如此当子孙世世不敢忘盖自是吾二人待淮愈谨矣

永乐六年六月礼部尚书郑赐卒先是礼部职务繁夥赐为侍郎赵羾所间忧郁且有疾奏对屡失措上厌之是日早遽以讣闻召翰林诸臣问曰未尝闻赐病岂其自尽乎衆未对臣进曰臣观赐有病数日但惶惧不敢退即便安求医药昨日晚臣与赐同立右顺门外赐体力不支仆地旁人怪其鼻口之气有嘘无吸臣遽令其属官扶出午门外上不俟臣语竟即谕翰林诸臣曰赐本君子顾才不足耳其撰祭文遣官祭之又命工部予棺其晚臣与黄淮奏事退上召臣还谕曰早来微汝言几误疑赐自今有事但直言勿隐

永乐六年冬廵狩北京诏书命臣士奇视草上览之再三喜曰简当更勿改易其择日书之颁下又曰试与诸尚书观之诸尚书皆称善独兵部刘隽私於士奇曰请以有字易自字如何士奇曰善即以告於衆衆曰义无相远不足易且上既善之矣士奇独以闻请易之黄淮於上前执不足易臣曰於国家大体当用隽言上顾士奇曰从汝从汝明日谕胡广曰杨士奇能服善难得永乐九年三月一日翰林诸臣奏事右顺门退特召臣士奇还上问曰汝辅监国久东宫所行果如何对曰孝敬上曰试言其事对曰於事宗庙甚?凡笾豆之类皆亲閲视一日当时享偶头风作医言当汗殿下曰汗即不敢莅祭左右有言可遣人代者殿下曰上以命我我又遣人乎及期遂亲莅祭祭毕还未至宫遍体汗不药而愈每尚膳进御用物诣行在皆一一閲过然後缄识遣行不辄信任下人自车驾北征恒切怀忧不遑寜居日中昃始食及勅使至始释然寛慰上曰此亦子道之当然对曰古圣贤亦皆尽其当然者上曰闻辅臣中独尔能持直道不见忤否对曰臣性愚戅殿下恒见容纳然殿下天资甚高非衆人所能及或有过未尝不知知之未尝不悔而速改之且殿下最用心处在以爱人为本将来宗庙社稷之寄允不负陛下付托上甚喜命尚饍赐酒馔

永乐十一年十二月二十八日鸿胪寺奏习正旦贺仪上召礼部翰林院官问曰正旦日食百官贺礼可行乎尚书吕震对曰日食与朝贺之时先後不相妨侍郎仪智曰纵然同日免贺为当上顾问翰林诸臣古有日食行贺礼否黄淮杨荣金幼孜皆未有对臣士奇对曰日食天变之大者前代元正日食多不受朝宋仁宗时元正日食富弼请罢宴彻乐宰相吕夷简不从弼曰万一契丹行之为中国羞後有自契丹回者具言是日罢宴仁宗深悔今免贺诚当上曰君子爱人以德不以姑息其免贺及宴仍赐百官节钞上於敬天致诚必求当理未尝苟狥人言大率类此

永乐十一年十二月一日独於武英门进呈勅藁毕上从容问曰汝今兼东宫何官对曰左谕德上曰吾尝察之独胡广与汝所行不忝东宫官胡广今兼何职对曰左春坊大学士上曰好又曰吾闻诸留守官内汝与黄淮遇事肯言然闻东宫有从有不从对曰殿下推诚待下遇臣等有言必自斟酌如言当理无不听纳如未当亦不曲从上曰如此甚好

永乐十四年十一月周王橚楚王桢相继来朝例次日谒孝陵周王先至适遇节上命东宫皇太孙及小皇孙陪谒已出东华门上遽召翰林臣时杨荣金幼孜及士奇皆至上问曰二王东宫太孙及小皇孙谒陵展敬之位如何朕意虽略定尔三人试言之杨金未有对上顾问臣对曰周楚二王属尊当列稍前两傍东宫殿下列稍後居中皇太孙殿下亦居中列於东宫殿下之後诸皇孙与皇太孙同班而分列两傍上曰尔所言有据乎对曰宋儒朱熹家礼大约如此上曰吾未尝熟家礼但据已见书其位次遂出片楮宸翰所书位次正与臣所言合然下有六字未书授笔命臣足之遂遣鸿胪丞周昇驰齎赴陵俾率行之少顷昇复命以宸翰进上以授臣盖上天资甚高所意见暗合古人多类此

一日东宫殿下传上命召吏部翰林院官令举老成正大儒者侍皇太孙讲读明日东宫殿下特召尚书蹇义及臣士奇问已得人否义对曰臣两人共举礼部侍郎仪智然衆鲜知之议尚未决殿下曰往者吾举李继鼎大误後悔无及智甚端正但觉老矣臣对曰虽颇老然起家学官道理明执守正精神不衰目前廷臣中老成正大未见其比是日午朝上顾问东宫曰太孙处侍讲读已得人否对曰已举礼部侍郎仪智然议尚未决上喜曰此得人矣虽老识朝廷大体能直言不阿向之元正日食吕震等皆欲行贺礼惟此老与杨士奇言宜免贺朕从之仪智可用遂召礼部翰林诸臣谕曰仪智甚好朕知之令侍太孙讲读盖上於臣下有片言之善皆记忆不忘

永乐十四年上在北京颇闻高煦有异志驿召隆平侯张信询之上犹未信车驾遂还南京以问皇太子对曰人言未可辄信且父皇在上当未敢有此心一日翰林诸臣奏事退上召士奇还问曰汝与蹇义在此汉府事皆当悉知昨日询义固辞不知不肯言汝当为朕言之乂曰如朕未有知汝辈虑有离间之罪朕即知矣汝何虑对曰臣与义同事东宫殿下外人固无敢与臣等言虽间有言者亦百之一二乂多出臆度非见实迹此固不敢辄对陛下言然汉王始受册封国云南不肯行复改过青州乂坚不行今知朝廷将徙都北京惟欲留守南京此天下之人疑其心亦岂待事有实迹哉惟陛下早善处置使有定所用全父子之恩以贻永世之利上默然起还宫後数日上得高煦私造兵器及皮船教习水战及僭乘舆服物挟私击死无罪官民纵护卫官军京城内外刼掠悉有实蹟大怒褫其冠带絷之西华门内东宫殿下叩头恳为救解乃免上命翰林条示其罪且曰若此所为将来必不静朕今削两护卫处之山东乐安州盖去北京甚迩即其作祸可朝发而夕擒也

圣谕録中【二十四条】

永乐二年七月翰林侍读学士王达讲乾之四举储贰为说讲毕殿下召问臣士奇经指於此必无储贰之说达不含讥否臣士奇对曰讲臣非正道不陈岂敢含讥此出宋儒胡瑗之说殿下云对我言此常人得此爻亦举此说乎对曰殿下此问最好因举程子云凡卦中六爻人人有用圣贤有圣贤用衆人有衆人用君有君用臣有臣用无所不通又举王昭素对宋太祖之言以对殿下悦又对曰今翰林春坊诸臣分撰诸经讲义有上旨命内阁之臣閲过有未当处悉与改正然後呈御览允当然後以讲内阁解缙专閲书胡广閲诗金幼孜閲春秋臣士奇閲易昨日进呈此条上问储贰说有据否臣士奇对以胡瑗之说上甚喜盖讲臣非有据不敢妄出意见殿下喜自是讲义有疑处必召解胡等四人相与辨析畅而後已遂作数钜册命春坊司经局臣分録讲章以备常閲

殿下监国视朝之暇专意文事因览文章正宗一日谕臣士奇曰真德秀学识甚正选辑此书有益学者臣对曰德秀是道学之儒所以志识端正其所着大学衍义一书大有益学者及朝廷为君不可不知为臣不可不知君臣不观大学衍义则其为治皆苟而已殿下即召翰林典籍取閲既大喜曰此为治之条例监戒不可无因留一部朝夕自閲又取一部命翻刋以赐诸子且谕臣士奇曰果然为臣亦所当知遂赐臣一部盖殿下汲汲於善道如此

上在东宫稍暇即留意文事间与臣士奇言欧阳文忠文雍容醇厚气象近三代有生不同时之叹且爱其谏疏明白切直数举以励羣臣遂命臣及赞善陈济校讐欧文正其误补其阙厘为一百五十三卷遂刻以传廷臣之知文者各赐一部时不过三四人而上恒谕臣曰为文而不本正道斯无用之文为臣而不能正言斯不忠之臣欧阳真无忝庐陵有君子士奇勉之臣叩首受教

永乐七年赞善王汝玉每日於文华後殿道说赋诗之法一日殿下顾臣士奇曰古人主为诗者其高下优劣何如对曰诗以言志明良喜起之歌南薰之诗是唐虞之君之志最为尚矣後来如汉高大风歌唐太宗雪耻酧百王除凶报千古之作则所尚者霸力皆非王道汉武帝秋风辞气志已衰如隋炀帝陈後主所为则万世之监戒也如殿下於明道玩经之余欲娯意於文事则两汉诏令亦可观非独文词高简近古其间亦有可禆益治道如诗人无益之词不足为也殿下曰太祖高皇帝有诗集甚多何谓诗不足为对曰帝王之学所重者不在作诗太祖皇帝圣学之大者在尚书注诸书作诗特其余事於今殿下之学当致力於重且大者其余事可姑缓殿下又曰世之儒者亦作诗否对曰儒者鲜不作诗然儒之品有高下高者道德之儒若记诵词章前辈君子谓之俗儒为人主尤当致辨於此

太宗皇帝在北京有白鹊之瑞行在礼部行南京庆贺监国下及五府六部例各进表时士奇以病在告监国表命庶子赞善撰呈稿殿下不怿命尚书蹇义特以示臣士奇曰甚寂寥且不着题以贺白龟白鹿皆可命臣士奇改益臣士奇改一对云望金门而送喜驯彤陛以有仪後增一对云与凤同类跄跄於帝舜之廷如玉其辉翯翯在文王之囿义以进殿下喜曰此方是帝王家白鹊适内厨进膳遂命内使陈昂彻以赐臣且传旨谕臣曰其勉进药食早出非但倚卿文学久不闻直谅之言虑有过不知急得相见也

永乐十五年上在东宫卜筮专用揲蓍而断以周易凡後世俗占法皆不用尝命臣士奇纂六十四卦三百八十四爻朱氏本义要旨为一编既进上悦名曰周易直指臣进曰周易固为卜筮作然文王周孔彖象十翼之辞凡修齐治平为君为臣之道悉具请编辑以进用备览閲从之踰年辑成以进上览之大喜名曰周易大义赐臣士奇绣衣银带先是徐好古作尚书直指金幼孜作春秋直指皆已进上谕臣曰凡此皆书数本於斋阁书殿寝室各置一本得备观览盖上素好学如此永乐中臣同尚书蹇义侍仁宗皇帝监国义重厚老成更历多而疑虑深临事寡断每同承顾问一事之间义常持两端犹豫久未决臣进曰有事须行无终不决之理上曰然受事皆应复命岂得不决义曰事当熟虑虑不熟有後患故必应详审上曰义言亦是臣对曰凡事岂得不思但思多则惑既思而有疑则择一端近於理而可对上言者行之上笑曰此须兼知仁勇自今议事只如士奇言择当理者从之不须多思致惑

永乐二十二年八月学士杨荣自行在还报大行晏驾东宫殿下即遣皇太孙出居庸赴开平迎梓宫时京师诸卫军皆随征聚行在惟赵府三护卫军留京师一时浮议籍籍虑护卫为变遂秘未发丧皇太孙濒行启东宫殿下曰出外有封章白事非印识无以防伪东宫殿下顾臣曰渠言良是但行急新制则不及臣对曰殿下未践阼今居丧无所事有事自应行常用之宝东宫小图书亦闲太孙出外无行事惟有上禀朝廷之事可假之行此出一时之权归即纳上东宫殿下即取付太孙曰有啓事以此封识来此亦久当归汝汝就留之既行殿下顾臣曰汝此说是虽出从权亦事机之会昔大行临御储位久未定浮议喧腾吾今就以付之浮议何由兴又曰自今朝廷事仗蹇与汝但蹇亦有迟疑汝须尽心汝二人吾当重用不轻也对曰殿下嗣位朝廷大小事皆当尽公以厌服天下之心须溥恩及下然必先扈从征行之臣若汉文即位首进宋昌史书之以为贬此当深戒臣两人日在侍近殿下必不遗惟不应先及此殿下初政收人心之机也

永乐二十二年八月十七日臣士奇新改华盖殿大学士谢恩毕闻析薪司奏准循岁例赋北京山东枣八十万宫禁香炭之用士奇入将奏之时蹇义夏原吉奏事未退上望见士奇笑谓蹇夏曰新华盖学士来奏事必有理试共听之臣言诏下裁两日今闻析薪司传旨赋枣八十万得无过多虽是岁例然诏书所减除者皆岁例上喜曰吾固知学士言有理吾数日来宫中事丛脞此是急遽中答之不暇致审即命减除四十万又顾蹇夏及士奇曰汝三人吾所倚非轻但有事须尽言庶几以辅吾不逮

永乐甲辰九月癸未礼部尚书吕震言於上曰今丧服已踰二十七请如太祖仿汉制释縗易吉服震奏已遂退徧语羣臣明旦易服士奇谓震曰今丧服未可比此例盖洪武有遗诏且仁孝皇后崩太宗皇帝在上縗服後仍数月白衣冠絰带今上於皇考乃遽即吉乎时黄淮同余意然不敢明言忤震震厉声忿余曰朝廷每事被尔抝衆尚书蹇义从旁解之曰渠言当理国家事公岂应偏执已见请兼取二说明旦君臣皆素衣冠黑角带遂偕六部都察院具奏报可明旦上素冠麻衣麻絰出视朝文臣惟学士武臣惟英国公如上所服余文武羣臣之服皆从义等所定朝退上召蹇义夏原吉及臣士奇等谕曰吕震昨奏易服云皆与汝等议定然後奏时吾已疑其非但听臣下易之梓宫在殡吾岂忍易後闻士奇有言始知震妄士奇所执是因叹曰张辅知礼六卿乃有不及又顾义曰汝所折衷亦未当然不必再以语人羣臣听其便

上御思善门选用东宫官命户部尚书郭资为太子太师仍兼尚书蹇义夏原吉力言资偏执妨事且多病请令致事上意未可召臣士奇语以二人之意且曰先帝初举义一切军需粮饷皆出资调度吾时居守竭诚佐辅甚得资力今出危履安吾嗣大位乃遂弃之吾诚不忍臣对曰故旧无大故不弃此皇上圣仁上问臣资为人果如何对曰资强毅人不得干以私但性偏执甚至沮格恩泽不流於下上问其故对曰诏勅数下蠲免灾伤租税资不听开除必责有司依岁额徵纳此其过之大者然耿介能守廉非衆所及上曰吾在此又有原吉与之同事当不复偏执矣乃不从二人言无几蹇夏又数数言资偏执妨事不去资仁政必为所格上强从之命资以太子太师户部尚书致事玺书褒谕赐银钞彩币甚厚资归踰月上念之不置间谕臣曰无使大臣怨乎不以资其谓我何吾欲遣人视之且少加赐齎对曰赐齎有时而尽洪武中有尚书致事给全俸者今北方仓廪少储得减半给之可常足用上喜即命户部给资半俸上之笃於故旧槩类此

十一月十二日复大理卿虞谦官先是虞谦奏事侍臣有言此当榻前密请旨不当於朝班对衆敷奏为卖恩者又有言其属官杨时习先导之密陈而谦不从者遂降谦为大理少卿而陞时习为卿其後臣士奇独进奏事毕未退上问臣汝有欲言者否对曰有非虞谦乎对曰然上曰吾亦颇悔之汝试言之对曰外间皆云时习实无先导之言时习是臣江西人亦亲语臣本无此言今冒居卿位慙惧不安臣又言谦历事三朝皆居通显颇为得大臣体者且今所犯小过上曰吾之悔亦念此因问时习其人若何对曰虽起於吏然明习法律公正廉洁上喜曰吾有以处之会吏部言交址阕按察使上谕尚书蹇义曰左迁虞谦吾过矣复其大理卿改杨时习交址宪使上之敏於改过率类此

十二月翰林院进呈三孤诰草上閲既取笔亲增二语曰勿谓崇高而难入勿以有所从违而或怠顾臣士奇等曰此朕实心卿等勉之又谕臣士奇曰近日觉羣臣之意甚好事或未当辄有封章进来臣士奇对曰此由陛下圣德容纳昔富弼有言愿不以同异为喜怒不以喜怒为用舍上曰朕志正如此朕每闻羣臣言退未尝不反覆思之或朕言有过退亦未尝不悔士奇对曰成汤改过不吝所以为圣人愿陛下常以古人为法永乐二十二年十二月兵部尚书李庆言於上曰今岁北方之民畜马颇蕃皆送至京已散军伍操用尚余数千欲散民间畜则民甚敝不可重困之今远近方面郡县朝觐官皆集请每员给一马俾畜可散二千余匹正官给牡佐贰以下给牝太仆苑马寺岁课其息有亏罚与民同上令与蹇义夏原吉商略可否以闻二人奏如庆议命已下臣士奇闻之与庆言必不可行庆忿甚不纳臣士奇遂诣扆前力陈不可曰朝廷以礼徵贤上者授方面郡守次者授百执事今皆役之畜马以苏民是贵民而贱官矣时蹇夏皆在侍上曰士奇论当庆固无识汝两人亦言其便何也两人对曰初庆与臣等言此出陛下意必欲行之非谓出於庆也上曰几误朕矣顾臣士奇曰少顷即批出罢此令明旦复奏陛下许臣罢散马之令岂遂中止如必欲行此令天下怀抱才德者自此谁肯出仕盖亏损一马必责陪偿破家废产累及子孙且所散不及三千而朝廷负此名於天下後世诚非佳事上曰吾偶因事稽缓耳今日必批出又明旦复奏内批两日不出兵部已督责朝觐官多领马矣且今所领多生驹初受羁络南方之人软怯不能控制立视其奔逸有号泣衢路者矣臣恐将来远虑者非但不愿仕亦无志学问此令之失非小上曰吾即批出不爽也午刻上御思善门召士奇谕曰内批岂真忘之初闻汝言即密遣人观李庆吕震等意渠辈交口忿尔朕念尔孤立虑为衆所伤故不欲因汝言而罢此令今有名矣出示一章乃陕西按察使陈智言畜马风宪受制上曰尔就据此草勅止散马臣士奇叩首对曰古人有言陛下知臣臣不孤矣但马已有领去者望如何处之上曰已领者准洪武中官员乘马例给之不责生息亏欠亦不责偿未领者悉止未散之马给边军操用上复顾臣曰继今令有未便惟密与朕言此辈多不识大体但皆先朝旧臣未可遽退之

永乐二十二年十二月庚午百官习新正仪於海印寺用乐明日臣士奇等进言近礼部与臣等已议定新正朝仪不用乐昨日习仪所仍用乐不改今四方朝觐官皆集於此观礼乞勅礼部设乐不作不报盖尚书吕震复言臣等所议不当荣幼孜皆欲已荣即趍出臣士奇与淮不可三人遂复进言夜漏下十刻未得旨午门官入奏臣等尚未退遂有旨命礼部设乐不作正月初二日特召臣士奇四人至奉天门谕之曰吕震每事悞朕卿等所执停乐是为君以受直言为贤不受直言则过益深为臣以能直言为贤不能直言则忠不尽如昨日朝会从吕震言今悔何及赖汝等尽心遂免此悔自今遇朕行有未当但尽意言之毋以不从为虑各赐钞千缗文币一表里

洪熙元年正月吏部传旨命臣士奇兼兵部尚书三俸俱支士奇明日见上叩头辞尚书之职曰少傅殿学士二职臣已过分尚书一职更不敢当上厉色曰黄淮杨荣金幼孜皆受三职汝独二职外间将谓朕何汝必勿辞士奇叩首言请辞尚书之俸上曰汝於朕劳勤二十年一志不懈故以此禄相酬何用固却对曰请必辞俸尚书月俸六十石国家可养六十卒臣受二俸犹惧过分敢望复加上曰不受俸米可受折支俸钞对曰钞亦俸也与米但异名耳时尚书蹇义在傍言於上曰听其辞学士一俸亦可臣士奇曰辞俸当辞厚者何用取虚名上曰朕成汝志遂听臣辞复顾义曰廉贪之风士奇有焉於是黄淮亦辞户部尚书一俸

永乐中御史李祥舒仲成尝奉勑理木植税课之弊王汝玉预焉汝玉上监国时所爱者令旨命祥等削其名勿奏二人力言不可万一上有闻得罪反重既忤意遂已犯者後皆苟免及上嗣位尚书蹇义因奏仲成他事上曰是尝为御史查理南京木植税课乎对曰然曰李祥安在对曰丁母忧去矣时仲成已陞湖广宪副即命都察院捕治仲成臣士奇闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子时召卫绾称病不赴即位进用绾前史韪之上览之喜即有旨罢治仲成而降勑奬谕臣且赐米及钞币又面谕之曰有卿尽心如此朕复何忧洪熙元年二月朔旦臣士奇武英门独对上问近日外间事对曰觉告讦之风复萌且动辄加人诽谤祸及身家请谕法司禁止上曰不特此如自宫一事朕所甚恶尤须严禁对曰此当用玺书行之上曰尔更思三二事通行盖圣心惓惓於仁政无时忘也

赵王既之国郑村坝护卫畊地弃上命太监左角择二顷膏腴者赐臣士奇盖前已赐蹇义二顷矣至是臣闻命恳辞上曰汝於朕表里一诚未尝媕娿首鼠吾资益良多此所以心恒不忘汝前辞禄今又辞田何执之固也对曰臣起自寒微遭逢圣明今踰越涯分万万岂当尚不知止足幸陛下大恩不使之满溢庶几少延残喘服事陛下三二年获归全山林皆陛下之赐上曰汝勿忧终身吾送汝入土身後事皆勿忧对曰圣仁在上臣复何忧遂允臣辞田明日上谕蹇义曰士奇真能廉使仕者皆如此世岂有赃吏乎

四月初有进言太平之政者上召蹇义夏原吉杨荣及臣士奇以其章示之已而曰今朝无阙政生民皆安蹇三人意皆云然惟士奇以为尚未义等对曰臣等观上即位以来诏书勅旨无非仁政百姓无科敛之扰徭役之繁可谓治世臣士奇对曰臣观陛下之恩泽已覃被天下但流徙尚有未归疮痍尚有未复远近犹有艰食之人须更得二三年休息庶几人皆得所上笑曰吾意非为此也朕与诸卿相与出自诚心去年各与绳愆纠谬图书切望匡辅惟士奇曾封五章已皆从所言末一章言周王求药事不曾从後亦悔之蹇三人皆无一言岂朝政果皆无阙生民果皆安乎三人皆叩首有慙色既退复召蹇义还谕曰尔与士奇吾监国旧辅原吉贤良皆吾所倚任各与图书自吾本心士奇恳言待人宜均亦望与荣幼孜既与之後往往闻荣有怨诽语义对曰荣之不足於义者为官品在臣等之次其他诽语臣实未闻左右之谗惟陛下慎察纵其或有亦望容之久当自定上曰吾亦不信此语但偶然及之以明吾所任者尔三人耳事有未当皆须直言勿有疑讳盖上之求言恳切如此

上自临御以来大理少卿戈谦数言事上颇厌其繁琐尚书吕震吴中都御史刘观侍郎吴廷用等交奏其卖直沽名遂召臣士奇等至榻前语以谦之逾分臣士奇对曰谦不谙大体有之然其心感陛下超擢之恩欲图报効古人有言主圣则臣直惟陛下容之不然进言者将惧矣上虽不罪谦然临朝之际数形於词气又数日上御奉天门臣士奇独奏事因进曰陛下颁诏求言言不当者不罪戈谦不晓事激圣怒数日朝臣皆悚仄相与以言为戒今远近朝觐之臣皆集阙下目见而口传将谦之名愈彰而朝廷受不容直言之谤上惕然曰此事固是朕不能容如吕震等迎合以益吾过自今吾不复言谦遂免谦朝参令专坐司眎事自是一月余朝臣言事者少上特召臣士奇谕曰尔料事不虚自免戈谦朝言者不至岂果无事可言对曰臣下孰不欲进言纳忠惟在上寛容以来之上曰朕非怒谦言事但其言亦有矫激过实者尔可谕衆人以朕之实心对曰此非臣言所能使之信必得玺书亲谕之乃见圣德之实遂令臣就榻前书勅引过命戈谦如旧朝参令百官言事毋以谦为戒因谕臣士奇曰朕有过不难於改虽一时不能容然终知悔尔知朕心毋吝於言也未几有言中官谢安四川伐木虐民者於是召戈谦谕曰尔本清鲠之臣朕今取清鲠用尔遂陞谦副都御史赐钞千缗驰驿诣四川罢伐木之役遂纠察安等

洪熙元年四月有旨邹济徐善述王汝玉皆赠官赐諡官建祠於墓四时赐祭臣士奇言於上曰礼贵得中朝廷惟宗庙以四时享社稷孔子皆春秋二祀济等虽有旧劳不得过社稷孔子而与宗庙等上曰吾过矣过矣诚念其旧劳不能忘故率尔下令而不觉其过今赖尔正此失对曰先儒有言周公之功固大皆臣子之分所当为何况济等上曰然遽召礼部改春秋祭盖上未尝有固必心徙义迁善速於转圜云

上自少侍太祖皇帝明於星象臣士奇侍监国时间以教臣曰宋元儒者多晓习不可忽也元年四月中尚书蹇义夏原吉杨荣及臣士奇奏事奉天门毕上问夜来星变曾见否皆对曰未见上曰蹇三人虽见不能知士奇当知之臣对曰臣愚亦不能知上曰天之命矣叹息而起又明日早朝罢召蹇义臣士奇至奉天门谕曰监国二十年为谗慝所构心之艰危吾三人共之赖皇考仁明得遂保全言已泫然义士奇亦流涕臣士奇对曰今已脱险即夷皆先帝之赐陛下至诚之效更不烦圣明多虑上曰即吾去世後谁复知吾三人同心一诚遂出二勑二印赐两人臣士奇得杨贞一印勅曰【云　云】皆拜受而退盖踰月宫车宴驾矣呜呼痛哉

元年五月礼部引郡县岁贡生入奏请如例翰林出题考试上召士奇至奉天门谕之曰监生之不可用皆由翰林不严试所致此弊已数十年非一朝夕之故今不可复循旧弊必严试之即其中皆下惟得一人亦可即皆无可取亦不妨但须得实才上又言科举弊亦须革臣士奇对曰科举须兼取南北士上曰北人学问远不逮南人对曰自古国家兼用南北士长才大器多出北方南人有文多浮上曰然将如何试之对曰试卷例缄其姓名请今後於外书南北二字如一科取百人南取六十北取四十则南北人才皆入用矣上曰北士得进则北方学士亦感发兴起往年只缘北士无进用者故怠惰成风汝言良是往与蹇义夏原吉及礼部计议各处额数以闻议定未上会宫车晏驾宣宗皇帝嗣位遂奏准行之

圣谕録下

宣德元年高煦反车驾亲征罪人既得师还六部遣尚书陈山迎驾山见上言宜乘胜移师向彰德袭执赵王则朝廷永安矣上召杨荣以山言谕之荣对曰山言国之大计遂召蹇义夏原吉谕之两人不敢异议荣言请先遣勑赵王诘其与高煦连谋之罪而六师掩至可擒也从之荣遂传上旨令士奇草勅士奇曰事须有实天地鬼神岂可欺哉且勅旨以何为辞荣厉色曰汝可沮国之大事乎令锦衣卫责所系汉府人状云与赵连谋即事之因何患无辞士奇曰锦衣卫责状何以服人心荣曰汝不然吾言可往与蹇夏言之士奇往见二人言之蹇曰上意已定衆意亦定公可中沮耶夏曰万一上从公言今不行赵後或有变如永乐中孟指挥之举谁任其咎士奇曰今事势与永乐中异永乐中赵拥三护卫今已去其二且昔孟指挥所为王实不预闻不然赵王岂至今日乎蹇曰即如公言今若何处置士奇曰为今之计朝廷重尊属厚待之有疑则严防之亦必无虞而於国体亦正矣二人曰公言固当然上特信杨荣言不系吾二人可否也士奇退与荣曰太宗皇帝惟三子今上亲叔二人一人有罪者不可恕其无罪者当加厚之庶几仰慰皇祖在天之灵荣曰汝既不草勑则我当以闻时惟杨溥与士奇意合溥曰吾二人请入见上明其大义兵必不可移荣闻溥言即趍入见溥士奇亦踵其後而门者止吾二人不得入已而有旨召蹇夏入蹇夏以士奇言曰上意不怿然亦不复言移兵遂还京自是道中有顾问惟召荣及蹇夏不复召士奇及溥至良乡臣二人始得见上意犹若未平忽厉声曰好机会不得乘到家皇太后必见尼矣上至京大悔不复及彰德事然言者犹喋喋请尽削赵护卫且请召赵王拘之京师上皆不听一日特召士奇谕曰言者论赵王日益多如何对曰今日宗室惟赵王於陛下最亲当思保全之毋惑羣言上曰吾亦思之皇考於赵王最友爱且吾今惟一叔奈何不爱然当思所以保之之道吾今将封羣言俾都御史刘观及公侯中选一人齎以示之使自处对曰必不得已则於皇亲中择一人与赵心相孚者偕观行庶几有所开导上曰然则谁可对曰广平侯袁容至亲且善开谕更得玺书亲谕之尤好上从之遂遣容观行赵王得玺书及言者所上章大喜曰吾生矣即献护卫且上表谢恩而言者顿息上待赵王日益亲厚而薄陈山竟踈斥之盖上初虽为山所惑而後灼知其非踰数月召士奇至南斋宫谕之曰吾待赵叔不失亲亲之礼尔有力焉自今毋以见忤为嫌遂赐白金宝楮文绮

宣德二年十月黎利遣人进前安南陈王三世嫡孙暠表乞立为陈氏後其辞恳恻上览之密示英国公张辅辅对曰此不可从将士劳苦数年然後得之此表出黎利之谲当益发兵诛此贼耳辅退乃召尚书蹇义夏原吉示之且谕二人曰何以处之二人对曰举以与之无名徒示弱於天下二人退遂召杨荣及臣士奇出表示之且谕以三人所对曰今日与尔两人决之荣对曰永乐中费数万人命得此至今劳者未息困者未苏发兵之说必不可从不若因其请而与之可旋祸为福上顾问臣云何对曰荣言当从求立陈氏後者太宗皇帝之初心求之不得乃郡县其地十数年来兵民困於交址之役极矣此皆祖宗之赤子行祖宗之初心以保祖宗之赤子此正陛下之盛德何谓无名且汉弃珠厓前史为荣何谓示弱臣侍仁宗皇帝久圣心数数追憾此事臣愿陛下今日明决上曰汝两人言正合吾意皇考言吾亦闻之屡矣今吾三人可谓同心同德遂命尚膳赐酒馔明旦朝罢出暠表示文武羣臣且谕之曰太祖皇帝初平天下安南最先朝贡及黎氏簒弑毒虐国人太宗皇帝发兵诛之本求陈氏之後立之求之不得始郡县其地至我皇考每追念往事形诸嘅叹此数年来一方不靖不得已屡勤王师岂朕所乐今陈氏既有後尔等试观表中所言其从之便抑不从之便羣臣对曰陛下之心即祖宗之心且偃兵息民上合天心从之便上曰论者不达止戈之意必谓从之不武但得民安朕何恤人言其从之宣德二年十月二十七日上将赦交址命羣臣举奉使者佥举上闻已定明旦尚书蹇义欲易以伏伯安衆莫敢异之士奇私与夏原吉曰此无籍小人用之必辱朝廷公当榻前力主张盖时上多主夏言既而有旨召衆皆入蹇遂奏用伏上顾问夏对曰不可用蹇曰伏善言语非衆所及臣士奇曰伏有秽行而无学识遣之必辱国遂不用又数日臣士奇独对上曰朕旁询伏伯安之行乃贪淫无耻人蹇何为欲用之对曰蹇不过取其能言然言不当理虽蛮夷之邦不能行且恣其所行必为蛮夷所鄙上曰蹇举固非衆何以皆默不言对曰非比蹇也盖亦重其能言上曰蹇不尤夏与尔否对曰蹇平日和厚无人已心况於国事孰敢偏任已见上喜曰君子和而不同是已向因尔言伏之力故决不用之朕已知尔心继今但一志为国毋惮违衆士奇叩首言谨遵圣谕

宣德三年十月刘观有罪下狱先是六月中一日早朝罢召杨荣及臣士奇至文华门命光禄赐食既上曰吾三人商量一事京师端本澄源之地祖宗时朝臣无贪者年来贪浊之风满朝何也臣对曰贪风永乐之末巳作但至今甚耳上问永乐何如对曰十五六年以後太宗有疾多不出扈从之臣放肆无顾藉请托贿赂公行无忌此事已彻九重但未举发仁宗尝为臣言初到北京上问南京臣僚有能守亷者否对曰无敢不守上曰扈从来此者赃赂竞行其能守亷惟吏部侍郎师逵一人汝当知之荣曰是时赃贪方宾最甚上问今日之贪谁最甚者荣对曰莫甚刘观臣曰风宪所以警肃百僚宪长如此则不肖御史皆效之不肖御史差出四方则不肖有司皆效之上抚掌叹曰除恶务本又问廷臣中今谁可使掌宪两人久未对上曰未必都无一人臣士奇对曰通政使顾佐廉公有威曾任御史及按察司皆有风采荣曰佐亦尝为京尹能防禁下吏政清弊革上喜曰顾佐乃能如此命赐茶而退数日有旨令刘观廵閲河道观行十数日陞顾佐右都御史赐玺书令考黜不肖洗涤积弊佐奏黜其属不肖者二十余人罪甚者发辽东於是御史连章劾奏观贪赃狼藉并奏其子辐胁制诸道骋私灭公皆明着实迹上大怒追观父子皆至出御史章示之既承伏法司坐观重法以辐同犯免科具奏次年四月上召荣及臣以奏示之且曰观负朝廷处重非过臣对曰观诚有罪但经事四朝数受显任愿姑屈法全其生荣亦乞贷之上曰为汝二人曲贷其死发为边吏荣曰辱之过甚与死等尔上曰欲父子皆贷乎荣曰子发戍边而令观随居恩与法两尽矣遂命法司发辽东

宣德四年十月一日朝罢侍上於左顺门遥望见大学士陈山上曰汝试言山为人对曰君父有问不敢不尽诚以对山虽侍从陛下久然其人寡学多欲而昧於大体非君子也上曰然赵王事几为所误朕已甚薄之近闻渠於诸司日有干求不厌当不令溷内阁也盖上初临御以山及张瑛东宫旧臣俱陞内阁眎事二人行相类至是浸闻於上数日後有旨调瑛南京礼部山专教内竖俱罢内阁之任朝士皆颂上明决山遂见疎不复得近扆前矣

宣德四年顾佐自陞都御史宪度严明宿弊清革下至吏卒悚仄懔然吏有遭笞者捃佐之过谓受皂隶赂放归悉具姓名诉通政司以闻上密以示臣士奇且曰尔不举佐廉乎对曰所诉之事诚有非诬盖今朝臣月俸止给米一石薪炭马刍咸资於皂不得不遣半归使备所用皂亦皆乐得归耕实官皂两便此京师大小臣僚皆然臣亦然自永乐以来如此仁宗皇帝固知之所以增朝臣之俸上叹曰朝臣之艰如此因怒诉者曰朝廷用一好人辄为小人所排欲下法司治之臣对曰此末事不足上干圣怒但付佐自治恩与法并行矣臣退上召佐以吏诉状授之谕之曰放皂归耕使给薪刍京官皆然不足为过小人不乐检束诬陷正人汝自治之佐叩首退召吏示之状吏恐甚佐曰上命我治汝我姑容汝但改行为善竟不治之上闻之喜曰佐得大体矣数月有囚告佐累累枉人重罪不听诉理者上大怒召杨荣及臣谕曰此必有重囚教之排佐小人陷正人不可不究治遂命三法司鞫之实千户臧清杀一家无罪三人当死代写状教之诬告上曰不诛之佐何以行事立命磔清於市盖上去恶佑善明决率类此

宣德五年二月十九日上御南斋宫召臣士奇谕曰吾欲下一寛恤之令今独与尔商之然吾未能悉知尔当效助益遂命内侍具楮笔上曰免灾伤税粮当是首事闻民间亏欠畜马驴骡所司追偿甚廹民计无出亦甚艰难部官坐视而不言对曰陛下圣念及此生民之幸各部惟知督责下民以供公家而不顾民心之离故一切民瘼蔽不以闻今所当寛恤者殆非此两事上曰汝所知者具言之对曰百姓积年负欠薪刍及采办买办之物所司责偿甚急皆当寛贷各处官田起科不一而租额皆重细民困之郡县不以闻苏州尤甚户部固执悉不与除豁细民多有委弃逃徙者此当量与减除部符下郡县采办买办诸物但一概派徵更无分别出产与否非出产处百姓数十倍价买纳此请戒约该部今後凡物只派产有之处不许一概均派苦民年来刑狱寃滥者多感召旱涝恐由於此请戒饬法司敦用平恕务求情实今工匠之弊尤多四方远近每户不问几丁悉徵在京役於公者什不一二余皆为所管之人私役不得营生嗟怨溢路此请命官廵察究治及分豁户丁之半放回单丁者免老病无余丁者除籍又有平民本非业匠为怨家诬引者当审实除豁南方运粮至此人力甚艰而仓廪无关防奸人盗窃动辄数万前者就执後者复继恬无警畏此请命风宪关防廵察上叹曰朝廷任六卿但知苛责下民而不能察奸清弊有愧厚禄矣尔所陈有益於朕有益於民此皆应行命即草勅明旦颁下遂令尚膳赐馔勅谕既下上闻衆心悦戴召臣赐钞三千缗文绮二端及羊酒臣叩首受赐上笑曰薄用润笔耳

宣德五年三月清明节上奉皇太后谒陵谒毕上侍皇太后於行殿赐英国公张辅尚书蹇义及臣士奇杨荣金幼孜杨溥四人见太后曰尔等皆先朝旧臣勉辅嗣君【云　云】遂赐酒馔及白金彩币皆叩首退既还京臣间因独对上曰前日陵上汝等谒太后退太后为朕言皇考往年在京中谈汝等姓名及行事甚熟太后悉能记忆其间才学孰优孰劣孰肯任事不任事皆有讥评言辅虽武臣而达大义蹇重厚小心但多思而少断汝等持正言不避忤意议事之际先帝数不乐汝然终从汝以不败事尝有一二事之失先帝甚悔不从汝言太后又谓朕曰凡正直之言尔不可以为忤而不从谨之谨之士奇对曰太后之盛德仁宗皇帝之盛德也愿陛下常奉圣训

宣德五年六月一日上於文华门御道屏左右独召臣士奇谕曰杨荣家畜马甚富初闻之张瑛未信今察之皆得之边将荣交通边将甚密岂可任於亲密之地对曰荣与诸将交盖因永乐中扈从北征太宗皇帝命掌兵马之数以此於诸将稔熟今内阁诸臣知边将之强弱才否边将之远近险易四裔之顺逆委曲惟荣一人知之详臣等皆所不及方今用人之际荣未可辄他用且其在密地凡制勅中予夺高下皆禀上旨又有臣等同议而行岂荣所得独专且臣与之同官及亦尝观其廐马三五匹有之多亦不能畜盖刍菽未易办上曰尔未知其家马多即鬻於市朕知之审矣渠数请复永乐以来调卫军官朕询兵部言有罪调卫洪武旧制无可复之理朕固已疑之对曰此事亦未明但其人尚有他长可用幸姑容之上曰朕初嗣位若惟信荣言而不听蹇夏则士奇不得在此久矣今士奇乃力佑荣乎对曰陛下曲容臣天地之恩也臣今日亦愿陛下推天地之量容荣使之改过自效此道在陛下今日所当行上意乃解然自是不专任之矣

宣德六年七月时上颇好微行一夕漏下二十刻以四骑出过臣前报者言范太监来臣仓惶出迎上已入门立月中臣俯伏悚惧言陛下奈何以宗庙社稷之身而自轻扰扰尘埃昏暗中谁识至尊万一或有识者变起仓卒何以备之上笑曰思见卿一言故来耳遂屏左右语竟顾谓臣曰此居且弊当为尔葺理臣叩头恳辞曰陛下宫殿未建臣必不敢当且车驾今夕俯临外间明日必有知者万万自此愼出事变不测当虑也驾还宫明旦遣太监范弘密问臣车驾幸临曷不谢对曰至尊夜出愚臣迨今中心惴栗未巳岂敢言谢又数日遣弘问臣曰今天下平静上时一微行何足过虑尧不微行乎臣对曰陛下尊居九重恩泽岂能遍洽幽隐万一有寃夫怨卒窥伺窃发诚不可无虑後旬余锦衣卫获至二盗盖盗尝杀人官捕之急遂私结约候车驾之玉泉寺挟弓矢伏道边林莽中作乱时有捕盗校尉亦变服如盗入盗羣不疑以其谋告之遂为所获上既诛二盗叹曰士奇言不虚即日遣范太监赐白金文绮士奇明旦入谢上谕以盗谋且曰爱朕莫如汝自今如汝言不复微行士奇叩首盖大臣中先有导上以天下平寜可微行而生日得赐钞及马者故至是有爱朕莫如臣之说云

宣德七年二月二十八日上召臣士奇至文华殿谕曰忆五年二月共尔南斋宫论寛恤事今两閲岁矣民事不又有可恤者乎对曰诚有之只五年官田减租额一事圣恩已下玺书已明民间已知户部格而不行至今仍旧额追徵小民含寃不已上怒曰户部可罪也对曰此循习之弊永乐末年多如此往年高煦反以夏原吉为奸臣之首正指此事为说上怒稍解曰今欲再下勅寛恤必举此为第一事却於其末增云中外该管官司不许故违上又曰如再格不行朕必罪之不恕汝试言今日之事当寛恤者对曰事有当变通者不宜执一如逃民一事其初本因赋役繁苛不得已为偷生之计历岁已久朝廷虽已赦宥复业而家业尽丧非但归无所资又有公私债负之扰势不能归所在官司又不能容则往往逃聚山林相结为非积微至着盖有可虑愿得恩旨下有司凡逃民愿归乡者令郡县用心抚恤优免差徭不愿归者听於所在附籍为民官给空闲田庐处之免差役二年庶以安其危亦弭患於未萌上曰此事须行盖在彼在此皆朝廷之民何须定逼之归但得人安足矣臣又言各处课程先因钞法不通加倍其额徵纳盖一时之权今钞颇流通宜量减倍徵之额又言天下课程皆纳钞惟湖广广西淛江商税鱼课旧例皆纳银民不胜弊请裁为一例上笑曰此两事皆须变通其课程纳银者悉改纳钞银一两折钞百贯臣又言田里小民之不安皆原有司之贪汚暴虐请令风宪考察奏罢上曰然向使不罢刘观风宪亦未得清尔此言是但有司中有廉干能兴利除害者亦令具名来闻用凭奬擢臣又言方面郡守皆是要职吏部往往循资陞授不免愚良混进请令吏部自今方面郡守有阙令京官三品以上及布政按察荐举务取廉公端厚识大体能为国为民者仍属吏部审其所保果可用然後奏闻量授以官後犯赃罪并坐举者又请令法司凡保举授官有人指告其罪者必先取问干证明白然後奏闻请旨提对庶几不为小人诬陷上曰然若所举得人须保全之庶不堕小人之计上又曰更责吏部须愼选县令臣又言年来吏员太冗其间多有昏昧愚劣不通文理今後请令六部都察院翰林院会同考试选用臣又言今军民中岂无文学才行卓然出衆及有智谋材勇精於武略者请令羣臣询察举保选用上曰进贤之路宜广此皆应行若有拘於例者宜当开广臣言唐虞之世罚弗及嗣今极刑之家有贤子弟例不许进用上曰舜殛鲧用禹圣人至公之心也又曰刘翀亦极刑家今不在侍近乎汝於勅谕中明书极刑除犯谋反大逆外其余犯者其子弟有文学才行并听举用上曰此数事皆可书勅颁下矣臣进曰愚臣一人见闻不广愿更得一人同论此事庶几可以推广圣泽上曰若多令人知即勅谕未下事已徧播於外矣臣对曰大臣中固有谨厚者上曰胡濙谨厚汝与之密议就録稿进来於是臣退同濙议增十数事通録明旦进呈上悦三月朔玺书遂下宣德七年八月上在宫中览尚书黄福赞漕运时言便民数事出其章示臣士奇且谕臣曰福所言皆智虑深远可行今六卿中其谁之伦对曰福受知太宗皇帝最先大用其为人正直明果一志於国家生民今六卿中鲜及之永乐初建北京行部命之绥辑凋瘵及得交趾命总藩宪之政安新附之衆躬勤夙夜具有成绩其才德兼备有大臣体诸卿诚不及之福今年七十矣诸後进少年高坐公堂理政事享安佚出入舆马驺从扬扬福四朝旧人乃朝暮奔走道路劳瘁不已殆非国家所以优老敬贤之道上曰非汝不闻此言吾尝欲得一老成忠直之人处之南京根本之地缓急可倚今以命福岂不诚当士奇对曰福必不负陛下任使明旦上命吏部改福南京户部尚书中外闻者皆悦盖上之纳直言明於用人槩类此

东里别集卷二







别集卷三

钦定四库全书

东里别集卷三　　　　　明　杨士奇　撰奏对録

论初即位事宜

伏见自古人君即位之初中外军民其心未一但在朝廷处置得当则有备无患臣谨将见今合行事宜开具谨题请旨

一今皇上即位之初必须整肃军政以壮国威宜勅五府及兵部整理军马委官提督操练以备非常并勅各处总兵镇守官抚恤军民操练军马严谨守备遇草寇生发相机剿灭

一南京虽内有太监王贵通等外有襄城伯李隆在彼备御然系国家根本之地今当特赐勅谕使之谨愼关防操练军马以镇伏小人之心更须老成忠直之人与之一同计议事务臣切见南京户部尚书黄福老成忠直欲请勅令黄福就彼参赞军务仍勅王贵通李隆等凡一应事务俱与黄福计议停当然後施行庶几根本坚固事无踈失并勅南京内外衙门今後非奉勅旨不许擅自差人出外扰害军民

一淮安是南北要冲之地见有都指挥王瑜吴亮在彼提督漕运并镇守合无特颁勅谕令其抚恤军民操练军马严加守备

一江西湖广河南山东去年旱灾人民缺食虑恐无籍之徒啸聚为非不可不防合无分委文武大臣各一员前去镇守或一年或二年诸事平妥即取回京

一南京直隶缘江上下及北京直隶径抵南京缘河等处屡有强盗出没杀伤人命刼掠财物此等凶徒积久则势盛不可不早除南京等地方合无勅襄城伯李隆等差委的当廉干头目并公正御史缉捕北京等地方合无勅差锦衣卫指挥刘源马顺及公正御史分领的当官校缉捕务要盗贼屏息道路无虞

一北京城内外见有强盗抢刼合无勑锦衣卫及五城兵马司严督官校弓兵分廵地方严加缉捕但各地方今後人民有被抢刼者责有所归

一陕西甘肃寜夏及大同宣府开平缘边去处多缺马操备今卫拉特强盛恐此寇侵边欲请勅谕边将及守边头目凡缺马之处许於本处行太仆寺及苑马寺关用仍开数奏闻其西番等处进贡马匹除上等好马令进来京其中下等等马悉留边上给军骑操亦具数付进贡之人奏闻以凭给与马价

一卫喇特之寇既减阿噜台其势方盛至三四月草青之时或恐犯边不可不备其陕西见调在京操备官军合无令兵部同英国公成国公等一同计议发回各卫所操练遇有贼寇以便调用如马军无马者就北京太仆寺领去骑操

一云南极边之地蛮夷杂处最难驯服比闻总兵官黔国公沐晟年老多疾其弟都督同知沐昂见掌云南都司事去冬进马到京至今未去合无量加恩赏赐以勅谕令驰驿回还赞辅黔国公抚绥远夷镇靖边境

一陕西临洮都督佥事赵安系极边历练老成头目本官去年朝贡到京至今未回合无量加恩赏赐以勅谕令驰驿回还绥抚夷人谨守边方

一在京行事校尉多有在外假公营私挟制官府欺骗平人瞒昧朝廷如比先唐赛儿及汉庶人谋反行事官校明知其事不报及官员军民实有罪犯者皆得以财买免却将有讐平人妄揑其罪报官法司畏惧行事之势恐祸及已但系行事校尉报来者更不与之分辨只拷打招认以致平人负寃者多今锦衣卫提督行事者非一员行事校尉亦数百人合无止令一员公正指挥提督行事亦量减校尉庶使平人少寃

一官员冗滥虚糜俸禄者多其京官及在外方面官合无从吏部都察院考察其府州县及盐运司行太仆寺苑马寺仓库税课等杂职官合无令按察司廵按御史考察但有廉勤爱民者留老病闒茸贪酷者起送吏部

一各王府官多有缺员合无令吏部选有才学文行者除授前去尽心辅导庶俾各王遵守礼法

一近蒙恩诏寛恤军民其在京内外衙门正当上体朝廷钦恤之意凡事务从简省合无颁勅令内外各衙门将应合裁省事宜具奏取自上裁

一教坊司在外取来乐工甚多虚费钱粮无益於事合无量留供应外其余放还原籍与民一体当差请开经筵

伏惟皇上肇登宝位上以继承列圣下以统御万邦必明尧舜禹汤文武之道以兴唐虞三代之则宗社永安皇图永固天下蒙福永远太平然其根本在致力於圣学自古贤圣之君未有不学而能致治者也去年十月内宣宗皇帝御左顺门召臣士奇谕之曰明年春暖东宫出文华殿读书凡内外侍从俱用慎择贤良廉谨之臣臣士奇叩头对曰此国家第一事正维其时伏望皇上留心不幸宣宗皇帝上宾中外皆同哀戚之心臣未敢遽言然此事至重不敢久默伏望山陵毕日早开经筵以进圣学臣等深切惓惓之至谨具合行事宜陈奏伏惟采纳谨具奏闻

一自古人君成德必先於学未有不学而能成德者尚书曰王人求多闻时维建事学于古训乃有获经筵侍讲之官实为学之资今皇上进学养德当预择讲官必得问学贯通言行端正老成重厚识达大体者数人以共其职庶以上副先帝之意乞预命吏部礼部翰林院公同推举具名陈奏取自上裁如或其人学术不正立心行已素无善誉者不得滥预盖师友之臣即他日辅导之臣不可不谨择

一天子就学其事体与皇太子亲王不同乞先命礼部翰林院详定讲筵礼仪陈奏

一皇上圣德正在今日辅养本源书曰仆臣正厥后克正仆臣谀厥后自圣后德惟臣不德惟臣盖言仆臣贤否系君德重轻如此自古圣贤之君左右使令必用正人今皇上富於春秋凡起居出入一应随侍及使用之人皆宜选择行止端庄立心行已正当者使在左右庶不正之言不正之习悉皆屏远不得以上惑聪明此事关系最重伏望太皇太后陛下皇太后殿下皆留圣心为皇上慎选左右随侍及使用之人如或其人举动轻佻语言?慢立心行已不正者皆宜早去之若不早去随侍既久情意相洽不觉其非言听计从後来欲去其势难矣古语云与善人处如入芝兰之室与不善人处如入鲍鱼之肆盖言愼所渐染也此在常人尚须谨择何况天子之左右伏望太皇太后陛下皇太后殿下万万留意臣深受国恩无能补报惓惓愚忠不敢不尽伏乞采纳宗社生民万年太平之福

论激劝

伏闻旌一人之贤以励衆人之功者古帝王治天下之要道也切见南京户部尚书兼詹事黄福事太祖皇帝至今五十余年在朝老成惟此人最久清廉公直秉心端正上为国家下为生民中外之人皆知其贤近日已蒙圣旨令赞襄城伯机务南京系国家根本之地此人必能効诚又见浙江都指挥使许亨清廉公正老成忠厚一心为国恤军爱民浙江军民深所爱服伏望圣恩特赐陞赏二人以励衆人谨题请旨

辨方政被诬

蒙钦发下镇守大同太监郭敬题本二本奏总兵官都督方政专权等事臣看得所奏事件未知虚实盖方政自永乐宣德年间奉命率兵在外皆有功绩此人实是廉勤公正上能敬事朝廷下能抚恤军民衆所共知衆所共推岂有才到大同未及三月便有许多过失且闻郭敬在彼与曹俭通同为非专务贪利不理边备以致累次失机宣宗皇帝屡遣勅切责之仍不悛改且郭敬初闻朝廷命方政往大同总兵心已不喜曾亲来文渊阁对臣等极毁方政之短极夸曹俭之能臣等已料其到彼必然不合或致设计倾陷方政今已果然臣伏思於今边务紧急之时将臣可任用者朝廷当保全之欲请勅谕郭敬命其改过自新自今与方政协和办事又虑方政知郭敬奏其违法等件虚实未明必然心中趦趄若不写勅去释方政之疑令其如旧安心办事则官军窥觑必不听其号令有误边备为此今拟写勅稿二道封进谨题请旨

论北京军官俸粮

为北京军官俸粮事切见各官家下人口皆在北京居住其俸米俱於南京关支近闻多系各卫差人前去代关其代关之人又系浮荡无籍小人到於南京低价贱卖所卖之物就彼醉酒流荡狼籍费用及回北京散还各官十分之中仅得一二分亦有军官自因艰难将合得之俸低价转卖与人前去关支以救一时之急计其实俸十不得一以此朝廷官粮多为无籍小人浪费而军官之家不得实俸艰难甚多伏望特旨命户部会六部都察院等衙门堂上官公同计议从长设法处置庶几官粮不致虚费而军官皆得实俸公私两便谨题请旨

论勾补南北边军

为兵备事切见今差监察御史清军有以陕西山西山东河南北直隶之人起解南方极边补伍者有以两广四川贵州云南江西福建湖广浙江南直隶之人起解北方极边补役者彼此不服水土南方之人死於寒冻北方之人死於瘴疠且其卫所去本乡或万里或七八千里路远艰难盘纒不得接济在途逃死者多到卫者少长解之人往往被累非但获罪亦有艰难死於沟壑而不知者深为可悯况今西北二边急於防守而西北壮勇之人乃发南方甚是未当查得永乐十年二月初五日太宗皇帝圣旨北京人民有在各处充军今後事故来勾丁补役不要发去只就河间立一卫或一所都着就那里当军原卫军伍别着人补若在北京卫分当军的不动宣德二年三月初一日宣宗皇帝准兵部奏令云南四川两广福建湖广该勾军丁除逃军正身及已解军丁外其余留所在附近卫所带管食粮操备本年十二月十五日又准兵部奏今後一体存留收操缘海地方的也就留在那里卫所操备宣德三年四月二十一日又准兵部奏今江西贵州等布政司军丁该解辽东甘肃等处并山西等布政司军丁该解云南两广等处动经万里及七八千里者皆照例留附近卫所带管收操当军又奉圣旨腹里地方该勾的军离原卫二千里以里的还发去二千里以外的都留在附近卫所收操此皆祖宗成宪盖洪武中有犯罪死者恩宥免死不分南北发极边充军所以惩治有罪此太祖皇帝之仁也其後有罪者已死补役者皆非犯罪之人朝廷悯其远道艰难留於附近卫所操备此太宗皇帝宣宗皇帝之仁也陛下即位以来以陕西该解腹里山东河南大寜都司等处卫所军丁俱收发陕西靖虏卫又以广西缺军命发南方贵州云南广东广西四处该勾辽东等处军丁悉发广西都司属卫收操亦是仰体祖宗之仁近来该部执称原旧队伍难以改发此只是畏避文案繁劳而不思兵备之无实不念下人之艰苦近日兵部虽因清军御史之言奏请清出军丁暂发附近卫所带管收操缘南北俱有边境今俱少军若只於本处附近收用近边卫分缓急亦不得济臣等愚见今所急缺边军者欲乞除逃军外以山东山西河南陕西北直隶今後清出军丁各就所近发甘肃寜夏延安大同宣府永平辽东等处补伍云南两广贵州四川湖广江西福建浙江南京直隶今後清出军丁各就所近发四川云南贵州两广及边海卫所补伍皆就定其卫所发去待补足其缺之後再有清出者却於腹里卫所补伍如此则兵备有实下人不困臣谨陈愚见伏乞特命公侯伯之老成者及都督尚书侍郎都御史会议可否谨具奏闻伏候恩旨

论旌褒景东知府陶瓒等

为激劝事该兵部传奉圣旨陞授景东府知府陶瓒散官太中大夫资治少尹及褒封陶瓒祖母阿曩为太淑人令臣写勅施行此诚皇上旌忠报功之盛德臣窃闻自古帝王得驭夷狄之道者曰守在四夷曰以夷狄攻夷狄二者而已盖先以恩德结近边之夷则远外之夷为其所制势不能为患於边大抵蛮情顽犷劲悍必其同类制之则易为力今景东之胜盖出於此然其中有忠义之心愿奋力报国者正当厚恩待之以坚其良心其陶瓒及祖母阿曩率领头目已量功陞赏实授以职惟陶瓒以土官知府难陞职事并其祖母止授散官及封号臣等愚见欲乞圣恩皆给赐诰命及赐以对品之带各一使得永远宝藏庶感戴尤切而图报之诚益坚矣其木邦宣慰使罕盖法与祖母美罕板忠义报国之诚亦与陶瓒阿曩同兵部已请勑褒封赏齎奉圣旨令臣写勅臣愚见欲乞恩旨同陶瓒阿曩一体颁给庶於边夷有所激劝盖所费者约而所励者益多谨具题奏伏惟圣裁

论荒政

为预备事伏闻尧汤之世不免水旱之患而不闻尧汤之民至於甚艰难者盖预有备也凡古圣贤之君皆有预备之政我太祖高皇帝惓惓以生民为心凡於预备皆有定制洪武年间每县於四境设立四仓用官钞籴谷储贮其中又有近仓之处佥点大户看守以备荒年赈贷官籍其数敛散皆有定规又於县之各乡相地所宜开濬陂塘及修筑滨江近河损坏堤岸以备水旱耕农甚便皆万世之利自洪武以後有司杂务日繁前项便民之事率无暇及该部虽有行移亦皆视为文具是以一遇水旱饥荒民无所赖官无所措公私交窘只如去冬今春畿内郡县艰难可见况闻今南方官仓储谷十处九空甚者谷既全无仓亦不存皆乡之土豪大户侵盗私用却妄揑作死絶及逃亡人户借用虚立簿籍欺谩官府其原开陂塘亦多被土豪大户侵占有以为私已池塘养鱼者有陻塞为私田耕种者盖今此弊南方为甚虽闻间有完处亦是十中之一其实废弛者多其滨江近河污田堤岸岁久坍塌一遇水涨渰没田禾及闸坝蓄泄水利去处或有损坏皆为农患大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不及之此事虽然若缓其实关系甚切伏望圣仁特命该部行移各布政司按察司及直隶府州除近有灾伤去处暂且停止俟後来丰熟举行其见今丰熟去处悉令有司遵依洪武间旧制凡仓谷陂塘堤岸并要如旧整理仓有损坏者即於农闲时月用人修理谷有亏欠者除赦前外赦後有侵盗者根究明白悉令陪偿陪偿完足亦免其罪不许妄指无干之人搪塞若其侵盗证佐明白而不服陪偿者准土豪及盗用官粮论罪有司仍将旧有及陪偿实数开奏其陂塘堤岸亦令郡县凡有损坏悉於农闲用人修理有强占陂塘私用者犯在赦前亦免其罪即令退还不还者亦准土豪及盗官物论罪其退还陂塘及圩岸闸坝应修去处亦令有司开奏应修筑者以次用功完日具实奏闻仍乞令户部行各布政使司府州县除近被灾伤去处外凡今秋成丰稔之处府州县官於见有官钞官物照依时价两平支籴糓粟储以备荒免致临急仓惶失措年终将所籴实数奏闻郡县官考满给由令开报境内四仓储谷及任内修筑陂塘堤岸实数吏部仍行该部查理计其治绩以定殿最各按察司分廵官及直隶廵按御史所历州县并要取勘四仓实储谷数及陂塘堤岸有无损坏修理实绩岁终奏闻以凭查考如有仍前欺弊怠事者亦具奏罪之若所廵历之处仍前不问不理或所奏扶同不实从本衙门堂上正官纠劾奏闻庶几官有实积荒岁人民不至狼狈耕农无旱潦之虞祖宗恤民良法不为小人所坏臣等愚见如此未敢擅便乞命六部都察院大臣会议可否施行谨题请旨

论计议除授方面等官

昨日太监金英传奉圣旨今後除授方面官及府州正官若专用举保即是恩出於下还依洪武永乐年间例行钦此本官後又令臣计议臣伏思宣德七年以前其前项官员多不得人百姓受害钦奉宣宗皇帝勅旨布政司按察司官及知府知州得其人则民安非其人则民受害该部往往循资陞授不免贤否混淆自今布政司按察司官及知府知州有缺吏部行移在京三品以上官举保及布政司按察司堂上官连名举保必取廉公端厚识达大体能为国为民者吏部审其所保果当具名奏闻量授以职後犯赃罪并罚举者钦此以後凡所保者多得其人皇上临御以来悉遵先皇帝勅旨而行令各处方面官与府州正官十有八九得人停当所以百姓得安其间或十有一二举不得人却是保举之人审察不明亦或实是徇私为是该部不行纠举以致四品等官举保知县者十有三四举保不当然所保得当者还多自今举官之人亦已多知谨畏不敢轻易滥举恐累及自身臣愚见伏望圣明仍遵宣宗皇帝勅旨而行大抵宣宗皇帝仁民之心皆是上体太祖皇帝太宗皇帝仁宗皇帝三圣仁民之心而行非是有所更改但因时损益耳昔者尧舜禹汤文武数圣人相承之政皆因时损益所谓因时损益者或太过则当损不足则当益以合於时宜也昔我太宗皇帝於洪武之政仁宗皇帝於永乐之政皆有因时损益之宜亦皆是上体祖宗保民之心而行故当其时无人曾有异议宣宗皇帝临御之时体祖宗之心以行保民之政者尚多此保官一令是第一事盖用人者帝王之首务也伏望皇上奋独断之明今後举保方面及府州正官宜悉遵宣宗皇帝勅旨而行昔唐太宗行仁义之政命在京三品以上官举郡守县令後来致天下斗米三钱外户不闭之效明鉴在前无可疑也圣旨所喻保官则恩出於下切缘衆臣举保之後吏部审择具名奏请必得圣旨赐允然後授官如不赐允即不得除授故凡授官者莫不感戴圣恩恩实非出於下也此令行於宣宗皇帝在位之时数年不闻人有异议近年始有一等京官不才轻薄无人保举者造为谤语传播中外其意专欲隳坏先帝之良法不行则此等无状小人皆得升用此等小人升用则百姓受害天下何由治平自古朝中用一正人行一良法则小人皆不便之毁之坏之如孔子初摄鲁相国之小人作歌谤之及久而定也国人爱之作歌颂之又惟恐其死也在古圣贤尚然可以观小人之心矣伏望圣明只依先皇帝勅旨而行但所举之人後有犯赃须明正滥举之罪并罢其官便是臣滥举亦请究治不宥庶几其余有所警省臣受四朝大恩常切惭愧无能补报惟念用人贤否关系生民休戚国家治忽今若知而不言是臣不忠之罪大矣是以谨竭愚诚冒凟天听伏惟圣裁

论遣将征剿麓川

昨日钦蒙上命写召李隆勑书臣已谨遵写藁进呈伏窃思之南京根本之地李隆受先朝简拔守备十六七年本官谨愼小心克称委托军民获安朝廷无南顾之忧今以麓川之事召之然麓川遐荒小夷屡拒朝命固当问罪今以蒋贵之才勇复择一二人善战者为之佐辅又以文臣王骥历练老成赞理之足任其事况李隆之才长於守备未闻其有攻战之能若论攻战李隆必不及李安又蒋贵新封为伯李隆嗣承伯爵三十余年朝班次序蒋贵当在李隆之下若使蒋贵总兵而李隆为副似有未当虽出自上命李隆固不敢违然彼此心不相孚亦难行事臣愚见欲俟蒋贵至日与之计议佐辅必欲得人亦未为迟如此庶几事得稳当而成功可冀臣又有愚忠冒凟天听昔太宗皇帝征讨有罪必先遣人再三抚谕及其不从然後加兵今麓川拒命臣亦深切恶之非欲释其罪但思古人有言兵者凶器战者危事自古圣帝明王皆不轻用者恐害及无辜有伤天地之和气也又虑用兵远方虽有将有兵而粮食不足猝难为力亦所当计臣又思自麓川拒命比先朝廷所遣抚谕勅书恐有阻隔未曾到彼又云南总兵官将彼所差之人悉置於死是以此贼心怀疑惧不敢再遣人来近其所遣忙怕力线观来已蒙皇上恩赏特旨许令改过赦宥其罪就命齎勅回还臣窃计此勅到彼贼必遣人再来视其情伪为之处置近者又有勅令沐昂等留之不遣则使此贼终不知皇上天地大恩无由改过将来必劳天兵伏望皇上体天之心今且日务选将操兵积粮以备征用姑先放忙怕力线观賫勅回彼使知皇上大恩以图改悔纵使彼执迷不改亦且缓其备敌之心待云南粮储有积将士操习精鋭即一鼓进兵剿灭以昭天讨亦未为迟况留此二三人实不足为轻重但恐留之日久使贼之逆志益坚而为备愈固或启其窜伏之计况彼烟瘴之地大军难以久驻而贼得窥伺官军进退以为出没急难成功臣惓惓愚忠非敢为缓兵之计但愿大兵之行必出万全以为国家久安长治之道冒凟天听伏惟圣裁

论因旱恤刑

近数月间畿内雨泽颇少且闻远外缺雨之处亦广即今多在祈祷臣等辄有愚见上凟天听谨陈於後伏惟圣裁

一南京根本之地自去岁二月至今年三月两次大风为灾亦是异事伏乞特旨命亲臣或大臣一员必其人素行廉谨可以感格者往祭孝陵以慰安祖宗神灵及祭锺山大江之神於祝文中备陈省咎祈福之意庶几以弭灾异仍乞勅丰城侯李贤太监刘寜等谨严防备

一自皇上临御以来凡百科徵等项一切停罢并无干扰於民之事凡民间负欠官物亦多宥免然今犹有水旱蝗蝻之灾者臣等伏思其故古人遇水旱必清理刑狱恐有寃枉今圣心惓惓惟在施仁但虑中外法司奉行未至盖死罪者每於审问之际多有声寃及行移照勘本贯官司只依原状保结回申虽至再三照勘其保结回申仍前无异若所犯罪实理应如此然近日颇闻亦有非实犯者诚恐此类保结不实者尚多伏乞圣旨令三法司各於属官中精选有清廉仁厚公正者数员赐勅令分往各布政司亲诣有重囚府县召集里老亲隣审问实情具奏处置免致其寃及轻罪有疑者速即发落不许淹禁以伤人命两京法司亦乞赐勅一体钦遵疏理如此庶几可以上回天意

一去岁有勅分遣京官往各处整理备荒粮储今闻北京直隶及北方各布政司百姓皆知朝廷恩为恤下相趍赴事储积有余其南方隔远尚未完备伏乞圣旨或遣勅或命行在户部移文原差整理预备粮储官员令事完者即便回京未完者令遵依勅旨俟今年秋收成熟从容为之不许急廹虐民

论褒諡

为激劝事近据礼部手本该本部奏南京参赞机务少保户部尚书黄福丧礼传奉圣旨行移本院撰述祭文钦此臣等伏惟皇上临御以来礼待臣下悉出於厚今福蒙祭营葬光荣甚盛存没感戴矣臣等窃思黄福洪武年间自卫幕官因言事太祖皇帝深见嘉奬超陞工部侍郎太宗皇帝初登大位即陞工部尚书後建北京新设行部命为行部尚书及平定交址初设布政司按察司又命黄福仍尚书之职前往交址抚绥其民布政按察二司印信并付福掌管一切公务皆总於福福在交址十有余年处事甚得人心仁宗皇帝监国备知其贤即位之初特遣人齎勅召还命兼詹事辅导储君宣宗皇帝在位念南京重地以福老臣命於南京户部管事皇上嗣位之初陞福少保令参赞机务中外之人皆忻悦朝廷用人之当福感戴圣恩与襄城伯李隆同心协力以副委任盖福为人廉洁正直刚果无私且明识大体身虽老病念念在公官虽贵显不营私蓄四十年来大臣之中正色居官少见其比今蒙圣恩固已深厚但臣等欲望天恩赐諡二字及赠一官用褒贤良用垂劝励盖自古治平之朝及祖宗之世皆用此典臣等所目见者太宗皇帝於太子少师姚广孝大学士胡广皆赐諡赠官仁宗皇帝登极赠諡尤多尚书侍郎下至少卿少詹事赞善院判之贤且良者皆得蒙恩今黄福比前之得赠諡者历官尤久効劳尤多操节之正始终一致伏望天恩特命该部依先朝例赐諡赠官庶使在位臣僚观感兴起臣等非敢私於黄福但欲国家典礼施之公当谨陈愚见伏惟圣裁

陈情致事

为年老患病事臣本材学疎浅识见愚陋自洪武三十五年七月太宗皇帝临御之初擢任翰林院职事永乐二年三月除兼春坊职事历事仁宗皇帝宣宗皇帝今上皇帝四朝三十八年皆在近侍蒙恩深厚难以名言常切自愧不能効报分毫故从前并不敢请假乞闲臣今年七十有五旧患风湿病证未除近年以来视听愈衰气力愈弱疾病愈增神志昏惰思虑遗忘强勉不进食禄无补有负天恩中心思惟不胜惭悚伏望皇上天地大德怜臣老疾赐臣致事放回乡里庶几少延微喘以终余年臣不胜惓惓祈恩之至为此谨具奏闻伏候勅旨

陈情推封

钦蒙圣恩赐臣诰命下情深切感戴之至伏思洪熙元年钦蒙仁宗皇帝圣恩赐诰命追赠臣三代已赠臣祖公荣为少傅祖母胡氏为夫人切缘臣故父子将原是伯祖公辰伯祖母严氏亲生次子因叔公荣无子遂立为子公辰初有长子及孙近年絶嗣是臣兼承其祀臣伏见前代人臣多得乞封旁亲国朝惟有封赠亲生祖父母之制无及旁亲之令缘公辰虽於臣称为伯祖严氏称为伯祖母实是臣父亲生父母臣之亲祖亲祖母非其余旁亲之比臣之私情恒切於中今幸蒙皇上覃布大恩谨冒昧俯陈私恳伏望圣仁不为常例停臣本身及臣妻即今所得诰命不给特恩移与臣伯祖公辰伯祖母严氏俾得沾恩封赠光显无穷臣不胜惓惓祈恩之至谨具奏闻伏候勅旨钦奉圣旨杨士奇本身并妻室的诰命还与他他伯祖伯祖母另给与後不为例该部知道钦此

为乡人诉告事

为乡人诉告事臣闻今有同县人李衮奏臣男杨稷不法等事盖臣男稷资性冥顽狠愎不才不学委实有之缘初因臣家无得力之人稷是长男自小留在原籍看守祖坟因此隔远失於教训近年屡闻在乡听信奸邪小人设计唆诱非理妄为臣常常寄书训责又曾移文兵部及都察院皆塡写内府勘合行下府县出榜禁约近闻仍听小人唆诱非为以致李衮遣人抱本申诉上凟天听愚臣无德致有不肖之子干犯国法臣罪万万其李衮所奏已奉圣旨都察院知道臣又闻衮所奏内有系事不干已而指告他人事者愚臣切恐累及平人辄忘愧耻冒达下情伏乞特旨令法司出批锦衣卫差官先提取臣男杨稷及罪犯深重家人高四罗奴仔并积年野牢子朱贵祖陈鼎羊观逊刘保郭玄关及奏内所告罪犯深重小人胡彦方乐象明曾用利梁翰刘士积刘孟赞刘同伦胡彦琛陈叔宪曾希广彭裕萧辛同刘翕胡景萧鼎康哲萧邦彭彦素姚俊等前来法司对理明正臣男杨稷等罪其所奏系指告他人之事者中间虑有不实今法司有奏准事例不行亦乞令行移廵按御史及本府掌印公正官员公同通行体勘所奏事情的实回报法司果有罪者从公提问庶几事得明白亦免累及无罪平人愚臣冒昧干凟天听伏望圣慈特赐俯从谨题请旨

论国子监碑书题事

钦蒙皇上圣恩大德崇儒重道新建孔子庙及太学制度弘壮高出前古伏读御制碑文义理明正文辞简重诚足以光华日月昭示万年惟闻碑额四字云重建太学臣之愚意有所未安盖凡言重建者谓已作之後又作之今庙学前元所建非国朝事此不可论我皇上临御既悉撤而新作之只当云新建云重建者非是今请改为新建且庙与学二者庙为重故庙成之後然後作学若只书建太学而不云庙於礼未安今请通改作新建庙学四字为宜臣愚见如此谨具题知伏惟圣裁

谢赐玺书问病

钦蒙皇上大恩怜臣久病特遣内臣赐臣玺书奬誉慰劳深厚周至愚臣拜赐感激惭愧莫措其躬又加赐臣宝钞酒肉米蔬益重感愧顾臣蝼蚁微生才疎学浅素於国家并无寸补恭荷皇上天地父母大德恩赐之加稠叠骈繁不可胜纪愚臣合家深切感戴之至谨具本谢恩

啓

陈问安

臣未奉召命不敢违例一人独进而有所愚见亦不敢默而不言近日未审朝谒及问安之礼如何臣之愚诚伏望殿下加隆此礼愈勤愈敬曾蒙令旨面谕臣云前日钦奉圣旨免朝臣退而思之固是天恩寛大之至然储君於事君父未有久而不朝之礼伏望殿下自已主张而必行之如奉圣旨免朝既退之後明日又往後日又往诚孝之心积久不已必然感格至於奉侍之际尤望和顔婉词以仰承天意臣伏惟至尊仁圣如天虽臣下有过常蒙寛贷爱之如初何况父子至亲恩爱尤重岂宜於奉事之礼少有未尽也昔文王所以称圣人者盖自为世子之时日勤於视膳问安之礼为之根本故礼经载之以为万世之法在礼又曰父母不悦起敬起孝此悦亲之要道也伏望殿下万万加意臣愚无任?恳之至谨启

东里别集卷三




