陵川集 - (元)郝经
　卷一
　卷二
　卷三
　卷四
　卷五
　卷六
　卷七
　卷八
　卷九
　卷十
　卷十一
　卷十二
　卷十三
　卷十四
　卷十五
　卷十六
　卷十七
　卷十八
　卷十九
　卷二十
　卷二十一
　卷二十二
　卷二十三
　卷二十四
　卷二十五
　卷二十六
　卷二十七
　卷二十八
　卷二十九
　卷三十
　卷三十一
　卷三十二
　卷三十三
　卷三十四
　卷三十五
　卷三十六
　卷三十七
　卷三十八
　卷三十九









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









陵川集 - (元)郝经





元代诗文别集。39卷。郝经撰。《四库全书》曾据编修汪如藻家藏本编入别集类。卷首所附序及传记资料较多,重要的有:明正德二年(1507)陈凤梧序,元延祐五年(1318)李之绍序,中书省移江西行省咨文,以及《元史》本传、神道碑、墓志、行状、封赠、年谱。现存《陵川集》是郝经的学生、集贤学士郭贯呈请朝廷批准,与《续后汉书》一并梓行于江西。明人于正德年间重刊于鄂州。本集卷1为赋,卷2—5为古诗,卷6—7为和陶诗,卷8—12为歌诗,卷13—14为律诗,卷15为七言绝句、五言绝句,卷16为图说,卷17—19为论,卷20为杂著、文、哀辞,卷21为祭文、箴、铭,卷22为赞、说,卷23—24为书,卷25—27为记,卷28—30为序,卷31为述拟,卷32为奏议,卷33—34为碑文,卷35为墓志铭,卷36为墓志铭、行状,卷37—39为使宋移文。另外,清人姚莹等所辑《乾坤正气集》,收入郝经诗文25卷,题为《郝文忠公集》。
















提要

钦定四库全书　　　　　集部五

陵川集　　　　　　　　别集类四【元】

提要

【臣】等谨案陵川集三十九卷元郝经撰经有续後汉书已着录其生平大节炳耀古今而学问文章亦具有根柢如太极先天诸图说辨微论数十篇及论学诸书皆深切着明洞见阃奥周易春秋诸传于经术尤深故其文雅健雄深无宋末肤廓之习其诗亦神思深秀天骨秀拔与其师元好问可以雁行不但以忠义着也延佑五年经门人集贤大学士郭贯请以是集与所作续後汉书官为刋板付待制赵穆编修官蒲道源等详定得旨允行卷首所载江西中书省劄付咨文盖即其事後官板散佚明正德乙卯沁水李叔渊重刻於鄂州陈凤梧序之康熙乙酉武进陶自悦守泽州得李本於州民武氏家欲锓木未果仅为制序弁其首乾隆戊午凤台王鏐始校刋之今所行者皆鏐此本云乾隆四十六年九月恭校上

总纂官【臣】纪昀【臣】陆锡熊【臣】孙士毅

总　校官【臣】陆　费　墀







序

陵川集序

文所以载道道一也而文则随时而变焉有唐虞三代之文有先秦两汉之文有魏晋之文有唐人之文有宋人之文有元人之文唐虞三代之文简古不可尚已秦汉而下愈变则愈繁至於元而文之变极矣文虽以时异而道未尝不寓焉其言比于道者文之粹者也其言盭于道者文之驳者也若陵川郝公之文其元文中之杰然者乎公生於冀而仕于元少頴敏有大志自六经诸子历代史传以至天文兵律无不淹贯洞达其学博其才赡故发而为文也汪洋滂沛如大河东注一泻千里抑扬起伏如太行诸峯层见叠出盖积之深而发之盛理固然也公尝以元世祖即位奉使输平于宋适理宗末季贾似道误国遣人幽公于真州者十有六年公处困而裕方且日以着述为事初无抑郁无聊之态则其所养又可知己文集凡若干卷板行于元久而散逸见者鲜焉吾大宪长李先生叔渊博学好古以公乡先哲也景慕之尤深求其集踰二十年始得全帙如获拱璧遂手校而刻之梓以传呜呼宋开庆间公从元世祖次师於鄂登高吊古其咏武昌三节妇诗实载集中则鄂固公所尝游览之地也距今二百余年而文集乃刻于兹夫岂偶然也哉抑公之所着有续後汉书及易春秋内外传皆卓然自成一家惜乎无传焉安知是集一出不有因之而旁求者乎公名经字伯常谥文忠世家泽之陵川其履历颠末具在铭志兹故得而略云正德二年岁在丁卯春正月吉赐进士出身奉议大夫湖广等处提刑按察司佥事奉勑提督学政前翰林院庶吉士庐陵陈凤梧谨序







序

陵川集序

明道立教之谓文何代蔑有其间升降随乎运会而显晦因之六经道言无意成文文之至也先秦两汉下由文溯道叠更盛衰後或弗逮夫前变而不失其正其人类皆?经术贯百氏大放厥辞力回澜倒中流一壶如马班贾董韩李欧曾之徒代兴者是情有各深才非相借雄长一时羣遂奉之为宗而旁出唐子末由窜入正统则古今一辙援此以定南渡金元之文莫不然矣陵川郝伯常先生崛起冀南奉使不辱中诚大节载在元史间尝取其世论之当干戈俶扰之秋齐盟早渝邾莒不狎宁复知有通经学古之事先生蒙难艰贞不夷其明藴酿载籍发为赡博宏肆之言理性得之江汉赵复法度得之遗山元好问而独申己见左右逢源固自有其文以之骖驒前哲何愧嗣後姚氏燧虞氏集揭氏傒斯戴氏表元黄氏潜柳氏贯欧阳氏玄吴氏莱咸以其文成一家言有名元代非先生导其先路哉盖作者难识者尤不易历下李攀龙创论不读唐以後书貌史汉皮毛者靡然从之以故近世遗文放失间脱蠧口则烟煤庋阁者多在昔昌黎起衰八代必俟二百年後六一居士得旧本韩文为之演绎其学始昌他可知已故明三百巨儒讲求复古不以世限往往掇拾标举疏通证明若所称牧庵道园诸君子之书次第昭布先生所着续後汉书暨易春秋内外传太极演等书不下数百卷俱不传其文集三十九卷曾一刻於元迨明武宗朝沁水李司农叔渊官楚复镂诸板江右陈司空文鸣为之序其本行於北东南学士罕藏之余愿见既久购不获会移知泽州岁乙酉纂修郡志遍搜得李刻全册于陵大喜逾望惜鲁鱼漫漶访他邑又见一前本似初刷者颇明晰较其可知余则姑付阙如因叹先生之文宜冠元儒遭逢不偶至宋被留真州十六年当时其地守臣请与张?吴澄并祀曰三贤祠讫今不可问陵川故里庙亦颓废制作迨将澌灭此大阙轶事忝守先生乡责不在我乎檄属鼎新其祠爰举前集命刋梨以行敢谓先生异世之桓谭聊志私淑且厌求者心尔然後知处晦之必有时而显先生实大声宏光芒终不可掩旷在易代一遇於余则表而出之彼雷同剽窃龎无一物者即汗牛充栋初何异水火之投抚先生集于是乎有感诗文具在卓为诸大家後劲固也余览其论兵议及上宋主万言书通达国体指陈利害务俾守以持重答天心惜民命於和议拳拳三致意非空言无实可比其见超矣经济专门望洋徒叹孰云文士弗适于用哉发微者当自得之沾沾源流派别又可置弗论焉泽州牧武进陶自悦譔







劄付

陵川集劄付

延佑五年五月初九日奉江西等处行中书省劄付准中书省咨集贤院呈延佑四年十二月初五日伊克集赛第二日嘉禧殿内有时分对苏库尔齐明里栋阿学士喜春等有来本院官陈大学士奏郝伯常学士做国信使入宋讲和去时于真州拘留了十六年间做了一部续後汉书并他平日作来的文章陵川文集这两部书中书省交江西行省有管下学校钱粮内开板去了也奏呵奉圣旨您与省家文书交疾忙了者麽道圣旨了也钦此具呈照详得此咨请钦依施行准此省府仰依已行开刋施行奉此







咨文

陵川集咨文

中书省移江西行省咨文皇帝圣旨里中书省礼部呈奉省判翰林国史院呈照得先据经历司呈奉礼部符文承奉中书省判送本部呈准尚书郭嘉议关窃谓士遇侧致君泽民功被一时不遇则着书立言名垂後世故翰林侍读学士国信使赠昭文馆大学士资善大夫文忠郝公以命世之才为世祖皇帝所知潜邸召见置诸侍从中统御极即命讲好使宋拘留十有六年至元乙亥始得归国凛然风节远配古人将被大用以宿瘴而卒其平日着述如三国志黜曹魏而主刘蜀使正统有归脗合朱文公通监纲目笔法一洗前书之谬误是诚有补於世教又如春秋外传一王雅陵川文集等书学者愿见而不得似此遗藁家藏尚多不幸其子山南江北道肃政廉访使文徵早卒伏虑前书久而散失良可惜也如蒙朝廷允许于怀州本家取发前来付翰苑披详发下板行庶使一代儒宗雄文杰作不至湮没传之将来以见圣治文明之盛是则非惟死者之幸实後学之幸也请转呈都省照详施行本部参详如准所言将郝文忠公遗文裒集梓行诚有补於世教具呈照详覆奉都堂钧旨送礼部依上施行奉此行据怀孟路申今将陵川文集并三国志申解前去乞照验事省部仰照验议拟施行承此具呈照详得此除将发到陵川文集一十八册三国志三十册送付编修官蒲道源等考校去後今据待制赵穆编修官蒲道源等官连呈文忠公郝经所着文集笔力雄深议论该博忠义之气蔼然见於言意之表其续汉书得先儒之至论黜晋史之帝魏使昭烈上系汉统扶立纲常有补世教其间叙事典赡核实多前史所未及者若蒙呈达都省行下书坊版行传後非惟使斯人生平精苦之志有以表见於世亦示我国朝之有人焉呈乞照验得此翰苑议得如准待制赵穆等所言相应除将前项文集依数发付礼部依上施行外得此奉都堂钧旨送礼部照拟施行奉此本部参详郝文忠公着述三国志陵川文集等书既翰林国史院考校得堪以板行相应得此南行省所辖儒学钱粮多处刋行相应得此今将前项文集随此发去都省合行移咨请照验行下合属依上委官提调如法刋毕各印二十部装褙完备咨来







卷一

钦定四库全书

陵川集卷一

元　郝经　撰

赋

击蛇笏赋【并引】

孔公原曾孔子之裔孙也仕宋祥符间尝以笏击祆蛇其事其节则有临川之志徂徕之铭王偁之传在其笏则归于今张文彦远经晩进曲学固不足赘于诸公之末然义激于中而有不能巳焉者谨赋而广之其辞曰昔仲尼之得政也兵裔夷尸奸宄藏甲出大都圯鲁宴而齐沮王道之端于是乎启柰之何天不假命遽行而遽止其余威遗烈钺于笔而鈇于礼诛十二公之乱臣二百四十二年之贼子压之以大经束之以大法莫敢渎彞伦而扰天纪孰意其孽魄狃而不散逆灵缔而不弭蟠结乎大块之阿囚鎻乎九原之底乃卵狠而孕戾不矜廉而厉耻每间治而为乱辄张慝而掩媺代谢屈信閲越千祀以及于宋化祆蛇而陆起窟宅乎庙堂冯附乎神鬼蜿蜿蜒蜒曳曳頍頍伸腹伛脊呀口侈噬呈露怪状愕目夺视侈大泽之运动常山之势愚吏蚩氓崩角蹶趾酾酒血牲匍匐祈祀若新莽盗国而无知之民共称符瑞狂巫颠觋踊跃惊喜称为神龙因缘为市若贼操窃权而嗜利之士争为役使妖声异闻鼓舌轰耳喁讹唱和讙呶叫噪震一郡而骇千里莫之敢诘亦莫之敢訿圣有贤孙释褐于是端笏而前山立顾指蓄鋭俟发韬锋卒起若子房之睨秦始奋笏而击颡拆身弛祆死于心毒揺于尾若太尉之击朱泚於是惑民雨解义士风靡天子是嘉用为御史司国之直致国于理而谏中宫之废折辽主之诮迈节特操凛乎清霜皦乎白日云高而山嶷是仲尼之以直道诒厥子孙俾万世如矢者不屈不挠拔邪树正赏善诛恶无时而已也则是笏也与诛卯刃修经笔兵莱人戈叩原壤杖堕三都锸异时而同迹仲尼为不死矣呜呼叔世而下蛇龙混蛰春雷瘖而不鸣直道偾而不植已刓方而为圆又枉寻而直尺诬谲诞僞异态百出有荡俗惑衆乘高而为奸若兹穴庙之蛇有巧发毒伺中人而不可测若含沙之者有之笏也无之人也孰为之击也

哀三都赋【有序】

李唐亡长安洛阳遂虚梁簒而汴始建五代荐国日益殷富逮宋受禅太祖以汴土薄易无四塞之固且非王者处上游之势也议迁都长安而太宗与大臣不从太祖曰今汴所利者近漕江淮之粟耳不及百年民力殚矣至宣政间民虽繁夥皆游食不本着佻靡相矜益之以党祸重之以侈政老奸擅国点阉用事败盟开边而宋果亡金源氏都燕掞河朔之势以雍洛汴为边镇既失河朔始南走汴金亡而汴亦虚迄今二十余年百王之制度九州之壮观寖以芜替遂无孑遗神州陆沉永为丘墟可哀也已於是作哀三都赋其辞曰

维帝极之弗建致神器之颠趾德者毙而覆宗力者踣而沉祀兑鋭缺而兵顿坤灵黑而士死天王之所居衆大之所止颃野马而荡灭走城狐而倾圮噫吁咿嘻伊谁之始乘厥权舆遐哉邈矣亡国之踪自西而东吞声陨涕原始要终昔明皇之临御恃开元之骏功抑汉魏而濶视攀三五以比隆谓天崩与地陷可宴安以无穷学霓裳於天上养禄儿於宫中侈几一动奸臣愚弄欲未足心祸不旋踵割一统以几絶耨两河之盗种陵夷僖昭孽臣奸骄睥睨问鼎倔强不朝巢以饥炽温用盗帝刼乘舆以入洛血椒兰而行弑铲咸阳之故基斵万世之元气舍洛邑而弗居陋姬旦之王制噫嘻呜呼两京遂芜中夏壮观削于汴都迄用定命蔑为訏谟龙蛇起陆竞为闚????閲五季如传舍启二都之永图戢干戈以礼乐化残暴以诗书岂期百年弗堪顾天汉党复锢唐阉再权坏法乱纪拔本塞源既崇侈而肆欲复败盟而开边东南朝廷种两蔓菁花石纲运太湖浪惊祖宗之泽尽华阳之宫成引金源於海上揭汴底而一倾忘社稷之实祸慕燕云之虚名二帝北虏一马南渡孽不自天势成崩土有臣不臣假王张楚有民弗民依国齐豫灵光岿然幸无一炬鼠宝座以飞啸燕雕梁而不语何故新之多变竟不知其谁主粤惟金源国一再传举玄莬与肃慎绳辽武而帝燕合九州之制度成一典而焕然去唐宋惟一间讵元魏之敢先而乃驭失其道潜朽其索北陆翻沙萧墙祸作公孙于邾王迁于洛日入崦嵫寝适冥漠驻汴宫为玉所不甘卑而分弱藉二京之形势跨关中与河朔虽日窘而日蹙犹夭矫以磐礴俾早为之定鼎不遂至于坠落呜呼噫嘻商於雪飞车说其辐火焚其旗一偾涂地三都遂隳彗哲王之伟蹟剥列圣之丕基俘梁亡之庾信走吴灭之陆机宁区中以驰瞩怅掩袂而兴悲碧云高寒何处长安沣水有芑泾水有兰茕不见人慨乎其叹汉室金茎东移泪澘茂陵玉盌暴出人间愁虹兮贯天凄风兮射关览冠盖兮弗复蔇【音忌】帝东游兮何当还维终南之峻极与太华之孱顔压九地之王气郁千里之秦川虽人亡而事去尚虎踞以龙蟠北邙坡陀伊洛交波惄焉如捣伤如之何悲哉白马之祸举衣冠而一尽宵人肆忿宁恤乎他鸾皇胡不冥飞卒莫逃於网罗望清流而挥涕睇浊流而啸歌水南有花水北无家荒凉国色惨淡天葩冲风起兮飘忽荡愁锦与惊霞汤汤乎汴蔡三徙兮终败倏鼎湖之龙去震长平之瓦解旷万里为一虚疑天地之欲坏文子文孙青城苦魂风悲白日雨泣黄昏阴磷吐焰枯血长存宫百王兮何有山万岁兮不寿石九州兮果穷岩玉京兮独秀恶於中原无所归咎李唐既远金源弗受熙丰一党宣和八贼务快私忿竟亡人国言及此兮噎吭涕无从兮横臆草木为之不春日月为之改色小人怀土君子怀德王泽不流下民荡析狐犹死而首丘人岂忘乎都邑秦人朝鲜汴人祁连不见乡园泣涕涟涟父仆三韩子奴桑乾于嗟阔兮乃无羽翰目愁云乎异域泪老目乎荒原漫揺神而振志忽心死而骨寒苟言还而言归岂安土而重迁乌兮鹊兮何枝可倚丘平壠徙碑折松摧郑不来矣鬼其馁而魂一夕兮九逝扣玄关而问之彼气数则已定何侘傺而自私夫亡有大衅兴有嘉运岂九州之神灵无一人而与问王业不偏安坤极不终偾盖泰生於否而亨始於困国家方尚帝德推天元飞汉唐之龙驭贬拓拔之鴈臣閲帝王之窟宅奠天居而覆民吾何为乎怨嗟艰辛以热中而疾夏为万物而忧春也易哀为乐收泣为笑捧葵藿之朝阳返山河之夕照

浑沌砚赋

贾侯有砚端之异石也温润坚洁浑然天成而不鎡匠凿之力余嘉其能全於朴而致於用也故名之曰浑沌而赋之辞曰

昔先天氏之一卵全浑沌於太极有心有迹而惟变是适方其鷇不音而拘龙不蜕而蛰会万殊於一同而纳万动於一息忽感而化与神俱入秘于重泉赘为老石而潜风波没泥滓漱沕【音勿】潏【音聿】湛清泚哆蟾惊而喷彩老蛟怒而厉齿既未复于故步复见遇乎舟子渊九重而缒出判二气於太始深固反以诱盗静密反以求徙割鳌胆而获翠落鲸肝而得紫一泓凿而失真六窍存而不死然衆变之夭忽实大化之所使水无风而不波心无物而不起但不离不随不凿不弭又焉有卵为石石为砚之异又何疑砚非石石非卵之旨盖必有是物以明是理必有是用以明是体一贯而通一宅而止是浑沌砚也已故其奕辉光登侯堂琰匣贮而色莹净几陈而气张定心存而玄颖自役大朴在而儵忽自亡散迹於坟典策勲於文章石渠东观陵轹秦汉孔壁汲冢颉颃夏商烬南山之松而不变腐孤竹之管而不伤墨者自墨而不迎儒者自儒而不将舍中和而云淰【音闪】雨霮摧坚贞而金声玉相雾縠披于冱氷隂监溢于秋阳色非此色而妄幻灭时非此时而宠辱亡守重厚薄泓洋不名不毒而其用不可量也辞曰砚之珍石之诡杳渺光含玉肥水知白守黑兮为石谷知刚守柔兮为水委是以涸四海而不汔灰万山而不毁纳元气兮云之根化无穷兮神无巳而列诸圣贤之轨固不待蒙庄浮屠驾言而作訾【时张贾二侯方事佛老故以是讽焉】

铜雀台赋

天断汉纪诞植奸孽董则颠而袁则愒曹氏猖狂铜雀巍嶪厄崑仑闭孟门嶡三台见三山截霓断云缦重楹而走六龙折角徙甍颉地颃空碧甃金熔直外隆中壮天骨柱天崩激千里而怒长风如此之富如此之雄而操之心犹未充俾汉之天为曹氏天汉之国为曹氏国汉之民也曹氏奴汉之臣也曹氏隶汉氏之宗庙宫室烬矣而曹氏之列屋长门美矣汉氏之庭寡妇悲曹氏之庭嫱与妃聆义声观义旗孰知其非而操之心犹未涯既立海移山分辰斡斗负汉鼎而入魏宫结汉网而维魏台则丕也拜表植也拜章权退备隐琮降表亡不愧汉霍光自比周文王四顾无人虎踞而鬼伥忘赤壁之辱诵明月之曲笑吴蜀之僻隘鄙桓文之局促乃上重台入双阙慨雄姿鼓高节燕歌兮玉糁尘赵舞兮风翻雪望二乔而不见怒孙刘之未灭谓我翼莫吾御我角莫吾折彼神器入吾手孰敢撤而裂之哉曾不知此世此年守汉宫者孤儿泣血守魏宫者奸雄倚叠也一旦懿不忠国昭不义扶济戈投车龙悲鼎湖则铜雀之富魏宫之蓄贼规盗模一为晋所居呜呼天既不有汉而魏复当有天使魏有天则魏之为魏亦昭然矣奈何魏反不务可作真帝逼君而生拱北以汉臣欺世而死征西乎噫欺人者不自见已不欺人人不欺巳魏欺汉作是台而不能居晋欺魏获是台而不能保台乎台乎果孰居乎不欺人者其永居乎

龙蟠若木山子赋【有序】

龙蟠若木者禁园之奇石也德陵狩汴播弃泥壤遂用崩折有客过而悲之因命仆以为赋其辞曰

天蜕奇骨僵立突兀不斤不鑱而尽诸山之秀锼造化之窟力百转而崒郁龙蟠于若木茁元气乎一拳露太初之面目润涸四海幽翻万谷尺有千仞之峭岿无一粟之俗盖天锺美於是备夫三索之藴以终万物而始万物不徒说於人而为眼中之物也故其坚足以不磷重足以镇躁止足以闲邪静足以寡欲使为明堂之础而足以柱天使为昆吾之硎而足以剸玉惜乎时也非时命也非命投闲置散於侈靡之地而为游观者所瞩故默默以自容兀兀以自足三十六宫方爇沉薰麝争容而战媚抹朱而绾绿此则烟凄雾惨风呼雨沐踞长松而倚修竹尽汉武之雄夸与秦皇之凶独齐管弦于天籁等山丘于华屋寄春色於莓苔寓山鸟之一曲几雷霆之震怒欲奋飞而起陆娲皇逝而不返惧不周之再触是以陆沉而不溺朝隐而不屈巍巍乎将閲千祀振万古而不朽不殁也岂意其山移海倒地圯天覆虎出于柙龟毁于椟斡神鼎而宝康瓠逐麒麟而囿麋鹿又崩折于瓦砾复闭滞于沟渎彼不才之石瑰珂荦确全其天而碌碌此其将遂沉沦湫底与粪壤同化亦将有时而出也耶呜呼一石之奇犹若是矧抱奇之士乎士已为楚大夫之三刖而石复为奇章公之恸哭也宜矣

静华君墨竹赋【君姓张氏行台公之女元遗山之姨侄总管乔君之妻也】

甚哉物色之有异也不为丹青不为丽缛不为泉石不为卉木墨於用而形於竹开太古之元关写灵台之幽独储秀润於掌握贮氷霜於肺腹足乎心而无待於目备乎理而不备乎物全乎神而不狥乎俗盖达者之有天趣而以贞节为寓也若一叶一节施涂粉泽舒焉而布烟惨焉而缀雪以规规之形似幸他人之目悦是俚恶之傚颦恶足以知吾物色之说竹有竹外之形墨有墨外之色故与可有成竹之论坡仙有心识之诀而颍滨谓解牛斵轮心手俱灭而後至乎超絶讵庸陋固滞者得厠其列也於乎静华琴书满家雄侯玉胄振吐天葩幽闲贞一莹璧无瑕弃宠光而高蹈缅逸志於云霞湛虚室之太素曾不憙乎豪奢故其坐云轩伫灵宇凡踪絶天籁举吞八九之云梦小渭川之千亩沛萧萧之神寓植岁寒于毫楮扫胸中之全竹走笔下之风雨忽颖脱而迸裂怒絶绷而掣去何此君之尚玄蔑青翠而不处恍一梦於蓝田幻两身於湘浦措斧斤兮何地陋淇园之汉武挥泪涕兮何从媿苍梧之二女发四座之清风驱半襟之烦暑欲折枝而不得惧真宰之或怒纵入横出高森亚舞不步不武不绳不矩百千其状剑拔戟踞会于嚬呻而得於盼顾岂画工之屑屑於此焉而得与神奇忽恍固不与万物同化将落落兮终古则君之玩物色寓天趣又岂纷红缦緑所得同年而语哉辞曰月府兮云乡戏墨兮淋浪震兮神苍筤列数幅兮森中堂气飒爽兮来三湘粤惟静华之比德兮秉贞节兮凌霜

怒雨赋【巳酉五月十三日】

蟾骨毕而膨脝箕侈口而馋吞帝恶贪兮赫怒气轩轩兮不平乃命箕伯召坎师转隂轴翻阳机郁抑乎两仪藴隆乎四维包并乎八荒充塞乎九围括一囊而大举疆万里以长吹阵云移海而起双霓贯斗而飞肃肃栗栗泬寥惨戚收两造之和气寒凛凛兮来逼忽六合之破碎迸金光于虚碧震来兮迅击兮霹雳轰万乘之空车陨千寻之絶壁劲穿心而裂耳讶踵入而顶出间剥啄之声落似沙石而还湿忽抑絶而闭默等万籁之喧寂骤江倾而河沛瀽天瓢为一滴滔滔荡荡漭漭泱泱千里一注瞿塘峡上急浪惊湍沕潏飞蟠从天而下底柱山间纷秦坚之百万避晋玄之五千怒夫差之水犀既射潮而矢天少瑟缩而淅沥复诞漶以连泫蛟龙奋而不屈走陆梁以高骞蚯蚓喑而不鸣蛙黾噎而不喧疑天地之嘉运欲覆世而一湔罔两惊而转石罔象喜而跳渊溢溷中之汚秽没庭下之兰荃疑天地之衰运复太古之茫然稚子踣而不苏畏崩壤而坏垣老媪伏而不动固局束以挛拳彼胸中兮何主宜外物之变迁羌独台兮草堂方偃蹇而高眠为揽衣而徐起正冠襟而待旃主之乎以忠信彼胡为乎詖偏倏孤电之长扫贾余勇而忽还星吐焰而耿耿月流波而娟娟於是抚牀而下击藜而歌之歌曰尸居兮龙见渊默兮雷殷彼自怒而为幻我惟常而是允存而守之一心而定推而放之四海而凖又何怒之迁而喜之引也

琼花岛赋【有序】

岁癸丑夏经入于燕五月初吉由万宁故宫登琼花岛徜徉延伫临风肆瞩想见大定之治与有金百年之盛慨然有怀乃作赋焉其辞曰

楛矢飞燕辽倾宋奔中夏壮观萃于金源郁天居之宏丽开陆地之海山忽陵飞而阜走见虎踞与龙蟠建瓴水於河朔浩不知其波澜沉沉覃覃旋坤转乾赤城紫府幻出尘寰粤惟琼花之一岛突兀乎其间崑仑之巅海风怒掀劈涛头而迸落结水面之青莲岩岩磐磐僵立孱顔嶷如鳌头冠日观而却走伛如?【鲸本字】背负月窟而横高寒【其顶有广寒殿故云】瑶光楼起金碧鈎连断霓饮海颉地颃天华阳九州之尘云消露浄辽海百年之藴熢涌烟填庆云佳气郁郁芊芊时属清夷天下晏然倒淮南之戈而荆楚帖崩统万之角而安西安神武不杀而日趋於平泰信誓既结而无事乎开边明珠白雉不召而麇至蒲梢騄耳无用而复还一人高拱於其上无所为而乐穆清之燕大臣优游於其下无所为而兴礼乐之盛万物钧化而无间四海被泽而不偏风俗既厚纲纪日完财不聚而富刑不用而措政不更张而治士不作聪明而贤民日迁善而不知其所以然而然嶷嶷乎魏孝文駸駸乎汉孝宣宜乎於此乐天下之乐轶迈往而追羲轩收万方之瑰诡尽九土之纎妍纡青云之环佩奏钧天之管弦御长风於絶顶访蓬壶之飞仙开八荒之寿域正一气之陶甄跻斯民於仁寿而君臣与焉挈斯民於遂乐而君臣享焉涵浸醲郁上格於天舒愉粹畅下达于泉济济洋洋殆三十年见始终之全倏九龙之飞去堕神鼎于羽渊宗沉社偾而乃屡迁虽则屡迁竟不能永其传功如是德如是不克负荷一举而弃捐孰为之司而使之然涸金源于汴蔡卧一岛于苍烟悲风射关【谓居庸也】枯石荒残琼花树死太液池乾游子目之而兴叹故老思之而泪澘盖余恩遗烈膏于骨髓着于肺肝虽死而若生虽亡而若存有与析津同沛箕尾共骞者虽曰假山而实德山也彼虐政虐世昏君暴主以万人之力肆一巳之欲刳吾乾坤秽吾山川虽曰石山而实血山民欲与之俱亡卒聚而殱旃宁不愧于兹焉

泰山赋

粤大荒之播气肇天一而为水滓沉澄而浊凝柔洞荡而刚峙故水载乎地地载乎山抵艮茁震冠海而起为万物之始终藏八索之首尾堪舆之骨壮真宰之形似人皇九头俶载于祀禹凿益焚神力是试条而为三别而为九祀而为四中维岱宗独尊而雄盘踞万古莫与比隆衡固阜丽瘴海极炽融飈赫赫物毁其鋭华固秀拔金天肃杀一翠横秋万化搴揠恒亦宏富天地阖户玄都幽府固隂寒沍粤惟兹山首出庶岳其顶则呀突乾维其足则亘抐【音纳】坤络奄东国之全势孕日出之鸿爝作帝孙而奕大混天胎而不凿为有生之司命权天地之槖龠露太初之面目愠巨灵之狞恶鳌六卷而矫首龙七襄而奋角障大海使不流俾降丘以东作拒洪河之奔湍俾回翔而北却三州得以完厚万民得以土着瞰临冀魏轩轾恒赵背左燕辽夹右瀛鄚辟青徐之疆畛包兖豫之封略压吴头而益重捽楚尾而欲割拉琅邪而横骛控龟蒙而回跃瀹济漯以为襟带汶沂以为约瀦大霈于雷夏泄龎泽于邾漷秦观可以窥长安周观可以窥汴洛合?九州之半覆压数千余里重觉鲁强不为齐弱岂无他山高蹈磊落剑门则擅其重闭石楼则肆其超卓天台则郁其诡谲太行则亘其磅礴各据地势偃蹇岞崿如草昧之崛起据偏方而骄跋恃区区之险固徼制外之封爵孰如兹山中华正朔建极启元衣冠礼乐天宇夷而皥皥王道裕而绰绰岂无羣山纷纭交错或缭径之蛇结或垂巘之鹫啄或刀岩之栉叠或断壁之牙遏或青莲之天开或苍屏之玉削如夸徒与宵民极其力而相较客气鼓其余勇冶容盛其涂抹孰如兹山衮冕黻珽朱弦疏越纯粹中正崇高溥博大哉乎聨延九重郁如深宫岿其中峯见天子之雍容前列如却後列如剥拱捧旋躩见百工之致恪云云亭亭衆星北辰石闾社首百鸷一鹗既?涌而丰隆复旷豁而绵邈扶青帝之宫观缔玄台之楼阁瀛州邃其幽深蓬壶敞其寥廓飞仙飘兮遨游抱明月而遂乐采玉芝之芳润探先天之希濶御絶顶之长风眇天地於目末閲扶桑之菌蠢幻鱼龙之轇轕卵长鲸於云根巢阳乌於日脚苍筤分其霁色铄红金于碧落羲和起其龙驭骇万国以开觉耆贶蓄而奕奕昭灵贮而灼灼岂徒云乎高大乃与世而落莫岂呈奇而露异等寻常之嵓壑哉若夫触石而云肤寸而合崇朝一雨暵旱弭虐卷舒隂阳杳不可度有如是之神储膏溢泽蒸为桑土衣被天下民无寒苦播为阳春狐纩天宇发育万物勾芒彚庶信屈起伏如妪如煦有如是之仁既高而大又神而仁乃于岳麓笃生圣人续太皡之统萃奎璧之真太极再造四时复春藴而为道发而为文膏泽其民尧舜其君德与山高名与山尊六经垂天与不死者存则又与夫育兰茝囿松椿出器车生皇麟羡金锡之利藴珠璧之珍者不既大矣乎宜乎唐虞盛典周汉极制巍巍堂堂殷秩缛事後王後帝崇德报施继继承承垂于万世

虎文龙马赋【有序】

乾阳萃精星列房驷健之至也故飞而在天则为龙行而在地则为马虽八卦皆拟其象而独专於乾坤负图而出於河包牺氏按之为画圣人事业以之张本而文籍生焉则又用之至也出於乾阳故产於西北阴国金天往往腾蹋羣龙驵骏特异号称龙种其蕃息盛大皆莫若国朝沙漠广莫地经两海尽为游牧之所又兼金源四十万并西域三十国古之所谓千里者海饮川量妇人?子皆乘御之搜奇拔异始得与御苑下乘今上所御虎文龙者空西北百千万羣而未之有伯乐之所未见书传之所不载古今之所罕闻又虎变炳然有定武功彰文德之象焉昔汉武帝得之外国而亲为之歌唐太宗之所御则图画凌烟阁而为之赞矧今生于本国又若是之异乎歌颂不作则与驽骀等为无闻敢犯齿路马之罪而献赋曰

天柱折地维絶东南倾西北揭隐日星为昼夜结阴阳为氷雪死土衔沙枯山积铁白草失春黄榆下叶洞澒几万余里蹴踏几千万年藴天马之刚健混神龙之窟穴不知其几万余羣几千万匹相我薄伐控弦立国不栈豆而秣粟不枣脯而啮膝尽风呵而雨止恣原皁而野枥从横散漫优游闲适全其所天故皆越逸一兵控百百不介一力有余裕故皆蕃息澜翻浪动川盈谷溢奋威灵以一战猎诸国而无敌迄今四十有余年矣我君中兴真龙间生一气直壮四星曜灵骇西域惊北庭飞黑水晦青冥碎崑仑轰雷霆烟云堕地列缺生狞振长风而一嘶凡马喑而不鸣六丁盻瞠而弗执真宰辟易而弗乘於是饮余吾濯渥洼褪鳞介脱角牙食万虎而类駮化一龙而若騧质金火而黑章剺翦刀而互呀变乾坤之至文散玄黄以为花会运数以呈用来驯服于帝家头骨隐戟面颧夹璧?目日出阳监电激膺门肉阔汗沟血滴垂梢丝齐分鬛髪直露筋藏骨玉蹄铁脊前凤後兔宛转却顾飞燕掠地轻不着土奔轶灭没掣去纵步东西有日天地无路倏忽变化匪龙匪虎逍遥良善遇知得主帝轩之飞黄后唐之赤文周王之騄駬汉武之天骥魏文之泽马殆皆不得同年而语矣於是帝亦惠异登进上廐一品刍秩万乘之右铰玦宝错鞍勒珍镂金鞯玉鞭服习驰骤建斾西出足力骞张渴饮洱水怒蹴点苍万里一息建业兴王吸絶江流瞰视武昌朝楚暮燕载会衣裳新宫法驾金莲正香飞龙在天遂却走马和銮雍雍垂拱而治天下视彼夸毗盘于游畋放心事侈黩武求仙奔贰师走嫖姚志欲无已焉则又天渊之悬也辞曰嗟异马兮遇主知虎为龙兮风云期奋灵虬兮跃神螭隘万里兮强一驰乾坤小兮日月低适时乘兮加馽羁效倜傥兮呈权奇宣皇灵兮耀主威朝江南兮暮辽西功德盛兮天人归饰玉辂兮开金扉马在廐兮方无为

冠军楼赋【有序】

中统元年庚申夏六月奉命使宋道出宿州潦路霖雨蒸厉作恶遂为稽留时东平严侯之弟开府于是一日置燕于冠军楼在城北隅西望平远尽得东南之胜乃为赋之其辞曰

庚伏苦雨沴气中人坏垣毁屋没马滑轮蒸飈郁攸卷局不伸予乃断羁思振氛翳藏天倪肆栖倚将超超乎迈往而沛沛乎凌厉为引领而延伫快遐观而驰睨玉台公子金羁列侯立马却坐起予胜游越黄泥之坂而登冠军之楼清风翛翛火云四收别入一天旷如三秋阔步高视觉九州之外复有九州欲中天而上征削尘蔓与隐忧颉汗漫以为友翥逍遥以为俦旁薄乎希阔徜徉乎燕休既而觞豆粲列吹歌叠发凉入翠绡怨生瑶瑟边声跌宕壮气激烈卷山河於霞腴驻风云於玉节目与天远万象入睫夹右齐鲁面左楚越海岱连络遡东北而去淮甸平远转东南而坼聨陂塘而际野渺青山於一抹屹震南之相望嶷鳌头而岌嶪千麾霜横万垒星列皇舆巩固藩墙不决隐若长城淮海有截惟威惠之并举俾奸宄则遯迹虽平衍之一区固形势如四塞伊将臣之司边不在于地而在于人不在于兵而在于德所以为冠军也玉盘醽醁遽一再行吴歈楚謡激为新声淋漓参错饮骥浇鲸酒酣气张心翼冯冯慨叹今昔反有累乎高情顾瞻彭城隐隐垓下想见高帝之嫚骂项羽之叱吒腾掷宇宙而竞为凌跨白骨蔽野鱼龙战罢孰得孰失皆为解瓦一时偶然莫惊王霸睢水复为之流而怒魄邈然而化还望维扬坏堤迤迤土蛇一脊千有余里负汴水而依淮犹缭首而曳尾遗长云与老树见穷奢而极侈藐琼花於天风吊荒淫之帝子凡以欲而从人乃保宗而延祀将以位而为忧固兢兢而不恣讵可从耳目之欲血生人而肆一已哉其偾社沈族身被其戮为万世笑宜矣登高而赋乐极生悲扰扰纷纷将安所之纳万变於一息复驾焉而还归月在疎桐步玉驰啸书而为赋以寓遐眺

琼花赋【有序】

中统二年春三月制使李公致琼花数枝是年冬十月而梦二客相邀至维扬之后土祠饮于花下啸歌为乐既醉而觉乃作赋焉辞曰

江风吹云枕压霜月神不栖目轶思超越栩栩曳曳境与世别天宇辟凡踪絶历兰路开桂阙飘飘乎冯高御空不知身之几何而造乎虚白已而扶揺颉颃恍惚莫量疑在钧天亦如巫阳孤鹤飞来缟衣玄裳翩然负予背风翺翔下视淮海雉堞相望贝错珠莹接屋连墙绣帘琱栊绮疏绿房十里一市金纱煌煌混灏海之鱼龙骇飞埃而陆梁忽丹霄之二仙翥青鸟以相将指仙花以为言可嚼月而飞觞是阆苑之仙根来瑞世而呈芳坼腻雪以揺碧刻春氷而带黄喷蘂蝶於花心引轻丝而不狂天风收其落英不委地而飘扬彼衆卉则俗死漫红祆而绿娼玉阴婆娑徙倚徜徉清香忽来莫知其方乃诵明月之曲歌窈窕之章倚歌横箫锵凤鸣皇挹芳澜之浩渺倾坠露之淋浪卷琼瑶於盃盘吸霜露於肺肠欲折枝而不敢惧真宰之或伤且对花而举酒浇遯世之茫茫倏焉玉女隔花而语髣髴花神是为花主谪自瑶华以临后土翦氷绡以为裳染麝尘於金缕拂白霓而下征泄秋霞而轻举现仙姿於尘寰寓风神於月府且曰有妹其字飞琼适来瑶池善为新声与君佐酒以荐予诚遽作穿云振揺琼英说仙家之幽杳咏蓬壶与赤城閲花朝以逍遥驻芳姿以轻盈嗟胡为乎斯世而沉冥于此生也时予既醉二仙亦去花落尊空歌残玉树斗转参横脱兔惊寤余香冉冉月满窗户乃为记梦之歌歌曰玉宇春兮花始开与二仙兮飘然而来花亦喜兮揺揺乎琼瑰掇飞英兮泛酒盃飞仙为我兮歌以累累亦既醉兮胡不归花满袖兮香满帏谓予是梦兮予不疑嗟时之人兮孰非梦之为

秋风赋【有序】

久在舍馆偶因秋风之起一时介佐三节人员皆为感怆故作是赋以激释云

驻星麾於江浒岁月会于作噩涨老天之黄雨郁余蒸而欲灼忽焉西南天露云駮槭槭栗栗惨惨邈邈抵罅吹隙凉冷遽作始则叱突厉扑蠛抑蚋渐乃萧瑟披离冲牖动幕散宿湿于云梢眇新声于木末触余感而兴怀倍阴森而索寞既乃一时介佐塌焉而嘘抚髀搏膺掩面向隅以为行如返如执如弃如相与怆怳怨艾咎躬责已天实斵余行使尼止方变故之无穷则忧思其曷已或当馈而三叹或中夜而九徙歌缺壶而寓哀痛抚牀而裂眦金石化而色变骨肉悲而心死余乃纾徐而告之曰士不以一失自沮一得自憙金百链而方精节万折而逾厉持此心之亢矫奚外变之轩轾今则暑勇退凉风至困疾苏淹抑肆我虽连蹇宋犹有礼抚问仍存德音在耳当凌厉清氛趯然而喜排去郁攸摄衣蹑履洒然濯热泠然淬志快侧伫於云霄期翺翔於帝里乘此风以成行俾照耀於万世何乃作楚囚对泣竟不为鲁连毛遂而漫为宋玉之悲耶子以秋风为悲余独以秋风为乐夫以秋风为悲者非独子也常情皆然门巷萧条良人远征伤心砧杵掩泪边城庭树翛翛鸦啼柳断帷薄生寒梦长人远此怨妇之以为悲者也弱水云沉交河日落风急霜清重城击柝令重身轻黄云画角十年不代有书无衣吞声饮泣又下边陲此戍役之以为悲者也塞北游子江东贾客去国朞年音尘杳絶行露沾衣风吹晓月草根蛩吟唤愁啼血四顾无人气填心拆此羁旅之以为悲者也囊中金尽泪满貂裘从横不就报主怀雠叶落尊空心事悠悠知已不见天高鴈沉弹铗风悲长歌短吟白草荒山尘埃满襟此不遇之以为悲者也菽粟青黄草肥弓劲瀚海波翻铁山尘亘肉饱顔酡控弦驰竞一喷生风长林叶下陈合鞭鸣骁腾万马破屋残城崩沙解瓦此遗黎之以为悲者也今则仁圣御世霈德施惠下轮台之诏发输平之使二鄙不耸啬人和会麻麦幪幪黍稷穟穟室无怨旷之妇涂无稽滞之旅朝无不遇之叹戍无屯谪之苦抄骑不出烽燧不举则常情之所悲亦将以为乐也子何以所乐者重为悲乎於是介佐相与言曰吾等之昧固如所云吾子之乐可得而闻曰可哉丽金行秋赫轮不铄大火西流盲沴不作有风飒然云胡不乐若夫洞庭波木叶脱陂潦尽山云薄快万里以长吹卷余苴与纎恶泛六合以澄清展青空而高阔净蒹葭之洲渚閙芙蓉之城郭留夕照于飞楼挂残虹於高阁水落而江净天澄林踈而烟横霞抹天?虚而见归鸿露华凉而听鸣鹤金茎突兀霜仗光寒银字声凄翠绡香着泛新商於瑶瑟戛清音於珠箔际迈爽以昭旷莫不凌兢而曲跃是其所以清也纷拂於青苹之上夷犹於银汉之间激怒於土囊之口弄响於松篁之前散惊矗於洪涛发铿輷於狂澜摐生金於曲岫振鸣玉於空山虎啸而万窍裂龙吟而九渊翻是其所以雄也至於蜚霜激沙撇捩秋草白鹰苍隼金眸玉瓜飘飘搏击气劲心老沙场欲雪代漠生云骅骝紫燕渥洼龙文轻风入足赭沫追奔朝饮溟渤夕踏崑仑尾闾潮囘天池浪激鲸鬛搘山鹏背阏日乘化起运扶揺发迹超逸絶尘杳不可及是皆凭威灵而神变化瑰奇壮浪有不可纪极者余於是时则将掇兰搴蕙濯缨结佩翥非烟之冉冉御灵飊之沛沛相羊逍遥游於万物之表骛於八极之外听万籁之秋声转一元之和气舒而为春融而为薰骘仁寿於吾民厝治安於吾君是余所以乐也子其束载秣马易悲为乐鸿毛垂翅乘此以飞扬巨鱼濡沫快一纵于林壑也仍作歌以讯之曰茂陵刘郎去不归秋风起兮白云飞余欲翔于帝乡兮蹇予行兮江之湄南山有荑兮北山有薇月皜皜兮风凄凄有美人兮天之涯搴桂子兮今其时执子之佩兮擥子之衣兮与子归兮从风之吹兮子毋以为悲兮

牡丹菊赋【有序】

初入新馆客将宋日新致朱砂红牡丹菊一本秪三四花惨悴萎暗不以为奇遂植之穿廊西之隙地今岁忽茂达成丛高六七尺及秋而放数百花所未见也适正甫书状生朝而其花尤盛故作赋以寓感其辞曰西风悄兮幽扃木叶下兮空庭忽异卉之呈芳乃示予以不情郁霞腴之春姿敷玉瀣之秋英蹙绦绡于青苞翦翠罗于绿莛拆缃桃与紫微讶鞓红与鹤翎高层层以奕奕重枭袅以盈盈结腻黄以为心抹沉粉而含馨凝夜气以夸昼姹斜阳而嚲晴仍牡丹之花王强将菊以为名呜呼噫嘻时哉匪时造化则夺形色不移虽反常而似妖顾真宰岂予欺寓国色於羁孤谢凡品之芬菲掞金气於西陆吐霜葩於东篱鄙倾城之郑袖期佩兰之湘累独超出於羣伦不系累於等夷特以秋而为春乃奇花之出奇彼自为一时殆非後时也且持盃而浥露更嚼句以待月尽吴江之飞霜甚穷海之饕雪与後凋之姚魏共终全于晩节

幽愬赋【有序】

上即位之元年诏经更成于宋宋人逆之入置于仪真奸宄漏国相与构陷诬为欵兵不受书命且僞报异闻者再遂不令进退自庚申至于甲子凡五年冬十有一月宋人乃报其国丧而复无纵释之命幽抑无纪极而莫适赴愬作幽愬赋以自释其辞曰

天明监观弗蔽兮奠表着以诚陈各蹈道以执则兮于坦夷兮是循惟礼与信为通逵兮俾行李以问津顾率履之弗越兮何虎尾之咥人棘予裳而柅予车兮竟蠖屈而莫信滑溟涬以造艰兮胡构台以愆辰习坎而入于坎窞兮遂蒙羃乎穹旻块百折而偾于下兮坠沉?而无极荐局侧于眢井兮重覆盆而挤石郁愦默而屯惽兮触黝然其若漆蹐泥涂以垫隘兮薄湫壤而淫湿顿濡滞而壅底兮疾重膇【音坠】以侵贼混河鱼与谷鲋兮麦麴藭兮焉所得颠连而无扳援兮仰千仞兮无涯涘责躬而反已兮抑不知其所自粤台宗之权舆兮兆玄鸟以降殷托帝乙之支属兮分方祊【音崩】于太原蝉聨而蔓延兮委落族而纷纶羌台弱植之茕特兮乃继序乎其季振迅而自亢兮欲托始以立世袭皇风之氤氲兮纫幽兰以为系冠章甫之巍峩兮错琼瑰以为佩握火齐于天衢兮挽扶桑以载燧造高朗以正大兮灼羣昧而用晦摅混沌之滓秽兮萃元精之纯粹衣尧兮服舜仁为旗兮义为轫坚穷而石守兮望道囿而日进絶踪兮追尘弗以为远也探神区而挹道真轶乎无极之近也渴日而不得留兮乃以夜而为昼葺江蓠以为裳兮搴芙蓉以为袖扈辟芷以掞芳兮濯烂锦而缡绣步骥騄于康庄兮翥鸿鹄于云霄越希有而出大荒兮乃度?而絶辽泛洙泗以扬波兮扇之乎以清飈掇蕙茝而抔瀼露兮洒旭日而曦兰苕遘灵修之际嘉兮下弓旌以为招谓黎元之无告兮久遇毒于荼苦方焦縻于鼎镬兮又荐之于刀俎俾颠连之赤子兮化白骨而撑拄血肉膏于原野兮腐栖苴而横宿莾閧貙兕而拏虵虺兮翳三光而汚九土朕?【音】焉其伤心兮岂为民之父母汝其为吾荩臣兮敷余孚于吴楚转一气为阳春兮暴尫魃为灵雨包载干戈兮朕亦愿为好生之主越拜手稽首兮迓续民命则在乎兹举畀龙节而锡虎符兮缭霞旌而凛霜仗遗黎若崩厥角兮将慰乎云霓之望引余息而煦之以天吹兮鼓太和之泱泱变时雍而底定兮鳏孤废疾者而有养攀三五以反斾兮辂成康而掉鞅奸宄遽为之阏塞兮憯不知其故也方血人于齿牙兮盗憎主人而恶也覂【音捧】余御而不使之行兮断予辔于路也衆枭不识夫鸾皇兮谓予日之暮也啅噪而各为凶声兮乃迁台以怒也怀照乘与夜光兮适闇掷而召疑为鱼目与瓦砾兮乃翻诚以为欺弃神鼎与和氏兮以康瓠珷玞而为奇如射工之伺人兮故巧发其阴机弗为社稷之远猷兮姑诡遇於一时好逆而寇来兮则予焉所知会衣裳而衷甲兮执鲁连为锺仪荐棘而重围兮隔天日兮江之湄遡洄而迍以邅兮设罗毕而为之縻锢阴谷而高且深兮入而不使之去也为吓逼之千端兮觊予改於步也柰予心之不移兮屹乎不周之柱也倏岁月之屡迁兮春与秋其代谢交一臂而閲之兮身乃为之传舍方气数之缔凶兮予曷能与之争天定亦能胜人兮而僞乌能易余之诚戴片天以兀处兮而岂能拘余之心欲天飞而道游兮曾不知予身之陆沉冥搜而坐驰兮迅祥飈而迈往激九万之扶揺兮歘【音忽】上征而遐想将搴瑶芝于玄台兮愬于帝而称罔虎豹乃守天门兮列魑魅与魍魉犬诜诜而吠人兮阖帝阍而弗敞仰天而呼兮孰雠吾民而若是之阻修台圣非姬昌与玄王兮曷为亦在夫夏台羑里之幽豺虎纵横兮麟获而为囚?鲲拉其鬐鬛兮乃突梯乎蜃鰌王瞗喑而不鸣兮蜩鸠肆其啁啾杂芳荪于薋菉兮竟不别夫薰莸日方中而见沫与斗兮蹇予之行孰为此谋挟李顺与苟纯兮王驩入室而操矛漏国而倒制兮委而莫予问也呼天而无与言兮抚予膺而自恨也蹇予业已如是兮第不忘乎吾民翩然还归顾自视兮面四壁而无闻余节弊而增尘兮眇只影而无伦漫劳心而惙惙兮辄申旦而弗寐载命龟而?卜兮复端策而讯筮吉弗食而数奇兮再三渎而莫契鬼神亦台违兮予焉得而请於帝登天而不可兮乃益入於地悠悠靡所薄兮曾不知其为计望燕云而不见兮听哀鸿之嗷嗷灵修不可以有为兮遽违远而郁陶怀猷而孰为矢兮屹魏阙而梦劳繄眇末有以召是兮秪怨艾而自责必操存之颇僻兮有蒐恶与隐慝无乃不能制欲兮胜于理而不德亦其饕功而冒进兮任乎重而弗克则亦遂非而崇侈兮不能执中而过以不及或昧夫几而闇以颛兮窒于物而强以塞孝不能尽亲兮忠不能尽于君信不能及友兮诚不能格夫人是用底于?跋兮则皆自夫予身内咎而不敢谁尤兮中隐畏而酸辛第予之所奉行兮礼人而笃夫动也纵或有以自取兮何为至此极也戢兵兮止杀则吾君之仁也输平兮继好非有恶於渠也止予兮将焉求则亦荏祸于渠也前修与已事兮可以镜视而新是图亲仁兮善邻乃为国之訏谟合则所以福吾民兮阻则为咎之徒繄天诱吾衷兮吾民之祸庶有豸行人竟何辜兮乃馽覊而反害夫澶渊与靖康兮于得失之迹则固在和安而战危兮前辙宜以为戒谓江南之文物兮可以继夫三代释子卿而俾之归兮乃曾不如匈奴阏太和而徼幸兮反信用乎矫诬误国而不自知兮曾汉唐之不如嗟台身之在天地兮眇太仓之一粒吾君之命不辱兮死生不足为得失和龙之赤气兮衅固有所积也自昔怙私而召乱兮从颠陨而弗恤也蹇台焉所望兮乃援溺而入于羽渊时不可以骤合兮竟却走而不前苟非台之所召兮则坏运其自天顾台所怀之贞珉兮犹未至於玷缺故佩之杜蘅兮有芳荃以为结撷中庭之霜华兮斾之乎吾之节擥江云而缀天星兮噫孤风而抱明月吸素霓与清氛兮虽闇室而益白洁已而莫予汚兮挺节而莫予折截玉而断铁兮冽氷而凛雪不欺天而负君兮庶无愧乎前哲从野马与尘埃兮溷狐兔而蹀血已地坼而天倾兮犹不惩予之说在我者亦既尽兮安得复为之喋喋乱曰与其恶蒙以求明兮曷若静固以养正兮与其行险以徼利兮曷若安时而委命兮世固不余知兮谨独圣之令也幽所以益吾之修兮屋漏则致予之敬也非予殄天民之泽兮殃民者固为之穽也

陵川集卷一







卷二

钦定四库全书

陵川集卷二

元　郝经　撰

古诗

寓兴

弄丸观古初洞见天地心不外人与物坦白无幽深如何妄意者肺腑戈矛森乱凿浑沌窍遂使天机沉世失锺氏子孰与传希音欲言复无言感动为长吟

灵源洞无极混混春泉泻流为川上波昼夜逝不舍荣枯递乘除寒暑相代谢化机一阖辟圆方自陶冶君子惟乾乾惕夕惧以藉勿谓吾道亡中有不亡者

思虑即鬼神所发不可妄人物或可欺鬼神其可诳山川郁其傍日月烜乎上化几速影响昭晰示情状屋漏谨操存顷刻不可放重华尚兢业吾侪可浮荡孶孳持此心毙已无他望

衆变成大化总萃入神纽浑沦包无外开阖纷参蹂伊人具斯理往往昧所究湮沉血气中顿踬牛马後哀哉何不淑自弃甘凡陋孰能与湔拂俾见高明囿

世运何无涯质文系所尚弊政与先务取舍定兴丧呜呼周辙东王室歌板荡虚文不知革实祸国相望区区八百祀猥处诸侯上

落日下西极仲尼悲死麟王泽久已熄煽火焦斯人中原一战塲戈甲埋惊尘驱车屡途穷处处伤问津归来续韦编理窟搜鬼神百流收一源炳烺光日新六经垂天地一视万世仁

绵绵河畔柳婉婉成盘匜素丝玄复黄织组为裳衣迢遥门外路客子各所之并行不相悖并成不相夷如何墨翟氏恸哭为伤悲

圣人无常师师襄又郯子无入不自得岂惟柱下史夸徒以藉口妄诞为评訾当时五千言洞达穷妙理大出六合外远探无极始後人弗克承削绳复破轨流漫源以湮枝披根以死借问蓬壶仙吾道诚尔尔

明堂一牍书制作本至道折衷六代典密理参玄造焕乎其为文表表垂世教岂惟得时制万世是则效新莾何为者剽窃资簒盗大典即委地生民弊残暴至治何由兴有泪滔苍昊

潜观圣人用乃在笔削书矫矫百王法挺挺森天诛立义本忠恕淳风还唐虞後王政苟且舍此由他途僭逆寻干戈血肉污皇居遂世不复古永永沉真儒

鹿门有高躅彭泽归去来刘伶醉不知痛饮衔深盃何如王夫子教育经济才河汾大泽流唐运实此开彼伊皆季世此独何为哉

坎坎咸秦坑下有六经烬後天百代迹泯泯同一尽厉阶仲尼没诸子各启衅短长互相击世主孰取信异端实祸因莫将独罪秦

中原二十世迥无一汉祖关中无一民沛下无尺土寛仁代暴虐麟凤消豺虎所欠惟学术不得同汤武扰扰草窃盗纷纷孺儿女局促无远略屈强何足数独有唐文皇仅得为英主

汉鼎既已坠海内必有归诚能正德业亦足为王基何必由禅让以为簒弑资鬼操勿谓鬼百战得偷儿征西题墓隧永世将谁欺

太康晋一统中国威几振天子无远略宰贰争欺徇清高机务废旷达廉节尽往往矜豪奢珠璧家充牣构成骨肉祸结起边陲衅自此中国亡罪莫加石晋

天王不廵狩高居事游燕侈心自兹启欲历寰海遍陋矣逢恶儒拜疏请封禅名数圣无徵事典不经见万乘压川谷供具穷寓县镂玉以铭德千古示夸衒岂知蕰藻菜足作王公荐茂陵休着书请读史鰌传

周谤尚赤舄孔尼犹弦歌大节穷乃见首阳高峩峩白刃义可蹈之死矢靡它子云汉巨擘问学崇丘轲投阁遽陨获剧秦真?【音宴】阿玄文与法言辨口徒增多与器不与节天命其如何

道入王霸杂气逐山河分有才或不德有武或无文小智私已甚窃位徒自尊患失以持禄往往植祸根采采商山芝麌麌秦庭鹿商山白云深不见秦庭骨乾坤百战塲松下才终局笑杀子云公几被高皇戮伊尹五就汤严陵不臣汉所履元不殊心迹孰与辨济时与全节亦各适所愿纷纷夸毗子利欲迷生死黄尘事走趋青山为仕途

昊天有至文倬彼云汉章秋风波洞庭漪澜肆汪洋嗟哉破觚士狥辞刳肝肠执柯以伐柯元气为凋伤千金享弊帚鱼目夸夜光道丧实昧昧浮僞方翺翔孰为摭其华立圣追羲皇

昂昂两飞鸟不知何许来结巢黄金殿弄语登瑶台吾民竞奔走恍愡为惊猜或为鲁鷄鶋拜祀祈矜哀或为长沙鵩与世生殃灾岁久卵翼繁百千为朋侪山水割膏腴构宇凌天街遂令周孔徒冻馁纒霜埃

天容恒青青日月自昏晓此心本澄净万事空纷扰日月不变天万事不变心洞观天人际一理神几深草木变荣瘁松栢独也正一色贯四时閲世还无竟咄嗟樵苏子仰视惊盻瞠虽云梁栋姿不免斤斧横顔夭跖乃年匪道实维命非为桎梏死亦非寒馁病修身以事天终自为贤圣

西山有佳色东溟浩渊波区宇仍峥嵘雷风相荡磨借问先天公吾道其如何麟凤久不来西伯安在哉俯仰天地间吾身眇何许百年交一臂竟自为黄土灌以仁义波植之天人圃握兰当灵风清芬遍寰宇可与无极翁乘化游千古

秋风吹幽兰明月照寒江戛然一长啸遗响纒飞霜有味非蓴鲈齿颊流氷浆远驾中和车高游一气傍濂溪访达叟深探先天囊

有饮不满盃有蓄不盈握牀头一卷书即是平生乐落日从昧没浮云尽轻薄且濯冠缨尘不爽崆峒约碧海惊荡潏【音聿】中无安穴鳞风涛浩无际我来方问津飞流沾衣裳顾眄潜悲辛扶桑系孤槎不见同舟人浩歌登日观唤起云中君

玄台上凌虚中有帝子室纵横罗万家旷荡含虚碧我有今借契竭来为扣击无声亦无臭默默还寂寂时有清风来飒爽吹江石漠然竟无应真似无知识

瞬目一昼夜寤寐一死生为善尚不及作恶竟何成仲尼幸知过顔子不复行君看贯盈者果莫逃天刑皇天分四时庶类能蕃殖圣人定四经万世扶人极率经以事天非圣即为贤人事乃天道大经即天言下学上达理捷径余无先

肮脏一丈夫鼓掌下崆峒嵩高看山色杳杳乘长风悴然两颊春不语指西东偶来洛下居举世忻相从三年忽成市遂为天地中世人竟不识耳目如蒙聋问之皇极君乃是无名公

朱弦寂无声太羮淡无味其中还有物磊磊轩天地毫末晋楚富眇小王公势孟贲弱其勇离朱暗其智卷舒穹壤间与化同无际

吾道古有统轲死迷其传昌黎功甚勤突兀排金僊奎宫吾星会丽天光羣贤太极出面目伊洛开渊泉吾道本吾心心在道即全但使心不昧吾道长昭然

北风

北风胡为来掣箭飞沙石无乃化枢逆贔负尘昏塞万窍怒一吼土口哆一吸喷叱一气转大呼天地窄扫平长城隍卷起黑山碛野马突空走旧雪来塞北旷宇惊峥嵘六合危屹岌中原一囊土再逐混沌辟霭霭薄扶揺黄尽势转黑堪舆亦不守惨淡归岑寂卉木尽揺落鸟兽皆窜迹断鸿扑云去下有退飞鷁神鳌蔽两目大鹏摧六翮有物入驱除迅锋谁与敌惟余冀北驹骁腾数万匹乘此振威灵踏碎中夏国吾民一孔僾挛手重局脊住时虽不寒口箝复股栗矧此烈烈威露顶裸以赤破屋帘不闭土挫才半席鹑悬肘不揜坏褐才过膝妻踣子亦仆并日无一食抱臂走道路无奈征赋急肌裂氷刀刲肉死霜矢射骨槁痹不仁气竭凛不植心飞靡所薄指直不能屈十室一无在道左骸岸积箕伯方震怒横空贾余力乾坤气不平更欲吹海立时余亟奔走欲入蜩殻夕暝排竟不前伫足犹畏偪池氷劲作声地底生霹雳云飞月缩艳日落天失色斗尾垂三星摆荡光的皪所遇变於前顿觉所失易眈耽道在楼磨天百余尺毳幙重重围光彩耀金碧气蒙翡翠鎻香润椒涂壁上有金貂儿衔冰驱热疾罇俎快号呼淋漓文锦湿长歌叶落柯笑掷千金璧四座自三春杳与人间隔俯思心惄惄几为吾民泣何此有二天天乎不余恤孰能以此意沛我苍生泽且息丝税赋且弭兵戈役四海一狐纩家家赵衰日此意竟谁会岁月逾囘遹黎亦冀休止虺虺以颲颲黎亦冀霁止曀曀愈不息何日不鸣条黄鸟鸣习习五弦解吾愠薰兮来帝室

原古上元学士

麟死九鼎沦万世无孔孟文字糠粃余扶藉不絶圣伊昔大观季天王始失政中声入哇淫吾道孰不竞金源东北来一洗河海净斯文甚滥觞几坠土梗横吴楚割半天疮痍仅续命伊洛遽骞腾朱张立朝廷弘肆六艺学俾与日月并中原有奇才词赋方鬬飣天门黄金榜赫耀动万姓君臣此为得父师此为令或者语诗文环视惊盻瞠孰意元化精不遂入昏暝浚发自蔡党高步出辽?墨浸天壤深笔扫风雷劲丝纶帝载熙训诰王言莹诸公继踵作互执造化柄黄山与黄华双凤高蹭蹬清风玉树鸣千古一辉映有若闲闲公光彩璧月恒云烟恣挥洒乾坤快歌咏亹亹金声铿矫矫银鈎硬杨冯李雷麻嶷?胥倡应五行连丽天四海望而敬伟哉遗山老青云动高兴文林剗荆棘翰府开蹊径秋空玉琴张搏拊分雅郑三闾一曲歌忽唤刘伶醒哀哀汴蔡亡六合为悬罄此老独巍然声价骇羣听振袂凌孤霞珠璧飞欬謦人宗一代文天赋百年盛纷纷夸毗子捆摭为訾评自谓人胜天讵知天已定行行野史成共为天下庆作噩建子月投我以照乘蔀屋惊见斗寒焰忽蟠亘经也生已晩弗及拜先正穷阎一束书十载成堕甑学问苟有归贫屡安足病今乃得溟渤问津有龟镜挈我登龙门绠我出虎穽揺揺风中旌兹始见依凭缅思先世泽于今果无竟呜呼世道丧欲语寒泪迸何时倒银汉与世开?靘昂头冠三山俯瞰旭日晟陆海辟文源生民共涵泳

明月

明月不自照漫作地上雪不照苍天心照我多顔色天下一月明美人何相隔灵波许我浴好花许我折滂沱泪沾血蹉跎望明月

黄花

有华春不开苦爱风霜节有根风不栽有子霜不结华开难及时华落难载色睠焉涕泗零桃李肯孤洁西风一万里揺荡幽香歇

古意

行行重囘首日落天风高击黎歌正月曳屣吟离骚何当御六龙醉蹴三山鳌一劒絶坤维灏海无波涛

苍玉轩

绿玉劒拔起翠龙飞紫烟虚檐生爽气六合涵幽妍老露洗珠国秀月涵金天苍茫太古意萧?长风前

中夜诵书有感

日月犹不死吾道曷其昏天地犹不坏吾道曷隐沦世我实相违赘蔓徒纷纷有道复无凤非时亦获麟为抱大人器愿归大人门长劒空倚天安得静风尘藜糗一鼓腹布褐还生春旷荡五车书悾恫一幅巾青钱买浊醪置之老瓦盆一醉南山颓载立元气根

虚白庵

郭抱大素朴构庵万物表不础亦不楹旷荡含幽杳中有无名公独立何矫矫神存一室固心死万化了下视人间世污溷惊扰扰客气贾余勇浩然还自小纹锦裹血肉珠玑装偠【音杳】?【同褭】金宫压地轴玉观飞云杪一朝等黄土閲世急飞鸟何如此庵中振古一昏晓白云满霜树老月涵风筱此色与此界昧者恒背遶苟能反身观捷径明了了无欲观其妙有欲观其徼即知此庵中眼界阔多少

义士

燕赵古多豪士其借交报仇排难解纷以义相许固其俗也丁巳春余入燕得义士人一焉曰晋古跌宕於搢绅间声名籍甚故得其为人尤详初以蚤失怙恃着道士服杖屦去家观览山川交识名右王内翰白枢判魏靖肃元遗山一时名流皆尝为之先後尤喜周急援难凡孤弱顿踬莫能自致往往赖之以济一日挈壶酒踵余门而求诗余素喜奇节士闻其槩梗尤有激于中焉乃为之赋诗

嶷嶷一义士能激壮士肝燕市忽相逢布褐春风寒谓余欲赴难白刃色无难义烈我克举鸿毛轻泰山呜呼世道丧私智忘厚顔狗苟复蝇营青天井中看自救亦不暇碌碌长辛酸为尔举一盃万古高风攀会与鲁连子把臂观海澜

鹤媒

胎禽昂藏姿仙家有高?堪舆雪月精凋刻为毛骨金鼎百链丹结为顶中物清秋唳江臯圆吭振哀玉时逐无心云闲向天边出弄月过赤城警露曦阳谷还闻绿绮琴翻翥舞终曲道人庭户幽满院苔痕绿春深步落花天寒倚修竹每恶鹰鸇忍大笑鸾皇俗谁知薮泽间甘为猎人畜反藏媒翳机解发刀矢毒翩嬛舞仙裳着意亲麋鹿左右成犄角顾盼争血肉有如欺世人长往谢奔逐木食还草衣缄口复瞑目与世若相望白云绕茅屋澹然似无心干戈还满腹当时王夷甫岂胜何平叔岩廊高一世危坐翻地轴

鴈媒

云衢眇飞鸿往来解随阳序当夜有所次进朝有行瀚海天山西卵育岁为常八月秋风高雝雝共南翔水国足汀洲江湖多稻粱晻霭带残芦老岸青草长哀鸣洞庭月乱点潇湘霜太和开冰天北去颃穹苍信禽法天运断不为炎凉偶为篝灯误缚足离江乡饮啄养为媒朋俦总相忘嗷嗷解愁人乃反无愁肠弋人见冥鸿矰缴潜施张置媒使号呼投网来抢攘奄忽一举尽羽毛皆摧戕厌然束缚去又向云间望嗟嗟罔民徒诡计不可防被获反为用竭力如鬼伥有信复无智终自为身殃误已更误人不悟真可伤

三台

饮马清漳曲看山上三台尔来一千年平地犹崔嵬当时两京荒邺下王业开窃国深规模根基重栽培藻干压太行半空丹碧堆氷井极高寒金虎何雄哉铜雀中天飞酖毒浇鬼魁兆已成鼎足浪战端可哀讳死着死欺涕泣效婴孩分香尽遗臭臭腐不肯埋笑杀歌舞人两耳生青苔舜禹才二世汉武尤雄猜公卿皆负士殿阁磨琼瑰忍死待仲达痴騃真堪咍谁知簒国台即是亡国胎美人为黄土西陵等寒灰把酒忆思王山影青满盃高咏朔风诗日夕鸿鴈来

书羑里祠

周德奕世修殷道属不竞陋哉一抔土欲以厄大圣人衆方胜天故使俟天定圣乃先天作静斡造化柄六画出象数万世立龟镜终亦有天下羑里安足病後来僭僞者视此惊盻瞠为王以不死瞰鼎穷恣横随得亦随失肉薄还骨并何如会兹理在德不在命

去三汊见太行

二年大河间胷次汹余浪身与天根浮泱漭随下上灵槎?虚舟颠倒泥底样恍疑浑沌初溟涬天水象扬鞭得西归瞠目为一放举首见太行逸翠蜚万丈爽朗肝胆张豁达气宇旷真宰耸奇骨顿觉天地壮兹山自佳色何乃气凋丧吾家在椒嶢老雾横莾苍松楸日樵采山灵亦凄怆何时鹤髪翁携我蹭叠嶂虽无锦绣裹粗着文彩状山河表里全自古更霸王于今何索然死石徒映向在人不在山先民语无妄行行重行行落日两相忘

陵川集卷二







卷三

钦定四库全书

陵川集卷三

元　郝经　撰

古诗

曲阜怀古

孔林

泰山元不颓永作圣人墓岳麓南面驰崛岉势蟠踞一从仁瑞亡梁木忽生蠧遂成覆夏屋三千各封树修竹与文楷灌耸拥烟雾森森十里林郁郁九原路燕人远来观子贡独不去秦火卷土焚汉雨横天注本根万丈深枝叶四海布斯民赖余?颠沛来比附凡鸟宁敢巢仪凤见乃屡缅怀掩袂时重念絶笔句摩挲石麒麟可惜死不遇

杏坛

天地一生意孔门尽春风喜闻夫子道歌咏各雍容当时说春王元化开无穷杏坛仁义香不见花白红庭中手植桧霜干参青空几囘比岁寒亦指徂徕松有席不暇暖木铎揺西东桓魋怒拔树仗劒邀其穷囘车杀鸣犊择木视飞鸿燕居都几年一世如断蓬谁知千万世遂为吾道宗枝叶今尤多春来花更浓昨朝上丁罢醉杀守祠翁

顔巷

顔巷无顔徒荒烟乱榛梗奚复辨崇陋凄然想幽屏应卜原思邻不与端木并曲股尽余乐闭户祗退省自有正大域直造高明境不违独得仁无欲乃能静瓢饮忘万锺箪食同五鼎乃令子恸哭天丧不敢请顔夭未为短跖寿岂为永不贰乃云命枉生特徼幸黄桑千年道尚有门前井谁来洗心斋无人照止影西风散禽鸟老雨溷蛙黾

周庙

中城缭危基公宫尽禾黍惟余文宪庙青松?寒础塼坛冷香火谁复荐笾俎厥初苍姬王世德继汤禹一再几遂微管蔡惎禄父公旦述圣事摄政辅幼主皇皇赫东征焰焰显西土下能开成康上能并文武礼崇七年制乐备六代舞更比夏商文不替羲轩古公薨葬毕郢庙食乃在鲁宛与大成邻气色成龙虎谁知曲阜城即是文章府

子思墓

王陵象尼山窒皇拟天阙白石六十四方正相倚叠卿云绕龙隧修竹生马鬛前却三代祖宛与圣人列乃是子思子道贯祖孙一顔夭曾始传心授相世及大学宏纲举中庸性理切浩气有孟轲六经复为七向微三大贤圣统几废絶尔来一千年晦没无人说韩李端绪开伊洛本根揭万古唐虞心日月光目睫不必挥金鎚拜墓即亲炙

奎文阁

新宫拜小寝旋上奎文阁栏蠧紫苔深檐倾青瓦落伫立思圣人音容俨如昨临深敢为高犇逸不可学阙里泰山前洙泗坟林脚道德并流峙鸢鱼各飞跃灵光秋草没泮水清霜涸返照入顔巷无人有余乐举手扪天星络绎光闪烁何时五曜入晃朗璧府廓归马扫欃枪胜残沉贯索忽闻金石声殷殷地中作青天有太阳莫漫萤火爝

游灵岩寺【乙卯秋九月十九日登泰山二十二日下太平顶遂游灵岩寺】

岱宗西北驰倒卷碧玉环岳灵秘雄丽势欲藏三山初从谷口入两崦争孱顔渐疑下地底细路深屈盘仰视觉天窄石井攒峯峦陆海沙刼开突兀仁主坛桐鲸吼西风栋宇横高寒石龙喷清泉洒落几案间修竹扫山色莹绿穿云根丹凤饥不来寂寞青琅玕上方在天上下视无尘寰空霏鎻霜树翠锦蒙朱殷西日囘清辉轻金满烟鬟何时脱世网挂席高盘桓静境求初心滞虑驱万端向晩苍烟合更欲穷跻攀路断不得前矫首重一看

赠青社诸公

北风吹海氛雄鲸偃修鳍【音奇】皇皇择木鸟落日将安之清霜摧丰林枯沙没卑枝况复天地闭岂汝飞腾时嗷嗷复嗷嗷途穷愈多岐寸心增郁陶拊髀潜生悲苍茫欲问津谩使行人嗤赖有鲁连子亦在东海湄举手谢浮世共欲寻安期扶揺三山巅笑傲云涛低半夜开扶桑弄日腾清辉伊昔孔尼父亦欲居九夷世网傥可逃去去夫何疑

青州山行

薄游东诸侯致敬多拥篲讫无安巢木岁晏复反鞁饮马南洋桥摩玩米芾记蛟龙郁蟠拏劒戟磔芒刺酌别表海亭潋灧吸空翠霜风吹鸿鹄草野簇车骑日斜过云门凌跨方半醉垠崿乱叶滑蹭蹬几欲坠悬岩半遏面絶涧黑无地入险难遽止眩运不敢视层崖宿山家坐久犹胆悸居民畏马嘶游子喜犬吠汲远终夜喧月斜人未睡紫关见星稀枕石余藓腻酒散身逾困饥透食有味忽闻炒椒巅虎去失羸?隂森木石怪惨冽霜露气黎明转重崦呀互急幽閟缭绕天一线陷日孤光细嵌隙深且苍白昼悲魍魅过午才得水饮漱解鞍憇却是城西河山间更清驶弯环折?肠诘曲乱之字跋步重踆【音逡】涉深浅频揭厉林开见石田数顷牛角鋭淳俗久深居见人但惊避农妇帛纒头应门耸高髻破屋有村翁无言但流涕举鞭为抚摩俾说山中事都因七十堌卤莽各称帝实户三百万食尽犹未弃白骨与山齐查牙谁与瘗幸得脱齿颊疮残余一臂年来立海州遗噍更疲弊边郡增仇敌深山无子弟闻此不忍闻怆怳复海岱称东秦山河号十二峡口吞穆陵渤澥卷无棣初从霸国後往往逞凶猘虢公死岩邑恃制殆非计祗为残民区每启奸雄志窟宅多龙蛇桃源难避世数日出修阻川途渐平易云梢见莱芜孤城隐霾曀囘视青万叠乾坤屹轩轾穿出过徂徕背转逾汶泗泰山正面看益见崇高势目中好全齐蒯生莫儿戏为告慕容超勿谓燕得岁

界墙雪【不用体物字昌州北金人所筑界墙也】

阴风簸长岭坤倪忽轩豁嶙蠢生铁云黯淡死灰发初来杂沙石硬颗倾碎雹旋转迸玉屑一喷势愈恶劲发万弩齐激去掣箭凿委积皆重搭背左着点剟遒紧不暇飞滚滚互团掿蟠空冻相粘连缔浑欲阁漫天都一片奚计席与箔何处覔界墙人间无海岳顾盼已数尺气偃惊骇愕栗栗寒作威棱棱痛如斫模糊半垂面酸楚欲拆脚我马不得前我仆指已落重茧顿觉轻透骨江纸薄挟纩殆儿戏丰貂亦纎弱向晩耦陡黑阴云肆饕虐横空怒潮头压地塌天角平拉老鼠山倒卷鸳鸯泺刀槊走柔然金鼓鏖卫霍竟夜遽呼号乾坤碎磨错车从谷口没人在氷底罨黎明递相寻堆阜各挑拨还闻顿足歌弯弧尽欣跃正好射黄羊何须待消铄长啸蹴踏去天沙荡寥廓声绕霹雳弦查牙竞禽缚平地深虎穽更不用矰缴沥血嚼紫肝流凘饮红酪雪盛马尤肥皇天助幽朔资赋不畏寒自得生处乐可笑嬴秦初更叹金源末直将一抔土欲把万里遏隐墙日避冷手弄不龟药救死恐未能奚暇更守捉况乃天道北斗极重旋斡黑雪是长安飞洒过汴洛突兀无与强万古入阴壑为告党家儿惟当守盟约君看销金帐岂是疆戎索

获鹿新居哭元遗山

残山遶荒城惨淡带余雪我来问新居欲语还哽噎揺揺识风旌掩掩泪隐睫额地升中堂痛激肝胆裂鼻若阊阖风幽冥忽穿彻空牀一束书不见文章伯愁马喑不鸣老仆顿欲絶娇儿背面啼高弟展转说有书未絶笔有传未卒业灵輀已西州壮心空北阙缅思从公游灏汗飞玉屑振笔青云开炳烺寒电掣鲸吹涛山囘隼厉霜锋撆藴情入软语婉蔼幽更切莺啼柳阴深百啭春不歇方张大庭乐谁意成永别徙倚扳庭柯窗户转寥寂乾坤入凋丧衣冠少顔色魂来暮山青魂去暮山黑城头老毕逋底事悲破月中肠元易感使我心欲折

登昊天寺宝严塔

旭日烧铜轮赤气绕车毂平步登青天陆海一龙窟宝藏沙刼开突兀翻地轴瑰奇入霄汉缔构穷土木高穿翡翠笼直到莲心出错落金鲸鳞蹭蹬木虵腹致身知几层但觉重锦束巧碎雕锼心力尽撑拄骨合?三天神倚叠万国佛丹青杂珠琲新若手未触盘盘老风烟天门鎻寒玉乾坤一柱旁日月互生没六年五入燕空为眼中物于今始一登顿觉超凡俗旷宇凌高寒飘飘肆遐瞩海卷碣石囘天压阴山覆泸沟一衣带居庸险何足苍苍金台云青青蓟丘竹昔贤今不见怅望空注目下视极羽渊黄熊尚盘屈窟宅几千祀潜奸富凶毒魑魅不能御何人与驱逐燕云割山河神州疆理蹙称臣又呼父万古天王辱一登还百忧惨淡意囘复安得脱世网对此倾醁慷慨浇心胷醉向天边宿

赠刘茂之

昔岁余先子避兵淇卫间久雨坏垣压其腰股懑絶不知人者数日医者以良剂饮之而愈甲寅夏故疾复作号呼昼夜殆不能堪全真者刘茂之饮之以药便血数斗而愈丙辰夏得风疾而小便结塞十余日脐周左如覆盃状医者殚技莫之能瀹茂之视之曰是针不能达药不能及有一术可愈乃以手按摩自章门至于气海顷之血溺并出出数斗乃愈先子生平疾病者三而愈於茂之者二是先子数年之命茂之延之也茂之满城人名至临尝遇异人授之方技而不自售遇有疾者哀其苦而闵其穷即为治之无不愈颠连无告者日塞其门而不惮也虽为全真道而喜交游洒落通敏不滞於物胷次洞豁廓无梗碍而其藴蓄有非凡夫所能见者余嘻先子之事且嘉茂之之为人乃为赋诗

道进物我化技进心手忘飘飘子刘子道技皆所长委世欲长往顾瞻仍彷徨吾民吾同胞颠顿真可伤以道引汝年以术药汝疡生死且肉骨丁手开膏肓譬如庖丁牛游刃不折芒举目皆全人仁寿涵八荒惟天畀先子两厄皆再康晏景囘桑榆庭户生辉光我欲借君术医国还虞唐彷徨张四维突兀宏三纲缅思何可得谩自摧肝肠山林有高?注目烟霏苍何当把臂游深探先天囊

随州

山南楚甸拆汉东随为大尽日涉艰阻极力出险隘川途落木杪忽覩天宇快长林偃秋色百雉露茫昧疑向远水曲隐映修竹外捷去不得前横亘断崖碍烟深梅欲春石乱水相带飞鸟不知人投树声甚怪探骑隔岸言转出西城背火壕削紫土斩絶黑欲坠当时不受攻例与安陆溃居人尽室去涵养尽一败荒空二十年繁夥日芜秽白垩余屋壁狐狸窟庭内穿窗枣枝曲倚柱岩桂坏谁种当道棘乱长侵阶菜奥室没蒿莱何处覔粉黛湿气杂土腥当昼半暝晦相国来秉钺下令急翦拜伫马开天荒欲复太平代勿谓少师侈今有季良在

石门

霜风赭诸山重崦黄槲映东南汉川尽万叠复岭亘甲士斫前路呀转岗坂竞登天忽落井急注缭一径翻身伏马鬛植立上石磴覆地露叶滑摔面树枝迸断木余高盘蹶步复拉胫楂竹磔青耳剟刺蹄血凝石梁仅尺许絶涧陡色暝万衆急相挤失脚如堕甑前抵双石门扼塞两窟?不虞为申惊传呼空谷应大洪宿重兵栲栳相盻木兰与白兆左控复前迎汉淮此要害敌人必来侦部伍各整顿介胄听将令遇敌毋妄动涉险更安静如律以次发不鼓气益盛崎岖得隙地稻塍土脊硬匍匐扳劒刃澒洞下泥穽囘看半天乾却欲上危岭日斜布营垒烟起衆已定反思中原好桑麻展平镜沃衍少岩邑生民乐王政鬻熊文王师南服始数乘後来为霸国春秋每讥评一州七千里盖亦赖形胜六朝据上流踵武反朝廷吾欲问楚人于今更几姓

白兆山

旗尾拖涧云鼓行断横谷敌人隔林望坐甲不敢出白兆有居民烟萝蔽乔木负担来迎降马首争蒲伏为闻不杀令又复治安陆万死乞余生焦土覔旧屋老人翻白鬛南望吞声哭松楸却成林到此死亦足载说桃花岩醉墨苔藓绿每於秋月下似有飞僊读遽令巾其巅重为赐米肉偏裨好护送纵归不令宿喜气动江山迢遥肆遐瞩安得与李白云牕对修竹

云梦

羣山避鄢郢霜净楚天远秋色浮鴈背风水芦花满陂泽通江湖田岸藏町疃横汇渊薮大散漫稻畦浅积烟晩翠重老浪虚白卷乾坤入涵混鱼龙深宛转残岭土崖断余浸黑壤輭平岗缭中洲濶甸负长坂劲竹密如箦绿粉封紫笴忽向青枫末半出黄槲岘北人有图画却向此间展选锋一万骑掣电铁满眼更不顾虏获直向腹心翦昨去今饮江埽道草尽偃何处仍三户践蹂殆不免荒庄自池台寒蔓相挂?鹅鹳不知家悠悠忘还返注目浩无际驰想首重俛何时结茅屋老吟寄残喘濯缨谢渔父瞑卧汀沙晩

青山矶市

渡江不杀降百姓皆按堵羊罗到武昌相望两舍许井邑聨亘长横斜纒水浒青山一聚落中道势幽阻通衢万家市巴商杂越旅背面千樯洲汉阳对鄂渚絶岸断鳌立崩涛高觜吐竹树深且密石顶还戴土杰观复杰出层楹瞰全楚薄暮重登临道者貌甚古开轩具盃酒江气满樽俎万里西风来飘然若轻举

压云亭

重岭缭郭峻高亭下临鄂艨艟断江流甲骑蹙城脚拒命始进攻铁匝长围合顾已无头陀径欲椎黄鹤谒王登巉岩再拜瞻日角王气压江山旷朗天宇豁十月汗沾裳敷奏初不觉诏赐金叵罗礼酒焉敢嚼丝纶重开喻满面春风着抚膺还自颂不负生平学须臾动金钺猛士彻虎幄龙起皆云从青山万马落

黄鹤楼

江汉天西倾断岸蹙寒雪石城踊高楼瞰临势县絶云梦吞八九沅湘在眉睫层轩掩石镜更欲压大别千帆落山巅万樯拥舟楫中天卷晴岚不与人世接缥缈多飞僊超揺有遗迹前缶黄鹤来重与添顔色丹梯插青空万丈生金碧闻说吕洞宾题诗满新壁至今起香雾怪字人不识仙语龙蛇乱醉墨江山湿有时横长笛吹落汉阳月洞庭与彭蠡一声勿穿彻我方溷戎马对面兵尘隔焉能载酒上云间覔僊客当年秃髪翁几囘唤李白不见狂处士亦为重嗟惜高贤共长往矫矫不可得落日听江声西风冷萧索

渡江书所见

巳未秋奉命宣抚江淮自邓南入新野蹈宋北鄙渡泌河及湖阳入于舂陵陂塘聨络畎浍萦属村墟蓊翳荒空不可行佳木修竹奇花异卉栉比林莽间怵然有感於中而取野莲荒竹秋桐野菊四者姑以寓感焉

野莲

陂塘渺烟芜秋波淡浮空蒹葭杂芙蕖依稀见愁红轻销露华凉亭亭倚西风金粉亦自香霞腴为谁容无言恨最深失偶情更浓揺揺似相招为喜诗人逢翻思彼桃李反在罗绮中复忆岩下兰绿叶翳荒丛西子出苎罗原思老蒿蓬万物在生处莫漫仇天公

荒竹

荒竹遶废宅高下随女萝新梢入林莽迸叶扬条柯玉骨清且癯埋没还奄阿病绿烟惨凄枯黄雨滂沱劒断戟复折壮士空悲歌伊昔主家安森森气相摩箨龙起云雷平地烟霄过幽香澹庭除静阴延绮罗一自兵尘生人去斤斧多寂寞秋不实饥凤将奈何

秋桐

高秋江汉波卉木入揺落荒林拥孤桐蔓草重绕缚凄迷气日丧憔悴叶自脱黄凋晩风吹青裂饥鸟啄无时亦无俦幢幢老阴薄仪凤安所栖宫树空寂寞谓汝无自伤植根亦娇弱岂能持风寒况乃失所托何时此焉居扬锄翦荒恶携幼攀庭柯遂我生聚乐

野菊

乾坤入消数万物呈晩节秋晏菊始华荒丛翳林樾野迥幽姿清冈断寒艳接丝虫?青苞啼螿抱枯叶瀼露积玉华层层拥金屑我欲摘以杯饮之濯中热霜栽郁高标胡与荒秽列嗟尔夷惠俦玉质难变灭不谓无人看便使幽香歇安得老瓦盆坐对浇古月

陵川集卷三







卷四

<集部,别集类,金至元,陵川集>

钦定四库全书

陵川集卷四

元　郝经　撰

古诗

渡江书事

朔龙蜚冰天瀚海开日月万国入尺箠海外迄有截东南天一隅区宇独限越我鞭莫及腹我车莫通辙阻山还据江深远极亘絶桓桓天策王建斾秉鈇钺睿衷推深仁不忍遽翦伐弘霈纵俘囚下令明不杀威鋭极晦蓄龎恩肆沾洽彼乃执信使【谓令旨所差张天铎也】徼鄙閧偷刼本以礼义期谁知重骄跋王乃振师徒扬旗禡太白东西两距海百道相绾结干腹出大理上流下开达夔门势扼吭通泰潜捣胁万里常山蛇首尾劲相接八月马首南王气快轩豁千麾绕清霜万蹄碎踣铁高天四旁开厚地一道裂西风楚山空豺虎皆遯迹骥怒凭风嘶一喷飞乱叶罗洑觇江津轻舟诘朝发清波乃舒徐大浪还妥帖中流笑前人浮梁与荻筏白鱼入王舟瑞气浮桂楫曾莫一矢遗诸军报?捷谈笑过江东兵刃浑不血居民尽按堵王师有成法驻军武昌南威声轰霹雳申令仍缓师天衷有余恤彼昏还犯顺投袂安可及文物三百年衣冠本无敌误国不知罪虚文犹论列诬以败为功负以胜为说欺君还毒民何以救破灭右师满湖湘左师溢巴峡江浒连大屯淮南拥骁甲当朝大冠峩于今有何策外胜常以力内强惟以德乃今并弃掷本拔原自塞伊昔澶渊囘信誓始宁谧贻谋燕翼子海内日富实中年或生虞南北动疆场郑公慷慨姿开心见肝臆辽主亦为动相视指天日竟无海上盟二帝终失国後来秦太师始悟前王失寻盟息干戈好聘坚金石百年享安荣而反加罪罚经术日穷奇国论甚迂濶贤王本寛仁於彼欲存活而乃极摈蔑激怒尔何益呜呼天王统纪纲万世一文物与礼乐百代更累积一朝遂涂地吾民作何物厉阶大江流天地限南北兵争无时休血与江水赤混一才四家千年尽戈戟何当断其流舟车到南极

宿汝南道院

虚庭淡黄昏折梅见新月徙倚为长吟幽香有时发枯叶鸣冲风花间动残雪悠然忆故山风尘信音絶矫首天一方踈星鴈声噎

浮山堰

断碛呀石蕝长亘青迤迤蜿蜒缭强蛇凿咢横龋齿淮流从天来撇捩过一矢气怒犹不平直欲卷遗址萧郎真耄期见性不见理日暮乃倒行平地成洚水赤子生鱼头百万并一死虽无杀戮名亦与挺刃比麫牲及菜果小惠徒自喜梁宗不血食馁鬼未报此侯景登明堂降罚亦天使哀哉无辜民朽骨在余滓霖潦秋烟深烦寃挂踈苇淅沥生悲风惨淡动游子白圭壑邻邦遗诮今未巳水可亡人国斯言厉阶始为报移山人愚叟真愚耳

冬至後在仪真馆赋诗以赠三伴使

突兀天壤间洞视及八轨区宇入割裂疆场更彼此閧怒寻干戈祸乱无期已孰能着手援下石往往是予方闭关居不忍安坐视复有弓旌招飈然为时起仁义一万言麻鞋见天子天道本好生天顔亦为喜乃曰哀吾民去杀兵当弭今日践阼初急务惟尔耳三人奉书行一信盈尺纸诏下癃老泣春风动田里入境及淮壖肺臆即开披铲薙撤藩垣罗列倒瑚簋万变惟悃赤一念无幸诡白虹昼贯日清江秋见底行人不能行在所辄顿止一自入仪真改馆七牢美坐使庖丁劳徒增鲁连耻空庭重咨嗟闇室还徙倚蹉跎两朝事惨澹一江水堂上接玉帛何如四郊垒万衆七奔命何如一行李新阳复生意岁律已穷纪节候中易感挺特入骫骳折梅愧皇华对酒生颡泚苍生苟能活志士岂惜死愿借君悬河发我弦上矢天下本一气南北只一理处置一何难鸿毛扇糠粃中原帝高光遽可辽金比君家祖宗法亲仁载良史可令富郑公树立太平址一若泰山安一若九卵累事几或一失千载贻诟訾中间乐祸徒沮遏逞奸宄以为富贵鎡瞰鼎磨血齿高天无风飈侧伫羽翮俟激怒起兵端冯锋肆蛇豕皇皇仁圣资比复当谨始发言漫盈庭执咎谁敢尔是非在目前胡为眩红紫政如道傍室牵制终误已区区漫多议纸上何足恃出门惧垂堂何尝见边鄙睽孤还自睽见鬼急张弛一断即遇雨羣疑皆披靡天运属安治何当合离仳不能鹰脱韝还成肉在几盘飱宁忍食欲断南八指

仪真馆後园感春

深庭日清亮卉木欣东风冉冉苍翠香过雨湿青红天葩拥纎妍膏沐谁为容蛱蝶太放颠百匝遶幽丛自谓擅春色岂知吾汝同一夜落花深绿苔香锦重我来藉醉眠仰而听游蜂悠然发惊省桃李不如松

繁李夜逾白条杨先时青春深百草长蘼芜满空庭生恨复唤愁况复闻啼莺心事触处伤有花还无情朝光红露曦暮色紫烟晴新燕嘲春梁归鸿眇云深何当理舟楫丽日清江亭

风花点白紵香露滴清晨幽树静益鲜虚庭寂无尘乱草萦阶除苍苔老余春鸟鸣堕红英?蔌着襟巾翠碧挂黄棠飞去谁家邻阴森现畏景绰约逢花神囘首碧云重纷纷扰天真

三月花更愁一雨香百和绿英堆狼籍红蕾愁亦破冉冉物花暮纷纷蜂蝶过幽事关心深愁来藉草坐春去酒樽空尚有余花堕世路足迍邅人生多坎轲徙倚盼残柯吁嗟果奈何

幽兰三伴使致兰二本感而赋诗

春山好鸟鸣淑气扇芳樾林深草野迥窅与人世絶猗兰郁幽姿心馨忘目悦荟蘙祗自全荆蒯甘与杂静深反致寇轻风远香发虞罗断芳根逢谀李桃宂本非华堂姿衆卉同搴揠不逢汨罗臣又失长沙客上官增青蝇郑袖逞顔色薰莸臭自长潇洒烟雾质朅来偶相看惨淡初未识却疑子羽寝三嗅清香泣坐久忽目成江云满窗白重吟遶双丛一花还一节青金呀凤觜紫锦卷鹫舌我欲纫以佩爱重不忍折呼儿课楚辞讽咏思比德所贵香不淫时至酷清烈所恨失所来好玩反尔贼何当烟雨深还山种明月

橄榄【南人谓之格览】

南菓足韵胜北人罕为奇银盘献青子爱玩惊见之莲房饱出枣滑生下枝翠粉苔【音孛】新清烈凝松脂齿牙喷艰澁苦硬不可持气韵久始来灵根瀹天池洒然凌青飈甘露濡仙芝有如宿瘤妻苦节真可期亦如相韩休朕瘠天下肥危辞遽逆耳终自为良规先难阻欲速後得卒莫违默默心语口此乐夫谁知始觉衆果俗橘奴复梨儿海岭瘴天黑异味翻荼饴雨露存天真飓雾不可滋岛屿出乳泉造化亦若兹元气舌本甜酸苦归涕洟本来甘受和衆味相假移居然复其源僞妄焉能欺何当谢世网兀坐忘奔追深山石室空煮石疗调饥破鼎煎春芽嚼此吟湘累翛然沃肺肝看山坐支颐物表有真味载歌采薇诗

秋思

星麾重霜露落月窥弊裘久客心易伤况乃逢暮秋谁知楚江边即是穷海头赤子解虎鬭先十二牛太阿授楚柄涛涂竟拘囚昊天有肃杀未肯休戈矛书生本迂濶国计无身谋俯仰但不愧万事从悠悠

燕南二十年闭户凿混沌先天探首尾立志极悱愤衣带岁不解强勉忘怠困落笔一万字开卷即立论不知世代远但觉圣贤近学问期有用匡济展底藴徵车贲丘园蛰窟惊一奋使行还尼止江边坐孤闷

江声万马来势欲冲夜枕志士足多感坐起安得寝静听风雨急透骨寒凛凛湖湘凑远浸巴蜀动余淰谁令限南北汹怒欲相谂落落弭兵心于今成贝锦荐玉期捧盘堕甑如拾渖樽中有琼花明朝且轰饮

木叶堕积水西风白鴈来祗应破月底曾过黄金台昔年吊荆卿台边把酒盃落日督亢陂莽苍秋云开浩歌易水寒晩山青崔嵬谁知坐江馆两见飞鸿囘空庭日徙倚惨淡生莓苔援溺先堕井计拙良可哀

弱冠燕市游许与皆豪英百匝红锦围酒海横长鲸醉倚蓟丘竹长啸秋风生有时按策坐谈天复谈兵划破天心胷四座一时倾今来闭重门但听击柝声乾坤恶喧聒竟岁喑不鸣何日九地雷决裂重一轰

昔游东诸侯秋晩登泰山伫立太平顶超然出尘寰日观望吴越浩渺秋云闲长风漾江海天末生微澜今年坐舍馆江声满重关却如在幽陵修阻不得看好花静有色相对婉且闲无由写哀怨日遶歌幽兰

仪真馆後园海棠两花于秋因为小酌赋诗

二年海棠秋幽妍对寥索霜後辄载花枯株吐纎弱化工为诗人故令造物错木落出奇芬风度亦不恶尖黄簇短叶腻翠光欲铄蹙缩包红栗殷浓入深萼稀踈生意怯静丽尤绰约飞丝?青虫蠨蛸共聨络深闺养春娇霜花满珠箔赖得西风轻微薰小阴作盈盈出宫妆新寒翠绡薄空庭自顔色含恨谁附着息亡楚无言意婉心不乐琵琶怨昭阳所遇非所托独有未归人相看慰孤酌却似海南时坡仙政漂泊有酒仍有花世事且高阁後时亦何迟适寓今犹昨香雾沾新橙倾酒两螯嚼银烛更高烧秋花易零落

甲子岁後园秋色四首

鷄冠

夷则播新律卉木协秋候绾结流火余的皪金天宿峩峩列庭除摘摘俨雄秀炎帝朝火官绦帻轩宇宙植立竟不拜离披拥青袖奕叶初类苋吐心渐如豆脉络引丝起一片珊瑚瘦云芝茁红腴紫茵卷翠脰碎颗蹙丹砂肉绽殷血透怒割赤龙耳劲磔还乱糅麻叶薄且耸山字缺乃覆查牙欲成角拥肿下连咮生全余小穗展尽带残皱昂藏偃膺高突兀出羣骤还将早霞映欲向朝日雊月露终夜栖风雨几囘鬭再砺复自止交退谁与救区区闲草花象物与接构弭兵日观战亦是自贻咎垂帘且相忘高枕卧清昼

牵牛

野花照天星星中花亦盛长夏蔓草深踈篱掩斜径幽庭日无事森寂澹相映缭绕丝乱垂默缀叶相并金风一披拂零露光彩竞参差碧玉簪绾插滑欲迸霜丝吐冰同容色好娟浄堂阴青锦张墙背紫苔莹时方鹊桥成佳节当秋孟织女能翦裁天河洗尤称女以秋为期郎将花作证风雨开云屏鸾凰锵月镜处处乞巧筵家家喜相庆五年江馆客万事成堕甑不能致龙节空自悲虎穽永日鏖炎蒸中暑甘卧病对花泪盈目坐起不觉暝云汉见双星囘头看斗柄遥怜小儿女昏嫁俱未竟中流虞风波相见何日更

葡萄

深院荒草长短蔓裂塼缝葡萄本西果南国谁与种插芦为扶持灌漑甚珍重瘦骨紫节舒龙头青线控蟠蟠上踈篱蒨蒨将远纵遭遇虽後时取实望秋仲摘露添俎豆庶间馆人供谁知六月旱卉木焦死衆断秧余几花勉强着土拥竟作纒结枯日遶空悼痛肺渴口重乾望梅心欲烘忽忆河陇秋满地无歇空支离半空架串草十里洞拇乳积城岸澒癑接梁栋一派玛瑙浆倾注百千瓮往岁见沙陀囘鹘正来贡诏赐琥珀心雪盛瓶尽冻查牙饮流澌气压黑马湩一旦离魏阙五载犹在宋见此复何时鸟道目逆送

野蓼

窞池莲蒲短久旱余浅淤墙隈积余埃玉凤秋不翥野蓼根茎坚幸得侵沮洳节叶瘦且赤蘼芜交翠箸细蘂亦鲜洁粉米糅丹素独窣袅轻穗离披滴清露水花澹晩色幽杳足真趣忽忆过梦泽千里渺烟树芦花与蓼花露锦荡雪絮深入芙蕖薮远映蒹葭渡举鞭问飞鸿驻马嚼佳句乃今四壁中浩渺隔烟雾日斜对幽丛聊以慰迟暮大似辛苦虫无复风标鹭来因援沉溺底事极幽锢屡上刳肠书无地沥血诉嗟嗟好花草焉用生此处祗应为诗人故故独不去尝胆如啖蔗食蓼犹饍御仰首但有天志节久愈着

新馆秋怀赠正甫书状

桂香动幽人秋草满高墙缟袂临西风伫立归兴长羁翼塌卑枝冥鸿恣翺翔南山岂能移愚叟不自量嗟尔违慈顔从余使炎方亦欲登云衢逸足驰康庄谁知成阻修按劒看夜光遂生肘腋变枭獍为祸殃顾微仁者勇临难志力强缱绻百折余奋义肝胆张吾徒其能人玉石焚崑冈所幸书币完舌在身不亡老雨洗新屋情话对空牀从渠谗口压贝锦生锋鋩诬善祗自欺谤毁痛何伤昨宵灯火新月落霜露凉载续所着书静默窥天藏槁茗煮黑水数椀浇枯肠楚骚不必歌仰卧看屋梁行止有天运得失理亦常道能全始终终得拜萱堂

烈士吟赠总领宋琚

薄俗败风节有志亦中改举世遂无耻逐利甘鄙猥或有申枨慾难免市道买几囘惜鲁连重为叹朱亥襟期何洒落高义冠千载寥寥复谁继碌碌等驽骀南北久拏兵吾徒着手解救鬭乃搏撠陷穽生虫豸岁久或窃发乱刃期俎醢烈士有宋君王事赖不坏敌中偶拘隔凛凛畏英采慨然自拔出喜闻官长在馆吏诱令降不语首重摆中宵出仪真五鼓入淮海羁留故箝逼难耐冀自悔睨柱欲碎首守者尽惶骇大官遽称谢下拜貌磊磊遂陈稽迟故劝令更延待方说在谅阴便对有冢宰彼知辞理屈我乃意气倍顾盼立功名足以起庸怠君当持此心吾亦重自罪春风波长江伫看振旅凯请钺雪主辱为国清大憝

新馆八月三日雨

氛祲积秽沴旁魄宇宙满骄阳铄洪炉竪电绕新馆轮囷赬云拥决骤白雨建迅雷初喑呜缺裂蟠空远猛风忽着人泼目气即偃光怪入肝膈势若山压卵柱天金塔碎奋地火旗卷连闪复叠击黑海共旋转羣龙破壁飞惊浪拍户翦大舟千斛翻空车万乘碾夜久怒益甚惴惴惧难免童仆尽颠顿覆面不敢喘牀第等阶戺无复辨深浅记异古未有大变见亦鲜祗应和龙气突兀揭幽显都将生灵恨六合忿一阐蠢尔祸国徒闻此无愧腼

新馆春日书怀

天末闻春鸿梅梢见新月孤影独徘徊踏破墙阴雪寂寞未归人惨澹无家节异域机穽深中原信音絶白璧一片心青天竟难说谁将万古恨总付江城客

岁华虽云改突兀祗此心弱质乃重负第恐力不任走马活斯人覆舟成陆沉饔牢耗将竭变故日益深东风吹江声晓日曦鸣禽从今桃李花又是夸园林

鶺鴒下空庭飞鸣行且揺饮啄还相呼去去仍相招我有弟与妹江山郁迢遥膝上读书时中堂拜母朝鵷雏遶竹花翡翠巢兰苕冲风吹云衢两处声嗷嗷

二亲连夜梦惨戚异平日祗应节序改思子不忍食觉来泪满枕肝裂刀斧劈爇纸死灰飞酹酒霜阶湿遥想坟前土岁久深荆棘忠孝两未尽愧恨空饮泣

怨入江流深恨与春潮上天涯独昂藏顾盼空俯仰谁知误国徒解结漫天网不漏一民命赤子惊攘攘徙薪重获戾掷秆乃加赏笑杀伍子胥黄池尚争长

举盃对江梅酒面生春香一酌酹上元再酌浇新阳自劝未归人一咏复一觞中原帝仁君突兀恢皇纲缅思好生心此去不可量自昔有天道我本无愁肠

丁卯孟春新馆望南极

八年坐江馆祗得片天仰厄运运迍邅乖气纒魍魉白虹贯黑日彗孛扫穹壤神风忽吹出新屋眼界广前秋老雨余霁色开莽苍参足玉井东去地都几丈赬星隐江气焰焰光欲长老人慰羁孤惊喜意惚恍都疑梦寐中恠事非所想谁知今年春更比往岁朗黄闰对天狼数日见乃两恨无双白璧荐币展觐享中庭望不尽漫为拜稽颡南海还无波北辰气尤敞中原帝圣君太平今有象整顿高世策道泰非技痒

陵川集卷四







卷五

钦定四库全书

陵川集卷五

元　郝经　撰

古诗

幽思

江山郁幽思静止有天光宛然褰薄帷明月照我牀蟋蟀鸣孤根鸿鴈颃飞霜惄惄动羁衷耿耿发清狂有万来无端百折萦囘肠晤言且伏枕一寐成两忘

搔首视天宇幄幕四垂碧道穷谁与言逌然坐孤石默默心语口冥区扣虚寂老鹤翩然来声带江臯湿偶与成唱和玉振动肝臆感寓遂无穷亹亹参元极

性天入无极窅窅观化初浑沦一活物极尽都无余乾坤藏首尾坎离互根株摆拉屑磨齿出入轧户枢遂生无量人乃有万卷书总萃成六经所以为吾儒

衆动剧藏盖独觉还发蒙揭焰开莹台赤日凌青空宇宙一蔀屋至明元无穷但见人物异谁知地天通君看九泉下景曜皆烛龙昧者乌可言耳目真蒙聋

有物与生俱混涵具万象昭昭为吾天暠暠不可尚妙合元化精属底更无上澹然入虚明大恶滋意匠如何穷奇徒穴蠧肆豪强胡不观其生未死先自丧

天几为身枢转干主性情静定得其正焉用巧与萤化窟每雕锼焜燿开万灵僞妄相冶陶蜾臝为螟蛉反观心地初周匝惟一诚莫漫强作为无本竟何成

吾身眇天地太仓一稊米洞达乘道藴大易乃吾体胡为生町畦祗自揭底里战心作蛮触鬭物剧角抵并行本无悖用智私乃尔终令八尺躯琐琐同蝼蚁

爰念算心者愈算愈无数脱兔惊处女不知竟何处岂如千岁日坐欲穷其故清风翛然来皓月皦然去太虚自澄湛寂历降霜露求体与追迹抱瓮浑不悟

至神妙无方倏忽惊掣电归藏岂无所至密周匝遍君子慎不出与民亦同患念兹即在兹过化复乘变何须七处徵非必八还见槌碎玉连环总是光明殿

风轮载水轮天地一虚舟历世千万年生灭祗几沤大吹推涛山组练翻神洲有生当尽坏物类仍自稠漂泊往何深推荡来亦周安得穷其原神区莾悠悠

化区一洪鑪万化总销铄谁知熔冶际围范已附着倏忽聚散间共是一蜩殻古今都无迹旷荡归冥漠易简故不弊悠久相盘薄若言天地坏大块何处着

凡物皆抱一太极元有两厥初无端倪乘化互消长何人与安排妥帖自来往万物尽销沉山川空泱漭秋水双芙蓉玉镜花俯仰并蔕复同根一种谁涵养

地中有晦明天体无昼夜人物互寝兴扰扰争传舍形器两疣赘面目更假借化工急转圜光景速代谢君子惟立德乾乾拟泰华揭焉与化俱万古常不化

谁将碧桃核种向虚空天偶然落地上红云满山川秋风实离离到处桃花然太极禅两仪万物相继传尧老舜乃摄伯禹不与贤父父复子子一家三千年

二乃极之仪三为易真数浑然一推背竟不失故步昨朝遶屋行百匝诵佳句日暮碧云重褰裳自阖户梦里遍天下还向家中住偶奇遂无穷总在相因处

太极易始图先天乃心法重重自环中井井皆成八一从孔孟後此几无人发谁知周与邵千载合符节精穷无余尘表里尽通彻青天碧玉楼影压秋江月

太虚道之藴太极道之体象滋本太元气母托太始维系复融液有万皆本此总向此中生会向此中死谁作先天囊颠倒不见底我欲包无穷满贮本然理

赋予初无私禀受各分定涣汗出大号有物归一令羣伦或弗从是乃与天竞尔贵非吾心尔富非吾性笃恭恒自尽慥慥言与行穷通无加损静俟乃安命

数有本然差参伍行鬼神乾坤互倾压气运潜屈伸遂生无量物乃有不尽人修短变则殊盛衰化相因向非冰雪姿安得花柳春或欲一死生第恐理不纯

元阳首庶物苍苍岂正色转圆开化几刚健乃天德伊人体其全造命还立极往往欺以诬反复为戕贼还看仲尼处亦是帝尧则乃谓吾不能自暴乌足责

屈平穷作问柳州怨为对苍苍都不闻自致诬罔罪不周强为柱杞人漫忧坠无击复无鏬居然诳茫昧君子惟修身屋漏极谨畏吾心即吾天炯炯不在外

道宰藏杀几天断运神武剸割与裁制乃为造物主躁欲生内兵神奇入臭腐撑裂太元体钻穴成苦窳漫合神农药枉费女娲补遂成血肉运万世一刀俎

盈盈水中荷郁郁畹内兰娜娜杨柳春挺挺松栢寒资度与余同生意最可看内恕惟恐伤吁嗟惧凋残如何被秦人伐木仍赭山又有跖之徒沥血还脍肝

人生会有为事物各有义苟非吾所取千驷不一视峩峩君子心磊磊丈夫志泰山轻鸿毛无复顾势利悲哉患失徒满目惟富贵舐痔复尝粪甘心同狗彘

道有本然分立世为大节抑抑卑高陈井井贵贱别昭布作礼经巍峩正人极有位当自守有门谁敢越维世为大纲少紊王政缺端本必正名大哉春秋法

姿貌争寝扬髑髅无好丑魂气忽登殂骨肉归一朽中心足良好衆美集万有不与死生俱能同天地久粲粲含笑人皎皎当窗牖宁知贾大夫还有射雉手

丹砂杂青空珊瑚映瑶草莹美絶雕饰物外天然宝元精赤子心炯炯顔色好净彻无点滓本真当自保光明天地藏万象迹如扫蔼然一壶春邃古常不老

邻里递歌哭万古一死生不知道之常扰扰竞衰荣都为利欲驱每被宠辱惊胷中忽成败堂上生棘荆终朝饱则已胾肉同藜羮十万下箸难安用志虑盈

白杨纒悲风万象总一丘前哭後还嗟相送何时休君看华堂上几人能自留为善已无及顾盼惊蜉蝣如何贪生人作孽谋阻修腐败不可埋遗臭徒千秋

形气有盛衰魂魄共强弱志师强心田天地相旁薄苟为物欲屈消沮不复作精成百链镜跃马能矍铄伯有死犹见阴磷雨中着莫读无鬼论神全鬼自却

高山泄云峯陆物水必具野草茁兽毛林叶开鸟羽刚柔乘万变天地一逆数形色每相因真宰解陶铸一受不复易妍蚩总天赋更教影问形陶老端慕顾

尝观西伯易两两皆反对初从消内长却向进中退止是一乾坤倍蓰生万类如何区中人失计即愦愦吉凶互乘除否泰相向背富贵尔欲荣贫贱彼何罪

重险入坎窞心术乃凌跨灵田初坦平底处藏谲诈都因已弗尽牙角潜缔架节节生城府岌岌深罟擭厌然欺一世岩阻无隙鏬谁知方寸间乃解坑天下

见迩当应远知前必念後勿谓苟且已天地甚长久虽遮一人目难塞万世口轮囷南箕舌转干北辰斗森列甚可畏洋洋在左右克已与不欺此语宜重守

市贾争锥刀喘汗忘昏晓夸毗角名塲提踵中忿扰复有欺世徒每患机穽小易阳反为阴揭本都在杪尽为僞妄没至死心不了焉知无事人独立万物表

大鹏欲南运北溟待天风龙神九地潜云气会相从有形皆受制无体方独通超然谢世尘杳杳遗孤踪化冥复神俱进退何雍容掌握起消息孰能为樊笼

天地无弃物圣人无弃人大泽生龙蛇原田长荆榛载质遽出疆遑遑告时君有教不择类善诱皆循循济衆已所任谋道岂谋身至哉击磬心中有尧舜仁

饮水澹无味顔氏何所乐陋巷并日食至今见萧索当时一瓢中总是天人学无悔不违仁造道乃独觉义理泰山重富贵秋云薄畏匡不敢死襟度何落落

通逵有大鼎能函十二牛内可膳千夫外足镇九州蒙童抱束薪短焰如鬼幽勺水竟不热谇骂增怒尤力到功自成适远匪坐谋未行恐有闻千载一仲由

乾坤廓奥区衆动自纷扰万世一寒暑往来几昏晓兹生顾指间倏忽急飞鸟大人车轮目独见明了了敛藏入化宇夐出造化表道德高无极教化今未了

一理初不殊万化各所之室中本无车门外元多岐君子尽在我我尽夫何疑可行吾即行斯乃圣之时屡空仍自乐途穷安足悲为告处世人勿为世尘欺

开春桃李花川原发艳阳尽室出绮罗嬿婉衘盃觞太和畅天地昼景方舒长一旦鵙鸟鸣霜露凋衆芳短日颓崦嵫塞向皆闭藏君子法天运行止亦其常

鸾皇翥丹霜尺鷃抢枯株知止各翺翔卑高一何殊精卫苦填海寃愤一何愚鳲鸠不为巢亦自有所居伟哉衡门士高卧一束书曲肱有余乐不用长者车

死生由一阳静阴存大朴卓午见墙影旭日昇海角焰焰火燎原祗畏水浇泼区区揠苗徒强把混沌凿黄庭衣朱衣着意皆假合宁知歇心地自有长生药

叔世王道缺斯人絶其纲况复异教祛瞢昧皆发狂陋儒万口和追逐尤犇忙润饰借寇兵倒戈蠧天常或者以邪攻出筥复入筐吾将抱六经凿室深山藏

悠悠穷原人极上不及下作计入鬼窟有物皆土苴两堕归虚无天地亦僞假终然祸仁义举世一野马与物都无情刻忍恩遂寡至今慕高远谁是真识者

梁折入小成僞妄乱本真为我亦为义兼爱同为仁厥初毫厘差其祸无父君向非大儒辨丧心几杀身谁知寂灭术遂使无人伦巍然文章伯诋斥一何勤

日出开心窗日入潜水府寤寐不在吾晦显竟谁主槖龠一往来何处有龙虎痴顽坐彻明瞢暗睡卓午矫揉徒自劳漫使形神苦君看乘化者徜徉乐终古

昨梦入高寒御风骖两鸾扶揺青罗界日下看长安烈烈丹鼎红紫焰烧肺肝清晨餐玉屑半夜登金坛茂陵一抔土依旧在人间鼓掌为一笑举世皆面谩

夜窥古潭月洞彻天心心滉朗色界异焜燿皆黄金旁有蔚蓝丛上有丹桂林倒影下无极湛坠入幽深冲风飒然至波荡不可寻始知人间世有动皆陆沉

隐几罢心官塌焉偶皆丧忽在无生前窅处太古上顷之开内目百骸洞五脏知觉犹有滞尚未都无妄遂加存养功玉宇森万象造化皆由吾乃见鬼神状

濯缨厌世尘入海求夜光贝阙?珠宫异色森绮芒采采满怀袖驾龙登扶桑赤乌惊上天火曜舒乾阳回视乃瓦砾自愧空犇忙书生莫谩愚弊帚安足藏

圣域每反观洞达万物情知尽理自穷只是本然明恢廓无滞淫静止不将迎翛然坐乘化皓月满中庭忽闻鸿鴈来偶听风水声秉烛入暗室惊落东牕萤

有物莫不由万古长安道区区往来者总向尘中老年年雨洒清日日风驱扫行人竟无迹涸辙生秋草我欲谢帝阍离居事幽讨束载无良辰几回问苍昊

一念游万仭块坐不盈尺片席凝尘埃顾盼竟充斥谁知呼吸间即是一太极有鸟鸣牕疏唧唧和机织偶然作声听出入几自适但令无错应万类等喧寂

藏舟泰山巅偶值怀襄流忽从归墟东直向西海头洗日复濯月光抱空中楼扶踈散青红异气纒九州忽焉阁寒沙伫立令人愁明朝早潮来欲住不得留

兴感思往事邈若不可及观化推将来遽觉今为昔今昔本无异至理万世一不朽惟事业天地共终毕前波复後波日夜奔注急祗是眼前水源深遂无极

景晏念虑歇支颐坐看山起来复何为结佩纫幽兰万事从悠悠不愧俯仰间举杯谢尘世月落梅花残深江总风波天淡孤鸟闲气数当闭塞我亦方闭关

惟时属屯蒙患难岂能免南北走孤蓬秋风任飘转五年一龛灯半世几诗卷老吟调鬼神深造每惧浅久为造物恶今日复洞阐无思重苦思甘心向连蹇

宓牺地中复唐虞天下泰三王当革命五伯极破坏孤秦龙战野涂地尽一败既有昔时寅复到後来亥消长数相因治乱更万代无为我生初委顺从运会

采杞

芜城古道荒有杞杂荆棘西风结霜腴累累缀秋实肥莹珊瑚珠朱殷明欲滴长条拥寒叶射日光的砾采采置倾筐入手火齐湿归来奉二亲煮茗红脂泣前秋入新馆枯枝倒悬壁冬初半青乳惨淡不忍摘忽忆采杞时乐事不可得只身对孤丛片影深暝色王事尚稽迟何日共子职

陵川集卷五







卷六

<集部,别集类,金至元,陵川集>

钦定四库全书

陵川集卷六

元　郝经　撰

古诗【和陶】

和陶诗序

赓载以来倡和尚矣然而魏晋迄唐和意而不和韵自宋迄今和韵而不和意皆一时朋俦相与酬答未有追和古人者也独东坡先生迁谪岭海尽和渊明诗既和其意复和其韵追和之作自此始余自庚申年使宋馆留仪真至辛未十二年矣每读陶诗以自释是岁因复和之得百余首三百篇之後至汉苏李始为古诗逮建安诸子辞气相高潘陆顔谢鼓吹格力复加藻泽而古意衰矣陶渊明当晋宋革命之际退归田里浮沈杯酒而天资高迈思致清逸任真委命与物无竞故其诗跌宕於性情之表直与造物者游超然属韵庄周一篇野而不俗澹而不枯华而不饰放而不诞优游而不迫切委顺而不怨怼忠厚岂弟直出屈宋之上庶几顔氏子之乐曾点之适无意於诗而独得古诗之正而古今莫及也顾予顽钝鄙隘踯躅世网岂能追还高风激扬清音亦出於无聊而为之去国几年见似之者而喜况诵其诗读其书宁无动於中乎前者唱喁而後者和讹风非有异也皆自然尔又不知其孰倡孰和也属和既毕复书此於其端云

停云【思归也】

停云蔽日翳翳弗雨伊余怀伤自诒伊阻展转拘幽莫或念抚瞻望中原徙倚凝伫停云悠悠蒸氛蒙蒙冲风入室汹彼大江崩心震魄慨叹北窻孰因孰极惟道是从服仁佩义完节为荣之死靡它实余之情寤叹弗寐揽衣宵征载思子卿千载如生无媒取妻匪斧伐柯乐祸深仇焉能为和生民无辜遘凶既多销兵无期将奈之何

时运【安命也】

时运代迁既夕复朝我来幽都尼于江郊侧伫风飈载翔云霄天泽弗流原田槁苗热中熬熬孰沃孰濯密室隂隂孰眷孰瞩仰视俯察无愧则足知命何忧事天乃乐在昔过鲁风雩浴沂爰登岱宗旷然忘归五夜观日神光发辉乃今坐井高踪曷追太行之巅先人旧庐贞松郁林中堂岿如安得燕喜美酒满壶否弗终倾坏运属予

荣木【观物也】

荣木青青英华若兹气至而滋人亦如之变阳化隂物各有时无莫无适夫道一而翳翳荣木云云归根多华早落几何生存大冶通逵乾坤为门深固有方封植倍敦升聚退散载美载陋生基死涯信新屈旧大业弗藏万有自富造物忘物於焉有疚修身事天莫敢失坠造次九思局脊三畏学圣造圣希骥则骥纯诚粹精遂入独至

赠长沙公族祖【述东轩老人也经之六世祖受学於明道先生至曾叔大父东轩老人道益大传之先大父思而有作】

世远学传道亲族踈起宗大家罔不在初渊源益深岁月聿徂慨我寤叹载思踌躇於昭东轩棣华新堂心授口说绣弓白璋习习和风冽冽清霜吾道有宗吾家有光一世师儒云从志同洪河北南太行西东潴为湖湘流为淮江六经百氏包罗旁通邈予小子亦闻格言激扬余波瞻仰故山宿草荒阡抱书澘然惠我後世伊余之先

酬丁柴桑【自警也】

孰使而行孰尼而止排难两朝奔命千里终岂能必爰契厥始稽山涛江觊为一游堕甑半途十年隐忧岂作咄咄祗赋休休来之坎坎天命悠悠

答龎参军【始予年十六读书於保塞铁佛寺南堂不解衣带坐彻明者五年感而思之为赋是诗也】

孤灯长明终夜诵书跻深凌高中心自娱载汲载薪不遑宁居惟梗伊蓬托处聚庐以道为富以德为?勤以修身孝以事亲师心造圣不资於人静境神会伊顔孔隣穷年掲掲日夕孜孜力探自得何乐如之作为文章畅为歌诗声满天地无为无思浑沌复凿太极再分警觉不寐怡然懽忻轶起远蹈驭风骑云万动皆寂博我以文一席五载默以道鸣弓旌下招遂成飘零远奉信函使于吴京故业委地朔南失宁焰焰古佛依依北风深窻短檠时见梦中孰令一人乃异初终秪繄其逢载饬厥躬

劝农【闵农也兵乱以来四民失业农病为甚因读渊明劝农之作感而赋此】

植天务本实惟农民力田效勤含淳守真代食惟贤劝恤相因耒耜之益始活斯人每每原田奕奕黍稷雨阳若时具来播植惟是穮蓘惟是稼穑仓庾惟盈斯人足食爰自兵兴鱼涸处陆污莱菑畲浇散纯穆浚肌刮骨?【音轧】貐【音与】尘逐妇役弗蚕夫征弗宿苛政蝟起纷更弗久饥肠曷充独耕无耦既空杼轴孰事畎亩流亡异土陨涕博手食衆农寡安得不匮有年无种丰获安冀盗贼羣起馁死并至曾是司牧曾是无愧井地荒空甿俗顽鄙逐末逞伪无复率履农为匪民犯绳越轨本既凋伤政何由美

命子【感子也余生三十有五年举四子而三夭焉季曰阿寿生四年矣而余使宋十二年弗克抚育感而有作】

余家冀方遗风帝唐诗书是传奕叶有光厥初受氏爰自殷商由汉迄今载偾载昌金源之亡屯盈祸周百口九族竟不首丘父独抱子脱死横流敢望子孙复始公侯岳岳树立自别猪龙治经立学生人之功鬼抉神搜天缄地封坦坦正道明明高踪瀹苗起宗畅根逹柯乃嗣乃续庭充府罗天不憗遗未阜而窳宛宛三穉遽委虫沙曷敢尤天秪自咎德阿寿始孩弗子去国川途阻修变故揆忒教之诲之於焉可得不成乎终何诞乎始徒耀松楸漫惊闾里有子无子命数定止未能无情与物悲喜既已夺去掺【衫上声】之弗及亦既生存宁必成立不孝之罪圣人所急大禹荒度亦悯呱泣物生不齐亦各有时天弗私尔勿劳尔思鱼腹子满孰繁若兹蜾蠃类我孰其使而林回弃壁厉衣求火不知其天秪解私我失恶乎否得恶乎可坼裂啄食属离是假孤馆四隣扰扰婴孩一死一生朝去暮来胡肖不肖胡才不才敬恭修身曷云悲哉

归鸟【寓感也】

归鸟翩翩集于深林飞云遥遥反彼高岑瞻望弗及实劳我心重门击柝閟于幽隂归鸟翩翩深林于飞飞云遥遥高岑是依嗟我征夫曷云还归瞻彼北辰翰音弗遗翼翼归鸟鷱翔徘徊曳曳飞云岩谷是栖鼓瑟鼓琴云胡不谐孰为知音伊余孔怀翼翼归鸟栖于故条曳曳飞云郁其高标伊余南征输平内交滔滔弗归故山梦劳

形赠影

万象生道区受形各有时运会迭往来寝扬成坏之妙合我初凝尔亦即在兹隐见隂阳中幻化无了期寤寐一死生寂然匪为思我劳为有此尔苦勿涕洏请看声与向相随复何疑大都本无有相赠徒费辞

影答形

静隂乃道影范围无巧拙大车转通逵辙迹岂能絶妍丑君固有随君非慕悦日月相代明岂能与君别思君不如我君没我不灭生死无加损得失岂内热因物不遂物原原靡衰竭君终复随我兹时见优劣

神释

出入生死间妙物不自着物物弗为物超然变新故二子一醯鸡羊负相?附成坏不在已安用相告语元阳初化时静一是存处在在靡方所悠悠无定住陶老信逹者得失委命数全神乃遗形种秫修酿具一醉乐有余陶然忘毁誉醉梦曾弗辨町畦都削去既不将不迎亦何忧何惧能逃世上名岂有身後虑

九日闲居【忆九日登隗台】

高秋登隗台怅然思乐生君臣洒落契千载称荣名西风菊花期日照黄金明青山遶故国白雁遗燕声佳时动幽怀晏景催短龄浩歌正激烈樽酒时自倾故鼎反磨室六雄竞光荣督亢一寒芜酒酣重伤情丈夫遇主知唾手成功名

归园田居六首【忆登封卢溪幽居唐卢鸿故居在焉】

童穉游鹿豕野逸便深山幽居远世尘颢颢羲皇年卢溪郁岩阿缭壁涵清渊徵君始真隐种玉开石田幽人竞卜隣联落崎阻间竹木茅舍边桑麻橘篱前三春牡丹雨十月梅花烟【卢溪故居有徵君祠祠前牡丹甚盛背坐竹木间多古梅故云】孤云出遥岑颓日下层巅性与万化寂身同天地闲一从入馽羁趋蹶宁复然

区中战羣伦两马复掉鞅乐哉山中人身世无妄想避世如避仇纳履遂长往耕鉏足衣食生聚罗穉长含淳遂天真体胖心亦广底事绮里季出山真卤莽

雨余山色浄霜降木叶稀南涧拾梨栗带月吟风归青青路边兰细细侵裳衣饭饱晦亦足物我两无违好山无俗人林泉有真娱种秫足自酿高下开荒墟清溪侵古屋况有高贤居緑竹扫山色奇木近千株隣舍几父老话言皆纯如相见即痛饮瓮盎倾无余酒酣藉月卧清兴欲凌虚云谁知此乐此乐世间无

携酒招野人共饮清溪曲蔬?总狼藉一醉万事足苔痕入洼樽林影上棊局月出盃更深不须更秉烛归去静柴扉酣卧日已旭

中天太少室青满洛阳陌三十六芙蓉舍此将安适岚光上晨曦秀色宜日夕攀跻景无穷养生地有隙不闻车马喧岂惮耕锄役奔腾三十年乐事都败绩面目祗自憎俗死竟何益

问来使【同前】

朝拾涧底松空翠冷泼目暮归东篱下自种今秋菊清泉洗碎月襟裾有清馥高卧幽梦长不觉黄粱熟

游斜川【忆西郎】

江壖坐白头自分如归休十年不出户梦忆西郎游看花当雷溪水合青山流泓澄潭洞豁容与浮轻鸥回抱道明庄【魏道明也】玉翅开林丘【西郎十二峯如列鸟翅见水经】依依避秦人桃源辟田畴遗我山中酒殷勤更献酬花飞好鸟歌尘世有此不醉踏石上水洒然濯百忧何年结茅屋归去便可求

示周掾祖谢【同前】

劳生役世物万戚无一欣且拂冠上尘暂作山中人寻春洞林深赏晤元有因远岭絶水登鸣泉隔花闻幽趣方顾接转侧志劬勤醉归语山家今年当卜隣便送买山钱结茅东涧滨

诸人共游周家墓柏下

渊明柏下饮相与乐吹弹何异燔间乞安足以为懽总为付任适得酒即开顔自同墓中人未死心已殚

怨诗楚调示龎主簿邓治中

万化一大路去来皆茫然孰能不由行踵武亿千年委顺出修阻烦忧尼崎偏渊明苦避俗中岁归田园门前柳生肘更不入市?自谓羲皇人翛然北窻眠日月自运会寒暑从代迁逹道久已化宛在伯玉前作诗本无怨高兴浮云烟樽酒且逍遥衔盃称世贤

答龎参军【释魏斌念母】

嗟嗟勿念思谆谆听吾言孰不欲事亲燕安乐乡园王事有去留载读陟岵篇大孝五十慕义止从古然白地内罟擭赋予有厄缘悠悠无了期郁郁安得宣精卫岂填海愚叟难移山天定自胜人还归会有年

五月五日作和载主簿【重午书怀赠书状官苟正甫】

坏运窘天步行人当厄穷兀坐数年华大火复当中盛阳正发育一气方盈丰草木各畅茂郊园融凯风我独少生意束臂待一终烧醁点昌葅强饮心尤冲江静重门深兵严四壁隆何日河阳县濶步登平嵩【正甫孟州人州治後有平嵩阁余赐田亦在是故云】

连雨独饮【新馆久雨】

悠悠孰主张尼此真偶然早岁喜学道自致云霄间意欲凌八表缥缈追飞仙折翼堕江国闭门悲漏天宛在厄会中不自我後先乾坤渍涂泥沾湿何时还异域岁月速转首十二年形神与化驰欲辨复无言

移居二首

吾道即吾庐仁义是安宅苟能庇风雨便可度朝夕鸡川十一迁岁有缾缶役僦屋复分庭处处置牀席往年始定居生聚絶胜昔哭墓遽南来昆亲忽崩析

城南初定迁高架插书诗基构计久常中表涂塈之幽窻置棐几道妙俨若思访问复安身作休日四时束帛贲门闾推挽忽在兹进退已不详天命岂吾欺

和刘柴桑【释宋琚念母】

肮脏宋仲仪倚楹独踌躇念母望北云怅然忆家居汤汤伊祁水想见先人庐为言我与子南来堕幽墟乡园入渺茫草木荒菑畲母氏倚门望无为执勤劬生男不若女有子还如无王事靡私盬义别无亲疎岳岳守一节乾乾断百须道在母即存志当金石如

酬刘柴桑

长风动江色俛仰星一周萧然步空庭叶落凄其秋复命不事操燕山一田畴我亦慕高节终能同此不忧心重郁陶安得驾言游

和郭主簿二首【勉马德璘孔进】

周公待昧旦大禹惜寸隂圣学如弗及神道开灵襟嗟尔气质成变化更张琴力夺造化几炳烺异昔今尊德始好问卓出衆所钦去就审且精取予酌与斟系风捕幽景扣寂求至音讲习说丽泽琢磨朋盍簪践形当自得好高勿临深

诚身乃事亲行义贵全节清心不滞物月江夜澄彻味腴须哜深穷理必诣絶天人一理贯胸次总罗列苟能一德全即为万世杰二子久事余旦旦提耳诀慎勿自弃捐舍此无岁月

於王抚军坐送客【秋夕遣怀以下并同】

雁啼霜江清人与卉木腓舍馆极羁留感秋尤思归包胥客咸阳孰为赋无衣美人期好合愿言遂相违宛转万民命怵惕终夜悲坐起对孤影斜月流寒辉凄风合酸辛逌然叹稽迟天道本好生伊何独予遗

与殷晋安别

昔游翰墨场渇日志尤勤远探羲农高近诣周孔亲属天耿长焰岂惟照四隣尸坐正冠裳暮夜逹旦晨拟从太极初再使乾坤分经世启帝运立德开王春偶别燕山月忽落吴江云怅然负初心计拙良有因妄动希时荣何如安贱贫抚膺秪自责安敢复尤人

赠羊长史

寥廓安得翔沮泽多罗虞蛩吟苦关心雁足无来书忆昔少年场结佩游通都北岭既再登楚山亦常踰樽酒生风云鞍马走台舆?转复虎跃一世英豪俱投穽谁使然奇踪日踟蹰户外皆告絶跬步无所如幽明澹窻星夜气深庭芜心折万绪繁遘闵思旧娱纸上认尧舜自笑几何疎起来月中行滞郁方一舒

岁暮和张常侍

渇中夜尤剧扣关汲新泉快饮沃肺肝四顾无与言白发照寒月素影亦何繁幽窻挽衣坐反责思尤愆胡不蹈东海胡不饿西山腼然食不义忍辱待生还露气凄且清别恨相萦纒殷忧有时穷今夕是何年岁月肯我与精魄随化迁嗟哉胡不晨天乎其偶然

和胡西曹示顾贼曹

月出蔓草寒江声动清颸窻户渐槭槭凄其飘我衣孤鸿悲遥天寥落片影微蟋蟀不在堂苦傍伤根葵运数方厄穷气序亦颓衰羇怀感尤深中宵涕重挥黄虞不可攀周道何委迟啸歌和渊明慨叹有余悲

悲从弟仲德

银沙满玉河界天清露零孤心正耿耿秋夜何冥冥念我当屯凶不如初无生乃同不周折遽向东南倾猘毒方弄兵好会其能成萧萧变齿发冉冉颓年龄潮生夜江高檐间动松声心魄忽荡揺揽衣步中庭幽踪独往来惨淡关山情未信天为人更着影问形我本不欺人万折气益盈

始作镇军参军经曲阿

青苔入室深蜗涎萦素书坐席凝隂尘形骸久块如臀困磔株木冥升踬天衢投胶止河浊自笑真迂疎羁魂重凌竞枯肠漫萦纡一榻不复移转首十年余空期汗漫游慨想山泽居兀兀几上肉喁喁釡中鱼有物皆恣睢而我独囚拘安得天地风吹上太行庐

庚子岁五月中从都还阻风於规林二首

逼窄片天月照我江滨居闇然六用絶孤影独于于屋漏重反观面壁复向隅幽明无二道得丧归一涂康庄驭轩车岂能适江湖挟山以超海过计元自疎忧违付顺适乐地尽有余天运谁能逃忿懥将何如

南北信命絶欲行将安之家人歌扊扅游子无还期门前大江横潮来不违时日月相代迁我独何在兹细和渊明诗载歌归来辞知命不必忧乐天复何疑

辛丑岁七月赴假还江陵夜行途中

兹心乃活物探颐还搜冥遂知天地几洞见古今情乐祸多下石复故谁班荆嗟嗟何不辰瞢闇误此生老树栖惊乌江静秋月明顾影无匹俦徙倚恨不平空庭步数周肃肃成宵征河阳有赐田何日得归耕自顾洒落姿而乃重纒萦当处不可出误我祗世名

癸卯岁始春怀古田舍二首

祸隆杀戮运民命殱蹂践赤手与天争跋?其能免更深不成眠反侧怀念缅世路剧翻倒喜恶还病善扰扰人为多邈邈天道远寒暑迭代迁溃乱胡不返自与乡隣鬭嗟我识虑浅

先君贻诗书缮性安贱贫每戒躁与速重朂敬以勤尤恶名太早不许交时人守道业惟旧充诚德自新粟尽义不渝阖门亦懽欣伊顔遽学步邹鲁频问津友爱抚弟昆仁贤是亲隣宛若故山家陶唐有遗民

乙巳岁三月为建威参军使都经钱溪【至日雪】

夜窻密有声庭阿遽深积谁知大江头却似穷海昔鶡鸟喑不鸣羁鸿歛云翮乾坤一模糊玉气皓无隔嗟余雪国来十年一行役体发久已变兹心独难易真宰岂仇予运数会崩折途穷岁亦穷真标见松柏

还旧居【庭草】

客居久为家十载犹未归蔓草上阶除委碧生恨悲相看辨时节梦寐荒是非昔时车马多薙去一无遗今来断行迹爱玩常相依荣瘁雨阳中凋腐寒暑推露緑感春芳霜黄怨秋衰藉步柔且佳关心涕长挥

戊申岁六月中遇火【萱】

南风青凤尾拥翳当庭轩金觜碧玉莛呀折如焚燔深丛驻长夏次第开後前北堂昔养母家人欣聚圆对花舞斑衣暂出辙遽还懽顔每为开太和回一天一从哭墓後去国十二年年年见新花永日相对闲忘忧却生忧所赖志义坚夕步拾落英丹蕤满芳田感创复卧思苍茫不成眠故丛谁翦移祗应满西园

已酉岁九月九日【黄葵】

清标倚西风零乱七月交天宇始霁肃卉木方瘁凋停停展娇黄独尔风度高金盌困侧露緑莛嫩干霄翛然对仙花顿觉忘忧劳开樽坐疎影渇饮剧沃焦折来插愁鬓兀醉从陶陶日上复盛开更须醉明朝

庚戍岁九月中於西田获早稻【芙蓉】

久客未还反殷忧徒多端对花复举盃暂得心田安芙蓉如美人盛容耐闚观愁红渍粉深醉脸伤春还上日娇晕滋依风翠绡寒含涕有深思欲言还羞难露重膏沐新低重泪阑干无情似伤情使我凋朱顔载歌更献酬物我何相关起来拂花舞不复为嗟叹

丙辰岁八月中於下潠田舍获【菊】

霜菊有正色堆积深庭隈绿蘂粲金屑清香动幽怀愿言穷节士气韵相与谐亦有玉华凤岂无紫冠鸡俗死委蔓草绕丛日百回屈子餐落英至今辞赋哀渊明折满把啸傲东篱开余今手自种坐俟星火颓依风日吟哦天道孰违乖最怜抱露蛩寒夜同幽栖

陵川集卷六







卷七

钦定四库全书

陵川集卷七

元　郝经　撰

古诗【和陶】

饮酒

顺适皆坦途忘几信所之天地与化迁焉能独违时酒中有深趣真乐良在兹痛饮忘形骸物我两不疑每笑苏学士漫把空盃持

谢安旷逹士携妓游东山苍生如我何劝我真狂言樽中酒常有纵饮当穷年此乐醉者知难为醒者传道在盃杓中有物都无情一醉还天藏岂将饮为名嗟嗟馽羁人劳劳失此生自着徽墨纒仍因宠辱惊枯肠归高冈渇死竟何成

武帝烧黄金玉殿紫烟飞终下轮台诏创然徒伤悲侈心与物竞诣絶无所依血气有壮瘁困惫终还归醉乡万事和悠悠无盛衰有酒当共饮献酬莫相违

好酒无恶客合席语喧喧衔盃相尔汝共釂何党偏秋月流金樽春风颓玉山便作无怀民坐使唐虞还酒尽任去留醉眠都无言

诗因酒更多真境发精英烂漫醉後言举是醒时情百川饮长鲸千觚都一倾我亦如刘伶终当以酒鸣百年都几何不饮安用生

上春东风和百卉呈媚姿家家社瓮熟相唤插花枝此时酒无算尽发胸中奇醉人卧花间陶然亡云为不饮彼何得祗自强拘羁

西风黄叶落处处菊花开霜螯味满殻持盃亦开怀正当剧饮时惟恐与时乖快意倾灧灧无复念栖栖金英既狼籍人亦醉如泥我顺物安忤兀兀靡不谐悠悠反化初世路都沈迷驾言入醉乡麴车不可回

夜醉晓来醒日出东南隅嗟嗟早行人百里巳半途我秪孰为容彼亦孰为驱饮酒有运数生平酒常余赐田总种秫终傍渊明居

屈子重违天陶公乃逹道遥遥隙中驹放盃身已老欺为画饼欺遂使肠枯槁君看桃花顔得酒色更好荣名身後事美酒樽中宝一饮便成仙御风凌八表

我爱李太白醉眼高一时把盃问明月挥洒多文辞吾生嗜盃酒感寓实在兹常向醉中醒更饮不复疑载读止酒诗陶公亦吾欺安得泛酒海弄月恣所之

壶中别一天饮之造真境有梦浑未觉独醉胜独醒忘物神乃会放怀道即领巨壑当藏舟括囊勿脱颖为告不饮人此理天日炳

好事邀我饮布席我已至散谈坐生风引满即径醉快意无町畦纵衡不比次忘情释重负适巳乃为贵世上多虚名樽中有真味

种柳复艺菊即是陶潜宅眼中总盃杓门外无辙迹朝饮仲尼千夕醉季路百不用五斗解岂计东方白熙然识此生独醒真可惜

五年一龛灯面壁初治经仇酒恐废学中岁卒无成晚悟盃酒乐苦节因自更军府酒若海浩荡波门庭十年醉如醒遂以善饮鸣陶然合天和万古逹者情

系舟范丹墓黄流驾长风玉川与金波【宜城二酒馆名】万瓮倾月中鲲?亦沾醉兴与江河通醉乡总直道世路曲如弓

遍饮天下酒风味我自得南江与北岭淄渑不能惑两海纳一樽巨量吞四塞胷次含春元澒洞和万国熟醉即无言百世归一默

我本醉乡人弓旌招我仕自此樽俎疎漠然忽丧巳醒治夸了了枯槁成内耻况复拘厄途不得归田里十年犹不字駸駸踰一纪日事虽有酒多病辄自止强饮终无欢忘力徒自恃

醒眼举作伪醉时见天真模糊浑沌初大朴还其淳山中酒初熟烈烈风味新一饮平天渊再饮一齐秦人物在眉?惨淡飞埃尘矻矻含瓦石哀哉为谁勤邃古有逹者秪与盃酒亲陶潜岂乞食有酒即问津门首佳客至快漉头上巾君看饮酒诗始知真醉人

止酒

物各有所止惟止止衆止所嗜止盃酒跌宕乾坤里好饮即为徒更不顾妻子无酒则酤我得酒即欣喜日在醉即眠日出醉未起沈酣三十年落魄误生理赴诏方始醒旷然便失已南来增殷忧从此酒止矣愁浓亦如酒苦海浩无涘何当大刀头一饮醉千祀

蜡日【自释】

气数方构凶我独其能和幸有樽中酒自种庭前花自咏还自酌酬适兴亦多且笑勿裂眦深衷寄长歌

四时【记梦】

梦中见西郎緑玉十二峯忽到太行顚故山深长松

拟古九首

陶潜避世士手种门前柳作传复自序实録传永久高风激余中论世期尚友何当菊花秋共漉山中酒嗟嗟堕世网愿言久已负枯肠充殷忧览镜顔益厚会有还归日再覔无何有

天地相依附吾道同始终经世维皇纲一王辨华戎圣人锺神灵树立何豪雄六经通四时颢颢弘宗风王法奠有生大统垂无穷本原岂多言万理祗一中

屋漏闚天人炳烺兹一隅掌中握灵几宇宙从卷舒日月驱吾舆乾坤廓吾庐有万丛吾身通途安广居私知生町畦坦夷深榛芜扰扰趋蹶中跬步无所如

十年不归山衡麓皆榛荒风雨秋草深芜没读书堂鸟道常矫首天宇青茫茫赐田在河阳经始筑圃场黄流经中天太行面北邙痛饮登平嵩醉眼高昂昂厄风堕江滨欲去还无方辱井俗死人顾影徒自伤

和龙虮蝨流疮肤不复完节旄久零落破碎十年冠片天亦愧仰计拙祗厚顔音尘两国絶江深掩重关幽思揺风旌百感来无端亦有絶弦琴挂壁不复弹忍闻云间雁祗恨镜中鸾搥坐惜日月心死骨重寒

鬼神居无乡一念即在兹欲知得失初当谨未思时静敬守关钥精一辨渑淄理穷性乃尽天命不复疑君看语孟书皆是直指辞皇皇三百篇举要无邪思奈何季末人忘虑先自欺戴盆还揠苗冥行恣所之楚?方诟天岂悟祈招诗

忆昔山中春谷风扇微和幽人坐孤石好鸟相和歌冷泉有清音音响一何多回复步涧芳有时堕林花田家携酒来奈此高兴何

幽庭抱枯株感槩忆壮游结交燕赵豪径欲穷九州岱崇登日观赤壁弄江流醉走天山马丛台问沙丘中途轫吾车历览犹未周行止不在吾顺适安敢求

蓬瀛有奇药驭风欲载采惊涛忽翻山对面桑田改鲲化鹏遽起鳞鬛乾半海天池无培风九万亦有待且搭垂云翼运数安得悔

杂诗十二首

纵衡十万里悠悠总世尘劳生为物役往往失此身对面皆九疑惟有酒相亲花开社瓮熟春风满比隣痛饮有高瞩暮夜逹旦晨君看鸡窠中岂有百年人

种豆南山归放目陟高岭杂田似蔬畦绣错成野景日夕卧柴荆破屋风露冷牀头有余醁渇饮兴味永月出流清辉起舞动孤影呼儿读离骚载酌幽怀骋醉眠踏晓日独乐静中静

天命端可乐物情孰能量开轩受西风明月照我房悠然中圣人载酌夜未央哀鸿忽遗音底事昔随阳遂令不饮人反侧断中肠

三代秪周孔汉末有佛老汨真复翔伪彛性遂不保泾渭混浊清原隰易湿燥世多丧心人死病不辨早涓滴成江河豪末遽合抱六合一榛荒浪走无正道

丹山九采凤有道即游豫阿阁与岐山和鸣复高翥一从休德衰转翮遽扬去高贤亦违乱好遯有深虑冒出犯难行宵人肯尔恕幼安辽海居龎公鹿门住翛然远世尘岂复有忧惧

展禽黜不去子文无愠喜争如卧云窻远弃人间事渊明偶束带初无仕宦意酒熟遽告归佳期恐难值散发山月清濯足溪流驶把菊见南山物我有废置

大道初坦平奈此世路迫劫灰到重泉兵尘满阡陌乾坤一战场血尽骨更白何处着此身重觉天宇窄独立万物表秪有云门客弋人忘冥鸿此中是安宅

道人守化根静境深苞桑单衣不掩骭一食恒糟糠何心到文绣更不愿膏粱真风出樊笼太和藴元阳中襟既忘几外物奚能伤矫矫离羣伦宛在天一方尊中有奇乐一咏复一觞

西北有佳人飘飘碧云端悠悠与神俱冉冉从化迁偶来住人境结庐青山颠更不烟火食秪把晨露餐我欲从之游路远萦尘缘逌然歌紫芝重寄归来篇

圣作尚简易古道皆若稽叔季私烦苛平地生岩崖生民入罟擭惨惨伤予怀孰能与蠲除变乱益盈弥神农设教益庖牺初取离靡不漏吞舟岂能强骨羇谋利困管商遂使大质亏

夷则弛炎律廓廓高天凉我作清夜游步月上河梁蛩吟烟露根雁翔风水乡商声激孤衷银汉零飞霜向不酌酒樽奈此秋兴长

溪风吹竹花石壁堕松子山气清入骨云峤时犹倚变变静中趣超超物外理

咏贫士七首

箪瓢岂顔乐大圣德归依旷寂无过地高朗有清晖夸毗纡金朱志意欲奋飞徼幸行险途跋?终安归道义我素饱势利尔恒饥缾空岂足耻心死良可悲

虚室白无尘澹然造羲轩藜糗一鼓腹春风满丘园久雨釡生鱼上日厨无烟琅然金石声密密道味研七日无是馁方闻固穷言贫乃士之常安贫乃为贤

家无儋石储漫抚无弦琴渊明果逹道遯世求希音扰扰刘寄奴戈矛日相寻岂若一樽酒对菊时自斟饥来偶乞食当时孰汝钦独有桃源人乃见高世心

贫贱人所恶眷眷思黔娄富贵不可居归来愿言酬篮舆向田园啸歌行道周俯仰澹无营事事即无忧农人与野叟欣然作朋俦有子复有酒生平复何求

有名不可求有禄不可干干禄当事人此身即属官岂辱八尺躯区区为一飡道义等刍豢足餍无饥寒冠盖不与赐屡空独称顔忧道不忧贫高贤多闭关

不食如系匏无家剧转蓬尼父道弥高少陵诗益工闭门张仲蔚知者独刘龚求志终隐居龎公竟谁同但有樽中酒何必虑穷通田父邀我饮步月欣相从

落落田子春不负刘幽州竟辞万户侯鲁连真其俦昔年过燕山饮马易水流斯人不复见怅望生隐忧日暮一樽酒碧云谁与酬西风蓟丘前雁叫疎竹修

咏二疏

赵盖杨韩诛见几当遽去宣帝亦寡恩二疏知所趣眷礼方未衰解韍即高举未几太子立果然杀萧傅嗟嗟二大夫灼见夷险路鈇钺已在颈富贵其可顾诚者健其决岂惟常人誉归来事樽俎乡社屏世务父子懽有余忘怀还澹素韦匡多谏章扰扰浑未悟光禹贪身荣宁为汉室虑高风独东海千载道益着

咏荆轲

燕国八百年最为远秦嬴可作殷周基何乃事荆卿痴儿强复讐匕首揕咸京径刎於期首更图督亢行仓皇事不就狼籍断冠缨寒风死别歌睥睨一世英不若鱄设诸饮恨复吞声纵使杀一秦宁无一秦生吕政方忘燕忽作绕柱惊并呑势不已举兵复有名扫平黄金台故鼎入秦庭昔我渡易水晚登燕子城投文吊田畴思贤重屏营举事本道义不系败与成为国恃刺客夫岂英豪情

读山海经十三首【寓兴】

江风送夕凉萧萧齿发疎种菊满秋庭偶似渊明庐澹然絶虑营静读窻前书坐驰造圣域气马凥为车自得每厌余无地容豢蔬重觉洙泗亲似与羲皇俱造起几天地周身一河图但恐丁坏运闭物将无如

清泉沃醉面复见桃花顔运甓置斋外尚拟康强年睡熟如在家诗凡忆归山偶闻江上钟忽忆梦中言伊昔住山时高兴薄林丘自许作真逸永结烟霞俦竹间挂岩月石上鸣溪流不逢尘俗人甘与鹿豕游筭心到密地难藏神与阳付我秪一仁蔼蔼生意长潜地复经天炳烺生道光羣龙勿使战每战杂玄黄道宝人共传自弃真可怜片言未能充积恶如丘山一贯有妙理六经皆天言弗知还弗行人生几何年天开万象春生意满草木好鸟相和鸣嘤嘤出幽谷旭日露华滋天地一膏沐人心畅逹时此理宜自烛当春对花饮酒面浮花隂藉草幽涧边野色风满林三月莺乱飞睍睆弄好音一醉卧郊原万事不到心世无不药死得已即命长君看行尸人举步皆失常狂生莫揠苗痴叟无休粮节食谨作为寿乐元无央琐琐蒙利徒掲掲事奔走自得乃自失甚胜即甚负身外皆属人区中竟谁有配极惟大业方保万世後渊明忘世士何必读山海神仙荒有无怪诞岂真在若有西王母武皇不终悔归来当痛饮白衣久已待怪力与乱神不语有深旨兹生理未穷何暇远徵死不须妄云为祗在实践履过高皆异端中诚足深恃道衰多散人体亡有放士受命备万物禀彛各有止方士欺凡庸异书宁有尔子瞻号通儒亦重抱朴子嗟嗟蠧书虫本无经世才卤莽欲援时逩走遽南来明月果暗投按剑还惊猜掇患既违时委顺庶优哉

聨句【漫兴】

观星见天体北辰直南极鹏图亦有待必以六月息九万搏扶揺翺翔岂人力君子有天运俟命祗自饬焉用熬中肠鳏目重反侧时来沛然起会矫垂天翼云逵无阻修河山改顔色行止各有时作诗为袪惑

桃花源诗

桃花荒有无谁云隔尘世秦人既能往我亦从此逝归舟忘津途颓运急兴废缅怀别一天花隂好休憇淳风无浇诞道种可树艺凡夫安得到俗驾岂容税君看闾阎下聒聒形声吠苛法如牛毛浮伪兢新制高人肯着足有山皆可诣隐见须适时浅掲深则厉渊明资好遯弃官在中岁处身向田野旷远黜智慧把菊祗见山种秫自为界盃酒与浮沈林樾重蒙蔽到处桃花源真境不在外当时避秦人未必识妙契

陵川集卷七







卷八

钦定四库全书

陵川集卷八

元　郝经　撰

歌诗

白沟行

西风易水长城道老泞查牙马频倒岸浅桥横路欲平重向荒寒问遗老易水南边是白沟北人为界海东头石郎作帝从珂败便割燕云十六州世宗恰得关南死点检陈桥作天子汉儿不复见中原当日祸基元在此沟上残城有遗堞岁岁辽人来把截酒酣踏背上马行弯弧更射沟南月孙男北渡不敢看道君一向何曾还谁知二百年寃孽移在江淮蜀汉间岁久河乾骨仍满流祸无穷都不管晋家日月岂能长当时历数从头短日暮途穷更着鞭百年遗恨入荒烟九原重怨桑维翰五季那知鲁仲连只向河东作留守奉诏移官亦何疚称臣呼父古所无石郎至今有遗臭

贤台行【古黄金台也土人称为贤台】

高台突兀燕山碧黄金泥多土犹湿晓日曈曨赤羽旗燕王北面亲前席费尽黄金台始成一朝拜隗人尽惊谁知平地几层土中有全齐七十城礼贤复讐燕始霸遂与诸侯雄并驾七百年来不用兵一战轰然骇天下二城未了昭王殂火牛突出骑刦诛台上黄金少顔色惠王空读乐毅书古来燕赵多奇士用舍中间定兴废还闻赵括代廉颇败国亡家等儿戏燕子城南知几年台平树老漫荒烟莫言骐骥能千里秪重黄金不重贤

古菱花镜词

燧人烧杀太古月化为片铜藏死魄噎光沈曜解反照黑潭万丈生虚白蛟龙遯去不敢藏高秋无波更澄彻径围数尺透胆寒一身忽入空明穴背纽深嵌边如刀周围菱花纒枝叶毫发萦回印水纹朱砂翡翠编鳞甲不知世上几千年依旧团圞无坏缺百炼得道遂不化又作鑪中一太极寝扬宁陋各成形焉用区区强装贴一略精神随臭腐眼前脂粉墓中血菱花镜里都无物莹净圆平本顔色等闲弃掷渍苔藓未免昏翳人不识忽为磨洗开玉井孤电绕手明月璧蔀屋褰开有神物挂向青天照白日皦然尽见不欺人魑魅魍魉焉敢出寿福莲花空自名不须倒影尤奇絶

藜杖行【家君命作】

荒藜一两青墙隅数茎抝深势扶疎柯叶张磔忽过墙赤丝绾结緑珊瑚雨余霜重凋伤後莹节高肥干枯瘦断截为杖劲且坚黄玉压手光欲透更将月渍曦朝暾润滑隐隐分细纹家君垂老添数仆冯藉看月复穿云倚牀半夜风雨怒只恐飞腾作龙去乃为作诗重相告从臾少陵桃杖句天生此杖向吾家再起衰宗振国华会当拄到太行顶指点千年墓上花剗除芜秽重洒扫横膝琅琅过庭教搘倾拄坏植孔孟永使子孙扶圣道

蔡江月歌

郎山五季称孙姑兵家洞逹握化枢遂令方谏拥节旄南振赵魏北燕都尔来燕南道术高往往卓荦动星闾晚金乃有蔡江月采桑神授青衣书归来了发辞姑嫜脱去帉帨投钗梳便向牀头寻纸笔挥洒万字纷琼琚夫婿瞠视不敢诘隣里环瞩皆骇吁为言诸人当避兵西山冈头是我居未几云衆四远集豪杰望风皆奔趋指授方略无不中权谋每笑孙吴踈尝将勲业论诸将指示张公都不如名高两受紫泥诏道重六屈金虎符【留道涧贾瑀靖安民张甫武仙今万户张公皆尝师事之金宣宗下诏赐号江月真人】事平笑傲作天仙绿眉粉面堆翠钿绦襦青帔玉冠佩插花吟讽香云纒绣帷深处说黄庭碧桃隐映烧丹烟篇章不似妇人语磊落见道参幽玄异人异事会当传为学韩公称道谢自然谁与刻向西郎巅姑姑埚【音戈】边玉剑前

天赐夫人词

八月十五双星会佳妇佳儿好婚对玉波冷浸芙蓉城花月揺光照金翠黑风当筵灭红烛一朶仙桃降天外梁家有子是新郎芊氏忽从锺建背负来灯下惊鬼物云鬓欹斜倒冠佩四肢红玉软无力梦断春闺半酣醉须臾举目视傍人衣服不同言语异自说成都五千里恍惚不知来此际玉容寂寞小山颦俛首无言两行泪甘心与作梁家妇诏起高门牓天赐几年夫婿作相公满眼儿孙尽朝贵须知伉俪有缘分富者莫求贫莫弃望夫山头更赋白头吟要作夫妻岂天意君看符氏与薄姬关系数朝天子事

緑珠词

石郎痴騃夸多财三斛明珠买祸胎坠楼独有一绿珠緑珠不负三斛珠君不见息妫无言生成王西施歌舞向五湖水流花落金谷园土花零乱埋花钿娼女笑杀真女怜欲着明珠三百斛金谷园中买玉谷

朝云词

章惇不爱东坡睡再着罪名投海外骨肉故旧但哭送朝云请行了无畏朝为行云暮为雨朝朝暮暮珠厓下为怜国士奉巾栉秃发无眉都不顾海南又甚大法场春浅愁深不可当一夜东风扫落花为赋海棠空断肠三作埋文盛德事掩泪无言志王氏文正清献及张公地底雄文还有四君不见世间多少回头人旧花摘却系新帬痴哥痴哥笑朝云翻手覆手江上云

读乡先生刘景玄碑

太行元气果不死弊世有此魁杰士胷中罗列世间书泛异穷奇无不至尝借庄周十日还成诵未尝遗一字万言默识殆片时记问区区总余事诗文清雄简且高濶步不让坡谷豪散谈四座谁敢言横膝揺吻独滔滔未见皆如汲冢竹划开砉若并州刀超遥孤风送行云爽朗夜月虚秋涛初欲有为下天井寡鹤遂把霜毛整时危事去可傍人清露满天还自警终不一到当涂门回视俗子徒纷纷洛城西南有佳处竹间水遶梅花村此中尽可嚼佳句笑傲烟霞有深趣着书藏山不示人坐看石田生老树九臯清唳谁不闻海内至今扬清芬乡闾晚生不及见掩泪空读遗山文

读麻徵君遗文

太初百炼透光镜突兀心魄无氛埃神奸遯伏彻胆寒日月分曜乾坤开一诗拈出托怪铜挂向青天白玉台陋儒效颦不敢视一世尽服瑰奇才予时髫童诵黄口似为古人今未有忽从乱後得遗文磊落从横百余首就中不独此篇奇黄金满籯珠满斗高古远探秦汉前奥雅要继诗书後正大初从孟及韩新澁却将韩变柳金源百年富诗文伊洛一派独徵君说易不肯坐臯比公卿大夫日盈门工夫诣理全道技日薄崦嵫终隐沦呜呼一镜堕渺茫血食肉渍莓苔昏我欲重磨扣帝阍虎豹呵御不得闻魑魅魍魉忽成羣

湖水来

枯风怒遏长川回两湖五月生黄埃水晶宫碎洲渚出昆明老火飞狂灰鱼龙错落半生死乾坤枯槁无云雷海鲸怒抉海眼破涛头一箭湖水来新声汨汨入黑壤寒虹矫矫收苍霾鸥鸟静尽波不起澄清无瑕玉镜开浮光四动青云第倒影半浸黄金台何当乘兴呼太白棹歌长入琉璃堆满船明月露华冷翠绡银管飞琼盃

梨花曲

春风罗绮倾城出踏破一川生恨緑竞堆芳树占春光海棠痴睡夭桃俗梨花两株最幽妍姑射风神素娥骨微光半展两三叶弱蒂相扶生一簇腻粉攅攅青淡淡纎纎翡翠轻轻玉开樽彻幕对芳姿一时英俊皆潘陆辞锋席上战珠玑谈薮胷中涌川谷肝肠烂漫发天藏滔滔濯洗浇醽醁虹霓万丈气相许削去町畦开窘束或如磊磊揺孤松或似森森扫秋竹或如赤骥奔长风或似苍虬起幽窟欢成气合花亦喜舞杀微风香蔌蔌疎隂浮动酒杯中一吸霜魂清满腹绿莺飞来隔花语花间似听飞琼曲卑枝拂面不忍折醉眼高横看不足所恨此花不解语与说瑶池旧追逐又恨此花不解饮共醉广寒宫内宿最怜人散月玲珑玉容寂寞还幽独

题琴戚先生画像

齐人善瑟王好竽逵也岂效伶人趋归来坐石楼长裾突兀天地为蘧庐王门有路多尘土封豕磨牙鬭虓虎何如此曲不须弹风入长松鸣太古

听角行【赠汉上赵丈仁甫】

疎星澹不芒破月冷无色千年塞下曲忽向窻中得当空劲作六龙嘶四海一声天地寂长呼渺渺振长风引起浮云却无力此声谁谓非恶声借问何人有长策汉家有客北海北节毛落尽头毛白听此空令双泪垂中原雁断无消息南枝越鸟莫惊飞牢落天涯永相失江上旧梅花今夜落谁家楼头有恨知何事牵住青空几缕霞

蜀亡叹赠眉山唐仲明

子规啼缺峩?月嘉陵江中半江血青天蜀道为坦途马蹄蹴落隂山雪芙蓉城碎朔风急虓虎磨牙绮罗穴不识兵戈三百年叠鼔一声肝胆裂小臣鬭死尚南首大臣见杀犹望阙汉家阳九厄再逢忽焉王气西南絶孔明庙前老柏死四贤堂上英灵灭愁云深连白帝城哀湍远泻瞿塘峡坡仙玉里子西孙挺身北走来中原峩?秋色横眉宇肮?独倚燕市门时望苏楼一回首漠漠万里烟尘昏古言蜀险甲天下一夫扞御足成霸前刘後李王复孟虎视中原雄并驾于今底事谷为陵锦城万里趋龙庭当时不与秦塞通一天自可延千龄吾子莫漫嗟飘零厉阶权舆实五丁【仲明初被俘鬻於燕市自言子西孙且道陈侍郎被执不屈朝服望阙自尽贤王课端为立祠事安陆赵仁甫作疏鸠赀赎之疏中有云锦江秀色都为巴蜀之萧条玉垒浮云尽入峩嵋之悲惨余读而伤之故作蜀亡叹畀仲明为行劵云】

西郎吟【上左副贾侯】

西郎峩峩秋凌空万壑秋气丹霄通翠蟠燕赵一千里苍束刀岩十二峯壁立不让恒山雄顔行欲过东海东老鹰南来驾黄隼结巢便入山灵宫羽毛不铩爪距秃肃云惨月惊长风巨灵虽为重御护湫穴几为修蛇讧【音洪】相君岩岩西郎秀夀与西郎高不朽老鹰黄隼正吾侪亦赖恩灵庇黄口黄金台上秋风高会当凌风快鸿毛为公抟击敺云?

怀素青帘鬭将二帖歌

青布高垂夸美酒醉僧扶书賖几斗朝朝挂向长安市行人看书不饮酒唐家既灭酒家亡青帘草圣千载後瀚海西边唐将鬭将军挥戈虏连彀当时本自说战功却使醉僧夸好手笔势更比青帘雄常山长蛇救尾首贾侯爱玩看不休不肯挿向万卷楼壁间一双岳湛璧洒落神俊悬清秋见我酒酣使题评快饮数锺浇枯喉为说草书秦汉间变出楷隶盖有由但存妙处遗土苴纵笔自如成锁鈎大巧既穷出大拙作者每向无心求所以颠张醉素嗜酒能出奇放浪纵恣隘九州天矫腾蛟龙峻利森戈矛婀娜春树花萧飒秋江鸥兔起复鹘落云行溪水流神聚精不散抉怪还撑幽都非有意举自然所以超凡入圣直与造化侔陶然以酒寓天趣一着直在最上头莫言只作醉僧图君未得醉方隐忧一身纒缚万古愁焉能浩浩复悠悠侯乃大笑言君更饮数瓯壁间又添珠一斛三帖使我子孙收

再饮陵山春

满城山城好风土土厚人淳树木古陵山倒压西南城山泉白重如锺乳山家酿作陵山春春波滉瀁红莲府朝朝挝鼓献大捷醉杀张公万貔虎予年甫童监?酤直向山根置官务涸泉为酒酒如泉潮沸云蒸日倾注拨开醅面涨霞腴轻腻鵞黄湛玉湖石泥大白不动声米脂浮颗泛金酥清香挿脑甚酷烈冷饮顿觉诗肠热万卷强将一斗浇春入四肢红两颊诗肠自此为酒海痛饮高歌忽千载昨来夜燕秋月堂风味依然浑不改只无山色与泉声满耳笙歌不欲听何当掲瓮看浊清一吸春泉快渇鲸不须注金仍注瓦醉卧婆娑古槐下

长歌哀李长吉

元和比出屠龙客三断韦编两毛白黄尘草树徒纷绋几人探得神仙格青衣小儿下玉京满天星斗两手摘胷中旁魄银河涌驱出鱣鲸嗔霜雪逸气似与秋天杳辞锋忽划青云裂剸空一剑断晴霓齐梁妖孽皆泣血上帝俄惊久不来恐向尘寰覆迷辙赤虬嘶入造化窟千丈虹光遶明月人间不复见奇才白玉楼头耿孤洁自此雄文价益高翠华灼烁紫霓掣我生不幸不同时安得从衡骛清絶思君岳岳矫首立扣破玄关天地寂忽惊凤鸟入寥廓恍惚浑疑见顔色车声嘒管缥缈间乱霞颠倒无踪迹六龙骧翼夹秋日神鼎俄空铉华碧丹霄盘礴冠元精纵有新诗招不得烟凄凄兮锁瑶台望王孙兮去未回瑛瑛玉树生瑶阶有瑶花兮花不开仰天三叹天无语万里长风酒一盃

寿元内翰

秋风??吹庭梧长庚吐焰横太虚遗山先生曳长裾醉鞭黄鹄来天隅蹴开化窟肆搜取玉斗倒泻明月珠九原呼屈原底事为焦枯青云问李白佳句今何如百年元气一盃酒千丈光辉万卷书高卧一曲歌声价百砗磲云璈宫徵奏玉宇春莺花柳鸣天衢惜哉时不与命偶西周削弱为东都明堂一柱入樵采安得致主为唐虞遗山山头有旧庐归来亦足为欢娱既有堕地风云之骊驹又有竹花弄语之鵷雏仰天一笑万事足倒骑箕尾游蓬壶

辨磨甘露碑

国贼反城自为功万段不足仍推崇勒文讼德召学士滹南先生付一死林希更不顾名节兄为起草弟亲刻省前便磨甘露碑书丹即用宰相血百年涵养一涂地父老来看闇流涕数樽黄封几斛米卖却家声都不计盗据中国责金源吠尧极口无腼顔作诗为告曹听翁且莫独罪元遗山

陵川集卷八







卷九

<集部,别集类,金至元,陵川集>

钦定四库全书

陵川集卷九

元　郝经　撰

歌诗

读党承旨集

一代必有名世人瑰伟特逹为儒宗接续元气大命脉主张吾道追轲雄金源文物纂辽宋国初尚有宣政风世宗大定三十年师干不试信命通藻饰皇度议事典培植教养王化隆胜残去杀於乎仁继以泰和尤昭融中间承旨掌丝纶一变至道尤沈雄岿然度越追李唐诚尽简质辞雍容斵雕剥烂故为新畅逹明粹理必穷汉火百炼金源金周制一用中华中混然更比坡仙纯突兀又一文章公自此始为金国文崑仑发源大河东伊昔避乱洙泗间太平顶隐东蒙峯学书遍写竹溪叶琢句迥倚徂徕松古文隶篆妙入神风雅韵胜超樊笼邈然欲作鲁两生放浪海上寻高踪中原有主始出仕白头射策开天聪进退不苟尤老成蓬累偶尔为蛇龙先皇实录似贞观往往笔补造化功镐王一诏说帝心恳恻义与大诰同告归复拥仙岩节君臣道合全始终文孺子端拜道左请更指授祛蒙聋为言但当多读书不求於工应自工呜呼後学安得知客气趁俗涂青红承旨有集当重读官様妥贴腴且丰秋风萧讽黄金台紫气正遶燕山宫果如公言读尽世间书必如真龙出九重一洗万古凡马空

书蔡正甫集後

哀哉萧闲蔡丞相崔浩幸免门房诛文采风流今尚存笔力矫矫锺遗孤中朝尚文属安治儒雅柄用敦诗书扬厉伟蹟加润色铺张鸿休尊典谟共推小蔡燕许手金石瑰奇近世无森森凡例本六经贯穿百代恢规模追琢山岳砻琬琰郊庙祠宇神鬼墟断鳌立极走四夷铭功颂德流八区煎胶续弦复一韩高古劲欲磨欧苏几回细看圣安碑区别二代张吾儒车轮眼孔斗大胆突兀正论揺天枢滔滔更辩燕王墓证据古今摅慆诬琐屑芥蔕一无遗有似尔雅编虫鱼不肯蹈袭抵自作建瓴一派雄燕都昨从张公借书读文府武库浑不殊堆山叠岸乱策中烟煤一书纒网蛛为读忽见文正宗归来抚卷为嗟吁规矩凖绳有大匠自视所作何麤疎乃今政须日一通深探海底寻骊珠更书卷尾记年月龙集己酉八月初

登龙兴阁观铜像

转空岌嶪金碧鳞平地突起三百年我来一登秋雨霁壮气奕奕排霜天初疑榱桷欲飞动复恐栋宇将腾骞峩峩鳌头昂出六合外地轴欲断还相连鈎心诘屈牛斗度光景焕烂日月躔高标枢极森户牖囚锁造化蟠风烟上穷九霄下九泉中有十丈植立之金仙焜煌照曜手眼千提挈万象归斡旋把握心印持化权荡揺幻海开福田吾徒问学一见亦瞻仰彼伊纷纷无所守宜乎奔走狂蹶颠天地万物同一身手眼亿兆元无边各因私智自阏塞所以一目无所视一手还拘挛周旋凭栏肆遐瞩太行滹水吾山川孤鸿渺渺入天末远引幽思参茫然何当乘化恣所往日驭叱起先着鞭扫除尘翳快一濣眼界廓廓开坤乾

赵邈龊伏虎图行

南山射虎曾得名壁上忽见令我惊何物敢尔来户庭屡叱不动仍生狞画师前身是山灵胷中有虎无丹青老槲数笔平扫成杀气惨淡猛气横头颅半妥蹲孤城怒尾倒插蟠霜旌铁须张磔疑有声赤吻沥血犹带腥抱石欲卧复欲腾爪入石角瞠不瞑寒电夹镜骞两晴四座凛凛隂风生威棱神采出典刑邈龊乃是金天精伊昔诗家杜少陵酷爱赋马并赋鹰为怜神俊故屡称我今赋虎亦有徵要得猛士建太平坐令四海皆澄清吁嗟掷笔还抚膺世间道路多棘荆伥鬼磨牙不可行

跋展子?画齐後主幸晋阳宫图

盲人歌杀斛律光无愁天子幸晋阳步揺高翘翥鸾皇锦韀玉勒罗妃嫱马後猎豹金琅璫最前海青侧翅望龙旗参差不成行旄头大纛悬天狼四方杂服异前王况乃更比文宣狂眼中不觉邺城荒行乐未足游幸忙君不见宇文寝苦戈满霜黄河不氷便着一苇航痴儿正看新点妆浪走更号无上皇狂童之狂真可伤展生貌此示国亡图边好着普六茹并寄江南陈後主门前便有韩擒虎

山阳橙歌赠缑子玉

太行之阳大河之曲郁洞庭之秋色结江南之尤物西风万里吹吴霜黄入新橙变寒绿河山孕秀浑不异风味矫矫清亦足缑君遗我秋满座瘴雨蛮烟遶茅屋黄龙飞去失新卵壮士熟视不敢触急呼西施南威一双婢便擘轻金染纎玉崆峒酒海入盃盘快作鲸吞香满腹齿颊戛戛秋风生浮动霜天穿月窟凭凌唤李白共酹刘伶骨从渠人间世扰扰还碌碌淋漓倾倒发天藏倾尽明珠三万斛

鼠毫笔行赠刘远

轻风吹衣砚滴乾胷中有思如涌泉此时正赖毛锥子束缚赠我森戈鋋辽东黄貂健且圆得法自远源也传巫闾山色来幽燕鸭绿巨浸涵中边贮云停雾遵且坚鸡距一米雄於椽宣城必须试诚悬山谷枉道能三钱虽云好手必利器心手器要三者全近闻清秋十万骑长枪濶剑凌霜天如何明窻净几执此对圣贤撼揺风雨一万字瑰劘日月三千篇元气万象归斡旋

赠杨伯通

天机夺得探天幽七襄掌上如泉流飘然声名半九州倒骑箕尾燕市游河山壮观在眉宇总萃万化摩高秋世人扰扰入挥斥公为布衣轻王侯即今鸾凤与蛟虬垂翅枳棘蟠嚣湫何时风云各变化白日矫矫登鳌头

纬亢行

岁临鹑火斗插子穉阳欲复老隂死朱灵南极元龟首望舒北至明堂里乾坤翻覆变已穷气数朝元将有启旄头日没正当中五纬将且躔苍龙羣隂已伏衆星没玄天变白生清风两角在南大角北龙头半妥朝上宫谁知总向亢中聚同舍参差不同度岁镇荧惑共光明金水煌煌俱不怒东西络绎似连珠色正芒寒共昭布往年长星扫金源前年孛入紫微垣欃枪妖客不时出天狗枉矢还惊传今朝太平有此象不久再见成康年昔时曾闻入房驷兆启金商六百祀同来东井汉元年四百年中称帝制後来丁卯焕文章二百余年方季世曾逢丙午当百六今日重逢又重六五星忽来会辰前不知谁祸谁为福纲纪梁栋两摄提招揺玄弋动光辉马祖直欲饮亢池星翁历史休相欺正是君臣会合时【丙午冬十有一月越十有五日辛未五星会于亢太阳躔斗十九度太隂经心五度木星躔亢二度八十三分十抄在辰前逆行六日行一度土星躔亢宿一度三分在辰前顺疾十日半行一度金星躔亢一度六十四分四十六抄在辰前顺疾一日行一度火星在亢东五度六十二分半在辰前顺疾二日行一度水星躔亢三度三十二分三十抄在辰前顺疾一日行一度以其五纬皆躔于亢故谓之纬亢云】

答李淑玉

古称燕赵多奇士乃今於君还见之襟怀落落絶点滓云梦湛彻涵天池玉虹千丈青罗天赤骥万里黄金羁文章翰墨特余事宇量藴蓄乾坤奇昔年赠我以长句靡旌摩垒来致师吾方坚壁养吾鋭十年不战空相持昨朝燕王古台下慷慨怀古倾酒巵一鼔作气森辞锋再鼓建斾开襟期须臾合?閧谈薮锦囊乱泻明玉玑上稽唐虞下周孔推索究竟余无遗呜呼吾道甚缀旒絶无仅有真可悲何当扶义帅衆军鼓吹六经张四维纵横辟去异端异突兀振起衰世衰廓清摧陷骛正路剗除荆棘驱狐狸景星会入奎壁府祆祲倒卷蚩尤旗吾民仁寿吾道行闻望万古江河驰

唐十臣像歌【魏徵李白郭子仪浑瑊顔真卿韩愈白居易牛僧孺崔慎由司空图】

郑公山立面粟黄袖中隐隐露谏章致君尧舜肩禹汤太宗一镜今不亡谪仙翩然来帝乡淋漓龙巾倚御牀斗酒百篇锦绣肠光焰至今万丈长汾阳沈雄异姓王中兴功业冠有唐人臣始终寿且昌深山大泽龙蛇藏咸宁气貌惨不扬杀气凛凛横天狼回天造忠且强功名端不让汾阳太师鲁公日角方挺特不挠百链钢端笏正朝貌堂堂卢杞蓝面不敢望昌黎高冠何昂昂泰山北斗元气傍天衢揺曳云锦裳斥去老佛擅文章乐天翛然世相忘江水荡漾江花香不作房杜庸何伤歌诗直与日月光奇章重厚国栋梁乱来粗能立纪纲太平无象称小康不计党祸深膏肓崔相忧国眉两龎区别流品何太忙天子闭目犹自防曹节侯览不可量司空表圣宜贤良清癯不欲游岩廊诗外有味谁肯尝寡鹤飞去高翺翔

楼子白莲

玉楼一尺千蘂攅绿云高拥白玉盘真出清波絶点尘水仙解种水牡丹秋渚亭亭倚妍素氷肌不受烟脂污都将金粉抺兰膏香尽西风一天露洛神汉女回清顾脉脉溶溶纵微步我将一叶卧为舟载向水晶宫里住谁意无心复无子褪雪堆霜委波底空余洁白漫清高古来薄命皆如此

宣和内人图

牡丹横压搔头玉眼尾秋江翦寒绿金翠冠梳抹且肩正是宣和旧妆束腰肢一搦不胜衣当时宜瘦不宜肥三千想见无顔色偏有亲题御制诗蔡攸恢复燕山府曾索君王不曾许萧条万里去中原偶见花枝泪如雨却将换米向三韩遂令流落在人间道君一顾曾倾国今人休作等闲看

薛稷舞鹤图

丹砂入顶开雪翎双膝半屈玄裳轻一天清露月满庭浮烟弄影来玉京当时华表曾留形只见翻翥还无声画工姓薛不姓丁前身亦是胎禽精素练忽展江边亭长风翛翛笔下生洪流荡潏排重扃抖擞寒玉凌赤城我欲援琴鼓湘灵低昂曲折仍有情壁间至今不肯停洒落一见胷次清请君休读瘗鹤铭为君更写舞鹤行

索靖月仪帖

草书初工汉晋末超凡入圣张与索伯英冠军名贯索数行一笔鈎锁活索靖变体作章草草法如真楷为草出笔似隶简且婉态度益多萦结少一画大抵皆三变却把张芝墨帬练包藏飞动为妥贴功夫总向中边见昨从中秘得月仪古意远过王羲之世人草法宗会稽章草自此识者稀二十六幅兼闰余玉盘乱走明月珠辞尤简严势深秀字字出奇世所无如印印泥笔不差短长肥瘦无损加鈎心鬭角方且停半妥远山飞小雅古人下笔不轻易一世功夫成几字由来絶艺属高人卤莽焉能作能事当时瓘死岳亦亡一妙不可在洛阳秋风挥泪指铜驼此生不用尚书郎风度超然如靖洒落孤风与明月须知万古氷雪姿就中自有蛟龙画君看颠张醉素雨秃翁半盆墨酒浇心胷世人不识尽称工乾坤模糊眼正黑岂知更有月仪帖

跋党承旨篆字太白琴讃

右军学书世界黑扶桑蠒尽西海竭竹谿学书无片纸写遍千山万山叶太白琴讃二尺余丞相小篆承旨书端劲妥贴肆雄奇展尽笔力世所无绿绮徽声絶弦久峄阳孤桐至今有知音赖得谪仙词挥洒又逢天下手问说琴台在鲁山磨崖深刻亦何难青天二絶一万古絶胜区区坐上看

书黄华涿郡先主庙碑隂

称道孔明独有杜少陵论着昭烈复见王黄华君臣一体始无愧蜀相祠望楼桑家昨因应诏过燕南青林一簇啼鸢鸦箫鼓寂寞村社散廊庑惨淡昏龙蛇西南一碑刻苍玉每读辄止惊咨嗟磊落一片恢复心始终於仁无少差当阳之言永安命三代圣王何以加仲谋雄略秪僭伪阿瞒诡谲空奸邪论议到此真不欺文采绚缛森芳葩书法二王作真行得意韵胜如时花歌謡慷慨燕赵义士风但恨不能完汉军败崩三巴百匝细读立复坐不觉午日倾檐牙旁徨欲去不忍去饥马更繋枯荆楂东夷何以得此人日出之图王气韬朝霞灭辽服宋帝诸夏礼乐制度无疵瑕家世章庙布衣臣贵胄鼎族来幽遐春深径渡鸭绿江太行山巅高挂浮海槎风流儒雅冠当代碧云玉树峩乌纱汉魏以来无此作作诗为向诸生夸

入燕行

南风绿尽燕南草一桁青山翠如扫骊珠昼擘沧海门王气夜塞居庸道鱼龙万里入都会澒洞合?何扰扰黄金台边布衣客拊髀激叹肝胆裂尘埃满面人不识肮脏偃蹇虹蜺结九原唤起燕太子一樽快与浇明月英雄岂以成败论千古志士推奇节荆卿虽云事不就气压咸阳与俱灭何如石晋割燕云呼人作父为人臣偷生一时快一已遂使王气南北分天王几度作降虏祸乱衮衮开其源谁能倒挽析津水与洗当时晋人耻崑仑直上寻田畴漠漠丹霄跨箕尾

跋鲁公送刘太冲序帖

鲁公笔法皆正笔出奇独有刘太冲初从真草入行草削去畦町尤清雄悬针数笔皆侧锋往往矫矫如飞龙轮囷权奇恣挥洒瑰伟乃见烈士风观此好向书家道末有能真不能草

荆公配享小像碑本

天津月明闻杜鹃愁杀洛下无名公未几南人果为相汴梁化作单于宫老泉初作辩奸论举世盼瞠俱未信王衍卢杞合一人熙丰末年祸始衅小迁累让谦万端一知制诰不辞官臯夔稷契高自称敢把官家辄面谩富强岂是吾儒事王道何尝利为利却将孔孟作申韩刻剥生灵坏元气颠倒乾坤事事新规模伪莽与孤秦底事当时不便亡祖宗恩泽犹在人西窻更劝杀韩富所幸不从天且佑惠卿遽已发私书佞人不远将谁咎献可即日弹新参罪状十事犹叵堪朝臣缩手疑太早後来君实亦为慙至今宗庙无片瓦学术终然杀天下燕山竟不得寸土瓜步江寒饮戎马当时三党皆奇才共成国祸真可哀可能陈窦胜牛李未能朋亡皆祸胎仲尼日月万古一顔孟大贤才入室首恶要伏春秋诛更可巍峩圣人侧伥鬼谀讐死不休更期不朽鑴顽石世间万事难尽晓三韩分米买日历

定武兰亭帖

会稽兰亭修禊草一世真行此尤好当时信手叙兴感心手两忘都压倒法度备具都有神一篇秋水逍遥身不知孰为锺太傅何处复有卫夫人有时姿媚似花朶却向庄严生婀娜萧然自有林下风野逸行间乱涂抹字字不同数十之清流激湍黜黜奇管弦岂计丝与竹九方相马误黄骊遂使书家推第一昭陵玉匣藏真迹欧虞褚薛临硬黄价重兼金与连璧温韬刼墓出人间缣墨生尘氷水寒中秘缄封贵人手翰林待诏时得看西蜀初传刻枣板点画伤硬亦萧散後来定武刋翠琰山隂春风还在眼君谟坡谷始盛称韵胜远过换鵞经宋金以来三百年永和规模存典刑昨向燕都得善本重为摹勒忧坠损云龛细凿黄金台永与诸人作绳凖当时无意不欲传只今视昔似偶然君不见浙江变作黑水源越山笔冢高摩天运斤斵轮熟乃精从横十万方无言初从有意到无意始知前贤道为技试看鲁公座位帖数幅书藁为二絶

望汉楼

渐台斗折新莽死天下还归赤帝子汉民恰见汉官仪又值王郎与更始河北忠贞有耿纯举族径欲随官军孤城顿尔音信絶誓死不肯为贼臣筑台望汉贼满目苍茫不见刘文叔饶阳一缕燎须烟正向芜蒌食豆粥滹沱氷合赤帜来犇麕解瓦驱风雷汉家一气从此回域门不闭乾坤开谁知当时望汉台即是画像登云台

沙丘行

林胡遂出榆林塞满国骑射衣冠改西游直入咸阳宫赵王使者秦王骇玉鞭击断过函谷夜饮丛台翻酒海生前传位称主父一切都非三代故座中谁意有潘崇宫甲尽起商臣怒熊蹯不来事益急雀鷇虽探能几日一生英气顿消散胡服掩面空垂泣祖龙亦向沙丘死诈杀扶苏书一纸武皇父子战京师衅端也是开边起古来好杀多子祸浮山堰坏台城饿至今金陵骂侯景谁知乱本由临贺君不见殷汤六百载周武八百年以杀止杀救民命用兵虽人元自天孝子慈孙相继传

陵川集卷九







卷十

钦定四库全书

陵川集卷十

元　郝经　撰

歌诗

宿铁塔寺

西风萧萧暮烟湿满袖青携乱山入枯云黯惨忽蔽空未及黄昏?昏黑行行暝投荒寺宿系马阶除剑悬壁中庭一塔揭暝色倔强生狞半生澁铁龙雷轰不能蛰怒尾呀天转张磔须臾蜚雨过前山密洒牕扉寒淅沥黄尘万事随雨来壮怀零落忧思集学成书剑两无用竟作穷途奔走客短衣着处逐秋蓬谁信胸中有长策孤灯照夜耿不眠老焰憧憧动轻碧寤言欲问复无言抱膝长吟转萧索

楷木杖笏行

金源以来进士登第例授楷笏无则以槐代之今曲阜祖庭有孔道辅释褐时击蛇笏殷血犹在横络一綫旁迸数砂粒色若枣漆以水濯洗则其色鲜红如新溅着者今此笏乃其尺度故制也孔氏族人又以长材为杖以赠好事者乙卯秋九月经拜谒坟林家长翁以笏杖各十相贻故为赋此

两楹梦断坏梁木天出斯文生宰木翳云拥雾二十里虎踞龙蟠泰山足道德仁义为根株礼乐枝叶光扶疎芘?百代吾道尊户有弦诵家诗书中间杨墨常蠧食重欲剪伐逢老释崔嵬柯干尚生意千古堂堂孟韩力年来旦旦加斧斤干为扂楔枝为薪知音抱去甚泣玉观者掩面如悲麟大横庚庚紫蛇腹手版沾恩照绯绿老儒扶藉见圣人岂并枯藤与桃竹斯文将坠吾道亡不絶一綫甚滥觞岂为区区徇枯木亦如告朔存饩羊孔氏家庭手植桧楷树相望閲千世乱来秦火几番烧土黑灰寒共憔悴灵光殿基秋草深牧童相唤穿坟林青蛙乱聒顔氏井饥乌落日啼白禽佩玉长裾新进士回视诗书等闲事赭袍白马飞将军濶剑长枪不识字中原惨惨无神灵白骨蔽野无苍生只知下石谁手援老夫有泪洪河倾皇极厄会数流血谁与澄清倒溟渤摩挲东家扣胫杖拂拭囊中击蛇笏会当立圣蠲祆昏鞭击鱼龙起春窟

手植桧孔子像

稷降播种生百谷封植积累锺运木东枝扶桑西昧谷柯叶荟蔚盛文物七百余年开世卜子欲代母彗东出仲尼伤麟掩袂哭手植庭桧锺遗?三代脉络拱把续先王遗泽不灭没岁寒高隐阙里屋忽遇秦火伤老佛榱崩栋折不可复民莫芘?殃祸酷千年余根重储蓄孔庭家传深韫匵遗我尺许香馥郁手泽膏润如紫玉道德根株太极骨神虽无方像髣髴刻划乾仪镂坤轴象环綦组殷士服澜翻海口与河目突兀六经还在腹梁木可仰天未祝元气不死生意足不须金身骇氓俗见者再拜重祗肃文楷十里泰山麓墓前举是韦编竹圣世不絶生民福我欲载之告四隩斥去伪邪信抑屈矫矫更用击蛇笏【并以楷木及墓竹缉神室故云】

梁甫吟

南山有芙蕖北山有鲤鱼河乾石亦烂海竭桑亦枯于嗟乎将安归乎南山有鵷雏北山有蒲芦苍梧竹不实朝阳桐亦枯于嗟乎将安归乎秋兰兮青青秋菊兮有英美人兮不来芳菲兮满庭望美人兮山之阿褰桂子兮披绿萝美人兮不来临风兮啸歌荒山陂陁六龙蹉跎云雷不从将奈之何

封松行

始皇登泰山风雨暴至避於五松下已乃爵松为五大夫今其处犹有穉松存焉乃为赋此

六国西移周道絶草木尽污秦兵血泰山山头五株松黛色犹参周日月文武成汤深雨露八百年来养贞节祖龙一旦侈心生坑深不用诸儒说千乘万骑压山谷检玉泥金自铭德鬼神呵禁不容上振雨凌风力飘荡人诛未即即天诛欲使碎骨千年障偶来择音幸偷生滥爵斜封重诬谤真松本自如鲁连泰山岂不如林放山东赤帝子已生山灵亦己居芒砀秦王虽云幸余亦为松悲君不见湘妃祠前风雨夕赭山伐木一无遗

乙卯秋九月十九日登泰山太平顶

穷秋老雨四十日坤轴欲烂隂霾纒我来方作泰山游玉虹一夜收云烟山灵奕奕生喜色突兀撑裂青罗天轻裾飘飘过黄岘乘兴直到三峯前霜余灌木出秋色万叠红锦幪椒巅泓澄寒溜浸太古翠壁细泻珠玑圆当时秦汉极侈丽未必如此皆天然天门中断两屹立箭筈一磴蛇蜿蜒凌层絶顶肆崇峻伫立矫首望八埏长天沉沉入西极九州却在东海边冲风惨淡万里来海窟劲刮鲲鲸涎须臾白云生岳麓脚底泱漭无山川秦坛周观觉浮动满地覆冒兜罗绵忽疑山移入海中白浪四汹虚涛掀山隂瑰诡光怪出赤气翠晕相鈎连下从谷底上碧落宝塔万级高蟠旋遂登日观叱日驭六龙倒着珊瑚鞭玉鳞剥落金甲拆九芒迸绮生血鲜三山揺荡海水沸蓬壶缥缈来飞僊为言此色与此界君自固有非尘缘恍然记悟复无语把手一笑三千年

华不注行

崑仑山巅半峯碧海风吹落犹带湿意气不欲随羣山独倚青空迥然立平地拔起惊孱顔剑气劲插青云间济南名泉七十二会为一水来浸山我来方作鲸川游玉台公子邀同舟君山浮岚洞庭晚小孤滴翠清江秋酒酣兴极烟霏昏鱼龙惨淡回山根少陵不来谪仙死举杯更欲招其魂魂兮不来天亦老元气崔嵬山自好超超絶顶凌长风注目东溟望蓬岛

?山陵行

五国兴王兵一旅并灭两家都一鼓燕云忽使辽作金汴洛遽令齐代楚乾坤入手肯与人根本未牢难遂取汉人且使汉人看一旦不须烦再举当时若欲存中国只向京师留少主石家父子尚徒劳今次重来浑浪语邦昌数月又刘豫二子猖狂都不悟误添鳞角欲为龙刮尽肌膏送兵赋我为其德尔为讐百姓嚣嚣怨嗟聚君亲无将将必诛大宝何人敢叨据臣节便弃真卤莽侈然竟致人神怒八年辛苦漫经营两手欢欣却分付祖宗天位尔乃奸仓皇被执欲免难?山山前齿己冷道君犹自在三韩当时徼幸学敬塘错把金源比契丹地下若逢张孝纯赤汗满面不敢看刘豫何须责邦昌先己尔莫言从权为社稷争忍便受传国玺君不见荥阳纪将军也曾诈作汉天子汉王既脱不用生鼎镬谈笑就一死

居庸行

惊风吹沙暮天黄死焰燎日横天狼巉巉铁穴六十里塞口一喷来氷霜导骑局脊衔尾前氊车轣辘半侧箱弹筝峡道水复冻居庸关头是羊肠横拉恒代西太行倒卷渤海东扶桑幽都却在南口南截断北陆万古强当时金源帝中华建瓴形势临八方谁知末年乱纪纲不使崇庆如明昌隂山火起飞蛰龙背负斗极开洪荒直将尺箠定天下匹马到处皆吾疆百年一偾老虎走室怒市色还猖狂遽令逆血洒玉殿六宫饮泣无天王清夷门折黑风吼贼臣一夜掣锁降北王淀里骨成山官军城上不敢望更献监牧四十万举国南渡尤仓皇中原无人不足取高歌曳落归帝乡但留一旅时往来不过数岁终灭亡潼关不守国无民便作龟兹能久长汴梁无用筑子城试看昌州三道墙

北岭行

中原南北限两岭野狐高出大庾顶举头冠日尾插坤横亘一脊缭絶境五台南望如培塿下视九州在深井上有太古老死氷沙埋土食光炯炯盘磴滑硬草无根枯石摩天堕生矿南人上来不敢前扑面欲倒风色猛坡陀白骨与山齐惨澹万里杀气冷岭北乾坤士马雄雪满弓刀霜满颈稀星如盃斗直上太白似月人有影寄语汉家守城将莫向沙场浪驰骋

怀来醉歌

胡姬蟠头脸如玉一撒青金腰线绿当门举酒唤客尝俊入双?耸秋鹘白云乱卷宾铁文腊香一喷红染唇据鞍侧鞚半林鬛春风满面不肯嗔繋马门前折残柳玉液和林送官酒二十五弦装百宝一派氷泉落纎手须臾高歌半酡顔貂裘泼尽不觉寒谁道雪花大如席举鞭已过鸡鸣山

鸡鸣山行

一峯奇秀高插空万马踏碎青芙蓉桑乾黑浪落絶壁霜浄天澄更觉雄穷边絶徼谁曾顾千古行人少诗句浑如定武看嘉山絶胜齐州华不注

沙陀行

老鼠山隂界墙北隐隐磷磷起沙碛泉腴草荐地高寒王气瑰雄当斗极几回秦汉尽消沉隔断中原没行迹坡陀弥漫重复重旧泺新尖宛如一天倾海倒白浪枯中有生龙千万匹云屯雾郁无半岸水灔烟浮川谷溢騵驒窟宅簸荡寛騄駮康庄戛磨密参差不断动鱼文汹瘇相衔翻蚁隙喷风掣电脱兔疾色别羣分鲜锦织春回冻裂怒蹄啮蹋碎氷天轰霹雳分驰茁壮贾余俊突兀权奇绾生力角伏踠促口义豁目凸铜球凹沟脊鲸鬛澜飜凤臆横山字圆平尾梢直飘飘举是万里足往往玉立八九尺雪压草根脂满口不解人间有皁枥腹腴气猛稳且驯不喜牵笼喜迎敌隘视河山浑一抹仰首西风听鸣镝古来伯乐未曾见天下更无多马国国初西北半天红房驷光芒遶天策帐前白马飞下天青草年年益蕃息开国一战何所须木枪五千跨生驹百万山崩排堵墙乘胜逐北过燕都更得金源四十万大青小青絶世无回戈却取西南夷奄有渥洼与余吾长须巨鼻入监牧大宛空羣王作奴崑仑蹴平饮河源瑶池月窟皆长驱沙陀拓境数万里骥騄骁腾古无比金粟堆空汉月沈马上真人作天子衅端不在宴赐年斗尾堆金势难止西域既定右臂举皂旗随风便南指迅锋踏破李王城抄骑直入杏花营小关透漏潼关败嶢峯扶出汴梁惊黄流见底江汉狭我马正渇方横行中原无人马有足残城破屋不足平风声鹤唳皆落胆但言有马不问兵既平西海复南海马鸣萧萧回斾旌归来罢战合长围令如杀敌谁敢违包山络海数千里两稍把手隔年期一朝围合密铁匝马耳戢戢为藩篱百兽拥起自冲蹙骨牙挂角伤毛皮先开一面放三日然後共施弧矢威黄羊野马不足数躏躐貙兕驱熊罴赤雾不散肉山赭乾坤模糊血淋漓长杨上林莫大夸舍长露短彼一时向令见此无复猎相如枉用多文辞以战为猎国俗然况乃万里皆鞭笞马多地广兵力劲将士能将马为命终身骑射不离鞍辛苦生狞殆天性每将饥渇勒狂横一饱一肥无复病俊逸都无水草态变化自有真龙性鼓鼙声动便开张人人据鞍皆王良直入饮血啮头颅查牙生人润枯肠所向空濶都无敌遂令四海皆天王馲驼锦背高崔嵬玉帛万国来梯航琵琶弦急曳落高酡顔半醉马乳香玉脂潋灧玻璃滑浮动酥颗金粟黄供官大羣肉拥肿挥霍鸿洞如酒浆马头一璞惊孱顔横截数尺琢玉鞍鞗革编珠排碎锦繁缨小铃络金鐶前朝不数大无价九采夺目谁敢看五花虎文称装束踏地恐破骄且闲大官牵来至尊御马前拜舞朝百蛮此时息民立纪纲泰山四维万世安地无与大兵无强何用更举秪自残天生此马为天下敌尽兵穷亦当罢五十年来不摘鞍安得疮疲被王化但愿沙陀马无数会见中原有新户深宫九重不动尘永使骅骝脱羁馵

化城行

东郊野马如马惊依稀隐约还成城参差雉堞云间横鳌头岌嶪擎长鲸壮哉三都与两京殿阁楼观颃空明丹艧峭丽欹且倾烟气荏苒揺斾旌其中似有百万兵是邪非邪寂无声秦邪汉邪杳难名长风忽来一扫清赤日如血高天青霜浄沙乾雁鹜鸣路傍但见棘与荆秪有惨淡万古情人间城郭几废兴一抔聚散皆化城君不见始皇万里城长城人土并筑顽如氷屈丐按剑将土蒸坚能砺刀草不生神愁鬼哭枯血腥杀人盈城着死争只今安在与地平平地深谷为丘陵江南善守铁瓮城城外有田不敢耕西北广莫无一城控弦百万长横行身为心城屋身城一朝破坏俱化升伫立感化参玄冥乾坤翻覆一化城

铁堠行

汉家穷兵漠南无王庭解甲百万标北庭高摩斗尾似隂山氷埋雪渍生铁腥杀气昏昏无白昼行人不识呼铁堠北去和林又数千卫霍过此犹穷鬬中原无人益萧条仅得呼韩一再朝子卿不来王嫱去平城冒顿仍自骄长城蹴踏谁遮截千年费尽九州铁道傍白骨皆人堠井田废後无长策

古长城吟

长城万里长半是秦人骨一从饮河复饮江长城更无饮马窟金人又筑三道城城南尽是金人骨君不见城头落日风沙黄北人长笑南人哭为告後人休筑城三代有道无长城

白山行

鸳鸯泺东白石山一峯峻前尤高寒金莲花拥玉芙蓉奇秀谁教在此间顽氷积雪雕锼就追琢琳琅露枯瘦雾披烟染不能青草隐沙昏日依旧当时朱勔若相逢玉京不运万岁峯华阳宫中第一山沉水灌洗金泥封瑰异无缘到华夏岁岁年年聚羊马几回重着吟鞭点崔嵬貌作诗中画晓来雨过无埃尘落月冷浸光更新就中必有连城璧世间谁过三刖人北山安得移山叟移向石淙玉溪口太湖乌玉都压倒更添风月三千首戊午清明日大城南读金太祖睿德神功碑

杂花妆树燕草緑珠翠重重拥燕玉踏青车骑各一簇巉天一碑杏梢出軃肩垂袖立马看穹龟交龙势崛蟠四面浑鑴堆字山填金剜尽黑蜡斑冒头迁史学舜典序事班书杂文选铭章生民丽且婉太祖帝纪都一卷初贿肃慎兆已陈日出之图生圣人周虽旧邦命维新不事杀戮义与仁海青一翅海西落两国君臣俱不觉鹧鸪声里降王缚汉民不失生聚乐平地突起金天龙面如紫玉真英雄化行江汉服羌戎百年以来夸儁功参用辽宋为帝制文采风流几学士磊磊高文辞称事卓冠一代谁复似汴亡文物委地坏不收独有此碑岌嶪在幽州荒烟莽苍无人读使我掩面涕泗流郑王已自磨甘露故壠移来立新墓小民世情多心讳更欲去除谁爱护不久拽仆野火焚後人不复见此文攀花读倾一樽朗咏直过宣阳门

听姚尚书弹玉磬琴

桐焦漆死声无木首尾断裂乌蛇腹江氷弦索玉轸足瑟瑟音徽明碧绿龙池凤沼铭山谷高人爇香一挥拂氷泉杂弄碎金玉沈着冻雨打疎菊磊落铿铮不烦促注坡宝马急回复峻嶮屹立惊突兀萧散清越重纡曲委佩编磬轻撞触霜秋月夜风万斛帝子挥泪满湘竹大雅一变无尘俗断弦今乃煎胶续名琴絶艺会遇难顿觉古意生肺肝回视郑卫何卑凡坐中乃有郝高山子牙从今放手弹

赵州石桥

轮囷太古緑玉月半挿水面不挂天一矼一段数十丈大业至今七百年深衔密匝无罅隙嵌磨妥贴坚且圆仰视压面势飞动劲欲拔起疑坠颠鬼功神力古未有地维欲絶还鈎连蛟龙辟易洚水伏细纹参错如新镌晴虹不散结元气海撁缥缈纒蜚烟冲风倒景鲸背揺金澜滉瀁青环偏乾坤壮观全赵雄几回笑杀秦人鞭往来细读张相碑直与北岳相轾轩先君有诗不忍看摩挲华表空泫然

东坡先生画像【曹州教授王安仁所藏巳未六月一日敬题】

五精聚奎五季平三朝积累三苏生东坡一龙独峥嵘抉裂西极来承明顿撼日月轰雷霆万喙蓄缩喑不鸣颠倒六合江河倾澜翻奔注汹四溟闳肆捭【音摆】阖掀鲲鲸纡余曲折重关扃脱兔处女孙吴兵珠璧喷薄光怪惊嘻笑怒骂似不情卒止礼义归中声既竭复鼔气益盈转石决溜方施行变穷出奇伏且腾常山蛇走捩孤鹰恣睢安闲便且轻鸟鸣花落春山晴根极孔孟据六经道德仁义炳日星蹴踏漆园隘兰陵挥斥战国跨两京睥睨仪秦更纵横每笑子云讥长卿屈宋贾马撷华英李杜韩柳皆包并诸子百氏归题评出入老佛杂刑名杂不越理纯粹精融会变化集大成更不蹈袭自名家一张新锦秋江澄巉巉峨眉去天尺倒插崑仑有余力雪岭隐日嘉陵深翻动鸾皇织金碧乾坤都作一锦城回视前王甚寒乞书法淋漓元气湿以隶为楷尤雄崛为嫌颠张醉素俗特与鲁公添出笔九天九地未曾见总向篇章挥洒出备具百体穷道技横拈竪出皆第一奇才本欲济时了慷慨屡进万世策王道还疑仲舒缓时务仍比陆贽切以重自任伊周学贯日巉天天下节大儒不使为大臣豪杰竟作文章伯区区小技皆游戏举是先王等闲事从渠唤作谪仙人耻作翰林直学士当时不止忌才名凛凛都因有英气初为子孙得宰相竹筒吹喘竞逐放隂谋毒手必置死祸致诗文厚诬谤玉堂遽作赤壁矶金莲却照儋山瘴政足大公无所损粘天更觉风涛壮不恨不得居庙堂但恨夷甫误苍生遂使诸戎更霸王一网打尽朝廷空八贼揶揄宗国丧苏公竟不到中原舒王却在凌烟上昔尝读公文今乃拜公像至神无滞形丹青莫能状画工岂有浩然气漫着南箕翕舌空点痣不如夜寂对江月皜皜见公真顔色【面间多黑子故云】

温公画像【王安仁藏】

後来三代汉唐宋太师温公絶世无汲黯魏徵与宋璟马迁刘向及仲舒问学德度兼名节纯粹骨鲠一大儒麒麟凤凰代希有布帛菽粟民所须无心求世笃修身正襟危坐三省吾以道事君入官联循分守信不敢踰进言格非理必尽浑厚质直辞无余制礼作乐如成康渐仁摩义期唐虞不幸熙丰方有为祖宗良法尽铲除磊磊显谏章十上不用不可一日居勇退不补枢密班分司洛下甘着书论列治乱尤爱君心存魏阙身江湖钩深致远推象数更拟太玄作潜虚穷神知化德亦盛不忍赤子极焦枯一僮一马哭裕陵万民遮拥牵衣裾有田不敢种青苗司马相公来活予两宫下诏登一相旱火泼雨天下苏东丹惊喜西夏服中朝突兀尊皇舆谁知孔明食遽少以死勤事皆骇吁革弊治蛊虽未竟已定鼎命开规模建炎国脉实在此绍圣奸党徒厚诬高风奕奕今共仰遗像尚可惩奸谀槁木宁有食肉相隐隐但见金粟肤布衾自可覆苍生貂蝉不称山泽臞泫然想见公薨时鬻衣致奠哭过车不独此本在人间一日四海皆画图更不负公有子瞻两碑万字堆琼琚刻石署公为首恶小人私计真区区

闲闲画像【王安仁藏】

乌巾鹤发鸢双肩丹沙噀面深两观存神垂老孰与传正大八九天兴前金源一代一坡仙金銮玉堂三十年泰山北斗斯文权道有师法学有渊中华命脉屹不偏楚妃正色絶纎妍石光玉洁无腥羶高文大册职所专润色帝业星霓纒体制妥贴开坤乾官様奥雅舂容篇笔力壮浪倾源泉草圣肆意挥云烟晚年游戏西域禅月江卷尽藤萝涎清风翛翛易一编每欲杖屦寻伊川荧惑犯昴光竟天不与亡国天惜贤始终无慊独巍然国初学士汴与燕世章蔡党方腾骞宣政佻靡快濯湔补完大朴无雕鑴卿云腴霞凤鸾翩具阙宝府珠璧联崇极欲圯龙步迁此老始终元气全大儒岩廊笔如椽六鳌一掣三山连纪甗堕地谁续弦破觚顿脰皆沈绵东涂西抹竞取怜夸红姹紫十百千安得起公重着鞭万古一日当天悬【德陵尝赐公所服丹潮红满面公先壬辰之变以礼部尚书翰林学士承旨卒於第人以为天幸】

高丽叹

高丽立国千余年跨山连海东北偏文物制度慕汉唐衣冠礼乐如中原曾蹶炀帝困太宗拒险守要尤精雄瞰临辽碣饮鸭绿风颿转出东海东自被天兵都破碎称臣纳质兵弗退残灭虏掠五十年穷?无聊竟何罪尽将生口卖幽燕年年探借高丽钱肌肤玉雪发云雾罗列人肆真可怜前年令公辅太子鈎鱼山前见天子掩面过市衆皆哭哭声痛入燕人耳几回事宋事辽金不似今番寃苦深甘心曲股浑不信要把高丽都杀尽呜呼哀哉何时免此杀戮运

晓登昆阳故城

弓刀蹀躞西风鸣惨澹夜入昆阳城疎星牢落楚氛黑立马起坐东方明凌晨历览增壮观世祖凛凛犹如生以寡敌衆古亦有以怯为勇夫谁能始知谨厚是真勇彼伪不足当吾诚眼中百万已破碎着手一战成中兴天定岂容人复胜新莽犹然事符命汉家王气满咸阳空向渐台看斗柄凭高落落生壮怀万里一片青山来子陵不屈亦堪惜乃使耿邓升云台东都制度遂狭陋王室陵夷寖倾覆漫将风节与维持终入曹瞒莫能救岩岩高节固可奇济时行道胡不为钓鱼台上秋风老我欲与子论襟期萧萧草木南阳道龙虎舂陵气仍好须当策杖向军门整顿乾坤济时了

武当道士歌

武当道士数十百乱兵驱来不动色就中一人尤瑰奇两颊红润须发白怪目深涵汉江水仙骨迥立秋山石肘後高悬绿玉符簪头倒挂丹砂笔傍人为说不记年上圣亲传官斗极掌上曾教起风雨袖中倾下生霹雳玉肥咽身体轻居无?箸不火食深岩绾缚龙几潭远岫逍遥鹤一只爇香重与扣玄关为说天道方在北敛藏形气更不语我亦无言两寥閴

巴陵女子行【有序】

巳未秋九月王师渡江大帅拔都及万户解成等自鄂渚以一军觇上流遂围岳岳溃入於洞庭俘其遗民以归节妇巴陵女子韩希孟誓不辱于兵书诗衣帛以见意赴江流以死其诗悲婉激切辞意壮烈有古义士未到者今并其诗录於左方呜呼宋有天下文治三百年其德泽龎厚膏於肌肤藏於骨髓民知以义为守不为偷生一时计其培植也厚故其持藉也坚乃知以义为国者人必以义归之故希孟一女子而义烈如是彼振缨束发曳裾峩冠名曰丈夫而诵书学道以天下自任一旦临死生之际操履云为必大有以异於希孟矣余既高希孟之节且悲其志作巴陵女子行以申其志云

北来诸军飞渡江突骑一夜满岳阳楼头火起入闾巷曹逃偶走如牛羊巴陵女子尚书妇生平不识门前路乱兵驱出势仓皇夫婿公姑在何处吞声掩泪行且啼啼?沾湿越罗衣此身忍使人再辱裂帛暗写临终诗上言社稷安危事下说投江誓天志一回宛转一悲辛心折魂飞不成字诗成泪尽赴江流蛾眉萧飒天为愁芙蓉零乱入秋水玉骨直葬青海头古来烈妇才一二谁似巴陵更文理名与长江万里流丞相魏公还不死

巴陵女子赴江诗

巴陵女子韩希孟魏公五世孙嫁与贾尚书男琼为妇岳州破被虏之明日以衣帛书诗愿好事君子相传知吾宋家有守节者

宋未有天下坚正臣礼秉开国百战功每陈唯雄整及其侍幼主臣心常炯炯帝曰卿北伐山戎今有警殄灭速为之下民待延颈即日陛辞行尽敌心欲逞陈桥兵忽变不得守箕颍禅让法尧舜民亦普安静有国三百年仁义道驰骋未改祖宗法天何赐大眚细思天地理中有幸不幸天果丧中原大似裂冠袵君诚不独活臣实无魏邴失人与得人垂诫常耿耿江南无谢安漠北有王猛所以戎马来飞渡巴陵境大江限南北今此一舴艋本期固封守谁知如画饼裂火燎崑冈不辨金与矿妾本良家子性僻守孤梗嫁与尚书儿含香署兰省直以才德合不弃宿瘤瘿初结合欢带誓比日月昞鸳鸯会双飞比目愿长并岂期金石节化作桑榆景旄头势正然蚩尤气先屏不意风马牛复此逸鄢郢一方遭虏刼六族死俄顷退鷁落迅风孤鸾吊空影簪坚折白玉瓶沈断青绠死路定冥冥忧心常炳炳妾心坚不移改邑不改井我本瑚琏器安肯作溺皿志节匪转石气噎如吞鲠不作爝火燃愿为死灰冷舍生念麴娥乞怜羞虎穽借此清江水葬我全首领皇天如有知定许血面请愿魂化精卫填海使成岭

武昌词【三首】

王师围鄂游骑於金牛镇得一妇人欲侵之厉声曰我夫婿翁姑皆死目前未即死又可受辱邪速与我死遂置之自称梅溪主人张素英作歌诗数篇以见志寻以疾卒於湖中得一路分妻一日以无夫选赐有功军人即以掌批其颊对今上大呼曰妾夫将千五百人扼敌沅州妾命妇也岂可辱於是乞速赐死上矜其志赐之衣粮使有司存恤之以俟其夫亦寻以疾卒又有汉阳教授之妻为一兵所掠义不受辱投于沙湖三人者仆亲见之皆可附希孟之义各为赋词以寓意云

巴陵女子韩希孟梅溪主人张素英解作歌诗还死节不论倾国与倾城

乌鬼山头閙鼓鼙武昌恭人携孺儿黄须回鹘便批颊义感万乘真英奇

汉阳宣教是妾夫妾身未死缘事姑骑士朝来强拥去抱石半夜投沙湖

使宋过济南宴北渚亭

往年薄游宴渚亭高秋霜落波光清今年持节又来宴菱叶荷花香半城城南倒插泰山脚城北沈涵海气横周围尽浸楼台影鱼鸟惯闻箫鼔声锦堂流出?珠冷花底漂揺碎光炯名泉多在府第中绣帘深掩胭脂井推波委涛到北渚滙蓄涵停数十顷虹【去声】桥桁柳平分破巨壑云庄入燕暝济南名士多老成行台突兀皆名卿樽中政有李北海坐上宁无杜少陵堰头腊瓮满船求歌舞要送行人行江南风景已不殊渚亭即是西湖亭

古篆行【赠高松嵓文举】

乱来小雅几尽废文物典章俱扫地纷纷随世趋所尚天下几人知篆隶关南赖有高使君书法一世推专门诸家命脉究终始力探远蹈工古文倔强鑴金还屈铁劲利玉版昆吾切孔壁汲冢都破碎方矩圆规仍妥帖仪真馆中坐老天日看笔阵驱云烟琴讃一字二尺许顾盼顷刻还终篇圆熟省力似行草霜月氷泉势尤好自言一画气一口少为呼吸便倾倒是乃精意能入神奏刀砉然如运斤文章亦说气为主巧寓拙外意愈新金源百年党承旨明月夜光传片纸屠龙谁意复有人元气堂堂元不死请君阁笔无妄书铁门自买堆砖磲他年必到秦丞相今日还逢李大夫

陵川集卷十







卷十一

钦定四库全书

陵川集卷十一

元　郝经　撰

歌诗

西陵行

汉鼎已移心未巳不肯分明作天子冕旒北面称警跸造伪万般难免死临终更不谋禅代窃国规模有丕在人间解着鬼欺人地下还将缚鬼卖漫言题作征西墓谁信西陵亦虚墓又说谯都九乌井臭腐掘埋秪几处铜雀台边閙歌舞两眼难看满黄土何须析履更分香涕泪咿嘤效儿女君不见永安宫中汉昭烈重向孔明托後主付君一片讨贼心嗣子不才君自取天下英雄只玄德操等区区真溷鼠

书昼锦堂碑後

两朝定策推元勲君模楷法欧阳文丰碑突兀大字书目射犹有五色云德并汾阳尽终始器如霍光学问美孔明才具汲黯直社稷大臣无与比西北无事中国安三十年来只一韩乾坤都着锦绣里笑杀钱王衣锦山身安即是苍生福书锦名堂公所辱君不见莱公眼孔似车轮美锦裁来便裹足

朝歌行

壮哉兹城冠河山老玉回抱青孱顔建邦立极古有制何乃独在河朔间独夫智力制天下瞰视中原强王霸谁知天与六州王八百诸侯已从化摘星楼头醉未醒酒池一夜蜚血惊成汤高宗遂不祀珠宫瑶台为土平我来感叹重延伫驱车不入朝歌路隂风莽苍吹短衣落日投文比干墓

比干墓

斫胫河南比干墓崔嵬尚是武王土一丘直欲压太行一死能令重千古国亡突兀见真纯龙逢与君冠夏殷无人语与魏郑公良臣不幸为忠臣已醢九侯纣犹怒箕子佯狂微子去三仁一仁独杀身剖心庶使王心悟王终不悟国遂亡朝歌无人至今荒行人只拜比干墓有殷贤臣独不亡

共山行

吾生嗜奇能讨幽足迹径欲穷九州会稽未得探禹穴太行先作共山游是时天地方闭塞固隂沍涸山灵愁谁知真宰为我起蛰窟喜气奕奕山光浮云容烟影变态出脉络尽露峯峦稠宏富屹天造峭截穷雕锼峩峩鳌脊一翠万里壮绾出元气直入东海头中间膏腴甲天下匵奇孕秀无与侔云根涨玻璃宝藏划不收玉镜面寒莹皪皪明珠流泓澄百丈底锦石埋黄虬老蟾喷彩忽荡动万山破碎翻神湫竹间老树挂山骨绿玉葱错风飕飀不见孙公和荒台等陵丘万籁喑不鸣邃古空悠悠何时无名公说破先天由一笑碧山下弄月凌虚舟举手谢浮世醉卧三千秋卷藏神纽入化府从渠菌蠢还蜉蝣

太行望

半天遮断连青城参差雉堞云间横当时十岁初渡河舟中错崿来相迎今年恰得到苏门百泉亭上更峥嵘千岩万壑入絶壁落日倒衔山尽赤玉立万仞磔鲸牙金翠干层拥鳌脊天沈影重看不足云浄烟虚晚尤碧西北两峯寒云是双石人不觉泪横臆患难思二亲一从戎马三十年桑梓惨澹埋荆榛何时突兀过絶顶拜扫丘园见乡井黄沙神头闻有千尺松洒尽苦泪吟长风注目直向东海东

三汊北城月榭翫月醉歌

大河奔放千里一片黄鳌头杰观突起河中央露华涨冷濯桂窟氛雾洗尽豁四旁涛山隐映生金轮水天不辨浑金光杳然坐我月宫上星斗错遌云锦裳玉虹高挂饮酒海黄流倒卷都淋浪两行美人列嫦娥翠绡深夜氷肌凉悄然清唱多怨曲搅乱羁思为停觞轻飈忽来四座觉浮动吹落桂子飒飒生秋香急令挝鼓歌慷慨骊龙掀舞白凤翔玉牀插天抱孤月醉卧万里银河长

望京府赏红梅

汴梁宫中绦绡梅移向汴河堤上栽青条团掿【音搦】杏花颗琐细向阳才半开张公小队呼我饮风色偃髯寒气凛玉衔径踏黄河氷貂帽飒檐掀紫锦金鞍细马歌舞人雪压小桥不动尘入门下马簇花宴红莲旧府花正新玉川金波碧香酒折花遍插分素手春透寒梢未全绽风流正要臙脂瘦赏梅不用歌落梅缓歌却着银笙催爱香细撷生霞蘂浮动云腴嚼一杯本是前村冷澹花不称王侯将相家明朝会散更向明月底藉雪冻吟疎影里

黄山草圣歌

一从蔡党辟文源复有黄山黄华相後先黄山古雅尤老成迫蔡埒党难重轻为避时名便把黄华放一头声价亦自雄周京澹薄翛然无宦情玉阶寡鹤误一鸣书法更比诗文精正笔子瞻变真卿擘窠大字严重极方停真行行草至颠草独步一代真豪英昨尝中酒观此本清风飒飒吹我醒卷轴甚大总是学易诗如如纵笔自在绾墨绳正是庄生悟道书网破梦觉蝴蝶惊丝纶不收鱼不食湛彻尽见江底星鈆华洗浄出玉骨无意偶与闲云行中间态度自关鏁剪裁不断还相萦往往笔不尽点缀藏遒紧初疑不附着字字相掎角二王没後无草书颠张醉素空模糊只除洛阳杨风子认得黄山赵蹇驴

三峯山行

朔方善为干腹兵岂肯掠地还攻城北王战罢马首回十年大军不南行西域既定杀李王疾雷破桂关中惊鸷鸟匿形深且蟠汴梁不悟空椎氷小关幸胜未足多举朝刻日期中兴都人尽喜识者惧俄闻遶出西南路突骑一夜过散关汉江便着皮船渡襄阳有兵隔岸看邓州无人浑不顾纵入腹心将安归彼骑岂足当吾步脱兔一去不可及却兵洛涧苻坚误日日鏖战深且艰我帅益忙敌亦闲短兵相击数百里孤穷转鬭甲尽殷直向虎穴探虎子既入重地宁肯还扫境尽至欲一赌前後百匝相回环就中真人有天命跃马直上三峯山黑风吹沙河水竭六合乾坤一片雪万里投会卷土来铁水一池声势接丞相举鞭摔?【音帖】言大事己去吾死节彦章虽难敌五王并命入敌身与决逆风生堑人自战氷满刀头冻枪折一败涂地真可哀钧台变作髑髅血二十万人皆死国至今白骨生青苔壕堑己平不放箭城门着礮犹自开大臣壅蔽骨肉疎事急又送曹王来至了不去误国贼向非汝南死社稷欲为靖康不可得

青城行

坏山压城杀气黑一夜京城忽流血弓刀合沓满掖庭妃主喧呼总狼藉驱出宫门不敢哭血涙满面无人色戴楼门外是青城匍匐赴死谁敢停百年涵育尽涂地死雾不散昏青冥英府亲贤端可怜白首随例亦就刑最苦爱王家两族二十余年不曾出朝朝点数到堂前每向官司求米肉男哥女妺自夫妇腼面相看寃更酷一旦开门见天日推入行间便诛戮当时筑城为郊祀却与皇家作东市天兴初年靖康末国破家亡酷相似君取他人既如此今朝亦是寻常事君不见二百万家族尽赤八十里城皆瓦砾白骨更比青城多遗民独向王孙泣祸本骨肉相残贼大臣蔽君尤壅塞至今行人不叹承天门行人但嗟濠利宅城荒国灭犹有十仞墙墙头密匝生铁棘

照碧堂行

荧惑入斗终下殿哭庙背城为一战怒龙飞去轰霹雳震碎乾坤扫孤电仓皇不乘破竹势苟且只与奸臣便旌旗惨澹入宋州争似全师秪守汴四郊皆垒弹丸城玩主潜生肘腋变官奴闻茸本驽下辄敢鸱张学韩建宫中枭獍有小锤密结凶渠欲为乱公卿诛徙威权去左右俄空侍卫换开门日日向敌言旦夕须将天子献事急壮士能感激决计惟当下手先卿为其易朕为难传呼便诏将军见升堂进谒遽令前太阿倒持仍使看王敦但觉赤日压全忠甚骇浃背汗倚门力士惊盼瞠面无肉色复肉膻【同袒】胆定徐徐素剑还径斫逆贼肩膂断照碧堂红血满壁手刃不觉御衣溅顾盼党与皆就禽禁跸忽清祆雾散此时便亡心亦足外敌虽强无内难临危突兀翦强臣絶地求生未曾见古来惟有敬宗奋袂诛尔朱今朝天兴拔剑斫官奴壮哉两君万古无呜呼两君万古无

汝南行

将军死绥君社稷炳烺义所不可惑青衣行酒岂能活肉袒牵羊秪辱国初从贞佑弃燕云赤气半天开斗极又絶西夏撤藩垣枝叶纵存无本实不问朔漠攻蕲黄败盟要利增讐敌区区一道当数面赋税重繁兵役急宫闱意忌疎骨肉陪贰从谀专壅塞此时久已当破灭况复奔播何嗟及天兴不是亡国主不幸遭逢真可惜十年嗣位称小康若比先朝少遗失汴梁不守大事去黄陵溃散焉敢北险阻艰难气益振照碧堂中亲讨贼孤军转战入汝南作气蟠锋转深壁日夜望有勤王师以废为兴赖忠力闚????谁意叛武仙感慨从为叹仲德双鸡既尽麴屑空重围益坚负户汲池战水涸还登陴城堕斫树埋巷栅空拳无皮短兵尽战士嚼齿犹愤激谯门辟碎鬬尤甚肉薄似墙当剑戟虽知力竭不可救气数尽穷心未毕慨然传位誓衆死音彩凛凛不动色一百余年作天子与国俱亡在今日哀哉雉颈复自楚将相血视不敢泣互为挐髻相剚刀往往刎颈屍狼藉须臾衆踣若崩山汝水不流波尽赤黑风裂天灰烬飞红雪乱攓深数尺岛中自杀五百人义烈只数田横客何如国君死国臣死君数万同死死所得还闻露布到江南城南夹攻平汝南莫言解复九世讐三韩有灵应益惭

金源十节士歌

金源氏播迁以来至于国亡得节义之士王刚忠公等十人皆死事死国有古烈士之风可以兴起末俗振作贪懦其名字官阶始终行业自有良史其大节之岳岳磊磊在人耳目虽耕夫贩妇牛童马走共能称道者作歌以歌之庶几揄扬激烈由其音节见其风采云天兴诸臣国亡无史不能具官故皆祗以当世所称者如郭哈玛尔仲德行院等书之俟国史之出当为厘正云

王子明

读书便学张复之手刃奸髠血写诗几回投笔重咨嗟章句小儒安足为时危始作通州守贼臣遽献居庸口千羣铁骑遶燕都玉辇仓皇下殿走孤城弹丸当畿甸饮血登陴日酣战进明逗遛南八回拊髀张拳面迎箭日晕忽破城无址失守何顔见天子朝服南向再拜毕意色不动握节死诏为立祠谥刚忠称道更有闲闲公突兀义与巡远同千载凛凛烈士风

伊喇都

金源大将重移刺义烈胆勇絶世无渥洼霜蹄误一蹶长万忽中金仆姑思归不忍遯逃去立功报效同温序雄猛已取左右忌奸凶叵测忧旦暮曹沫不免刼齐桓贤王慷慨许送还联镳南下三千里义如子反与华元负鑕梁园见天子猛士来师尽惊喜再赐节钺还部曲光彩腾腾满旗尾独当一面帅南阳谁知鬼蜮不可防忽然罗织斩东市市人尽哭斛律光自坏长城撤栋梁翦残羽翮速灭亡呜呼伊喇都可惜烈丈夫击杀麒麟跨蹇驴却相布色将官奴

郭哈玛尔

不援西夏弃燕都本根颠蹶藩篱疎不都长安都汴梁为爱青屋能久长陇上豪士山西将忧国无言意惆怅中兴不居用武地君臣苟且吾何望郭公堂堂性忠勇自拒洮河保秦巩数年尚得建行台金城坚牢华岳耸谁知自报小关捷总倚潼关为守厄浑将梁宋作龟兹便视秦凉等吴越西州渐孤敌渐多四郊皆垒奈敌何将军百战气尤壮头颅掷血为洗戈野无战地始乘城城倾堞圯接短兵先将妻子置草围坐束万矢着死争镞筈相衔如雨注敌人却走不敢顾弯弓入围始自焚飞矢出围浑燎羽灰飞城陷力始竭贤王立祠称壮烈王师十万下马拜竞摔马鞭声咄唶黄河都为苦泪流陇山自此无顔色峩峩大将节凛凛死国名英灵在天为列星祗应汝南破灭时却从烟焰见天兴臣自焚各得死所古未闻

哈达平章

乘舆已播迁乾坤在孤注维时忠荩有哈达应敌东西无定住职兼将相为国桢身繋安危如尚父贼国布色深冒嫉小臣献谗极谄附飞章诬陷罢兵柄几把功臣荐刀锯子仪召入奉朝请彦章不用大事去事急复起使迎敌即日上道无喜怒并命鏖战来报捷每从中制肘屡掣嶢关透漏斡腹出大河絶流两军接天欲亡人不可为六合横倾数丈雪人自为战身伴僵空拳无皮冻枪折力竭慷慨赴敌死死恨不能存社稷至今三峯山白骨尽衔铁老臣一片忧国心惨澹悲风与寒月

禅华善

禅侯胆勇絶世无也曾深入身陷敌一夕跃马却南归追骑畏威不敢及入朝复使为大将铃阁萧然见襟量征南素有春秋癖礼接士夫尤退让深知敌情屡献策常谈不用心怏怏忧国密坐时拊髀挥泪无言重惆怅三峯失利还被执植立不拜尤愤激彼此皆帅败则死椎碎两胫终不屈临终大呼邈吉烈豹死留皮在今日壮哉国士当代无一死又胜伊喇都

乌克逊道原

金源国士多国人与国俱死皆大臣百年涵育重名义况复举是王室亲中都失守有福兴大梁当亡仲宁道原尤有声道原气比二相直立朝凛凛尽忠赤京师根本寄天下致力一死乃其职谁知崔立便反城岂能复作褚渊生都堂一夜血浸屍瞠视国贼目不瞑家中复有贞义女父死於君女死父蹋户悬梁义不辱骂贼投缳有余怒一门忠贞古未有名节俱全义不朽从今莫把等闲看试问几人能自守

仲德行院

士穷见节义国乱出忠勇仲德帝室胄虎文将家种俨俨静且深辨事不赖宠帝闻彭城有逆节诏公密取不敢泄临行斩首挂马鞍万衆不讙皆妥帖仗钺东南当一面寇去看书寇来战中枢大府无人声儒将威名满淮甸甫临秦巩遮长安大军失利三峯山径穿敌垒数千里乘舆己出空泪澘过门不入急赴难犯围直向黄河岸照碧堂空幸汝南贼臣新诛卫士散自古未有降天子君臣血视付一死夫人徒步自拔来命妇般礮自我始夫妇死国无与侔至今闻者涕泗流

经锡奉御

田横得士大都从死五百人岛中悲歌天下闻天兴君臣数万同日死自古得士谁得似至今汝水涩不流寃波苦浪漂髑髅高官厚禄义当死禆将贱卒果谁使乃知义烈能感激致命竭力无彼此幽兰轩中自焚日宦人乃有魏御直慨然正色责承御俱从烟焰火中入尚衣奉御有经锡杀马毁玉如袁克拨灰向敌葬主骨敌人义之亦垂泣君不见汉唐阉竖徒纷纷刦制朝纲紊宫阃英风突兀惟此君千载凛然应不泯

李丰亭

士为有用学有志终有为先生乃不幸一第当时危腐儒苟且皆畏避奔走要门求内地趦趄冀得斗升禄腼面祗为妻子计先生守官听铨选不避畏途羞自便一通诰命令城父即驾柴车出畿甸甫能到县敌已至意色不动即视事排墙拔树为守御马嘶动地人鼎沸团兵仅得二千人开门转战箭满身见星鏖出据大林人蔽一树气益振弓折矢尽树无枝重围百匝何所依饮血复鼓更格鬭挥戈慷慨指落晖力竭衆毙付一死以死报国真烈士君不见汴梁诸生不出门手把遗经皆饿死

李伯渊

天王出居委社稷城门不开人相食内外音尘俱断絶匝合长围事尤急贼臣一夜忽为变举城应敌遽传箭政事堂中诛二相部曲讙呼上前殿京城提控便称王卤莽欲学张邦昌公然入宫辱妃嫔辄据御座着柘黄伯渊忠壮贼党畏饮泣无言重歔欷乌合不久相屠并讨贼诛讐在此际宫前古槐是独柳马上便枭崔立首剖心洒血哭向天义气凛凛古未有主人已亡国难兴讐耻既雪归同盟不幸复遇襄阳溃一死两朝全令名常闻汴梁父老说当时不受江南节便亡尽可作纯臣金源义士第一人此是春秋责贤意但能杀贼都不计况复去就死生皆得所英声自足垂千古

题项王墓

黄公庙西谷城北突兀一丘埋项籍谁知道傍几抔土却解销沈拔山力天下苦秦又一秦天资好杀不好仁古来鬭将皆莫及当时帝王自有真江东子弟亦良苦本自亡秦却去楚不渡乌江亦天意免使东南为汉虏时不利兮可奈何可怜壮士亦悲歌临亡焉用几行泪仓皇洒向汉山河鲁人仗节付一死葬王故用鲁公礼规模往往近三代天命宜归赤帝子往年闻有沙丘士搥牛致祭重流涕墓前作文哀项籍不知所哀竟何事汉王入关无项王不王诸侯不杀降约法开关各罢兵一伐大定武与汤汉王才入项王来天下尽为狼与豺呜呼遗民端可哀项王宜怨不宜哀

灵泉行

乙卯秋八月及行台严公猎于东山遂会于凤山之灵泉故赋二诗

赤云夹日腾清晖太隂杀气纒海霓元戎小队数百骑金镳玉勒红牙旗长鞭一点阵偃月稍骑两合前山围查牙折角获铤鹿模糊生血禽孤罴霜蹄剥落落涧石饥燕乱掠秋草飞应弦霹雳叠破碎掇拾挂马皆累累一川错莫半山赭空穴破冢妖孤悲将军推仁亦中怛弛弓服矢收神威力士下马各数获从官解剑称酒巵山河惨澹生壮观乾坤突兀增雄奇溶溶喜色动归路满城楼观重烟霏

萧萧弓剑秋山行老玉破碎前相迎石蛇遶径入烟树一天忽在青山层三岩鼎峙势欲坠元气突兀强拄撑相君坐定从官列游子乘兴穷其登穿云石磴上方远忽入洞窟行幽冥黑风吹衣出大隧泉源湛彻光泚清翛然溅弄胷次豁一匊流尽千年酲凭高悠悠肆遐瞩天宇旷濶秋毫明泰山西来忽中断翳翳桑土西南平须臾挝鼔震虚谷樽酒坐啸还同倾醉歌扣碎一明月欲入碧海骑长鲸

陵川集卷十一







卷十二

钦定四库全书

陵川集卷十二

元　郝经　撰

歌诗

彭城李师射虎行

偃林风色号惊乌山残树老虎负嵎将军跃马翻雕弧飞电一点金仆姑赤羽饮肉血满须劲欲一扑垂霜颅谷神不灵喑且愚山灵偾死悲狸狐十年一迳无樵苏一日便使为通衢虐政既革虎害除郡人咄唶为嗟吁归来猛气惨不舒勇无所用将贾余举杯侧坐红毺玉鞭击碎青珊瑚意欲一举开八区櫜弓却马还隆儒作诗问君能从无当路先去入於菟

八月十五夜五河口观月

去年燕南醉明月黄金台上秋风发两行燕玉笑姮娥直着风神比顔色前年山南醉明月露气风声纒玉节甲士挝鼔边声雄汉水波翻岘山裂今年又作江南行五河河口浇雄?【鲸本字】举杯对月月浮动酒浪揺碧金鳞生彷徨四顾天宇豁九州四海一月明谁令此地限南北閧起祸乱挐甲兵人生大抵随所遇南北东西无定住今宵对月倾金尊便可长吟嚼佳句醉时抱月凌孤风桂苑烟霄快高步浩歌乱扣白玉盘天上人惊亦何惧不须槌碎黄鹤楼何必翻倒鹦鹉洲大江江头呼李白我欲与汝蓬山游赤城城头揺曳紫绮裘白云云边倒卷苍玉瓯双成佐酒飞琼唱不解人间更有愁

烛芝行

更长烛明对幽独紫烟青焰喷赤粟燻为芝菌乱炯碎茎叶轮囷花笃?珊瑚小树凝霞腴一片金沙衬红玉嗟嗟既以明自煎尚有精英结尤物江南江北富贵家喜气氤氲满华屋高烧深夜照红妆剪落烟花花更出余方孤馆交一臂两国愁添两眉蹙鱼龙惨淡湖山昏风雨飘萧鬼神哭星芒错落劒花涩慷慨歌謡动心曲投戈散地三十年残姓遗黎尽鱼肉子亡其父妇亡夫泪?更甚银盘烛不知此瑞胡为来奕奕层层生不足祗应腊尽将回春再立元气开乾坤发为阳和盟二君亿万性命从今存金莲夜对承主恩玉虹千丈纒朱门照耀万古光斯文与世作瑞垂後昆

书焦山瘗鹤铭後

江流赴海势莫遏潮头推山怒喷薄崩崖倒影浴朝日金碧万丈涵石脚右军将军笔如椽擘窠大字铭瘗鹤剸划造化去畦町六合万象归旋斡【乌活切】意趣宛在结绳前巧寓拙外无心学气压江海争雄深飞动还疑地轴弱年深石烂水波沸?鲵淬齿龙砺角书家元气老欲死溅沫掀涛半斑駮华表空存旧年月胎禽竟自翔寥廓仪真馆中三伴使携来贻我襟宇豁墨粘纸湿带江雾神采超超势沉着忽从沧海得遗珠举目全牛己刲割乃知书法尽本此泝流求源各穿凿惟余鲁公坡仙得其正永州磨崖中兴颂惠州李氏潜?阁照耀万古传脉络何时摩挲断石一樽酒挥洒江山卧烟壑坐中还有打碑人直待今年秋水落

书磨崖碑後

书至於顔鲁公鲁公之书又至於中兴颂故为书家规矩准绳之大匠河朔尝见三数本皆完好而森森如劒戟有不可犯之色今得此本颇为残缺既装褙则反得古中韵胜乃知崖角刓弊本真全露有李白所谓秋水出芙蕖天然去雕饰者尤可赏激也乃为赋诗云

汝南昔曾谒公祠霜日皜冽森英姿乃今江馆坐牢落夺目忽覩中兴碑神明焕若还旧观义烈凛凛生见之滞气激起天宇豁快意发冢挥金鎚生平每为二贤惜以技掩节公羲之不阿桓温止殷浩遗世脱屣终游嬉平原突兀杲卿死李唐中偾公能持政令二贤书不工只字片楮犹当奇矧於超凡入圣笔冠冕百代书家师坡仙论书至公止此本於公又其至正笔篆玉藏李斯出笔存锋兼汉隶古硬陵轹瘗鹤铭韵胜韬抉兰亭记离堆雄峻仅能亚画赞沉深还栉比书法至此为絶尘顿觉诸家异端异恢宏正大极遒紧驰骛刚方穷壮丽万古千秋讨贼心二十四城忠义气惜哉岁久颇残缺苔蚀潮舂寖磨灭去国几年似者希沧海遗珠亦奇絶酒酣对酌虎贲郎况乃摩挲是明月断画崭崭屹断金倔强常山笔端舌中间剥泐尚含胡惨淡中丞面余蔑载看激裂壮士肝意苦时危将泣血置书勿论抚膺叹更有何人似公节忠贞端不负巡远文字尤令重元结只今谁识段文昌世上焉知李希烈终南太华皆可磨後人竟莫堕嵯峨惟余浯溪青天一片石照耀邃古驰江河谁能与世见此不朽业荡攘邪秽蠲祆痾再立元气攎浇讹踵武至德肩元和九原起公吾其歌

江梅行

江城画角吹吴霜破月着水天昏黄波澄烟妥林影澹双梅带雪横溪塘此时承平风物盛家家种玉栽琳琅朝来伴使宴江馆银瓶乱插吹银管霏微香雾入红袖零乱春云遶金盌都将和气变荒寒锦瑟愁生燕玉煖为言仪真梅最多苔花古树深烟萝一年十月至二月红红白白盈江沱自从天马饮江水草根啮尽梅无柯扬子人家楚三户今年幸有烧残树忽闻星使议和来尽贮筠笼待供具从今江梅好顔色烂醉长吟嚼佳句

江声行

雁啼月落扬子城东风送潮江有声乾坤汹汹欲浮动窻户凛凛隂寒生昆阳百万力一蹴齐呼合噪接短兵铁骑突起触不周金山无根小孤倾起来看雨天星稀疑有万壑霜松鸣又如暴雷郁未发喑呜水底号鲲鲸袛应灵均与子胥沉恨郁怒犹难平更有万古战死骨衔寃饮泣秋涛惊虚庭徙倚夜向晨重门击柝无人行三年江边不见江听此感激尤伤情须臾上江帆欲举舟子喧豗閙挝鼔江声渐小听鸡声惨淡芙蓉落疎雨

花蘂夫人词

青城费氏以才色入孟蜀宫後主嬖之效王建作宫词百首国亡入宋备太祖後宫尝召使诵诗因诵亡国诗云君王城上竖降旗妾在深宫那得知十四万人齐解甲宁无一个是男儿予感其事故为作花蘂夫人词

花蘂夫人似花蘂氷肌玉骨深宫里等闲蜂蝶那得知惜杀风流蜀天子芙蓉开满摩诃池月殿香来动风水广寒却有两姮娥鬓乱钗横飘桂子自作宫词一百首学得晚唐王建体六宫宠爱浑一身太真飞燕亲曾比谁知一夜花开了子规啼向汴梁邸始知世上花蘂多一番春去空红紫榻上真龙方鼾睡絶语新词不到耳向人更诵亡国诗争妍忘尽降王耻十四万人皆男儿夫人宜向蜀宫死

二年冬至日汤安抚送梅

风吹雪霰日南至银瓶又插真州梅尘封蜡颗春欲透添水细浴清香回去年拟向西湖看今岁犹然扬子岸烛花相对淡横斜江静天寒听孤雁

後听角行

丁未冬十有一月汉上赵先生仁甫宿于余家之蜩殻庵霜清月冷角声寥亮乃作听角行以赠其行近在仪真每闻角声因思向来卒章四句江上旧梅花今夜落谁家楼头有恨知何事牵住青空几缕霞便有江城羁留之兆故作後听角行以自释云

燕南壮士江城客孤馆无眠心已折那堪夜夜闻角声怨曲悲凉更幽咽一喷牵残杨柳风五更吹落梅花月霜天裂却浮云散雁行断尽疎星接余音眇眇渡江去依稀似向愁人说劝君且莫多叹嗟家人恨杀生离别可怜辛苦为谁来凋尽朱顔头半白万绪千端都上心一寸肝肠能几截当时听角送南人南人吹角不送人不如睡着东风恶拍枕江声总不闻

巧蟠梅行

金陵槛梅曲且纡松羔翠箸相倚扶紫鳞强屈蟠桃枝藤丝缴结费工夫白蘂红萼玲珑层玉钱乱贴青珊瑚江石细嵌苍藓泥百巧直要似西湖盈盈矮矮密且疎北客乍见忘羁孤闻说江南富贵家金漆洞房新画炉锦帘深垂春自生遶牀罗列十数株清香透骨满意浓翠袖捧觞歌贯珠开残不向前村寻送新易旧常有余细思只是儿童计不是诗人与梅意深江古岸三百树乱落潮沟遮野渡苔封雪渍硬剟青玉锥半开不开万里霜风吹犯寒烧酒倾数杯折残戴了乘月回一天清兴诗家梅

电白马行

余方丁年喜鞍马费却千金总驽下忽从河壖得骥子跃出惊湍汗流赭逸足追风名电白电掣腾空一片雪几回闲蹋汴梁花半生快意燕山月身如腻玉不染尘面无余肉腕露筋不骄不恶稳且驯良马可人如美人顾盼徘徊会人意门巷街衢尽能记繋向垂杨立如睡逍遥布路方半醉恒山堂北曾跃数丈桥汉东事急一踊上山椒临危赴难每索辔两耳直欲摩云霄前年渡江饮血鹦鹉洲今年朝天五千里金莲花开却饮滦江流忽从监牧羣中过大青小青尽回头诏令持节南使宋黄金台前始解鞚仪真夜夜来入梦突兀使我心魄动

长星行【甲子岁七月一日始见九月十六日没】

银槊万条日没酉玉虹千丈月合丑雄鸡一声半天赤太阳欲出星在柳东南势妥裁氷刀东北迸开驱雪帚行侵荧惑掩太白直从北斗向南斗上相黯惨忽无色上将参差都不守明堂帝坐总茫昧房驷王良欲奔走渐过舆鬼漫两河浑扫三垣当井口突烟滚滚欲浮动异事惊人古未有初从暵旱忽风雨拔木轰山声乱吼尔後妖芒忽亘天七月初吉又踰九纵横凌犯卧复坚自暮至朝长更久五年江馆戴片天变故纷纭翻覆手摧心褫魄又见此闭目不敢窥户牖天倾地裂由积衅败国亡家皆自取吾闻有道必得寿长星劝汝一杯酒

入奏行赠千户魏斌

天王推恩下宝书龙节玉币金虎符边臣喜兵祸二国隂使竪子来相图七年奸凶缄髓骨故作狼跧期一扑朦人救死趋夜发羣起先尸帐下督拔栅登门强斩关直入卧内杀长官汹涌逆气喷信函模糊生血撼帐竿魏斌慷慨掉臂入举头为城令避贼抱书登墉性命存黑风卷地飞沙石贼徒骇乱各散走馆吏严兵拥前後仓皇国士几委地再活还因此人手人心事急方可见平日相看祗见面只今归国俱入见为君草奏黄金殿整顿腰间大羽箭讨贼诛讐为一战

觱栗行

昔年燕都贤豪宴我百花楼张觜合吹【原缺】絶艺象花短管安芦头主人捧觞初寿客一声便作新凉州倾侧四座皆寂默清冽掲起嘶苍虬渐为怨曲凄且幽更有珠帬翠袖揄音赴节啭莺喉宛如饥凤来求凰碎挑银字眉黛羞有时乱敲檀板忽惆怅浑似蓟门桑叶秋轩昂悲壮多感激有客泪满紫绮裘几年南来坐江馆但闻江城画角声悠悠昨宵花落啼杜鹃月窗孤影生离忧谁家夜把觱栗吹一喷新声唤旧愁窅如深江一叶舟高如杨花春不收忽然揜遏成百折低昂顿挫如有求一丝解将心绪抽挂向燕山新月鈎无情漫激壮士肝中夜坐起涕泗流

狠墙叹

危墙濶峻倒插棘四檐抵匝无罅隙东日晒透西日炙周兴铁瓮炽火逼置予此中不许出虐哉狠墙甚狠石呜呼何时见天日

寃鐍叹

重门重鏁禁不开伴使送入不复来铁簧生涩深金苔沴气纒结埋隂霾窦中进食当门回咬唇闭目犹疑猜呜呼寃鐍孰为哀

忆宝刀歌

生平知己压腕刀借交报仇燕南豪一从濠梁成隔絶枭獍触忤狐狸嘷夜夜斗牛多异气玉虹萦天光烛地几回梦里飞入手痛惜当年都废弃近来馆下遇家贼空拳无奈徒忿激撼牀一夜宝刀鸣黑风卷地吹霹雳只今使节犹未回祗应玉琫生青苔何时磊落却在手为我讨贼除氛埃

阳春怨

去年春归花满空今年无花酒樽空起来墙头望归鸿却见花落千片红刘郎刘郎怨东风武陵桃源一梦中西楼画角东寺钟深闺月落昏帘栊美人美人隔江水流年暗逐江水东

江头怕见杨柳春杨花飞来愁杀人红顔落尽花片新黄昏无人泪沾巾旧花被叠凝春尘梦中忽见浑未真隔花半面春山颦恨郎不归多怨嗔不知两处同苦辛同是天涯愁恨人几年心事向谁说花落莺啼昼掩门别时重约频付书一字不到八年余死耶生耶漫嗟吁是耶非耶有还无应言被郎误杀余岂知郎在空牀居春风满帘酒满壶落红零乱飘庭除不言不饮愁恨俱半睡不睡情绪无杜鹃啼落桃花月红烛无情泣座隅芳草凄凄春又青阶前院後唤愁生隔墙飞花带莺声都因无情却有情强饮不醉愁难醒欲睡不着梦难成一帘斜日堆绿英春风澹沲江无声杨花茫茫扬子城总是天涯流落情夜来说杀梁间燕一世春愁在此行

长歌行为正甫书状寿

髯公子听我歌歌声苦长奈若何穷天亘地怨不尽顾视万古都蹉跎借问怨何事怨我与子久在江之沱嗟子之才世岂多琮璜缜润琢且磨圭珽特逹正不颇宜在岩廊奉璋峩紫霄绦云白玉珂翠蕤孔盖金错摩论建唐虞开太和突兀磊落不?婀高风??吹明河秋天水监冷不波六合表里尽清彻世尘不到更把佳句哦谁知一旦杂黾蛙翻风豫章茑女萝所以歌声长与子砭沉痾子居河阳县我住陵川顶子方丁年我知命龙文虎气心炯炯大才自古多抑塞会当拔起快驰骋金樽满浸太行影黄河倒卷入天井门前大江流几度秋风吹我歌声正长莫叹犹未归壮节巉天虹贯日志士岂作儿女悲

丁卯冬十二月二十八日修易外传毕记梦

君子道长及夬决圣笔无麟义当絶寻终究尾动精爽黑日入梦寒满魄顽氷莹彻转车轮隂监水深嵌屋壁山东日月忽分曜一线微光变?迹两手摩挲冷逼心恍然记悟祗一易韦编断後二千年故纸纷纷壅南极却从孤馆学蠧鱼自笑蚍蜉不量力雕锼太极百万言破碎乾坤裂肝臆大江粘天砚滴乾风雨满窻真宰泣邵先生程夫子是圣人能不死平地重成五凤楼精义入神还有此

补遗

太平顶读秦碑

岱宗太平顶磨崖与天齐左列则天颂右刻张说辞文采与书法不离近代规汉封宛在周观东秦坛夐出絶顶西坛前圆平值中峰突兀上有始皇碑年深雨渍百裂余析作两峰蹲半规面阳数字仍可辨隙缝重衔苔藓皮中间隐约见制可完好可辨惟臣斯拳如钗股直如筯屈铁碾玉秀且奇千年瘦劲益飞动回视诸家肥更痴当时风雨有余怒岂容夸石独在兹秖应神明爱尤物不肯轰击常护持昔年韩文公曾赋岣嵝诗字青石赤皆传闻漫为咨嗟涕连洏何如亲登泰山日观峰光怪特见绦气纒金虹摩挲细读秦相碑天门高咏来清风乃知山灵不相负夜宿天边不忍去醉倚云窻重回顾

陵川集卷十二







卷十三

<集部,别集类,金至元,陵川集>

钦定四库全书

陵川集卷十三

元　郝经　撰

律诗

秋兴五首

风振长天秋气豪幽人兴与雪山高霜纒短褐歌商颂月满空庭读楚骚万事已应随弊俗一身宁忍堕尘牢会须散发沧溟上鞭击鱼龙舞碧涛

世事虽穷道不穷金声犹振鲁王宫看书极探天人理下笔全侔造化功未洒後尘心有赘忽惊前哲坐生风六经依旧垂天地千载秦灰散刼空

沙冷云平塞外天霜风掣箭射幽燕羣狐蹀血濡腥尾一鹘抟空弄老拳白玉楼成贺安在黄金台废隗犹贤翩翩精卫休填海驱石秦人已断鞭

永夜澷澷苦饭牛北溟谁下钓鳌鈎拘云琢句鬼神泣倚劒长歌天地愁日暖桃源秦世外月明兰国楚江头但能握节终吾事絶食犹轻汉五侯

万里长风扫阵云浩歌一曲倒清樽昔人犹有未埋骨邃世难招不返魂隂沴岂能昏日月浊河难使贯乾坤皇天不许中州静夜夜长庚出蓟门

寓兴

实学湮沉伪学张四科一并入文章词源更不穷西汉诗律惟知效晚唐风雅义迷元气死天人理昩正心亡何当倒换银河水净洗云孙织锦裳

李淑玉送醉梨

李氏家梨点漆光蛰龙遗卵结氷霜香中风味烂中得皮里阳秋冻里藏破酒满盘乌玉颗醒心一掬粉红浆燕南奇士共奇果不独张公擅洛阳

雪意

阳谷初氷冽晓霾瑶花一夕满瑶台云飞海岳寒难吐风振堪舆冻不开秀魄暗成氷井月冷魂潜入楚江梅梁园此日多豪俊濯濯无因展异才

晚晴登西台

电明云黑转惊雷忽送诸山暮雨来万骑蹴风飈阵骇六鳌喷海涨天开无情漫作陆地浪有意不洗中心埃落日明霞照湖水一天爽气上高台

呈王内翰

霜落云枯秋尽时翰林遗得桂林枝春风久己归桃李刼火从渠照虎貔白发操戈浮世在赤心倾盖几人知壶中有酒无天地醉後休歌贝锦诗

送陵川魏梦臣

太行一脊壮中州上有吾家最上头蓬鬓他乡淹岁月锦衣何日拜松楸尘埃满面将何往羽翼生心漫起愁闻说棣华堂尚在紫荆花老鶺鴒羞

南楼书怀赠赵丈仁甫

惨澹风云鹦鹉洲蹉跎岁月仲宣楼从渠得失两端了不媿乾坤万事休往行前言秪自省乐天知命复何忧此身难着人间世只合长歌老饭牛

送仁甫丈还燕

一鞭天地起孤愁高戴南冠赋远游济渎醉探窥海眼岱宗濶步望吴头唐虞问学传千古伊洛波澜浸九州七十余君皆不遇却携汉月渡卢沟

送高圣举之关西

碧落心期已自通满襟霜月又相同斯文不坠浮云外元气常存刼火中太华峯头老秋色铜驼陌上旧春风终当对此一樽酒岂限秦关西与东

哀王子正

鹿去中州道不行先生今日死犹生长鲸万里朔风急独鹤一天秋月明拟见斯文还太极【时方作太极书院未毕】遽收浩气反元精世无程邵知音少云黯燕山恨不平

追挽杨文献公二首

九龙犹未复金源柱石儒臣不假年社稷陨灵兴废定圭璋无玷死生全笔头黼黻能华国掌上星辰解补天景略格言今在耳空令有识泪如泉

晚进无由拜搢绅空将行録问前津身兼逹德智仁勇学贯三才天地人月落丹山嗟凤鸟风悲大野哭麒麟文章从此无公论安得余波洒後尘

送董巨源

错落霜华季子裘茫茫何处是西周乾坤破碎无元气岁月蹉跎漫客愁举世横身归虎口几人怀策射龙头相逢不得从容地空着长歌慰远游

挽乔侯

挟槊归来鬓未霜便如王翦卧频阳风云坠地空黄土劒甲埋光惨白杨壮节固应书北阙英名更好刻西郎传家有子无遗恨珠树兰花满玉堂

老马

百战归来力不任消磨神骏老駸駸垂头自惜千金骨伏枥仍存万里心岁月淹留官路杳风尘荏苒塞垣深短歌声断银壶缺常记当年烈士吟

咏史

八朝高祖擅英声尽以奸雄簒夺成曹魏规模为故事帝尧禅让竟虚名贪夫胠箧盗仁义?子欺人弄甲兵天下区区几千祀谁能端肯为苍生

寿毛德义

振落纷华别得天诵诗学道便超然黄花明月琴三弄緑竹清风易一编本与圣贤相对偶却教尘土强拘挛他年看取骑鲸去揺曳长裾入紫烟

题杨之美尚书寄王运使守太原书後

忆昔风尘暗两京北门此日赖真卿乾坤翻覆见忠节臣子危亡置死生一柱数年支大厦孤军千里重长城尺书便是中丞传读者犹能感义声

哭高监察

问学渊源算略长中枢近右转台郎绣衣春照金宫日白笔寒生玉殿霜亡国失身虽共苦无儿死客独堪伤摩挲翠琰徐河道驻马西风泪几行【先生讳嶷字士美遂州人以才干精絶拔为枢密院都事学术纯正转监察御史金亡入燕丧子感疾而卒居顺天尝语仆以读书作文法故其卒赋诗以哭之今顺天北徐河桥上修桥碑先生之父都转运使之文也故及之】

读昭烈皇帝纪

誓将余烬炽高光谁意区区竟蜀亡三顾雄图起诸葛一生遗恨逐刘璋吞吴絶援诚无策为羽诛仇义不忘可惜後人私汉统周文孰与汉中王

南堂即事

长夏禅房絶点埃郁蒸襟袖迥然开半轩流水移天去满榻雄风送雨来不记闲愁千万种有时清唱两三杯轻鸥也自知人意浮入惊波却便回

大宛二马【天廏所育诏锡张蔡公】

二马飘飘万里来玉花萧飒上金台风生两耳云霄近电掣双瞳日月开渥水虎文连杀气大宛龙种絶氛埃将军正欲成勲业看汝骁腾展骥才

落花

彩云红雨暗长门翡翠枝余萼绿?桃李东风蝴蝶梦关山明月杜鹃魂玉栏烟冷空千树金谷香销漫一樽狼籍满庭君莫扫且留春色到黄昏

哭魏先生

临危正色义巍然曾叱三军诮武仙赤子共知归大老晚生独喜见先贤凤鸾重赴丘园诏鬼蜮潜生李郭船高栋倾摧更谁屋衣冠苦泪欲平天

挽刘善甫

葱葱玉树照清秋蹭蹬羣伦正黑头方以孝廉升茂等便能筹策佐贤侯气凌天宇虹千丈怨入东风土一丘寂寞神交与英契几回中夜泪横流

挽贾叔仪

把臂论交气吐霓青天白日快襟期谁知夜半惊鸾去漫使秋残独鹤悲刼火只烧希世宝恶风偏损出林枝玉昆新有池塘句梦断空看堕涙诗

哭祁阳贾侯

万卷巉云惨六经三千拊髀惜生灵地维断絶翻河海天柱倾摧变日星相印不交虚左揆衮衣忽敛闭幽扃恩门知己将何报泪洗贞珉刻墓铭

哭萧侯孟圭

谯都狠蜮致中伤毒手隂谋果扼吭方喜明时见麟凤忽惊平地碎圭璋人心甚海谁能测天道如弓不可量为告遗孤休舐血玉壶氷监有贤王

挽刘房山

节钺卢龙十令公紫髯如戟气如虹半生笑杀春闺月一夜歌残玉树风羲献典刑存笔外辽金兴废列胸中飘零竟向梁园死苦泪空随汴水东

题李转运碑後

宣政宵人祸搢绅先生道义独能存恨身不入苏黄党此足可登童蔡门赖有高文见完节惜无佳语为招魂屠龙大笔神明护沧海遗珠在後昆

次韵答王国范

薄寒孤影澹黄昏步出空斋自掩门霜落池萍清见底风凋庭树静归根天高雁去人千里江濶乌惊月一?两国音尘俱断絶几年怀抱与谁论

丙寅新馆重九

几度重阳杂溷蛙舟中一夜总仇家半囚半客仪真馆不死不生扬子衙岩桂浑疑是枫叶牡丹谁使作黄花强将琼露浇斜日万里西风万里霞【是日伴使送木犀一瓶牡丹菊一本故云】

丁卯春日夜饮见月

新年新月照愁人白发新添愁更新拟着长鞭游海外岂期孤剑坐江滨醉残蜡炬前冬酒开尽梅花今夜春自古行藏有天命不须儿女泪沾巾

雨中饮腊封琼露

檐溜琅琅戛玉绳隂氛郁郁酿炎蒸江湖不见繋书雁风雨偏惊堕网鹰天道本来愁似海人生安得酒如渑腊封赖有琼花在痛饮从渠变谷陵

修易外传太极演

暮四朝三等赋狙斗升幸得活枯鱼深庭寂寂都忘世长日沉沉且着书根本还将太极演规模直向先天初兴来径着江濡笔事去从渠雪满梳

赠马德璘

从君跃马入长途罇酒风云日便疎白壁暗投皆若此赤心知己更谁欤不能北阙纡奇策甘向南山守敝庐抱膝长吟意萧索半生辜负五车书

静香亭二首

南风吹绿满庭槐门巷翛然絶点埃红玉生烟尘世隔锦帏遮日洞天开莺知好客飞无语蜨为新花去复来好酌生前无限酒浩歌长醉乱霞堆

小山曲槛映回廊别有一天深处藏人物风流还似晋衣冠儒雅尚如唐四围红锦香风软满地绿隂清昼长坐久杳然忘世味碧云高兴欲飞扬【燕自两河之战遂非唐有荐罹辽金几四百年然而不渐宣政佻靡之化豪劲任侠浑厚敦雅犹有唐之遗风焉故是诗有衣冠儒雅尚如唐之句】

题涿州昭烈皇帝庙

兴王百折似高皇垂老才能据一方邺下只知移汉鼎江东不肯对刘郎千年生长村犹在三代君臣道未忘涿水都为永安泪子规啼血怨楼桑

卫南感

卫北传闻卷甲趋卫南谁意却南驱百年历数虽当尽孤注乾坤便可输汉割鸿沟还鬬楚蜀亡江表益征吴兵家胜败寻常事万折弥坚是丈夫

灵岩道中

轻骑长鞭踏老埃萧灵爽气动灵台霜余落水三秋尽日照扶桑半夜开袖里还携泰山去笔头又卷东海来临风怅望有所忆鲁连安期安在哉

金线泉

不着灵犀水自分轻金一缕见天根飞来寒电空留影消尽春氷尚有?乱划波心还便续醉探泉眼不能浑冥冥化窟呼真宰此理须当与细论

过临淄

区宇沉雄海岱间汉家曾着此秦关风烟老树千年国金碧斜阳一片山管仲霸图无谓小鲁连高义孰能攀半生失意仍漂泊叹旧怀贤益厚顔

竹溪

竹溪无竹背隂崖涧石参差渍老苔六逸於今竟何往四贤不复更谁来叶边重覔怀英画天末空思太白才为向居民问遗迹路南秪有看山台【泰安文庙有羊祜孙明复石介党世杰四贤祠】

哀李文甫

乱来嗟叹子衿风英俊无聊坐死穷数册旧书尘满甑一间空屋泪沾蓬最怜短折抛嫠妇忍见咿嘤哭騃童收拾同门二三子挽舆权厝草冈东【文甫保州清苑人其父祖皆第进士为显宦金亡以孤童归乡里教授句读安于贫窭年三十一岁疾卒经尝与之游故赋是诗以哀之】

哭亡友孟振文

簪笏箕裘出鼎腴泥途谁使掷琼琚负骸千里还墟墓泣血三年殒敝庐闻说朱衣畏金石岂期白粥亦痈疽羁孤撩乱号嫠妇泪浸牀头几册书【振文顺天军节度使某之孙故须城令某之子转运使李公特立之甥也幼孤三十年後始于河南登封求得其父遗衬负归甫葬於清苑先茔而丧其母母丧适终而疽发背卒故云】

晓渡溠河

旌旗断续出林峦部曲喧豗过石滩残月没时愁地险宿云收处觉天寛自知不武还为将漫使闲身也属官落尽黄榆秋色老楚山青晓石楼寒

营独山谷

秋风猎猎建牙旗月澹昏黄马不嘶区脱定时林影黑逻兵行处艹声低豺狼远迹终宵遁乌鹊惊飞到晓啼中夜几回还自惜缺壶歌罢意凄迷

德安道中闻大军渡江

万骑吞江势欲乾江神一夜倒狂澜纵横奇计山河壮霹雳先声艹木寒下令推恩今始见存心不杀古犹难天将海宇都平荡休道东南有谢安

公夫人毛氏挽章

雍容二十四城春叶赞元戎作虎臣家法自传王令尹流风复见谢夫人种香忽去花辞树秋月俄空镜掩尘最苦一年门下客不能执绋在江滨

孟少保後园四题

芙蓉

池馆无人花正愁仙家城郭楚江头一帘斜日锦云晚万里西风红露秋深院周围情脉脉小山侧畔思悠悠秪应来岁蓬蒿底埋没兵尘取次休

木犀

湖玉山前緑玉房灵犀几点透心香麝尘和露花间结金粟嫌风叶底藏寂寞生情动骚客殷勤通信与春娘短襟翠袖偏能惜戴了还看意绪长

山茶

雪坞欹斜緑叶稀梅边竹底弄娇姿小山曲槛偏宜着飞蝶狂蜂总不知秦树怨离抛翡翠汉宫愁絶冷臙脂内家最爱常留得生色屏风有数枝

瑞香

羽葆层层拥细花甲梅斜映隔山茶两三丛里氤氲气数百年来富贵家雕玉香浓团瑞雪翠翘春暖插轻霞主人一去无消息庭户萧疎落晚鸦

题汶阳王太师彦章庙

不许乾坤属李唐孤军直与决存亡大梁仅得延三日匹马犹能敌五王谁意人间有冯道幸因身後遇欧阳千年豹死留皮在破冢风云绕铁枪

晚登徐州黄楼

人物河山自古雄郡人犹说大苏公黄楼去後风波恶赤壁归来文字工戏马尚能存壮观沐猴且莫笑重瞳我来慷慨怀今昔樽酒超超驻晚风

题留城留侯庙

龙蛇绕乱出氛埃隆凖相逢帝业开三世相韩携劒起一言平楚据鞍回扫除乱略伊周辈驾驭英雄管乐才崔浩张宾是何者敢将骥比驽骀

宿州夜雨

飞电穿牕满室光却从陡黑见昏黄雷霆半夜翻龙窟风雨终宵撼客牀塞上诗怀尤索莫天涯壮气独昂藏星麾何日平康了两国长令似一王

震南楼

危楼雄尘楚氛收缓带轻裘日燕游赤羽万夫开虎幕黄流一曲枕鳌头天高树老关河暮水落云枯泽国秋此地谁教限南北苍茫极目使人愁

以三弟庸将别忆二弟彛

西风木叶下湘潭乡思离愁两不堪二弟分襟向河朔一身持节使江南断鸿噎噎吹秋别疎雨零零梗夜谈莫为他乡重怀忆要将忠义麈烟岚

沙洲夜泊

一来驻泊便淹旬洲渚人家雁鹜村满地月明疑白昼半帆烟影易黄昏天连平楚无边濶河入长淮彻底浑夷甫诸人凭寄语莫教石勒上东门

九月晦盱眙南为何待制寿

云国回春事亦难每将和议动龙顔不辞溟北三千里喜见淮南第一山总谓豚鱼知信使谁言虎豹守天关先生此举真豪杰鹤发遨游二帝间

奉和详议叔蜡梅之什

蜡颗含春色更娇物穷宜着点枯条日融蜂翅黄将破雪压檀心紫欲消驿使最怜和竹把野人不惜并薪烧何当走马燕南道管领东风玉烛调

月丹

小艇移来江涨桥盘盘矮矮格仍娇丹霞皱月琱红玉香雾凝春翦绦绡一种是花偏富贵三冬无物比妖娆广寒记忆曾攀折满殿光揺照紫霄【王承宣致月丹一本云山茶大者曰月丹又大者曰照殿红故为赋此】

馆中书怀

一夜风涛汹客牀觉来无处问行藏头皮新起粼粼雪鬓脚潜生短短霜李顺包藏情己露王驩朝暮意难量事成却被庸人扰心绪和梅也不香

刘房山方镜二首

铜老寒芒欲动揺斩然圭角背鸾翘四边蚀却月犹在一段裁成氷不消挂向霜台空耿耿照来蓬鬓漫萧萧好将物监为人监圆行圆几满市朝

端莹无尘电影先生心印见秋毫氷池落手洞庭小玉井涵天太华高物外将迎何足数世间妍丑莫能逃开奁一照还惊掩疑有苍虬喷雪涛

伴使秦文举欲入维扬故赋诗以见意

东风吹落琼花雨南浦潜生荔子烟夜久有怀闻独鹤春归无语怨啼鹃天沉海底涵金锁日隐鳌头顿玉鞭千尺丝纶万年井文园消渇竟谁怜

芍药【王承宣送扬州芍药数本】

夜来风雨洗残春芍药还开春又新入座忽惊持酒客举杯先酌送花人烟轻雪?丰容质露重霞香阿娜身铁石肝肠总销铄都将软语说风神

琼花

淮南江北春三月天上人间玉一株有地欲移移不得见花方落落还无氷蕤?碧开香雪金粟衔黄簇蘂珠闻说隋家自亡国莫将诗句重相诬

馆中书怀

星麾留滞楚江边叶落樽空又一年兀坐政如游黑海举头时复见青天拘同羑里难重易拙甚扬雄媿草玄闻说长歌犹恸哭慰愁赖得有诗篇

晚步

花落深庭步晚风雨苔生緑上幽丛黄鹂隔叶啼岩桂翠碧攀枝啄海红静里细吟诗有趣闲中遐想事无穷江云不定生愁思白叠为鳞散远空

为刘详议寿

鹤发垂肩雪满须故乡耆德更谁如风流杜牧心尤壮湖海元龙气不除白酒芙蓉秋烂漫青山桑梓日萧疎去年淮上今江上安得称觞向敝庐

晓起

屠龙心事碧云重卧诵离骚叹我侬坠甑几回伤往事断蓬何处着孤踪雁啼扬子江心月风递金山寺里钟唤起小童添半臂且乘晓露看芙蓉

汤计议生朝

一夜芙蓉着早霜江风吹浪到中堂两朝和气回春色百万生灵入寿觞倾盖便能知肺腑举杯时复露衷肠灵椿未老多丹桂今日燕山窦十郎【汤时年四十余一子请举一知无鍚县二补太学上舍】

生朝祭先有感

金橘堆盘荔子丹琼花满奠爇沉山风生香案空遥拜月掩重门尚未还目断松楸心耿耿气填胸臆泪澘澘三冬又尽三年数两国无成两鬓斑

先大夫忌日

墨絰归来艹满坟拟将还葬奉遗言几年竟坠蹉跎计万里徒劳惨澹魂客里可堪逢忌日梦中却得见生存【连夜梦见先君如平生】遥知今夜佳儿女哭断寒云静掩门

为刘郎中寿

翠羽同舟共陆沉萧条江馆岁华深艰危愈识断金义险阻尤存底柱心表海亭边今昔事云门山下短长吟几时拂拭尘埃了尊酒盟寒却重寻

镜芗亭

薄薄轻云似雾尘隂隂江气冷侵人一庭芳草留连客两树夭桃断送春槛外流莺仍语巧梁间旅燕又巢新东城饮伴西湖柳寒食中间入梦频

望金陵

云际参差是石头天浮斜日雁横秋谁将故国千年恨都付长江万古流破屋残城未埋骨焦头烂额尽封侯不逢四海为家日独立苍茫漫起愁

赠都事苟正甫

接屋连墙受学初崭崭头角气凌虚将须便敢刺双虎回首还看总一猪未啮子卿氊上雪且传黄霸狱中书天教三士从重耳返国尊王尽有余

甲子秋怀

江馆无家久似家西风院落老天涯黄纒薯蓣犹多叶緑拥芙蓉尚未花纱幕坠尘归晚燕窞池生草窟秋蛙枯肠欲断谁濡沫击柝声中夜煮茶

秋晚後园独步

孤馆年深艹自荒愁来无语立斜阳裂冠毁冕霜鸡紫接屋连墙露菊黄仰视飞鸿肠欲断伫闻灵鹊恨尤长中原万里家何在江气霏霏水泼裳

寿刘详议

坐数年华更觉频今年犹在大江滨却秦但惜侯嬴老反晋全凭舅犯亲把酒相看如梦寐围碁正急羡精神丹心不误苍生命黑井从渠白发新

晚步

持节宁知堕甑空政当竭力効公忠鬓毛变白乌元黑头角尤高马自童日月丽天常转北江河宗海必朝东下帷讲诵朝还夕玉振金声道不穷

赠魏斌

我解屠龙推第一君能射虎说无双乾坤磊落心何愧岁月蹉跎义不降白刃斩袪离旧馆黑风吹血破寒江竞将康瓠欺神鼎正赖孤忠力与扛

戊辰新馆守岁赠正甫书状

坐上春回北斗边梅花惊落烛花前六人同出今三岁一夕相看是十年行入玉门持汉节却朝金阙见唐天不须更作楚囚泣归马东风快着鞭

勉孔进学

万卷撑肠是大夫岂宜冠玉作庸愚学书便得吾家法开卷愿为君子儒十载甘心作苏武九龄谁意得童乌天将男子屠龙技着力须探颔下珠

己巳三月二十六日二首

春来浑不见花枝春去萧条总不知有酒四时难有兴无情三月竟无诗归鸿恨别排云远双燕嫌孤入户迟江渇风高还欲断鱼龙宛转亦堪悲

梦游故国人仍独春到空梁燕自双云淡星疎祗见斗浪平风定不闻江五更鼓角纒孤枕千里关河入破牕落尽好花春又老依然尘土暗金杠

庚午夏至夜雨

至日元阳霖甲子中宵隂气一何豪龙蛇起陆乾坤黑风雨翻江鼓角高病骨湿侵寒似水寃肠恨入毒如刀几回坐起椎牀语白地南来坐铁牢

寿正甫书状

岁晚途穷汉节遥秋高江濶尉佗骄银潢雁度五更月赤岸鲸吹半夜潮世路从来多梗塞云天无日不风飈艰危正要胷襟豁磊碨【同磈】须将斗酒浇【杜少陵王宰山水图歌赤岸水与银河通赤岸在瓜步山东南连皇天荡海涛入江衢激六七百里金陵之至险也在仪真西南故有银潢赤岸之句】

江城兀坐听秋声羡杀西风雁背轻一纪乃能同患难数杯聊复慰生平新书总付徐无党半臂谁添宋子京昨夜太行还入梦倚天青碧大河横【时余改修三国志正甫为余集注故有徐无党宋子京之句】

陵川集卷十三







卷十四

钦定四库全书

陵川集卷十四

元　郝经　撰

律诗

升贤村二首

枣栗荒山脚悬崖石作墙共言长乐老此是读书庄五季乾坤黑三纲道义亡谁云不直死更请问欧阳两岭青林夹孤山黑石围云携疎雨过风约断虹飞为告奸雄叟难逃笔削讥荒村好终老白首竟忘归

张燕公读书台

石窟烟龛黑悬崖隐断碑峥嵘大手笔突兀小须弥天入无边濶山临欲尽危袛应秉钧日忆得读书时

寓感二首

天运不可测人心空自疑茅庐与耕钓遭遇亦其时火鼠能为布氷蚕自吐丝区区路傍马笑杀抱关儿前途如闇室长夜老乾坤怪字书衾裂繁云蔽月昏悠悠心曷展落落志仍存反侧不成寐西风叶打门

过友人故居

不见青云士唯余数亩宫断墙藜藿满破屋子孙穷肝胆交游在文章事业空旧时同坐榻闲卧夕阳中

送王国范北上

一别恒阳下云霄忽羽仪耻为州郡屈直结帝王知岁月不我与河山空自奇黄尘愧先逹感槩入新诗

送宋和甫从军

北陆开新运争依日月光一时乘变化万里快腾骧碧海转鲸背青云列雁行春风吹锦浪好去看三湘

下泰山题真君观壁

黄岘趋回马州人竞捧觞忽惊天上梦犹带日边光絶顶秦碑裂隂崖汉柏香行行重回首瞻仰意难忘

开平新宫五十韵

日月旋天盖星辰合斗枢光腾掌内铁气绕泽中蒲金帛羞重赐弓刀奋一呼真人翔灞上天马出余吾尺箠初开辟羣雄竞走趋无劳为更举乘胜即长驱蹴踏千年雪骁腾万里驹长城冲忽断弱水饮先枯肃杀威灵盛驱除运会俱寰区尘澒洞天地血模糊地尽诸蕃外兵穷两海隅九州皆瓦砾万国一榛芜谁与重休息徒为妄骇吁治平须化日杀伐岂良图圣子曾当璧神孙会握符铁山深藴玉瀚海特生珠历数终当在讴歌信不诬欲成仁义俗先定帝王都畿甸临中国河山拥奥区燕云雄地势辽碣壮天衢峻岭蟠沙碛重门限扼狐侵淫冠带近参错土风殊翠拥和龙柳黄飞盛乐榆岐山鸣鸑鷟冀野牧騊駼风入松杉劲霜涵水草腴穹庐罢迁徙区脱省勤劬阶土遵尧典卑宫协禹谟既能避风雨何用饰金朱栋宇雄新造城隍屹力扶建瓴增壮观定鼎见规模五让登皇极羣生赐大酺还闻却走马即见弛威弧简策询前代弓旌聘老儒恢弘回一气徼幸絶多途雷雨施龎泽乾坤洗旧污直为提赤子遂使出洪鑪远檄收疲薾【音你】穷边罢转输江壖遗鄂岳石窟弃巴渝刀槊存残骨膏粱换毒痡却令逢有道免使叫无辜契濶还同室鳏惸得字孤八荒皆寿域六合极欢娱白叟休垂泣苍生获再苏只知期用夏更拟论平吴旭日氷天透仁君雪国无终能到周汉亦足致唐虞遇主得知己逢时合舍躯弭兵通信誓奉诏敢踟蹰顿觉心田豁还将肝纸刳行行重回首瑞气满闉闍

不寐

夜久不成寐苍茫自咏诗客怀三月老春信野梅迟喜子垂牕隙灯花落砚池祗应有行色失语问何时

春夜

春雨江湖夜东风花柳寒举头不见日何处是长安岁月纒星节乾坤遶血盘控拳纷愈甚排难古来难

仪真馆中暑一百韵

五载淹江馆三年错雨阳热中蒸滞气涸辙断枯肠黑井盐煎火红炉铁链钢帡幪加诞罔坎窞触机张直壮无身慊穷坚着命当鼻烟从燎炬沟汗尽翻浆噎塞难通七摧颓懒掲裳沾濡粘弊屣毒螫上空牀甑拥轮囷肉瓶?觱沸汤噞喁气尤偃叫吼怒如狂晓瘴煤生柱晴霾土抹墙片云遮日薄疎雨洒晴忙荧惑凝青血长庚迸赤芒槁天高破碎乾月死昏黄翕熇浑无露萎焦似有霜燕呀栖不垒鸢跕【音喋】堕难翔雷殷轰蚊塔沙生闇蜮枪飞萤空自爝战蚁竟深藏盘礴摧腰脊低垂塌目眶本来观化日谁使遇愆阳风土闻南国江山异朔方岂期惟酷烈无处别炎凉故国包全晋吾家压太行高寒雄地势潇洒静云庄六月衣冠冷千年草木香长松撼潮海絶壁隐虚堂却到燕山北行歌易水傍雁霜凋夏木鸠雨润春桑聘币辉光重徵车道路长沙陀瞻帝里雪谷拜天王的皪星衔冻严凝日隐光羣雄奋氷窟六合入氊囊半世无蒸湿于今重祸殃襟裾堆蚤虱肘腋沸蜩螗岂免泥涂辱还令羽翮戕甘言虽未已毒手益难量夹栅仍规觇重围更限防堑门深虎圈击柝閙鱼榔箝逼罏锤密枝梧觜吻荒釡鬵烹则易刀俎食非强气数俱臻极天人尽反常旱灾绵岁月祸本入膏盲重怒非长策佳兵甚不祥揶揄肆岩阻鄙外极戎羌信誓犹然在明徵固未妨但令心匪石尽自口如簧喟叹愁仍积吁嗟气不扬行人竟何罪国体岂无伤反已私尤责知微实愧惶逢时当际会援溺止怀襄自缚悬难解输人律否藏恧心煨肺腹畏景急炮煻欲掘隂山鼠翻思雪窖羊履危从蹇剥挺节不低昂伊昔当崇庆金源复靖康白虹纒帝座紫电激天狼傅说骑箕尾王良策驷房一龙轰霹雳万马快腾骧历块无完国蜚锋举断吭才闻过燕赵又已出河湟此际通和好惟时正扰攘浑如沃薪火大似堰流糠狼籍三峯败颠连五国亡济师攻汴蔡徼节到余杭海上盟空濶城南事渺茫剑关开要害淮海失城隍?县余骸骨乾坤一痏疮百年血肉运万里战争场边将徼功赏兵人藉糗粮居然忘厄会但请复侵疆虎怒宁须激鲸吞更请尝肌膏坐销铄节钺漫荧煌破屋浑生乱【音乱】方畦孰插秧蘼芜没洲渚潢潦漫陂塘莽苍人何在隂森鬼正伥雁兵秋滚滚鱼窟夜遑遑岂忍仍挤石无为更药疡欃枪閙三纪丝枲紊千箱已乱仁明出中兴祚胤昌胜残须必世奕叶始呈芳秦府凤鳞质周家金玉相河山收杀气云汉焕文章潜邸人皆仰春宫德益彰厌兵符太母归马劝先皇礼乐尊周孔声名慕汉唐恢弘张治具突兀振乾纲骏发输平急铺敦大命将奉书秪局脊驰驿敢彷徨加额人皆贺摩肩衆所望只今全父子无复痛孤孀延入拘营垒周罗匝庑廊只将人桎梏不用铁银铛龙节埋泥穽狐涎汨土?焚身无取齿避竈岂争炀炎赫惟加炽风飈不许凉秪愁化灰烬何处荐珪璋天问终无语冥搜未易详艰屯果谁敢坏乱实难匡有赋夸鹦鹉无媒献驌驦何当快风雨吹去卧沧浪

二月二十三日犹在仪真馆三首

向晚日华紫殷然轰夜雷龙蛇开蛰窟桃李动春台泪逐催花雨心同泼火灰何由复龙动百感坐中来一年淹使节二月骇春雷瘴入江心黑云衔雨脚灰壮心还激烈滞气忽骞开明日谁聊赖莺花故恼来二月还如夏炎蒸郁震惊迅霆侵骨冷飞电透心明海气沾衾湿江声拍枕平从今休禁火一雨万家生【是月初二日火二十日丑刻火午刻复火一月凡三火独遗舍馆及漕台州治在故有是句】

月夜感怀

去国朞星岁无家阻万金江山沉苦思花月动哀吟变故空长策蹉跎惜此心遥怜灯火罢儿女夜愁深

江暑

地轴风涛浸吴门江海流四时长似夏一雨便成秋烟润青纱幕香蒙白氎裘燕山犹避暑今日向江头

寿何待制

岁月闲丹竈乾坤坐白头几回看北斗何日见西周盘谷兰花老天坛桂叶稠会当逃世网共与赤松游

雨中感怀

舍馆年年老江边日日隂雨声便熟睡花气动幽吟树密莺愁湿庭荒雀畏深晚风吹鼓角慙愧弭兵心

薄莫二首

薄莫秋云合江声静里来无聊空徙倚失志重徘徊细雨金桃落疎烟玉凤开相看如梦寐触物总伤怀棘栅今年改庭隅展半隂草依斜径短苔入後墙深岁远人空老时危事益沉频频问乌鹊何日有佳音

晓起

傍枕衾裯薄还家梦亦难月华终夜白江气先秋寒心苦天为碎辞穷海欲乾起来看北斗何日见长安

圣节

六年瞻北阙八月拜西风氷雪天王圣河山帝业雄但令旄节在焉问酒樽空属国归何晚浮江有阿童

寿刘详议

甲子数盈亥神强志不衰共知怜绦老谁与问锺仪萍梗三朝梦乾坤两鬓丝得年万事足烂醉复何辞

江云

江云似江水渺渺复粼粼晻霭无穷态纡余不尽春遮回断行雁望杀未归人何日星轺路冯高更忆亲

新馆感春四首

东风吹敝褐水气扑虚檐月窟星河澹江城鼓角严年深愁不醒春至恨犹添为问秦通守何顔说锦帘行李金昏节腰围玉樽鞓居然隔天日不许出门庭岁月侵霜鬓乾坤误六经谁边覔春色墙上草还青伫立无人语巡檐思惨然夜江寒浸月春树暝生烟计拙仍持节途穷拟问天难为绕指铁万折志弥坚忆昔清明际昏昏醉里身吟魂半牕月花影一帘春岂意伤心别空劳入梦频漫闻乌与鹊怅望几回嗔

丁卯夏六月大雨震电

雨连江表黑电入海东红川渎翻冥涨乾坤破猛风忽开金碧界幻出水晶宫我欲乘时去长歌向此中

八月九日甲子夜雨

久旱雨亦好还霖甲子秋隂森当月黑黯黮作天愁北海汹疑落西风浩不收凛然寒入骨乡思满牀头

九月五日念母

思子甚思母秪应泪更多尚无归国日其奈倚门何江汉悲温峤诗书愧孟轲今朝谁献寿庭户可张罗

戊辰寒食

今岁明寒食梨花月正圆客愁催我老春色向人偏强饮稽留酒难辞簇送筵杜鹃休浪语归去更何年

赠魏斌

熊虎无坚对风云满义襟每将孤剑说但惜二毛侵贯日临危节巉天讨贼心中原有期运莫畏岁华深

传易有感

故国河山表中原斗极边稽留深失计还反竟何年风雨纒孤劒尘埃委断编漫穷西伯易谁好子云玄寿正甫书状往岁正甫寿予以诗今岁复用其韵以寿之

缱绻心尤壮崔嵬志不迁虽云寃土窄犹有片天圜吾道艰危久君才赋予偏抗秦完白璧御寇青氊遂使干旄在终当斗印悬物穷宁不返期逝未为愆在我都无愧从渠遂弗悛风云纒怒虎霹雳堕寒蝉真玉千烧冷浑金百折坚十年仍啮雪一念久通天莫信枉能直谁言典则全会将乖颔抉还把怒须编得失两端了安危一着先冥区初罔象陆海本忘筌日月圆机转乾坤大器埏【音羶】屈伸成变化来往共回旋困极难移石潜深可脱渊九原惊奋迅八表会飞骞苏武终归汉田畴不负燕河山生喜色戏彩旧堂前

新馆夜闻杜鹃二首

啼落深江月催残故国春不堪多恨鸟偏聒未归人血尽肠应断哀余声更频关心尤入耳一枕夜愁新久客难胜感那闻泣血禽乾坤心绪苦岁月鬓毛深亡国元多恨催春漫好音馆人将赭树何处没青林

壬申二月四日二首

庭雨滋春草江烟湿落梅病多刚断酒席合亦持盃气数冥难测乾坤莽不回还看仍焰焰未肯着寒灰戍鼓晚来急春潮夜有声烛花侵坐落梅影上窻横小酌欢尤洽孤吟兴愈清最怜星散後一枕故山情

病中即事

久客难堪病衰顔倍觉秋空杯仍自举堕甑复何求两度交金火连年犯斗牛道穷还遇此安得见西周

十二月十七日大风雪

海立隂风黑氷牀报雪威纷披平地衮搅扰半天飞牕隙杨花乱檐前谷穗肥还闻八千骑饱肉饮江归【俗谓氷颗为氷牀有则有大雪又谓檐前氷柱为谷穗长大则丰年之祥也】

癸酉闰六月十三日夜病中闻笛二首

深夜凉风发迢遥送笛声只愁江月破不放野云行怨曲人多感离肠恨易生病中催坐起倾侧若为情断续谁家笛噫呜入耳偏燕山记畴昔江馆是何年余响星河外羁魂月露边那堪更三弄老泪已如泉陵川集卷十四







卷十五

<集部,别集类,金至元,陵川集>

钦定四库全书

陵川集卷十五

元　郝经　撰

七言絶句

满城道中二首

溪水随城陡屈伸夕阳乱闪碧金鳞沙堤带草乌啼健山色逼人诗句新

十二西郎缥缈中顔行壁立挿晴空欲携天地诸山去不遂秦鞭过海东

抱阳寺

孱顔苍玉抱幽村突兀双龙窟宅尊回首万山东尽处冷烟平远半乾坤

郎山

晚风吹散树头云斜日烧开水外村十二西郎来马上翠锋苍戟倚天门

九日郭外二首

溪上苍烟一道开谁家日夕采菱回片帆不举波间过无限好山波底来

萋萋宿草暗荒丘落日徘徊上上头一曲悲歌天地窄怪人独鸟入长楸

读张良传

颠嬴灭项复韩讐便与赤松方外游丞相萧何功第一白头不免汉家囚

读则天纪

则天未了立韦后武惠才薨册太真谁使唐家多女祸晋阳宫里旧宫人

读唐文粹

琅琅玉振粲珠光一代雄文照李唐底事平淮碑一首文公不载载文昌

醉後二首

何须黑白太分明不必区区话独醒四海苍生皆醉饱我将荷锸学刘伶

谁将元气酿春风解泼愁人磊磈胷只是忘忧不忘国径当一饮竭千锺

张侯宅新竹四首

斫尽凡材直干生脱綳直欲与云平珊珊戛戛风来去常有湘江夜雨声

孤根北地久难生全仗扶持长育成敢借他年数梢力扫除氛祲见澄清

疎隂杳杳色沾衣恰似泸溪月下时可恨一枝高更秀背人偏被恶风吹

四座清隂上绮罗交青杂翠嫰烟和闲花闲草遥相映更觉森森逸气多

读晋武纪

恰下曹丕受禅台贼臣女宠竞奸回夕阳亭上一杯酒又唤五胡诸夏来

即事

一簇花枝閙酒巵两家佳妇与佳儿半生失意元多感更见男婚女嫁时

独酌

歌罢长歌酒自倾休嗟屈子爱刘伶如今识破人间事独醉从来胜独醒

蚕

作茧才成便弃捐可怜辛苦为谁寒不如蛛腹长丝满连结朱檐与画栏

西园姚黄

四围国色鬬新妆一本当中淡淡黄三十六宫帘尽卷沉香亭下看明皇

题明皇私语图

一旦妖姬属乱兵当时私语竟何成秪应蜀道蒙尘日悔不终宵问贾生

题芙蓉盆

戊申秋道士李师於中山治所後堂故基得东坡先生雪堂图书青玉润莹隶法锷截四面各五分方停无纽盖先生帅定武时所遗也九月五日观于芙蓉盆雪浪碑下因书一絶以寓感云

辞却金銮到雪堂中朝无复汉文章不须更论青苗户丈八盆边醉一场

羽扇

天山雪鹘落霜翎更比氷纨分外轻五丈原头兵十万纵横奇计指麾成

大风

土囊都不辨雄雌直把乾坤怒一吹我欲乘时起鷼运北溟飞去到天池

三台怀古二首

衰草遗台尚几层荒凉无复艳歌声西陵尽有千年臭费尽衡漳洗不清

涕泣吚嘤後事多高台空着繐帷歌一时奸伪虽难辨争奈天长地久何

苏门八咏

百泉

碧玉山前玉镜明乱山倒影睡龙惊蹴翻贝阙光零乱万斛明珠尽一倾

涌金

云容天影与山光一片飞来浸夕阳万古婆娑金世界海神掷向水中央

梅溪

竹外青山竹里泉嫰寒风力妥轻烟谁将景与诗人会正是梅花欲雪天

卓水

竹梢低处见共山一水环流万竹间饥凤不来空阆苑晚风吹碎碧琅玕

啸台

肉薄羣狐尾血腥一天自作凤凰鸣阆风吹断无消息老树遗台万古情

仙人迹

八表遨游入太清世尘十万尽纵横翛然物外谁曾见无迹无踪是善行

安乐窝

不见先生二百年老云石室锁荒寒当时一理元无间何事都将四段看

月台

飞仙挟月下崑丘掷向山头更不收却被巨灵偷桂魄太行山色照神州

陈桥门

一片黄袍着帝躬六军谋逆尔何功太平三百年基业都在当时涕泣中

龙德故宫怀古一十四首

常怪韩王智数多不从太祖据山河黄流岂是天为堑青屋谁知是帝罗

国是当时总是非强将商鞅作臯夔莫言天变浑无畏不见雷轰党籍碑

蔡京奸计假荆公绍述虽同事岂同不向岭南消祸本更从海上立奇功

禁絶苏文碑尽磨中原不使见东坡牛童马走能传诵若比烧时数更多

觉察伊川不着书更将伪学重相诬至今江左传伊洛依旧堂堂一大儒

铜党纷纷快老奸败盟更欲复燕山当时若使无边衅不在权臣即宦官

人间未省有金国地底唯知幸铁楼忽见城头鹧鸪舞卖花声断不胜愁

万岁山来穷九州汴堤犹有万人愁中原自古多亡国亡宋谁知是石头

复国诛讐事岂难背城借一据河山汴梁更不回头望直送枉黄到浙间

少康一旅便南奔畀付英雄国可存宗泽云亡李纲罢衣冠不复到中原

却许邦昌为纪信浑将秦桧作程婴甘心江左为东晋长使英雄气不平

金人不敢驻幽燕刘豫犹令帝八年若守汴梁和且战关河一半尚能全

建炎新焰起江东寃血青城尚几重闽越两王还有後天教太祖继高宗

帅府雄开不即真宋州跃马趣曹门只将京国为根本百战能令社稷存

宫人斜

椒壁摧颓隐野蒿妖狐笃簌噪空壕美人一夜为黄土郕国夫人甲第高

宿邯郸

青蔬白饭力加餐且慰行人行路难莫向梦中还说梦世间何处不邯郸

射雁

惊鸿数点乱长空金镞高穿带响雄部曲尽看鞭指处冷云一字落秋风

味真庵

世间有味非真味味到无时却是真一食万钱难下箸箪瓢陋巷是何人

感兴

不得意事十八九可与言人百二三无虑无愁一樽酒短屏高枕日东南

帅正堂

秋渚芙蓉澹澹香新亭爽气酿新凉晚风吹断溪南雨一片金烟挂夕阳

晓渡沙河

马渡潺潺石子滩山头晓月烂银盘一天清兴重回首霜露满鞍风水寒

长芦舟中遇风四首

海风栗栗刮鲸涎吹裂西南一半天暝色忽开随酒散浪花和月上船舷

铿铿急雨射狂澜两岸隂风蔓草寒云脚半天拖海气断虹忽落着飞湍

杯盘楚楚下中流风顺帆轻暮霭收忽忆黄河轰敛日翠绡凉月转船头

斥卤谁知草木蕃桑连平野麦连村渔人遥指碧云际碣石东边是海门

赠渔者二首

一尺新鲂绿柳穿渔人馈我不论钱斫开细雪银膏莹旋折黄芦爇晚烟

短短芦芽小小蒲临流举网得嘉鱼船头拨剌犹然活试问前村有酒无

曹南道中憇关帝祠书事二首

传闻哨马下江陵青草湖南已受兵关帝祠前重回首荆州底事到今争

白汗翻瓶马不前緑隂还得解鞍眠尘容突兀祗何事六月长途又一年

寓目

错莫坤灵惨不春抢攘戈戟閙风尘可怜万里中原土一段荆榛愁杀人

秋夕

心事悠悠逐去鸿梦魂渺渺入西风无边木叶无穷恨一夜秋容满镜中

宿黄陂县南

茅屋欹斜竹迳荒稻畦残水入方塘营屯未定斜阳下雁点秋烟不着行

稻糯今年分外成家家凖备乐昇平谁知未获还抛却天着丰年待北兵

贤王渡江

鱼入王舟动日华水天一片紫金霞渡江千古谁能得恰到中原第四家

渡江中流赠杨宣抚

策马南来便渡江临流举酒望贤王舟中赖有娄师德无浪无风到浒黄

幽兰轩

手杀官奴志自强孤军百折竟夭亡君臣义尽平日死絶胜迎降轵道傍

太白入斗

闻说长庚是使星近来偏向斗牛明天宫太史无多语玉帛交驰不用兵

宿旧县【故盱眙也】

无风无浪片帆轻总道昇平在此行却向淮南望淮北断鸿声里断烟横

胜游

好处相逢是胜游两年霜後到江头盃盘狼籍西风老橙橘香中过一秋

邵伯藕

蛟人折向水晶宫却着金刀截玉筒齿颊氷浆流不尽洒然嚼碎雪玲珑

霜後芙蓉

憔悴江头秋牡丹南人弃掷北人看明妃出塞胭脂冷霜满琵琶泪满鞍

烛花

江城深夜作轻寒金粟堆盘蜡炬残应是灯花怜久客故随人意报平安

闻归鸟

来时随雁向南来雁北回时人未回至竟行藏岂由已且添温水浴疎梅

正月三日见月

小雪初晴卵色天虚庭揺曳动江烟忽闻归雁惊回首新月梅梢又一年

送江梅还伴使

坐席凝尘昼掩门客怀牢落阻江滨春来不见花消息却着残梅送主人

凌晨

凌晨听鹊暮听鸦梦里关河枕上家应是皇州春色满胆瓶昨夜也开花

感兴

鞍马匆匆改馆来芙蓉开罢海棠开梁间笑杀新来燕去了重来尚未回

佛顶橙

玉人解作软金盃刳尽金犀气未回满酌琼醅歌水调碧云高兴一天来

仪真馆後园茙葵

开彻茙葵夏景深半墙红锦卧堂隂雨荒苔老无人迹倾尽区区向日心

扬子

扬子江边不见江江声随雨入寒牕凭谁载酒寻苏二赤壁矶头白鸟双

馆中春晚

春去春来总不知杨花谁使入帘帷偶然得句还惊悟却是今宵梦里诗

花落深庭日正长蜂何撩乱燕何忙匡牀不下凝尘满消尽年光一炷香

八月十六日晓起见月

冷云收尽月当西过却秋宵已失期何事天公太相妬只教人看不圆时

闻雁

触处关心总可伤五年束手坐空堂江深月黑风雨急一雁飞鸣有底忙

橄榄

半青来子味难夸宜着山僧点蜡茶若是党家金帐底只将金橘送流霞

江静

江静天寒不启关梅华开却月丹残拟将斗柄占星岁牕隙檐头细细看

梅

欲吐檀心却倒垂梅花只看半开时折来细嚼还重嗅歌罢离骚更咏诗

忆酒友

三年独酌楚江滨醉里乾坤梦里身周顗近来添一斗坐中不见洛阳人

喜雨

过时无雨已为灾七月才闻起怒雷但得山田稻畦满不须霶霈入城来

不寐

梦境都非得意时觉来谁与论襟期蠨蛸竟夜不成网费尽千丝与万丝

十様小菊

孤根如线耐霜侵浪蘂还开玉与金为问西风缘底事一枝同气不同心

馆人饩雁

持节江头久食鱼馆人供雁意踟蹰呼儿细看云间足恐有中原问讯书

芙蓉小酌

轻纱白紵不胜单缭乱江云作小寒乘兴更须倾一斗芙蓉宜向雨中看

窞池

半池泥水不曾清一撮鱼针也自生好雨竟无风日恶门前空说大江横

二月一日雨中看梅

紫树青条玉几丛半开半落不禁风看梅何必前村雪二月江南烟雨中

示马德璘

当年驻马石牀边老父相逢已结缘须向桑田最佳处挂冠神武卜终焉【乙卯秋食于广平逆旅一老父挟方书数策与之语逹者也及使宋其子德璘从行似不偶然故为示此】

示孔晋

十五从戎已自奇更当磊落振襟期咸宁曾建中兴业本是汾阳帐下儿

丁卯岁元日

青春白发坐相催草草杯盘浅浅梅爆竹烟寒箫鼔噎隔墙飞过纸钱灰

真州沙瘴

侵晓烟煤半抹墙急烧煮酒嚼盐姜真州城里多沙瘴人道淮东小法场

立秋夜有感

月边一夜火西流云白天青万里秋朔雁今朝离瀚海定从何日到江头

丁卯新馆寒食无花四首

折残魏紫戴姚黄香尽河阳与洛阳刚向江头覔春色几年孤馆对空墙

四围击柝锁重扉春去春来总不知肠断东城中酒後春衫走马拂花枝

八年寒食总无家三月清明不见花屋角映阳看荠菜墙隂拨土覔蒿芽

阳和浑不到空齐深院无人长緑苔为报监门暂开锁少分春色入门来

馆内幽怀

狂花野梦满疎篱恨杀丝瓜结子稀独立无言解蛛网放他蝴蝶一双飞

伴使西计议送牛酪

深凝碧椀玉脂香轻结酥皮蜡面黄斫雪径调倾一椀大江忽在铁林傍

新馆木犀

欲将金粟插银壶沉麝看来气韵麤为问西风能记否好香曾到故乡无

观哺乳燕

黄口嗸嗸竞食时一双忙杀尚嫌迟遥怜待哺诸儿女更比乌衣分外饥

观牡丹菊有感

黄花唤作牡丹菊又唤芙蓉秋牡丹幸自拒霜全晚节强为春色亦应难

戊辰七夕

只见星杓挂月鈎银河依旧隔牵牛遥怜玉雪佳儿女泪满西风乞巧楼

戊午岁作一贯图戊辰冬十月晦始成

十载方成一贯图恍然才见未生初仲尼没後遗言絶且读遗书莫着书

读尧典

关雎风雅三千首尧典文章第一篇从此圣人都不说且休便论伏羲前

读王旦传

祸本谁知自二王玉清未了又储祥一瓶珠卖万人命剃发披缁未易偿

即事

网罗蚊蚋一蠨蛸终日经营何太劳纵好未能包六合大鹏依旧九天高

蒸开柳眼中宵热落尽桃花半晓霜五月绵衣休便送江头天气不寻常

梦游木香洞府

月牕青锦麝尘寒梦遶烟条露蘂看但觉身轻似蝴蝶种香风物异槐安

暮春二首

扬子杨花雪打门运衙花树緑藏人花开花落年年事看取人间不尽春

重围雨久塌苍苔火铺喧呼着棘栽唯有东风难禁约隔墙吹过落花来

五言絶句

同阚彦举南湖晚步四首

月出东南隅湖涌黄金波清风飒然至奈此良夜何太白吐金气水楼清霁寒悠悠半沧海月出浮云端荷花临水殿绮月转帘腰晚吹动银管暮凉生翠绡清风凌八极虎豹天门开长虹忽中断海窟明月来

送阚彦举

长风吹短褐浪起鱼龙腥万里一樽酒送客东湖亭

促织

乱聒霜前夜忙催机上秋无衣汝何益重作旅人愁

晓寒

列列牕分曙霜鸡噤不鸣只疑沧海冻还使日难生

即事

短衣歌永夜长劒倚高秋近爱东家子无忧乐白头

大城南

柳拂春烟白花融晓日红萧萧玉衔马沙上踏轻风

陵川集卷十五







卷十六

钦定四库全书

陵川集卷十六

元　郝经　撰

图说

易大传曰易有太极是生两仪两仪生四象四象生八卦八卦定吉凶吉凶生大业至宋濓溪先生周茂叔推广其义作太极图而为之说夫大传之言固自有次第虽未为图而图已具乎其中矣易有太极即此也○是生两仪即此也□【隂静阳动】两仪生四象即此也

四象生八卦即此也○【坤道成女乾道成男】八卦定吉凶吉凶生大业即此也○　茂叔乃为此圈图指明其次第以太极本无极为天地人物五行根柢以动阳静隂为太极妙用分隂分阳为太极体段隂阳既分则两仪立两仪立则二气五行行乎其中而八卦成列太极之迹着矣乾统三男坤统三女善恶分而吉凶定太极之功用无穷而人道立矣是以死生化万物吉凶生万事而太极之大业成故易穷则变变则通通则久此为图之大旨也其说曰○无极而太极□【隂静阳动】太极动而生阳动极而静静而生隂静极复动动极复静一动一静互为其

根分隂分阳两仪立焉　　　　阳变隂合而生水火木金土五气顺布四时行焉五行一隂阳也隂阳一太极也太极本无极也【坤道成女乾道成男】五行之生也各一其性无极之真二五之精妙合而凝乾道成男坤道成女○二气交感化生万物万物生生而变化无穷焉惟人

也得其秀而最灵○形既生矣神发知矣□【隂静阳动】五性

感动　　　　而善恶分【坤道成女乾道成男】万事出矣○　圣人定之以中正仁义【圣人之道中正仁义而已矣】而主静【无欲故静】立人极焉故圣人与天地合其德日月合其明四时合其序鬼神合其吉凶君子修之吉小人悖之凶故曰立天之道曰隂与阳立地之道曰柔与刚立人之道曰仁与义又曰原始反终故知死生之说大哉易也斯其至矣无极而太极者包本末贯隐显一体用极始终而为言也屈信消长之几气形象数之藴命性心迹之原天地人物之理造化之枢纽鬼神之情状道德之统体无不在焉其曰无极而太极犹曰莫能极尽而莫不极尽焉尔故极者极尽无余之称也其上则盘薄无颠而不可穷其下则滙蓄无底而不可测其外则周匝遍满而不可出其内则旋紧严密而不可入浑沦圆转而无上下内外开廓布置而皆上下内外含弘天地人物包括鬼神造化混然一大活物旁行而不流无所不往而未尝去居其所而变动无穷焉圣人无以指名故名之曰太极易之全体大用皆在夫是矣故孔子谓易有太极邵康节谓画前有易则太极者易之所固有也庖牺所以画其故文王所以演其故周公所以效其故孔子所以说其故周茂叔所以图其故也不画不演不效不说不图太极自若也而无所损画之演之效之说之图之太极亦自若也而无所益圣人将明易道必指其故以为法於是画演效说图之尔学者将求其故必自图以求说自说以求效自效以求演自演以求画稽诸天地考诸万物本诸圣人反诸吾身混然一太极皆吾所固有而後可以言易矣六经无无极二字出於老子知其雄章先儒谓周子得是图於穆伯长伯长之传出於陈希夷希夷初为老氏之学故以无极冠太极虽然作图之义本於易不本於老子言太极之本然无声无臭而无所不具无所不极虽非六经所有假以明道故谓之无极而太极非太极之外复有无极也太极动而生阳动极则静静而生隂静极复动动极复静一动一静互为其根分隂分阳两仪立焉者言太极之体以一具两而本静也静极则动动极则静所以为两静者动之根而动者静之根互为其根如环之无端所以为一造化之几生而理具夫是矣动而生阳静而生隂动静为隂阳之几隂阳为动静之气变化相乘流行不已各造其几於是分隂分阳一定不易两仪之象成而气具夫是矣阳变隂合而生水火木金土五气顺布四时行焉者天数五地数五五位相得而各有合隂阳动而倡隂感应而合阳一变而六隂合则生水隂二合而七阳变则生火阳三变而八隂合则生木隂四合而九阳变则生金阳五变而十隂合则生土互变互合迭隂迭阳相生相克而成五行隂阳气也五行质也质具乎地而气行于天故谓之行也二气变而为五行之气布而为四时之行则人与万物生而数具夫是矣理入于气气形於象象别为数而太极之统体具矣自无极至此由本及末自隐至显一极之终也五行一隂阳也隂阳一太极也太极本无极也者复自一极之终而反之始也非五行之外复有一隂阳隂阳之外复有一太极太极之外复有一无极夫所以为五行者秖一隂阳也所以为隂阳者秖一太极也太极之所本秖一无极也自其分而言之则有隂阳五行之别自其本而言之则皆一太极也五行之生也各一其性者再推本立说也夫动静相根而隂阳立则命之赋予而不已者也五行变化而隂阳分则性之付畀而不易者也分隂分阳五气顺布则水火木金土各一太极而谓之性性命之原着矣性命之原着则人与万物自是而出矣无极之真二五之精妙合而凝者推本人物之始也无极之真则道之本然也二五之精隂阳五行之精气也妙合而凝脗合凝聚精气为物也於是天地絪緼万物化醇复具一太极而人物生矣乾道成男坤道成女者言人物之所以生也二气五行凝聚为物得动阳刚之精者为乾道而成男得静隂柔之精者为坤道而成女乾统三男坤统三女分男分女八卦成列人与万物各一太极而三才具美二气交感化生万物万物生生而变化无穷焉者男女构精万物化生人自生人物自生物命流而性正质变而气化生生而不穷自无极太极隂阳五行生出人物而人物以隂阳五行各自相生又一极之终也隂阳分而两仪立五气布而四时行真精凝而男女成乾坤位而八卦列二气交而万物生太极之道於是备矣惟人也得其秀而最灵形既生矣神发知矣五性感动而善恶分万物出矣者此复自万物推人道之极也夫人於真精凝聚之处天命流行之际义理付予之时独得其秀而为最灵得二气五行之全而备万物之理所以配乾道而为男合坤道而成女而其心之神灵复自为一太极分隂而形生分阳而神发具水火木金土之气为仁义礼智信之性物欲感动或得或失或是或非善恶分而万事出如万物之生而为事业亦自为一极之终也圣人定之以中正仁义而主静立人极焉者善恶既分万事既出非修道立教则人极不立故复以圣人立教为说也太极之在人其本体则静其标凖则中其位置则正其发生则仁其行用则义圣人定此五者使人无欲而主静存夫吉善去夫凶恶以全太极之本然则人极立矣故圣人与天地合其德日月合其明四时合其序鬼神合其吉凶者圣人人极之极也德合天地明合日月序合四时行合鬼神则与太极同体而主乎太极矣君子修之吉小人悖之凶者气质之不同学问之不至故自圣人等而下之又有君子有小人而其德有吉有凶五者有所不至克已修身以至之虽不能如圣人之自然而不假修为则可以为吉人君子以保人极五者有所不至惟欲是从而不中不正不仁不义乱而不能静则为凶徒小人而人极丧矣故曰立天之道曰隂与阳立地之道曰柔与刚立人之道曰仁与义隂阳既分两仪既立五气既布四时既行八卦既列男女既别人极既立善恶分而吉凶定隂阳之气行於天而为天极刚柔之质具於地而为地极仁义之性充於人而为人极分一极而立三极则太极之功用显而三才道备兼三才而两之六位时成而太极之全体具易行乎其中而造化无穷本末具举始终道着死生之说可知矣故又曰原始反终故知死生之说自无极太极发而为动为阳为刚为仁则原其始而生也自无极太极复而为静为隂为柔为义则反其终而死也终根于始始根于终死根于生生根于死互为其根迎之而不见其首随之而不见其後而天地人物截然而不乱判然而不杂混然而不昧开阖变动生生而不穷主张维持泯然而无间自天地观之则天地各一太极自五行观之则五行各一太极自八卦观之则八卦各一太极自人与万物观之则人与万物各一太极合天地五行人物观之则共一太极一生一死一见一隐而有不生不死不见不隐者存此所谓无极而太极也易之为道至是极矣故复赞之曰大哉易也斯其至矣此图既本於易大传而其说皆掇拾大传之要区以为言以明易之大义大传谓生生之谓易故每节皆以生言动而生阳静而生隂阳变隂合而生水火木金土二气交感化生万物万物生生而变化无穷於其末始言生死以为结以一生字贯天地万物则生者太极之本原也非生则天地万物皆莫得而见也故读其说但见生意一篇塞于天地溢于肝臆一太极混含流转无一息之或死而发育万物造起天地生生不穷数圈几字范围法象自太极内推出动静自动静内推出隂阳自隂阳内推出五行并隂阳五行推出人物自万物内复推出人自人内推出圣人其次又推出君子小人末乃自始终上推出死生合而为之易以尽易之道仲尼以来无此作也可谓几圣之学矣初宓牺氏画八易卦而不及五行箕子作洪范九畴而不及八卦至仲尼赞易说卦之本谓天地定位山泽通气雷风相薄水火不相射五行在其间而其数不备天数五地数五五位相得而各有合其数备而不举为行盖八卦成列则五行不复见矣故八卦可以备五行五行不能兼八卦八卦备三才之道五行则备二气而已是以五行仅为洪范之一法而八卦则具易之全体所以言卦而不言行也洪范本於人故以皇极言易本於道故以太极言故易能兼洪范而洪范不能兼易是以此图上推无极下穷变化中备三才隂阳五行八卦人物各分四段太极着二气之本隂阳着二气之仪五行合二气之变乾坤男女备八卦之索八卦备二气五行人物之道精粗巨细无不具脗而合之为一太极非天下之至精其孰能与於此呜呼按河图以画卦先天之易渐着于人道文王备於宓牺周公备于文王仲尼备于周公由宋以来邵康节图先天以尽卦之理周茂叔图太极以尽易之道张子厚为西铭合先天太极之旨总为人道探於宓牺氏之先继於仲尼之後再造一极而天人之事益备始则天出图以示人末乃人为图以契天而始终一图始则以先天为後天末乃以後天为先天而先後一天於是太极之道贯万古而无弊焉伊洛诸儒承受开阐推尊拟议以为千载不传之绪不为妄矣

<集部,别集类,金至元,陵川集,卷十六>

先天图说

先儒谓康节先生得是图於李之才之才得之於穆修修得之於希夷先生陈抟盖自宓牺氏画卦巳具此图而未为之图其意言象数心传口授至希夷而传诸其徒至康节而遂为之图示之人而笔之书尔其图自圆而方有画无文其制作本意则具於皇极经世书观物诸篇其言论风旨则凡而不目曰图虽无文吾终目言而未尝离是盖天地万物之理尽在其中矣曰先天之学心也後天之学迹也出入有无生死之间道也曰先天之学主乎诚至诚可以通神不诚不可以得道曰先天图者环中也有是数语而已盖引而不发欲学者潜心究意以求心法知天地万物不外此心无画之卦无体之易无方之神尽在于是则图亦为筌蹄矣经自束发问学即以是图心观意会迄今二十余年始则见黑白于纸上後乃见动静于心中涵茹既久推而放之则见开阖於天地参错于万物变化于鬼神重重相因井井不紊死生消息莫非自然反之于心会为一图乃申而为之说以明先生之意云按乾之文言曰大人者与天地合其德与日月合其明与四时合其序与鬼神合其吉凶先天而天弗违後天而奉天时先天之文昉乎此仲尼以之赞大人也先生之学大人之学也以为能造天地者太极能先天地者此心也尽心穷理与道不违默执左契无往不合我亦一太极亦能造一天地於是谓画前有易而以先天名图先天即太极也故濂溪先生则图太极先生则图先天其原则皆本於河图昔者宓牺氏当制作之时将造书契以代结绳开斯文之统作易以明道面目太极以为万世用则必假物以示象於是因河图而画卦仲尼曰河不出图吾已矣夫言虽无图亦当制作也故伊川见卖兔者谓此兔亦可作八卦宓牺见河图而画卦孔子感麟而作春秋取神物之至着者以发端尔故有理而後有象有象而後有数象数既具理在其中而当其可即物而皆可画也前乎宓牺岂无圣人不当其可虽有河图而弗画也後乎宓牺岂无圣人不当其可复有河图亦弗画也当其可而图出焉则宓牺所不得辞是以画之以为大经大法之始虽曰後天其实先天也然不知何以为图何以为画按大传河出图洛出书圣人则之而不言其何者为图何者为书何以为则书顾命谓天球河图在东序则河图乃一物历代以为宝然亦不知其为何物与其图之所以制作度数孔子又尝叹凤鸟不至河不出图终不知其所以为画所以为卦周官虽有太卜筮人并言三易而亦不言图书之所以为卦由汉以来孔安国刘歆关朗谓大传之天一地二天三地四天五地六天七地八天九地十为河图去十用九而为洛书遂以河图为八卦洛书为九畴而大传与书皆无明文亦无点志孔子则并称河图洛书圣人则之不别为八卦九畴然河图之数凡五十五洛书之数凡四十五而河图十位洛书九位不知其何以画三卦八重而为六错综为六十四若以位言则去九与十而一二三四五六七八合夫乾兑离震巽坎艮坤之序然不知其所以为卦所以为画虽为推衍凑定不免牵合不能合夫画三卦八之所以然若以生成之数而言则一六为水二七为火三八为木四九为金五十为土秖成五行而无八卦亦无三画若以五十为衍母一九为衍数则揲蓍求卦之法非按图画卦之本河图卦之本数蓍策拟卦之数故谓之衍谓之象谓之参天两地而拟数衍则推之象则放之拟则比之也蓍策出於卦画非卦画出於蓍策也夫神生数数生象象生画画生卦而後蓍赞神神藴象象成数数成画画成卦十有八变而成卦八卦而小成六十四而大成故卦画非点志之牵合河图之象固有之宓牺因而画之也按大传曰易者象也象也者像此者也图则图像云耳易之为画象河图之像也夫道有一即有二二者一之耦也至於三四五六七八九十皆本然之一二至十而终之耳至於百千万亿皆是也故有静即有动有隂即有阳有奇即有耦死为生根实为虚形地为天体月为日魄莫不两两对待以成变化而後生生不穷所以为易也故大传谓天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也即河图本然天地相错初无点志亦无文字秖如是耳

天地象数卦画蓍策皆具其中太极为道之物主静而本隂以静生动以隂含阳故此○即太极所谓天地之中也从中因起以一具两一奇为阳□三耦为隂○阳旋转而上而为天隂翕聚而下而为地相衔相次两两相因各环乎中内则参天两地而为五外则参地两天而为十於是一三五之间而有二四以奇兼耦天中有地而阳根隂六八十之间而有七九以耦兼奇地中有天而隂根阳参天两地则隂从阳参地两天则阳从隂於是参伍错综互相依附阳伏乎隂隂伏乎阳天依乎地地依乎天隂阳相为倚伏天地互相依附阳变隂化天推地荡开阖聚散摆拉旋转人与万物莫不各具一天地以本太极三才兼两卦画自成不假作为而莫非自然故一三五之三天而自为乾二四六之三地而自为坤一天依二地而自为震一地依二天而自为巽二天间一地而自为离二地间一天而自为坎二天依一地而自为兑二地依一天而自为艮太极动而生阳一变为天自子变而进信而为神继道成性左旋行健故一天为震二天为离兑三天为乾至午则极奇而穷上静而生隂二化为地自午化而退屈而为鬼归根复命右转处顺故一地为巽二地为坎艮三地为坤至子极耦而穷下故一奇一耦合而为三错综天地为易真数阳卦则天包乎地隂卦则地包乎天三奇三耦自成本然三画奇耦相参自成本然六位重卦已在其间矣又益之以两而天地各五者所以极数之终着重卦之六为蓍策之本也太极不动而居中则不用之一也非不用之一无以为有用之两故五天五地各一太极而为六太极则成始之一十则成终之一天地之数各五而不用者各一故一与十如初上其四则中爻也乾知太始故有一而无十坤作成物故有十而无一分而言之内各具天地之三因一以生三外各因天地之三加两以成三合而言之天无十因地以成十地无一因天以为一於是乎奇因十以成耦耦因一以成奇始则阳因阳隂因隂终则阳因隂隂因阳重重相因从中因出如水之涟漪卵之浑沦而无间断道之体用备内外合脗而为一别而为两画三卦八重而为六错综而为六十四易於是乎与天地凖矣故大传复曰参伍以变错综其数通其变遂成天地之文极其数遂定天下之象极道之变所以为易固无点志之牵合也此则河图之本然卦画之具体具在而未画未分也故大传复明画三卦八之所以然曰易有太极是生两仪两仪生四象四象生八卦八卦定吉凶吉凶生大业夫太极一也非一莫能生两故太极以一具两为易之枢机天地万物之根柢旋转而生生而又生所以为易而为奇耦之原也故一分而为二二分为四四分为八别图定象其序如此

其下之如此○者即图中之太极以一具两者也所以动而生阳为此也□静而生隂为此也○□此即为奇□○此即为耦□故太极生两仪□乃图之天一地二也动静相根隂阳相乘奇耦相因生而又生一阳一隂生气而本阳一刚一柔生质而本隂故两而又两两仪生四象□乃图之天三地四也隂阳之气各有太少於是为太阳太隂少阳少隂刚柔之质亦各有太少於是为少刚少柔太刚太柔故四而复四四象生八卦□乃图之天五地六也只加一倍分而错之耳於是分图立画

以天之一二三地之二四六相交相合为两仪四象八卦之以次纵加横分分而为三定易之真数别为上中下以象天地人於是道生一一生二二生三各以两抱一成变化行鬼神定吉凶生大业而发育万物开阖天地□者如此□为画而为阳刚□者如此□为画而为隂柔自二而四自四而八三变而成奇耦三画自具八卦遂尽三天三地之变乃分图立卦

【天天天五三一】　　　　　　　奇　奇　奇　　乾

【地天天二三一】　　　　　　　奇　奇　耦　　兑

【天地天三二一】　　　　　　　奇　耦　奇　　离

【地地天四二一】　　　　　　　奇　耦　耦　　震

【天天地五三三】　　　　　　　耦　奇　奇　　巽

【地天地四三二】　　　　　　　耦　奇　耦　　坎

【天地地五四二】　　　　　　　耦　耦　奇　　艮

【地地地六四二】　　　　　　　耦　耦　耦　　坤

三天纯奇曰乾□二天依一地复奇而耦曰兑□二天间一地奇耦而奇曰离□一天依二地奇而复耦曰震□一地依二天耦而复奇曰巽□二地间一天耦奇而耦曰坎□二地依一天复耦而奇曰艮□三地纯耦曰坤□遂画为之卦卦於是乎小成

复於一卦之上各加之八八卦相错而为六十四卦於是乎大成是以小成因大成大成因小成各具天地之中太极为奇耦之中三为五中五为十中具备天地之数而成六爻不假作为而莫非自然於是画三卦八开辟一天地推出无穷天地藴藏无穷天地小成之八大成之六十四小衍之十大衍之五十天数二十五合而为五十地数三十合而为六十五十为蓍数其德圆如天六十为卦数其德方如地六乾之六为三十六为乾之策四坤之六为二十四为坤之策一二三四五为奇卦之策六七八九十为揲仂之策七七四十九为蓍之用以象天其一为不用之用以象太极八八六十四为卦之体以象地其四为不易之体以象太极始於奇耦一天地终于蓍卦一天地故卦画重卦蓍策无不备於河图着乎八卦之中矣此宓牺氏之所以圣也及周文王一卦之上遂各加八而遂重之因其本然而无我其间两两而重分为上下着其义而为之名系之辞以明其理两两反对以示其变以连山起艮归藏起坤皆非河图天地之固有乃首乾坤而命之为易易变易也所以变易宓牺之卦尽道之变而为万世之用也故为【乾下乾上】乾【坤下坤上】坤【震下坎上】屯【坎下艮上】蒙【乾下坎上】需【坎下乾上】讼【坎下坤上】师【坤下坎上】比【乾下小巽上畜】【兑下乾上】履【乾下坤上】泰【坤下乾上】否【离下同乾上人】【乾下大离上有】【艮下坤上】谦【坤下震上】豫【震下兑上】随【巽下艮上】蛊【兑下坤上】临【坤下巽上】观【震下噬离上嗑】【离下艮上】贲【坤下艮上】剥【震下坤上】复【震下旡乾上妄】【乾下大艮上畜】【震下艮上】颐【巽下大兑上过】【坎下坎上】坎【离下离上】离【艮下兑上】咸【巽下震上】恒【艮下乾上】遯【乾下大震上壮】【坤下离上】晋【离下明坤上夷】【离下家巽上人】【兑下离上】睽【艮下坎上】蹇【坎下震上】解【兑下艮上】损【震下巽上】益【乾下兑上】夬【巽下乾上】姤【坤下兑上】萃【巽下坤上】升【坎下兑上】困【巽下坎上】井【离下兑上】革【巽下离上】鼎【震下震上】震【艮下艮上】艮【艮下巽上】渐【兑下归震上妺】【离下震上】丰【艮下离上】旅【巽下巽上】巽【兑下兑上】兑【坎下巽上】涣【兑下坎上】节【兑下中巽上孚】【艮下小震上过】【离下既坎上济】【坎下未离上济】　六十四卦分为二篇上经起於乾坤终於坎离下经起於咸恒终於未济虽皆本於八卦由其变动综错故其位置不同仲尼赞易乃於天一地二易有太极明宓牺画卦之本而皆倍起一本於数於天地定位山泽通气雷风相薄水火不相射明宓牺八卦之位则乾上坤下离东坎西兑东南艮西北震东北巽西南由乾而左则乾一兑二离三震四由巽而右则巽五坎六艮七坤八分而为二而皆反对於序卦有天地然後有万物有男女然後有夫妇明文王重卦之序亦分而为二而皆反对於帝出乎震齐乎巽相见乎离致役乎坤说言乎兑战乎乾劳乎坎成言乎艮明文王八卦之位则乾西北坎正北艮东北震正东巽东南离正南坤西南兑正西乾统三男坤统三女退位错处以用为位而不反对然而自宓牺画卦而画前之易始着自文王重卦而画後之易始备於是宓牺之卦不复特见而尽为周易矣盖宓牺之卦即有文王之重文王之重举是宓牺之卦故仲尼谓宓牺之罔罟佃渔则取诸离神农之耒耨之利则取诸益黄帝尧舜之垂衣裳则取诸乾坤未尝重卦已有其象故又谓八卦成列象在其中因而重之爻在其中则易宓牺之先天八卦乃文王之先天重卦乃周孔之先天故周公为爻辞孔子作十翼以圣继圣不敢舍牺文而自为殆天下之理不能外夫是矣其後扬雄为太玄关朗为洞极司马光为潜虚皆以凖易而不由牺文卒皆重复造凿虽扬雄之太玄得数之理而方州部家一定而不易不能如八卦之可以错综为卦从横成象而不离奇耦二画之本然是以不免於屋下架屋牀上叠牀之讥矣至康节先生出此图脗合牺文之卦自其重而观之则皆文王之卦也自其纯而观之则皆宓牺之卦也自一卦而为八则皆始画之序也合八卦而为图则皆河图之位也故圆图其始分河图之数未分画重卦则有此图

以着固有故易有太极即所谓环中与心也乃图之中虚者此也

一分为二是生两仪即卦

之初画一隂一阳此也

二分为四故两仪生四象

即卦之二画一隂一阳各

两之此也

四分为八故四象生八卦

即卦之二画二隂二阳又

各两之此也

八分为十六即重之四画

四隂四阳各两之此也

十六分为三十二即重之

五画八隂八阳各两之此

也

三十二分为六十四即重

之六画十六阳十六隂各

两之此也

中分二体各具四卦横列

六位分为内外其内秪一

隂一阳其外亦皆一隂一

阳秪固有之天一地二其

序不紊自左而右自阳而

隂皆太极固有之两河图

本然之十故成此图既分

而为重而为卦乃成此图

左三十二卦自一阳为复至六阳为乾内皆阳画为乾兑离震四卦自震向乾左旋其卦外皆各具乾兑离震巽坎艮坤亦皆自震向乾左旋右三十六卦自一隂为姤至六隂为坤内皆隂画为巽坎艮坤四卦自姤背乾右转其卦亦皆各具乾兑离震巽坎艮坤亦皆自姤背乾右转是图本以说卦天地定位一节下数往者顺知来者逆是故易逆数也为法故先生谓数往者顺知来者逆若顺天而行是左旋也皆已生之卦也故数往也逆天而行是右行也皆未生之卦也故知来也夫易之数由逆而成尔此制图之本意也故其内之一隂一阳而统夫八者不易之体也外之隂阳相错而各具夫八者变易之用也变虽八而不变其序者虽易而不易也乾直午坤直子隂阳之极也离居东坎居西隂阳之中也震巽兑艮居於四隅隂阳之偏也乾兑离震在天为阳在地为刚巽坎艮坤在天为隂在地为柔四象於是乎具八卦以之分也隂生於午而并乾阳生於子而并坤隂根阳阳根隂也乾尽午中坤尽子中穷则变也剥复夹坤夬姤夹乾死生之交变通之本虽尽而不尽隂阳之几要造化之原委太极之本然所以易与天地凖乾坤毁则无以见易者也故先生谓天生於动者也地生於静者也一动一静交而天地之道尽矣动之始则阳生焉动之极则隂生焉一隂一阳交而天之用尽矣静之始则柔生焉静之极则刚生焉一刚一柔交而地之用尽矣又谓无极之前隂含阳也有象之後阳分隂也隂为阳之母阳为隂之父故母孕长男而为复父生长女而为姤是以阳始於复而隂起於姤也自乾至复隂在阳中则隂逆行自坤至姤阳在隂中则阳逆行自复至乾则阳在阳中皆顺行自姤至坤则隂在隂中亦皆顺行於是天地相衔隂阳相交昼夜相杂刚柔相生其理自然而其变无穷其皆本於乾者先生谓阳尊而神尊故役物神故藏用又谓阳者道之用隂者道之体阳几於道故以况道也是以图自中起而止於中始於乾而终於坤也乾兑离震居东南为阳而震离为春当丑寅卯兑乾为夏当辰巳午巽坎艮坤居西北为隂而巽坎为秋当未申酉艮坤为冬当戍亥子乾知大始坤作成物也故先生谓乾坤定上下之位坎离列左右之门天地之所开阖日月之所出入是以春夏秋冬晦朔弦望昼夜长短行度盈缩莫不由乎此矣此圆图之理也图之既为圆而备之矣又为方以变之者复推本三圣脗合一易以尽卦画之变也其在图之中者象宓牺变图画卦之始也

按大传蓍之德圆而神卦之德方以知神以知来知以藏往圆方之文昉乎此仲尼以之赞蓍卦也图所以尽蓍卦之理也圆象天天象道信以知来太始之体尽矣方象地地效法屈以藏往成物之用尽矣故先生谓圆者河图之数方者洛书之文圆者径一围三重之则六方者径一围四重之则八裁方而为圆天所以运行分大而为小地所以化生天变方而为圆而常存其一地分一而为四常执其方圆者尅方以为用方者引圆以为体天以体为基而隐其基地以用为本而赫其用故既为之圆而又为之方也圆方相乘八卦相荡天覆地地载天天地相合天中有地地中有天地下有天天上有地天体动一气旁薄运转而不移穷上而不穷地体静一脉错综回环而不易极下而不极可谓尽天地之情状而见天地之心矣故希夷谓龙图天散而示之宓牺合而用之仲尼默而形之言天以太极两仪四象八卦之象列而示之人宓牺则画为乾兑离震巽坎艮坤用而合诸天仲尼则为太极两仪四象八卦之言以形其所以然也故濂溪则推出太极本然一物而具两体动静相根隂阳之精互藏其宅者合一坎离并五行二气以示之象先生则举太极八卦之全具於未画之前推本宓牺之卦倍而相因具於已画之後错综文王之重为六十四者合而为之图既为之圆又为之方以尽四圣人之意一易之变也故方图

︵字位过密　无法显示︶

兑二萃【兑二】咸困【大过】随革【兑二】兑夬离三晋旅【离三未济】鼎【噬离三嗑】离睽【大有】震四豫【小过】解【震四】恒【震四】震丰【归妺】【大壮】巽五观渐涣【巽五】巽【巽五】益【家人】【中孚】【小畜】坎六比蹇【坎六】坎井屯【坎六既济】节需艮七剥【艮七】艮蒙蛊颐贲【艮七】损【大畜】︵字位过密　无法显示︶

从横逆顺左右上下其卦皆八以圆图之左旋者乾兑离震自下而上横叠之皆四行其下皆纯卦其初画皆阳也其上各具八卦其序则亦乾兑离震巽坎艮坤顺而不紊也以圆图之右转者巽坎艮坤复自下而上横叠之亦四行置於震之上其下亦皆四纯卦其初画皆隂也其上亦各具八卦其序亦不紊其乾兑离震巽坎艮坤於是阳下而隂上乾始於西北坤尽於东南否隔於西南泰交於东北地南天北地下有天隂南阳北隂中有阳由西北自下而上观由西南自上而横观由东南自上而下观由西南自否直泰而斜观由西北自乾直坤而斜观随行而上观复随行而横观皆不紊其乾兑离震巽坎艮坤之序破圜为觚反上倒下而充周缜密停当妥帖一无矫揉造凿之私而莫非自然此方图之理也始则坤下而乾上今乃乾下坤上以体为用交为一泰始则浑浑沌沌形圆而不可破终则纷纷纭纭鬭乱而不可乱布散退藏隂阳不测顺而数之则知天地之已然逆而致之则知天地之将然破坏无穷天地推出无穷天地再造一易而不外乎羲文周孔圆图既尽其妙方图复尽其变一以见其体一以见其用一则为奇一则为耦一物而具二体亦一太极也前乎宓牺有易而无画後乎宓牺有画而无文至乎文王有文而无说至乎孔子有文而有说於是不可复加矣由孔子而来学者忘夫易与画而不胜其文与说又入于术数而坏于穿凿故先生脗合牺文置易画前裁为圆方藴易画後不为辞说一扫秦汉以来千五百年支文蔓语於仲尼氏之复复立一宓牺氏以着本然之易呜呼先生之学可谓几於圣矣

道本於一行於二复於一静者一之体也动者一之用也动所以行夫静二所以终夫一也一动一静道有太极而理之体具矣极信而长神则生矣极屈而消鬼则生矣一二生三数则生矣奇耦具两象则生矣神鬼数象是生万变理之用具矣一动生阳一静生隂一隂一阳太极有天而气之体具矣阳精焞丽日则生矣隂魄分曜月则生矣阳晖昭布星则生矣隂体潜构辰则生矣日月星辰是生万象气之用具矣静隂生柔动阳生刚一刚一柔太极有地而形之体具矣一刚化柔水则生矣一柔化刚火则生矣刚根於柔木则生矣柔藴於刚金则生矣水火木金是生万物形之用具矣动静有理隂阳有气刚柔有形五行八卦合为一易乾道成男坤道成女一男一女太极有人德之体具矣静隂不易命则生矣动阳变易性则生矣刚宰不易心则生美柔见变易情则生矣命性心情是生万事德之用具矣道形而上推而下之贯极而为一理贯天而为一气贯地而为一形贯人而为一德而道之大体具人形而下推而上之贯已之一德贯地之一形贯天之一气贯极之一理而道之大用具於是道贯天地人理贯气形德人贯地天道德贯形气理而上下一道一理贯万变一气贯万象一形贯万物一德贯万事而从横一道神贯鬼数象日贯月星辰水贯火木金命贯性心情而始终一道动贯阳刚男静贯隂柔女变贯象物事事贯物象变而反复一道故孔子谓吾道一以贯之其理盖如是矣然而道之功用委之太极着之天地万物而归之人人必一其德而後可复归于道故人得其道则谓之德失其道则谓之不德必立命养性存心制情以一其德而致诸道人得其道则天地万物得其道人失其道则天地万物悖其道故孔子又谓一日克巳复礼天下归仁焉以道观人则道贯人以人观道则人贯道人能贯道然後可以践形下学上达乘化入圣尽在是矣

陵川集卷十六







卷十七

<集部,别集类,金至元,陵川集>

钦定四库全书

陵川集卷十七

元　郝经　撰

论八首

道

道统夫形器形器所以载夫道即是物而是道存即是事而是道在近而易行明而易见也谓夫虚无惚恍而不可稽极者非道也谓夫艰深幽阻高远而难行者非道也谓夫寂灭空濶而恣为诞妄者非道也道不离乎万物不外乎天地而总萃於人焉天地至大万物至衆而人至灵非是则道无以见也故动静相根道之几也隂阳相乘道之气也刚柔相错道之形也消长相寻道之变也其包绵长贯上下统中外使天地万物各受其成守其则而不可易者则谓之太极其迭生死互往来环始终使天地万物各全其理新其气续其形生生而不已者则谓之造化其湛静方一而不可易变动周流而不可测者则谓之鬼神其全太极之体乘造化之几尽鬼神之情而与道为一者则谓之圣人故天地者道之区宇也万物者道之邮传也圣人者道之主宰也莫不出乎道莫能离乎道而人为甚焉故道之赋予则谓之命其得之理则谓之性其制宰之几则谓之心其发见酬酢则谓之情其血气之所嗜则谓之欲其义理之所得则谓之德全心之德则谓之仁尽心之德则谓之忠推心之德则谓之恕实心之德则谓之诚德之品节则谓之礼德之中和则谓之乐敬者持夫此者也智者知夫此者也勇者行夫此者也修夫此者贤也尽夫此者圣也昧夫此者愚也推而行之则天地万物各得其所悖而忽之则天地万物各失其序致而极之则天地万物各臻其极奈之何人之心甚易放而其德甚易亡也圣人有忧之惧夫不克负荷而道因之以坏也於是观其时而佐其极生人之初钦钦顒顒醇而又醇也天地自若也万物亦自若也各载夫道而莫有失也圣人弗言焉见解出矣聪悟开矣於是宓牺氏始泄道之几而画夫卦犹未见夫辞也情欲生矣血气胜矣流于偏而入于左也於是陶唐氏始曰中有虞氏曰道心曰人心偏既胜矣欲日张矣桀侈纣肆祸生人而毒天下也於是汤曰建中武曰皇极伊尹陈一德周公制礼乐其革道之弊可谓至矣厥後陵夷于幽厉争夺于五伯德不足而力礼不足而刑先王之制於是大坏人心放纷而道日败也於是仲尼氏出作为六经建道之极而俾与天地并为之男女夫妇父子兄弟君臣朋友而人之大伦正为之礼乐刑政文物制度而人之大法立为之士农工贾服食居室而人之生理存根刮推致因仍损益各底其极道之用尽而其体具矣既而顔子以之言仁曾子以之言恕子思以之言中庸孟轲以之言浩然之气皆所以羽翼夫道也道所以生形器人所以居形器大圣大贤所以修形器也道之所生圣贤之所修斯人居之而已矣彼昏无知弃而弗居放心亡德昏荡戕圯血气肆而道心亡矣嗜慾张而天理灭矣静动相违则道之几乖矣隂阳舛悖则道之气紊矣刚柔失中则道之形缪矣不能运会则太极差不能始终则造化熄则道之原几乎塞矣天原于道道原于天万物原于天地人原于天地万物人不蹈道则天地万物坏天地万物坏则道坏矣道具于形器亦坏于形器形器所以载道亦所以坏道也则天地万物之中安用夫人乎曾鸟兽草木之不若也鸟兽草木虽不能纯具乎道亦不能坏道孰谓人而反坏道乎於是高远者欲遗形器而离人类遂入于虚无诞妄者欲灭形器而絶人类遂入于空寂遗者而卒莫能遗灭者而卒莫能灭所以为异端自以为是而不知其非也盍於吾形器之中求吾之所不坏乎吾之所固有者道之所不坏者也一形器坏则有一形器道固无恙也存而居之则道在於是故道一坏而在圣人再坏而在六经道虽屡坏而固在也天地万物者道之形器也六经者圣人之形器也道为天地万物以载人圣人着书以载道故易即道之理也书道之辞也诗道之情也春秋道之政也礼乐道之用也至中而不过至正而不偏愚夫愚妇可以与知可以能行非有太高远以惑世者惟夫未有见夫此也故以为高远以为幽深以为艰阻也庄周雄辨过于高荀卿着书求夫异後世百家衆流力探远蹈欲出圣人之上卒在圣人之下曾不知至易者乾至简者坤圣人所教六经所载者多人事而罕天道谓尽人之道则可以尽天地万物之道能尽天地万物之道则三才之藴一贯於我矣嗟夫天地万物具在圣人之六经日星而昭昭也而由之者鲜溃乱于嗜欲撑裂於争夺诱渎于富贵浮靡于文章沈溺于训诂破碎于决科支离于穿凿荡于高远惑于异端穷于诈昧于私而塞于不行悲夫圣人之形器将遂坏也欤

命

命者道之令居隂行阳主性立心而不易焉者也故有本然一定之理判然一定之分截然一定之数沛然一定之气所以赋予授受穷天地亘万世化化生生而不已也故其体则一定而赋予则不定其体则一本而赋予则万本由其体而及于用自其殊而反于一则惟齐非齐参天两地奇耦错综天地万物皆受之而卒归之莫不听焉莫能易焉出乎道号召天地人物而使用乎道千变万化不能离乎道而皆维系焉是以谓之命也故其大本着於太极自其为动静为隂阳为刚柔则太极之赋予而天地受之也为二气为五行为寒暑昼夜为生长收藏则天地之赋予而万物受之也人受太极天地之全为心性为形体为男女夫妇为父子君臣为礼乐刑政为生杀与夺而万事万物听焉故道造太极之命太极造天地之命天地造人物之命人造万事万物之命而且成太极天地之命者也始则受命次则听命次则造命终则复命夫道德仁义孝悌忠信则得之於天是受命也寿夭穷达贵贱得丧则定之於天是听命也宰制施为成已成物则出之於已是造命也全而受之无所弃全而归之无所违尽其在我与天为一是复命也受者修之而弗敢坏听者顺之而弗敢违造者操之而弗敢失复者终之而弗敢怠则太极天地能造我而我亦能造太极天地与太极为一与天地为三夫是之谓圣人仲尼曰穷理尽性以至於命人曰君子居易以俟命小人行险以徼幸夫穷理尽性学也至于命则知矣居易以俟则听也行险徼幸则违矣故又曰不知命无以为君子嗟夫世之人不能为学以知命又不能修身以俟命动而弃掷终以违悖至於颠连跋?则曰是吾命也可乎哉凡弃父之命者则曰不孝反君之命者则曰不忠违师之命者则曰不敬矧於悖天之赋予而恣为戕伐不返躬责已而曰在天之人也可以谓之不仁故圣人安命贤人俟命而小人委命安命者道化俟命者德全委命者自弃

性

凡物之生莫不有所本而为之性天地本太极则太极为之性万物本天地则天地为之性人官天地府万物得於赋予之初见於事物之间而复於真是之归则其所性根於太极受於天地备於万物而总萃於人所以为有生之本衆理之原也故无所不本之谓命无所不有之谓性无所不统之谓心无所不着之谓情则性也者命之地心之天而道德之府也启道之善体乾之元发阳之端与生俱生而能生生不与生俱坏而能不坏与天地周流不入於伪妄万事万变莫能外焉其体则静其用则动其位则中其理则善其气则生其德则仁其藴也充实其积也辉光混然而无间粹然而不杂所以复太极之本而得本然之全也然而有理而後有气有气而後有情情复于气气复於理则能仍全气徇于情理昧于气则用夫修道之教而资於学问之功也夫气禀不能移知觉不能夺不待问学安然而化则圣之事也夺而知所以存移而知所以复尽夫问学以充夫性则贤者之事也溺於气禀之偏诱於嗜欲之差不为问学亡而不复则小人之事也虽然天之赋予者一受其成而不坏圣自圣贤自贤小人而自小人本然而固有者无加损焉所以与太极为一为命之地心之天也大圣大贤立极垂训必本於是仲尼曰一隂一阳之谓道继之者善成之者性又曰成性存存道义之门又曰利贞者性情则推本然而言也曰性相近习相远上智下愚不移则兼生质而言也盖有本然之性则有生质之气性统气气载性相须而一也故刘康公谓人受天地之中以生而言其位乐记谓人生而静而言其体子思子则谓天命之谓性而言其所受孟轲氏道性善而言其理之本然则无不尽也无不备也其言之差自告子始告子曰生之谓性生固可谓性矣而所以生之理则不言也是以差也至荀卿则断然而谓之恶恶岂性也哉生质之情则有之其本则非恶也扬雄则为淆乱之言曰善恶混性之理无不善其恶则情之流也源泉而滑【汨同】之以泥其清洁之本在焉而遂谓之浊日月而蔽之以云其昭彻之本在焉而遂谓之昏清浊不相入也昏明不相易也而可混乎哉本然之善蔽而为恶修而复之则性自在焉源泉清而日月明也乌可谓之混也至韩愈氏则以五性七情并义理气质合而为言则过夫荀扬远矣第谓性与情之品三则太拘而有未尽焉者盖自其同者而言则万殊一本自其异者而言则一本万殊非三品所能限也至乎苏轼则曰言性之差自孟子之定名为善也曾不知孟子之言本诸孔子孔子曰元者善之长继之者善则性善者孔子言之也向无定名则人亦无定性哉是亦一偏之言也盖孔孟之言性也本夫理诸子之言性也本夫气是以至於谬戾而不知其非也夫通天下一理会万物一气无非本然之全也尧舜幽厉之性同而其生质则异稷契顔曾则谓之人商均丹朱杨食我子越椒可不谓之人乎尧舜由之而幽厉不由彼能安全此则恣而不返也语其本然则人与草木鸟兽异语其生质则人与草木鸟兽同虽曰人也而不能存则亦草木鸟兽也虽曰草木鸟兽也如虎狼之父子蜂蚁之君臣豺獭之报本苟能存焉则亦人也故孟子曰人之异於禽兽也者几希庶民去之君子存之呜呼物欲肆而天理亡能存之者鲜矣自言性者不一而善恶之说差又非惟不能存而为惑世蠧道者窃之诱人以善而导人以利惧人以害而驱人以恶以伪乱真譸张诞妄入於人也深仁义道德之说不行使天下之人皆忘其本然之说无复人道子焉而不父其父臣焉而不君其君遂底于乱而沦于血肉悲夫

心

命之赋予则谓之性性之发见则谓之情性情之几则谓之心命者性之本原情者性之功用心者性之枢纽性与情为体段充周而无不具命与心为主宰发微而无不在帝出乎震而成乎艮神则妙万物而为言人禀於命而终於情心则妙衆理而为用自动静而为隂阳自隂阳而为天地其所以然者太极也自命而为性自性而为情其所以然者心也故太极者天地之心心者人之太极也其几则神妙其本则静虚其才则施为其用则不测而惟正是生惟变是适动以道而裁以时虽终日动而未尝动也动以欲而滑以私虽终日存而莫能存也专而制之则入於锢滞委而任之则入於流放巧而用之则入於机械悖而行之则入於欺罔思欲静之乃所以动之也思欲安之乃所以危之也思欲养之乃所以害之也故以思为用复以思为害不思则妄过思则妄不应物则妄逐物则妄以意为才复以意为害踰越则妄亏欠则妄当举而不举则妄不当废而废则妄以知为导亦以知为害蔽昧则妄穿凿则妄当知而不知则妄不当知而知则妄妄则非心也故命可事也性可存也情可制也惟心也则难几微而易昧知觉而易动出入而易放圆转而易流光明闪铄容理必入不疾而速不行而至无所不体而莫能执其体是以难也惟仁可以全其德惟义可以尽其用惟智可以充其才惟勇可以弘其力惟畏敬可以闲其邪惟克治可以去其害不然则无不伤也无不忘也夫性非气质无以见则气质之害至于恶心非思虑无以见而思虑之差至于亡所以有学问之道而圣人相与为传而谨之也尧传之舜曰允执厥中中者何心之全体也允执则不放矣舜传之禹曰道心曰人心道心则其理人心则其欲也禹传之汤曰无间此心则混然而一也汤传之文武周公曰建中以吾心之中建於吾民也文武周公传之孔子曰纯纯则一而不二其心无物欲之杂也曰皇极自太极而为君极皆心之用也曰礼乐心之品节则谓之礼心之中和则谓之乐也孔子传之曾顔曰仁言本心之全德也曰一贯一心而贯万事也曾子传之子思曰忠恕忠所以尽夫心恕所以行夫心也子思传之孟子曰中庸中者心之体庸者心之用也至孟子而着其所传曰浩然气言心之广大无限量也曰不动心言动而得其理则本然之静也前圣後圣一心相传若合符节所以为道德为六经为万世立教为生民立极至于今而人之类不至为草木鸟兽至於今而知有父子君臣长幼上下是非邪正善可为恶不可为直可行枉不可行是为霸是为王是为中国是为夷貊是为君子是为小人昭昭然不可欺则万世一心也故不为今之虚无而自弃不为今之诞幻而自诬不为今之差谬而杀天下後世则吾之心明白正大如白日之正中犹夫昔日帝尧之所传则吾亦一太极有亘万世而不死者苟溺於虚无惑於诞幻心术之差流毒缔祸虽幸而生吾见其为行尸矣

情

情也者性之所发本然之实理也其所以至於流而不返者非情之罪欲胜之也盖有性则有气有情则有欲气胜性则恶欲胜情则伪上智下愚所以不移贤不肖所以别也故情之生也发於本然之实而去夫人为之伪恻隐羞恶是非辞让其理则根於性为仁为义为礼为智其端则着於心喜怒哀乐好恶其发见则具于情可喜而喜可怒而怒可哀而哀可乐而乐至於好恶皆当其可而发则动而不括无非其实得时中之道恻隐羞恶是非辞让之端不妄仁义礼智之德全则能制夫欲而复于性统夫气而安於心如喜而溢美怒而迁怒哀之也而至於伤乐之也而至於淫善者恶之恶者好之忿懥恐惧忧患好乐皆不得其正忍而至於不仁悖而至於不义傲狠而至於无礼昧没而至於无智则不能制夫欲失则踰闲放僻邪侈一入于伪亡本心之德昩本然之实则不能复夫性为下愚为凶人与草木鸟兽并而絶夫人道所以必加修治断絶之功而用夫省责推致之力也修致既切功力既至则欲节而後情定情定而後心存心存而後性复性复则人之道尽人而尽夫人之道则可以谓之人矣故曰情也者性之所发其至於流而不返者非情之罪欲胜之也仲尼曰形而上谓之道形而下谓之器又曰下学而上达夫性形而上者也情形而下者也性为命之地情为心之地故学问之道始於下而终於上始於近而终於远始於无所知而终於无所不知所以尽夫心尽夫心所以尽夫性也是以君子用力於日用之间慥慥於躬行之地非礼勿视非礼勿听非礼勿言非礼勿动即洒扫应对进退以尽夫性与天道则一伪不容无非实理也後世虚空诞妄之学行务乎上而不务乎下务乎伪而不务乎实谈天说道见性识心斩然而絶念块然而无为而不及情其所谓性与心者则安在哉可谓不情之学也造化之情着于天地天地之情着于万物人之情则参造化而通万物能尽人之情则能尽物之情能尽物之情则可以见天地之情矣是下学上达之道自流徂源之事名教有用之学也

气

道统天地万物之理气统天地万物之形道入于气则理入于形气也者所以用道造形成变化而行鬼神者也故天地万物在於屈信消长之间流峙融结之内为寒暑为昼夜为死生为覆载翕辟为壮穉荣瘁为晦明刚柔精聚而为物游散而为变贯四时閲千岁振古而不弊焉者也人禀是气以生而理无不具混涵於性而斡旋於心发挥於情而着见於事业体於仁用於义撙节於礼昭彻於智充塞於诚其力则为勇其才则为断其油然莫之能杂则为善浩然莫之能御则为大当於理则融然而喜悖於义则勃然而怒恻焉而内悲则为哀懽然而畅豫则为乐委曲於几微之间而圆转於变通之际覆冒於公普之地而挺特於正大之域其为体也则动容周旋而无不至其为声也则合比律吕而无不和其为容也则庄厉温恭而无不正其为色也则睟然见於面盎於背故能与天地同流而贯万物为一是气也自圣人而至於下愚其禀之也一也自赤子而至於耄期其用之也一也自生而至於死自死而至於生其本之也一也然其所以为圣所以为贤所以为君子为小人者存养之功至与不至也安然而运化不待存养而莫或伤之者圣也养而存之而莫使伤之则贤也暴而伤之至於消沮悖逆则下愚而小人也存养之道积於义理止於分位出处以时动容以中齐庄中正而有立寛裕温柔而有容发强刚毅而有执振於馁散之中收於流荡之际重警省以作志气去虚骄以除客气断嗜慾以安血气畅冲和以宣滞气致恬淡以充道气去絶人欲之私一以天理之公则虽小人而可以为君子虽下愚而可以为圣自局脊索尽之中可以至於刚大矣呜呼天之赋予者甚大而人往往自为小之气所以载道而人往往自为坏之天地两间无有限量则孰不当高视濶步而浩然莫之违也或者乃至於无所容俯仰惭怍手足莫措皇恐战汗虽或为鸱张诞妄猖狂恣肆其中则枵然而莫之有一旦临小利害则屈丧俱尽皆人也而独若是独不知其所自耶

仁

理之统体则谓之道道之功用则谓之德德之充全则谓之仁故仁也者道德之要所以尽性存心焉者也其大原则出於天天之体曰乾而乾之德有四曰元曰亨曰利曰贞元者万物之所资始而各一其性其中则亨利贞具焉而各一其元故为善之长生物之本其於气也则为春其於德也则为仁人禀是德以生其理则具于性其用则藴于心其端则为恻隐其情则为爱利其体则为公普其所宜曰义其品节之分曰礼其真是之知曰智其充实不妄曰信无非本然之全也在夫充之而已运会变化万物纷错天地之间莫不得其所者天之所充也动容周旋中礼合道天下之人莫不得其所者人之所充也天而充之则人与万物皆得其仁人而充之则亦天之仁也其或不能而至於不充者有害之者也天之仁而莫大也而或害之则本然之差不齐之气也日月之晦食寒暑之舛谬风霆雨雹之陵暴草木鸟兽之夭折则於天之仁有未既尽焉然非天之罪也天之仁而犹或未既尽况於人乎人之不仁也嗜欲之私生质之气其害之也有甚焉其至於不充咸其自取也夫理者天之公也欲者人之私也一理之不当一事之不仁也夫妇之道不尽则夫妇为不仁父子之道不尽则父子为不仁君臣之道不尽则君臣为不仁至於酬酢万变经理万事宰制万物私欲一萌则於其理莫能尽惛惑欺妄放僻邪侈忍鸷残贼作於其心则戕性毁已见诸事业则病人害物至於穷极则毒天下祸四海滋蔓於後世而伤天地之仁噫天之有戾气而害於仁也小人之有欲而害仁也若是之酷也是之谓人胜於天惟克巳制欲庶几乎复而充之也仲尼赞易曰立人之道曰仁与义又曰显诸仁藏诸用则仁也者配三极而为用如是之至也於其授七十子之徒则各因其材而笃之与孝与忠与智与勇与仁之一事而不与仁之全於顔子则仅与其三月不违於尧舜则曰博施济衆其犹病诸何若是其重且难也盖人之与仁其受之也无不全充其所受则虽天地圣人有时而不能是以难也其传诸顔氏子也曰克已复礼为仁则教之以学问之道曰一日克已复礼天下归仁则勉之以功用之归而犹未既尽与不一而足呜呼以仲尼之为教顔子之为学而犹若是又矧其下乎如是则仁不可为也仁者人所固有也一念之合理一念之仁也一事之中节一事之仁也一物之得所一物之仁也若是其易也岂不可为哉苟惟欲之从而不复於理则虽贤也而为之难苟克其私而反之也虽衆人也而为之易故极其所充则天地圣人有不能尽语其固有则愚夫愚妇可以能行则非难能也不为也嗟夫去欲则如拔山为恶则如走圹【古通旷】反躬则如倒海克巳则如登天语之曰有仁焉则亦难焉耳矣

教

天地生物本之者道也载以气而流以形使之各正性命而不失其本焉者教也故播之以四时推之以六气交之以五行照之以日月之明鼓之以风霆之力润之以雨露之泽肃之以雪霜之威发挥其精神变化其气质无非所以为教以成夫道也人配天地以生其所以为道为教者莫不备而其所以行道立教者则又有甚焉故自太极而下教在天地宓牺而下教在圣人仲尼而下教在六经教之始生也则道之弊也圣人因而修之人之性始漓而欲渐长也於是有书契以代结绳人之欲渐长而渐踰分也於是有法度以为刑政人之争端日兴而渐以祸人也於是有师旅以为征伐世变日下人俗日偷於是过为之防曲为之制因其情而导之使不塞因其情而遏之使不流於是因其本然之伦而为夫妇父子兄弟使之亲亲而不离因其本然之序而为君臣师友上下使之尊尊而不犯因其本然之礼而为冠婚丧祭朝聘会盟使之节节而各尽其分因其本然之义而为孝弟忠信睦婣任恤使之沛然而各蹈其道因其本然之则而为廉耻羞辱好恶使之厌然而各尽其情而後不愆不忒信如四时升降舒数和如六气涵浸浃洽泽如雨露靡然从化速如风霆截焉法令凛如霜雪五音纯八风调兆民乐其生万物得其所无疵厉夭殈而共跻仁寿教立道行而天下平天人相通上下为一神人允协幽显罔间而人道始尽矣故教始於宓牺成於尧舜备於周公定於仲尼易曰黄帝尧舜垂衣裳而天下治盖取诸乾坤盖宓牺而下至於尧舜圣圣相承兴滞补弊教立而後道备道备而後无为天尊地卑而乾坤定卑高以陈而贵贱位黄帝尧舜则中天下而立与乾坤并而为三也黄帝尧舜氏没继以夏商之衰教几大坏而周公制礼作乐备六代之典使天下之人遵而行之以为教教复立而周室大治厥後周衰皇一降而帝帝一降而王王一降而霸所谓道与教者莫不坏乱之极而仲尼氏出则无黄帝尧舜周公之位无创法立制之权不能修道立教辙环天下而莫能用於是制作六经天人之理则寓诸易天人之辞则寓诸书天人之情则寓诸诗天人之政则寓诸春秋天人之则则寓诸礼天人之和则寓诸乐性与天道之要立身行已之实则寓诸七十子问难之间三纲五常大法大典而无不备先圣人之道具在沛然与天地同流中天下而立亦与乾坤并而为三也邵子曰春夏秋冬者昊天之四时也易诗书春秋者圣人之四经也昊天以时授人圣人以经法天天人之事备矣故曰太极而下教在天地天地而下教在圣人仲尼而下教在六经则太极为教之始而仲尼为教之终终而复始则仲尼亦一太极也立经陈纪建极垂世亭毒甄育范围裁成其为教也无穷天地在而六经在也天地不坏而此教不坏也故自仲尼氏没虽分裂於战国火於秦黄老於汉佛於晋宋魏隋之间而杂于唐宜乎大坏一无所有而天地自若人之性不易也本然而固有者皆不亡而六经犹夫日月之昭昭也百姓日用而先王之遗泽犹在也彼所谓老与佛与凡异端者亦皆假之而奸其间也向无六经为教则人之类灭而天地或几乎熄天地熄而人之类灭则彼所谓老与佛与凡异端者将安所厝哉大哉乎仲尼之道六经之教君君臣臣父父子子夫夫妇妇兄兄弟弟其与太极并始终乎彼异端者又焉足为重轻也哉

陵川集卷十七







卷十八

钦定四库全书

陵川集卷十八

元　郝经　撰

论

五经论【并序】

邵子曰昊天之四时者春夏秋冬之谓也圣人之四经者易书诗春秋之谓也昊天以时授人圣人以经法天是则四经也谓之五何哉其一则礼乐也夫论性者言四端而不及信序五行者土配王於木火水金故易书诗春秋之间礼乐为之经纬虽五而为四也惟齐非齐奇耦错综所以成变化而行鬼神乃作易书诗春秋礼乐论

易

尽天下之情者诗也尽天下之辞者书也尽天下之政者春秋也易也者尽天下之心者也昔者圣人之於诗书也删定之而已矣於春秋也笔焉削焉而已矣其於易也则上下数千载历四圣人焉或画焉或重焉或辞焉不敢率易而备为之没齿刳心焉始就于一端而已何独如是之艰且远也盖显天下之至神必待天下之至圣探天下之至幽必待天下之至明况於以天下之至神於天下之至幽而为大经大法也哉非至明者与至圣者迭兴继作艰且远而为之则不能也所谓至神至幽者何也凡天下之物非主不立无精粗巨细大小皆有主焉者一户之阖辟主之者枢也一裘之裼被主之者衽也一鐍之启闭主之者钥也是物也而犹有所主夫仰而目之苍苍然俯而足之广且厚者昭然而往来而为昼夜者粲然而丽天昼隐而夜显者起於青苹之末怒於土囊之口而挠天下者蔼然而遍空殷然而惊世油然而润物突然而高沛然而就下者荟蔚葱郁而夭且茂翼焉飞云蹄焉走陆者而其中有黔首而横目衣冠而饮食有男女夫妇之别父子兄弟之亲君臣上下之分化化生生无时而已焉者是至大而至衆也主之者果何物耶唯其所为者至显故其所主者至幽其所造者至妙故其所主者至神索之而不可得也听之而不可闻也视之而不可见也浩浩乎其无津涯而无畔岸也漠乎其无纪极而无朕兆也搏之而无迹语之而无徵也於是衆人之中有圣人焉曰吾民之性甚善而其智甚灵也是不可与草木并朽而无知焉乃尽已之心推而尽天下之心假天地万物画而为卦以垂道之统明夫所以主之者至矣尽矣不可以复加矣衆人之中又有圣人焉曰吾民之情甚易迁而其智甚易变也不可与草木并变而同尽乃尽已之心推而尽天下之心引而信之以尽天下之变而重其卦明夫虽变而主焉者在也至矣尽矣不可以复加矣衆人之中又有圣人焉曰吾民之欲甚大而其恶甚易长也惧其沦於非类而不返也乃尽已之心推而尽天下之心而作爻象彖繋之辞发理形象数之几命性心迹之本以明夫吉凶消长之道进退存亡之理而垂教焉使不失其所主而至幽者显至神者着焕乎日月之正中而弗是也於是而始成夫易故易也者四圣人之所以尽天下之心而为之者非他经之所得比也诗书春秋如夏冬各一其时易则一元之气贯天地而通四时也大哉易乎在天为神在人为心其在经也则为易合而言之一也形而上谓之道形而下谓之器合而言之亦一也尝观之於吾心於寂静感通而见无画之易观之於书於奇偶变动而见有画之易观之於造化也於至赜至微而见无体之易观之於天地万物也於至大至衆而见有体之易吁易果何物也大传曰易与天地凖或曰易凖天地而已乎天地之外无复有物乎曰天地无外其有外圣人存而弗论也圣人垂世立教以有徵者传信也岂为是忽恍不可测者引而自高以惑世也哉老氏能言之矣而入于偏释氏能穷之矣而入于诞二氏之所以得罪於吾圣人也其曰易与天地凖至矣

书

孚于中则不徵於言徵於言者皆未孚於中者也故言之愈简则其孚愈笃辞之愈繁则其疑愈肆然则无言可乎不然也言心声也心有所用则言以宣之虽欲勿言焉得而勿言夫孚于中者其言自可徵也不孚于中而第徵於言诬谲诞妄可胜也哉尝观夫书自宓牺至于帝喾则泯而不录唐虞二代之圣也五篇而已而夏后氏之书四商之书十有七周之书三十有二周踰于商商踰于夏夏踰于唐虞岂唐虞不及夏夏不及商周与何唐虞之寡而商周之多也上世圣人之垂统也宜其多而反寡後世圣人之继承也宜其寡而反多何也昔周丰之言曰有虞氏未施敬於民而民敬夏后氏未施信於民而民信殷人作誓而民始畔周人作会而民始疑谓去古远而俗日益薄狙诈日益盛驯致而然也盖信则不言而喻故其书寡不信则言而不喻故其书多自伏牺至于帝喾其俗朴以诚其政简以一不徵于言而天下信是以圣人存而弗论也尧禅舜舜禅禹三圣授受以天下与人而不疑有人之天下而不与然而授受之际犹惧其不克负荷而始有疑焉故尧之语舜曰允执厥中一言而已矣及舜之命禹又有疑焉加之以人心道心之分喻之以惟精惟一之戒三言而已矣厥後汤武以臣诛君作为诰誓以信天下之信伊尹以臣放君作太甲三以明已之不篡周公摄政召公不说羣叔流言於是启金縢之书作洛召诰命谆谆讙讙以一已之诚破天下之惑是以彼如是之无如是之寡此则如是之重且多也虽然是皆孚于中而有徵之言由疑而发之耳自周室东倾五伯更政刑牲?血而愈疑登坛载书而愈叛交质子而愈弗信骨肉睽为仇讐肝胆濶为楚越朝执牛耳暮寻干戈不孚于中不徵于辞惟欲是变圣人伤而忧之乃断自唐虞讫于周而定有徵之言以垂教以明夫尧舜三代之世其中甚孚其言甚信足以传大道破大惑已大乱立大政不曾是喋喋虚饰而已也呜呼日昃而羣隂作圣人没而异端起曼衍之言惨刻之论从横不根恐愒之谈蝟然而兴岂惟不孚于中而不足徵也哉卒之以言乱天下而莫知适从激毒发戾一偾而火于秦悲夫

诗

天下之治乱在於人情之通塞甚矣人之情恶塞而好通也故天下之乱恒生於塞而其治恒生於通君人者亦审夫通塞而已矣激扬疏畅导之而使就于通剔抉涤荡达之而使去乎塞盖塞则上不信下下不信上上下交恶藴贼崇圯反目以相睽愤心以相戾板板愦愦以及于乱在易则为否通则上孚于下下孚于上上下相孚郁乎相扶焕乎相辉济济洋洋以臻于治在易则为泰夫人之情犹水也湮其流窒其源则必壅汨而内溃穴地而突出湍奔而肆行不为疏之而又障之则必沈沈沦沦汹涌旁魄觱发之而上行愈障之而愈深愈防之而愈沛久且远溢而一决则必襄山怀壑放激冲触肆其所之其害有不可胜言者故善治水者疏而通之而已矣瀹而注之而已矣适其性因其势道之而已矣昔者圣人惧民情之塞而弗通也於是乎观乎诗诗者述乎人之情者也情由感而动故喜怒哀乐随所感而发感之浅也或默识之而已或形乎言而已感之深也言之不足长言之长言之不足咏歌之诗之所由兴也喜而为之美怒而为之刺其哀也为之闵其乐也为之颂美而不至於谀刺而不至於詈哀之也而不至於伤乐之也而不至於淫已不能尽而托之於人人不能尽而托之於物物不能尽而归之於天上焉公卿大夫下焉薪翁笱妇有所感而必有所作君而知之天下之情无不通矣故致治之君观乎人情也必於此乎取之於是妇寺言之史书之瞽歌之於其巡狩而采之朝贡而陈之太师声之君人者俨然而坐听之闻其安乐之音循已而省之曰吾何德何修而臻此欤乃兢业祗惧德日益加修行日益加检洁齐粢盛作为乐歌荐之郊庙曰兹先王之致也其闻怨以怒哀以思之音也矍然而起愀然而变循己而省之曰予得罪于天下矣予负责于後世矣予其遘天之诛矣前言往行何者之愆礼乐刑政何者之紊惴惴乎蹈深渊也愬愬乎履虎尾也德日益修行日益检以锁神人之怒犹可及也其不幸而万民怨嗟四海扼腕而君人者无闻知患生而弗之觉祸至而弗之悟卒偾其社而沈其宗此文武周召之所以治宣王之所以中兴厉之奔幽之死平桓之所以失政也至矣哉诗之於王政如是之切也於人之情如是之通也於治乱如是之较且明也故有国君人者不可以不读诗

春秋

六经一理尔自师异传人异学各穷其所信而遂至于不一易春秋之学相戾相远相扞蔽特其甚焉者易载圣人之心春秋载圣人之迹心迹一也何远之有彼学者见易之神妙不测变通无尽范围天地曲成万物而知鬼神之情状探赜索隐而逆知来物乃临深以为高而遗其迹视拘拘於世教法度之间者以为沈於流俗而不返也而学春秋者於一言一动一事一物必律之以礼而绳之以法惟恐其弛而不严濶略而不切也而狭其心不知有变动不拘周流六虚上下无常不可为典要者故各极其所执相乖相格无有为贯而一之者盖易穷理之书而春秋尽性之书也易由正以推变春秋由变以返正者也人之性甚大而其理甚备在於行而尽之而己一行之不当一性之不尽也於是圣人因其性之分与夫分之节而制夫礼故人有是性必以礼行之而後能尽是性虽然行不可必也时得而行行之于时见于事业而己矣时弗得也行之於身着书立言垂训于後而已矣舜禹汤文时得而行尽性于事业者也孔子弗得时行尽性於书者也而春秋者尽性之迹也故即性以观性莫若即迹以观性即性以观性无声无臭不可得而观也即迹以观性有徵而可观也故观性之书皆莫若春秋孔子之着书也於易则翼於书则定於诗则删而其於春秋也则谓之作何哉权天下之轻重定天下之邪正起王室之衰黜五伯之僭削大夫之专治乱臣贼子之罪以鲁国一儒行天子之事而断自圣心书国书爵书人书氏书名书字笔则笔削则削游夏不能赞一辞非若易诗书之因其旧而加修之也至矣哉大经大法百王不易万世永行舜禹汤文尽其性而行之於一时孔子之作春秋尽其性而行之於无穷也信乎其生民以来未之有而贤於尧舜远矣故世之学者观於春秋而行之足以尽性而学夫圣盖性尽而理穷则易在其中易在其中则圣在其中矣呜呼三传之祸兴而论说纷纷岂惟不知与易一而各标异议莫知所从彼以为是而此以为非彼以为非而此复以为是彼出乎彼则曰余出乎此至於师弟异而父子不同已之伪是非侈圣人之真是非丧则性乌可尽迹於是乎泯泯也下此而又有甚焉者诞妄者入于?纬冯藉者入于叛逆深刻者入于刑名有王者起则必削而去之蹈圣人之迹以求圣人之心用易以穷理用春秋以致天下则舜禹汤文之功业可指顾而至不然则其亦已矣

礼乐

喜怒哀乐之未发性也其既发情也可喜而喜可怒而怒可哀而哀可乐而乐则情之所以率乎性也喜怒哀乐不当其可而发则非性情之正而人欲之私也夫人之有性也而必有情有血气也而必有欲情欲常相胜也非情胜欲则欲胜情情胜欲则为君子欲胜情则为小人情胜欲则治欲胜情则乱故天下之治乱在夫情欲之相胜也圣人者惧天下之欲胜情也於是因其本然之分而为之礼以节制之因其本然之和而为之乐以宣畅之为之礼虽有欲而不能踰为之乐虽有乐而不能悖天下有僭越之奸狂狡之戾则有礼以折之有忿疾之乱郁塞之慝则有乐以释之洋洋乎发育万物峻极于天故礼乐者王政之大纲也得则治否则乱圣人致治之功必於此乎取之而不敢易也以性情治天下以天治人非有我之得私也故礼乐之治王者之极治也自宓牺而上理具而无器宓牺而下器具而无文至乎唐虞文具矣而未备至乎周公理与器与文於是乎大备故其中间有尧舜之治有夏后氏之治有殷汤之治有周文武成康之治夷厉而下欲胜而情亡礼乐之理寖以昧而其器寖以缺致治之功寖以堕而王政之大纲寖以不举继以幽而周室大坏平王而东礼乐遂为虚文矣陵夷至于孔子虽欲与之焉得而与之乃曰夏礼吾能言之杞不足徵也殷礼吾能言之宋不足徵也我观周道幽厉伤之舍鲁何适矣於是因鲁史而修春秋以明礼就大师而正雅颂以明乐然而无其位无其权明王不兴卒不能复礼乐之实第存其名而已子贡欲去告朔之饩羊子曰尔爱其羊我爱其礼夫告朔之礼不行是实亡矣羊存而何益而孔子惜之者谓名存而实亡愈於名实之俱亡也嗟夫礼乐根於性情而其弊至於虚名之不能存天下之治从何而兴乎自是而下判为十二折为七国并为孤秦燔烧诗书削礼瘖乐置生民于鈇钺之上用鞅斯申韩之术一以刑法绳下而遂至于亡呜呼礼乐根於性情文与器虽亡而生民之性情未亡也有明主举而行之礼乐之治可复矣

思治论

无意於取而有意於治者殷周也有意於取有意於治者汉唐也有意於取有意於治而不知所以取与治者晋隋也取之以道治之以道其统一以远取不以道治之以道者次之取与治皆不以道者随得而随失也呜呼安得知治体者与之共论治道乎治少而乱多也尚矣所以然者知治体者鲜矣将百万之衆举天下如鸿毛者易得也决策制胜虑皆偪臆者易得也平赋役调粮饷聚如丘山运如风雨者亦易得也至於乘几挈势以仁义道德厝天下於泰山之安者则难矣故汉知所以取之者萧公子房也知所以治之者贾谊董仲舒汲黯也汉不能尽其用所以仅能为汉而不能三代也汉季之失天下也知所以取与所以治者孔明也天不尽其用不能三代而区区庸蜀也晋既盗魏又欲取吴取所以取与所以治者羊叔子也仅能用其取而不知所以治是以随得而随失也唐有天下因隋之乱名义近正知所以取贞观之治魏徵房杜知所以治惜乎衆目虽举而大纲不立也是以一治一乱卒偾以亡仅能为唐而不能三代也三代而下千有余岁竟不能复其治何治如是之少而乱如是之多也盖虽有愿治之君而无知治体之臣仅为一时之治而已虽亦或有知治体之臣而复无愿治之君没没於世卒不能用一时之治亦难也嗟夫世变而既下矣可乘之机可挈之势岂遂无有哉前世则亦已矣国家奋起朔漠奄有北土一举而收燕云再举而灭夏又再举而得关中又再举而覆汴蔡荆襄蜀汉继踵而破高丽濊貃日出之国委命下吏莎车乌孙崑仑虞泉日入之地尽入鞭箠臣汉唐之所末臣蜚扬突荡席卷夷夏蹂斥宇内四十余年矣岂无意於取乎而不知所以治之者夫得寸而治之国之寸也得尺而治之国之尺也务取而不知治犹获石田也夫致治之道自治为上治人次之自治其本也治人其末也本固则末盛诗曰枝叶未有害本实先拨言本既拨则枝叶从而害矣又曰绵绵葛藟施于条枚岂弟君子求福不回言本根芘则可以求福矣葛藟犹能芘其本根况於国乎所谓本者不勤远略而反自近者始也修仁义正纲纪立法度辨人材屯戍以息兵务农以足食时使以存力轻赋以实民设学校以厉风俗敦节义以立廉耻选守令以宣恩泽完一代之规模开万世之基统即此为之不求之於外大总其纲小持其要上下井井有条不紊苏润疮痍补葺元气如此数年治体既定纲纪日张户口增益民物繁夥礼义隆懋心格其非风俗完厚上下妥安如馁而饫如醉而醒如瘠而肥本根既固德威惟畏弱国入朝强国请服矣盖不屈则无以信不翕则无以辟不静则无以动不存则无以施理势然也苟信而不屈动而不静施而不存冯锋恃鋭谓莫已若鲜有不弊者传曰兵犹火也弗戢将自焚也言兵以禁暴诛乱不可穷也又曰天下虽强好战必弱言兵凶器战危事不得己而用不可久也夫文止戈为武诗曰载戢干戈载櫜弓矢肆于时夏允王保之此武王之所以为武也国家拥百万之衆衡制夷夏莫敢谁何虽数年无君无大吠之警豪杰弭耳瞬目奔走奉戴吏民竭膏血倒仓庾空杼轴罄筐篚以供赋役可谓力胜矣少霁威蓄鋭固其本根汉唐之举也焉有用兵四十年而不已者乎遗民安得不膏鈇钺粪草莽乎有千金之璧而不琢执之以击瓦砾而不以为宝不玷而缺亦云幸矣曷若琢为琮璜藴之匵而藏之密与天球河图为奕代之宝乎盖不智不勇然後可为大智大勇不恃其力然後可以大用其力役其智者则必至於闇肆其勇者则必至於困竭其力者则必至於踣以智力胜人者人亦以智力胜之矣以义胜人者天下无敌也纲纪礼义者天下之元气也或偏或全必有在而不亡天下虽亡元气未尝亡也故能举纲纪礼义者能一天下者也不能举纲纪礼义者安于偏而苟且者也天下尝分裂矣昔秦不能举而汉举之汉所以一天下也吴不能举而晋举之晋所以一天下也陈不能举而隋举之隋所以一天下也隋不能举而唐举之唐所以一天下也南唐吴越不能举世宗艺祖能举之宋所以一天下也晋隋不足称也粗立纲纪犹能一天下矧於幅员万里巍巍堂堂莫之与京能举纲纪礼义乎其混一区宇囊括海内厝天下於泰山之安而四维之也必矣盖天下之势必一方之纲纪礼义立天命之人归之而後天下一此善於彼而後天下一地丑德齐莫能相尚欲以力胜之未之前闻也纵能胜之不能安之无以挫英雄之气服天下之心反使乘时徼幸敛羽毛而待风飈者得以窥其隙而投其间羊祜所谓既平之後方劳圣虑者也今梁秦之西东既被其泽纲纪既立矣河朔之民独非国家之赤子乎书曰无党无偏王道平平使河朔之民亦如梁秦复加之以意而致之以理不在於耀武万里之外而可以文致太平岂惟生民之幸天下可一而社稷之福也呜呼二帝三王不得见之矣舍汉唐何适也汉唐又无及矣舍今之世何适也诗曰洌彼下泉浸彼苞稂忾我寤叹念彼周京经布衣也夫复何言念之而已居得致之位操可致之势者幸留意焉

陵川集卷十八







卷十九

钦定四库全书

陵川集卷十九

元　郝经　撰

论

辨微论

异端

儒之名立而异端作儒之实亡而异端盛实既亡矣虚名之儒何益乎是以不竞于异端是以天下之人蚩蚩扰扰复以儒为异而不知异端之为异也夫道行于一丧于二天下治于一乱于二矧异端之多乎哉昔三代无儒者而天下皆儒也後世有儒者而天下无儒也三代之盛莫盛于周周之盛莫盛于礼乐自黄帝至于文武六代於是乎备有异服异言之典有反常惑衆之诛居有服章动有仪则出有权衡入有规矩沈涵仁义优游礼让咀咏德泽方此之时人人皆儒而天下无儒之名也是以成康四十余年德着刑措可谓盛矣及周之衰礼乐废缺王政下移侯度不谨孔子有天纵之圣而不位君师六代之典於是大坏吾民日趋於异孔子没诸弟子各以其说游於诸侯而儒之名始立孔子之时己有过不及之差愚鲁喭辟之不一既本掲原分干摧枝折异端於是乎作是以子夏之後流而为庄周李斯出于荀卿之门而周乱其理斯削其迹堕先王之制灭先王之道万亿之不能一存撤天下之藩篱破天下之畦町则孰不得鼓舞猖猘于其间哉是以申韩以刑名孙吴以兵仪秦以辩杨朱为我墨翟兼爱杂然锋出灿然星布至于汉氏贾谊以王佐才当孝文致理之时而犹惑于申韩史迁学名兼综先黄老而后六经何者儒之实亡而异端盛莫知所从也遂致後世夷貊肆而老佛横败人之国亡人之家倾人之天下涂吾民之耳目乱吾民之心术斵吾民之天性而不可救药也悲夫孟轲氏辨之于微而时人弗知仲舒欲罢黜百家而孝武不用韩愈氏力为之争而窜逐南海三人者非不为大儒也而不能遂灭异端措天下于三代之隆跻吾民于康衢遂吾民於仁寿者衆皆异而已独儒而欲以一己之儒一天下之异是犹致寇於室而坐甲于户也力而御之死而敌之其为胜也不亦难乎然则天下遂为异也亦有时而出也邪道与时不可必天欲生斯民也育斯民也必有大圣人者举三代之隆以胜之矣不然则其亦已矣虽有孟轲仲舒韩愈者亦无如之何矣孟轲仲舒韩愈者犹无如之何观今日之文章断今日之事业吾为无望尔也夫

礼乐

天下之事有几有时兴丧成败系焉尔事有不举而无几与时则巳矣其不举天也非人也见其几忽易而不乘遇其时苟且而不进而遂至於不举者人也非天也夫可乘之时可为之事千载一会邈乎其难哉故三代之後礼乐不兴非不兴也失其几而违其时也失其几而违其时虽有知者亦无如之何矣文中子曰使诸葛而无死礼乐其可兴乎诸葛而无死天假之年诛魏复汉则有之矣礼乐之兴丧何诸葛之足繋哉天下袭讹踵陋蹈枉兴伪五百有余年矣礼乐之兴丧留侯叔孙通孝文不任其责尚何诸葛之足责哉昔周公摄政远焉而管蔡诮迩焉而公奭疑上焉而王不知戎商始革未洽周化千载之下闻者犹危公公乃雍雍皡皡曾不芥蔕七年之间收六代之典制礼作乐须之於明堂窃尝计之管蔡公奭之祸大而公不惧礼乐之事甚迂而缓也公汲汲而为之何哉盖几不可失而时不可违也苟计一巳之私废万世之典公不知也使天下沦于非类公不仁也故公之不计一已之危而必为万世之典此周公之所以圣也留侯佐高帝诛暴秦蹶强楚平定天下灞上一言直作伊周借箸之筹便同汤武天下既平纳履而去其迈伦之节亦高矣保身之知亦明矣而汉制皆因秦敝不为之革萧何之图书皆秦人奋私智破古法吞噬天下之污迹也而遂用之使汉之礼乐不兴不能比隆三代杂而不纯者留侯误之也岂留侯言之而高帝不听邪诗书之绵邈陆贾称之使为之着书矣仁义之迂濶三老言之即为之缟素矣迁都之重娄敬陈之即日而西驾矣矧留侯腹心之臣礼乐天下之大事创业垂统子孙之所仪刑也帝有从谏如流之美岂言之而不听哉礼乐之兴适其几而会其时留侯者外无管蔡之诮内无公奭之疑上无成王之不知而乃忽易而不为苟且而不进何哉此留侯之所以能为汉世佐命之大贤而不能如周公之圣也与盖留侯才知有余而学术未备故不足独任礼乐之责误之者又有叔孙通也叔孙通上及遗周之绪仕於秦臣於汉周之完典尝见之矣秦汉之事尽知之矣当汉室创制而不举三代之懿顾乃剽掠秦余俯仰随世使礼乐曀光沈耀葬于九京冺然无闻於後帝乃谓朕今日知为皇帝之贵使帝而有知通之罪其容诛乎虽然通以腐儒之姿乘时徼利观其徇二世者可知矣当纷纷征伐之冲士未息肩强梗之将摇荡疆场谋画大臣不为之启礼乐之事通又何足独任之故留侯任其责于上通任其责于下孝文任其责於终而已矣汉承秦敝至于孝文天下属安治贾谊言宜改正朔兴礼乐而孝文乃谦让未遑遂因常蹈故亡秦之制讫为盛典後王後帝继继承承恬然处之而不以为非也或欲革之而反以为异也是以後世知者而不能行行者而无其时礼乐终于无兴矣呜呼汉初之几一失礼乐之治遂百千祀而不能复彼二臣一君不得不任其责

学

智一而不凿者故学纯而不駮一而不凿则得者精而成者大纯而不駮则守者固而行者正是以建大节处大变断大惑纷然而至而不紊儵尔而起而不动以一身而镇天下天下与之以一言而率天下天下从之此大人君子之为学所以安天下也小人之学异乎此所以乱天下也天下之安危繋夫学而已矣大人君子之为学也用智之公也公则一故其学纯外物不能间入以相扰也故能御物而不屈夫学纯故有器有器故有节有节故不为私夺所以天下恃之以安也小人非不学也用智之私也私则有欲有欲则屈于物一心也而万物屈之是以中无主而外无正天下因之以乱也学而因以乱天下曷若不学之愈乎不学则朴鲁重厚而无欲犹足以镇天下而不至于乱天下也夫人而有智而资之以学不至于大圣而必至于大奸故周公王莽皆学也而周公以之安周王莽以之簒汉周勃霍光无学也而勃能诛诸吕而立太宗光能废昌邑而立宣帝临大节而不夺故学之以乱天下不若不学之为愈也呜呼後世之学又异於此矣既不能至于大圣又不能至于大奸又恶其名而不能为之不学或徇时为骫靡之文或为人为纎巧之利或射利而为琐末之业既不能安天下而亦能乱天下孳孳矻矻学之而无用为之而无益智分而不一业驳而不纯器促而浅无以容节错而卑无以立使先圣人正大之道坠而不举民俗日伪以偷而曰吾学矣果何学也噫天下其无学者耶则执笔缀辞者多矣峩大冠襜大裾尧都而舜俞者多矣其有学者耶未闻有以正大之学安天下者也故道之不行天下之不治非时君衆人之罪余学者之罪也

学

天下之无全才也学使之然也古之学者一而要今之学者杂而伪一而要也故能为巳而其才所以全也杂而伪也故不能为巳而其才所以不全也嗟夫学而不能为已不能全其才尚何学之贵也哉盖人之为学所以致吾之知也一则其智不分而见者博也要则用力不匮而蓄者厚也杂则其智分而见者寡也伪则用力劳而蓄者鲜也见者博而蓄者厚此才之所以全也见者寡而蓄者鲜此才之所以不全也今夫日一而已故能光临天下照耀万物物不能欺星非不衆也的焉而自照之不暇矧能及於他乎哉何者日一而星杂也虽然後世之不能古也抑亦有由焉古之为学也道一而已矣後之为学也异端之多也故古之为学也易今之为学也难古之为学也幼而洒扫应对长而性与天道比年三十而必有立焉如此而已後世之为学也何多乎哉有科举之学有文章之学有典故之学有经史之学有星数卜筮之学有地理之学其至者有性理之学有象数之学其诞者则有老庄之学浮屠之学申韩孙吴之学至於百家衆流又有不可胜数者其书万亿卷有终身不能徧观者是以各以其所习者鸣或以徼名或以射利或以欺世误天下或以干仕禄或以全身自乐是以智不能一而才不能全扰扰纷纷日趋于乱而卒不能及古也悲夫昔仲舒尝言之武帝欲罢黜百家表章六经使道术归于一而武帝不能用也以汉之懿仲舒之纯贤武帝之雄材大略而犹不能一道术使天下遂无全才学者无所归不入於彼而必入於此後世其亦巳矣

学

学者学夫舜而已矣学焉而不至达不失为伊吕穷不失为顔孟所谓刻鹄不成犹类鹜也下此而何学焉噫後世功利之说行学顔孟者鲜矣矧於舜乎其以舜为无功利欤任禹而水土平任稷而烝民粒任契而五品逊去四凶而天下安则有大功大利及於万世者矣其以舜大而难学欤舜人也我亦人也舜性也我亦性也舜心也我亦心也苟笃力行而有所至则亦不难矣其以舜非豪杰欤匹夫而为天子则亦豪杰矣何遽而不为哉夫舜之为舜而所以如是非直有赫赫大过人而人不可跂及者亦修其本然之德积而化之也何难之有顾第弗学耳彼世之人见小利而忘大利见小功而忘大功迩者迂之而鹜于远细者忽之而谋于着悖仁义中正而直以取富贵闻尧舜之事莫不羣聚笑之而以为愚且诞自谓翘楚豪迈过之也及计之於终其所成与其所至乃不能曦伊吕顔孟之末光矧於舜乎故曰後世如有作者虞舜不可及已呜呼功利之误世也深矣自其说一行而三代之学遂废圣人亦从而不作以及于今泯泯也盖天下之人有血气之性故有利欲之心有利欲之心故有功名之志有利欲之心必争夺以充其心有功名之志必争夺以充其志莫有自反而以本然之分制之者此乱之所由生也是以秦汉而下诈醉战酣洒人之血以为池积人之骸以为垒磨牙而争之力相轧而计相胜以千万人之命易尺寸之功以千万人之生易毫末之利籍籍纷纷鱼腐肉胾竭天下倒四海不足以充利欲之心塞功名之志也又恶知天下之有舜哉

经史

古无经史之分孔子定六经而经之名始立未始有史之分也六经自有史耳故易即史之理也书史之辞也诗史之政也春秋史之断也礼乐经纬於其间矣何有於异哉至马迁父子为史记而经史始分矣其後遂有经学有史学学者始二矣经者万世常行之典非圣人莫能作史即记人君言动之一书耳经恶可并虽然经史而既分矣圣人不作不可复合也第以昔之经而律今之史可也以今之史而正于经可也若乃治经而不治史则知理而不知迹治史而不治经则知迹而不知理苟能一之则无害于分也故学经者不溺于训诂不流于穿凿不惑于议论不泥于高远而知圣人之常道则善学者也训诂之学始于汉而备于唐议论之学始于唐而备于宋然亦不能无少过焉而训诂者或至于穿凿议论者或至于高远学者不可不辨也学史者不昧于邪正不谬于是非不失于予夺不眩于忠佞而知所以废兴之由不为矫诈欺不为权利诱不为私嗜蔽不以记问谈说为心则善学者也古无史之完书三变而讫于今左氏始以传春秋错诸国而合之马迁作史记离历代而分之温公作通监复错历代而合之三变而史之法尽矣古不释经亦三变而讫于今训诂于汉疏释于唐议论于宋三变而经之法尽矣後世无以加也但学之而不遗辨之而不误要约而不繁得其指归而不异而终之以力行而已矣呜呼後世学经者复务于进取科名徇时之所尚破碎分裂经之法复变矣学史者务于博记注滋谈辩钓声誉以爱憎好尚为意混淆芜伪而史之法复变矣其将变而无穷耶其亦变而止於是耶其由变而经史之道遂亡也邪九师兴而易道微三传作而春秋散昔人之议犹若是矧於今之变乎变而不巳其亦必亡矣

厉志

与时而奋者衆人也无时而奋者豪杰也士结发立志挺身天地间禀天地之正性属天地之正气备五行之秀孕万物之灵岂偶然也哉彼一草木一花实一鸟兽鱼鼈得五行二气之一偏而已犹且无无用者或以藉或以构或以茹以饵而皆有用矧於人乎故天下无无用之物亦无无用之人人之于世治亦有用乱亦有用天生斯人岂欲其治而安于享利乱而安于避祸治亦无用乱亦无用徒乐其生全其身而已乎必有用也巳必有用故亦必有为必有为故天下无不可为之世亦无不可为之时虽然嗜常而厌变安逸而恶劳徇苟且而偷生者衆人之性也与时而进退逐世而俯仰者衆人之情也知己之有用与己之有为者百千人一焉而已矣知己之有用与已之有为而必于用必于为者又万亿人一焉而已矣至治之不兴天下之恒于乱也此故之以夫故士之聪明睿智而达乎此者必以天自处以生民为己任而不偷也是以禹稷当平世三过其门而不入伊尹五就汤五就桀一夫不获若挞于市文王不遑康宁自朝至于日中昃不遑暇食周公仰而思之夜以继日幸而得之坐以待旦孔子去鲁奔卫不用于齐谮于楚畏于匡逼于宋饿于陈蔡之郊而穷于天下孟子不果於梁不遇于鲁臣於齐谆谆於滕薛是数圣贤者岂不知安逸之为乐哉知己之有用与己之有为俛焉日以孳孳而不敢自弃而私焉耳或遇或不遇或窒或亨有所成无所成系之天而已矣顔子所以安於陋巷而不动者有仲尼任天下之责而无与于己也呜呼季世孰知有此哉公道不立而人人自私也山林之士往而不返槁其形灰其心以絶兹人自同于麋鹿安视天民之毙而莫之恤也市朝之士溺而不回狃于利徇于欲既得而患失自同于孤鬼安视天民之毙而莫之顾也文章之士华而不实工丽缛衒辞令以沽名而贾利自同于絺绣安视天民之毙而莫之济也由是而言道不丧天下不乱可得乎孟子曰待文王而後兴者凡民也若夫豪杰之士虽无文王犹兴今而天下既若此矣文王其有乎尔亦无有乎尔诵书学道之士将安坐而待之乎将亦有为乎必有其时而後有为乎

时务

尧舜邈矣而不可继也三代旷矣而不可及也二汉寂矣而不可见也堂堂中夏幅员万里吾民将安所之乎尧舜三代二汉之世亦吾民也今而天下亦吾民也吾民不变则道亦不变道既不变则天下亦不变何遽而不可继不可及而不可见也哉抑亦无由焉尔乎亦有由焉尔乎生民之制至于尧舜古有不平有不备及此而平矣备矣有不至而有不尽及此而至矣尽矣此二圣者生民之极也故孔子曰尧舜垂衣裳而天下治盖取诸乾坤谓生民以来至于尧舜始并乾坤而为三也三代之君即尧舜之成功而行之以义不激扰不矫造生民乐生千有余岁以及于秦秦不蹈道堕功而悖义尧舜三代之制始大坏使秦多历年所肆其凶毒吾民不殱于斧钺则愚瞽无知昧其天性无异于草木鸟兽而人之类灭矣天矜吾民二世而毙有汉氏兴追踪前世结絶理断补漏塞罅虽王道未纯而有三代之遗风文中子曰二帝三王不得而见舍两汉将安之乎四百年天下无二志终之以礼乐三王之举也故尧舜而下三代而已矣三代而下二汉而已矣後世不可及也二汉之亡天地无正气天下无全才及于晋氏狙诈取而无君臣谗间行而无父子贼妒骋而夫妇废骨肉逆而兄弟絶致夷狄兵争而汉之遗泽尽矣中国遂亡也故礼乐灭于秦而中国亡于晋已矣乎吾民遂不沾三代二汉之泽矣乎虽然天无必与惟善是与民无必从惟德之从中国而既亡矣岂必中国之人而後善治哉圣人有云夷而进于中国则中国之苟有善者与之可也从之可也何有于中国于夷故苻秦三十年而天下称治元魏数世而四海几平晋能取吴而不能遂守隋能混一而不能再世以是知天之所与不在于地而在于人不在于人而在于道不在于道而在于必行力为之而已矣呜呼後世有三代二汉之地有三代二汉之民而不能为元魏苻秦之治者悲夫

传国玺论

上世帝王所以立政传信考文议礼则有端玉服章符节左契各为一代之法制别等衰辨上下列贵贱定尊卑以为名器而不以为传故唐虞夏殷周之制代各不同其受命也莫不革故而易新其先代之宝世所共珍而不忍毁之者如大玉夷玉天球河图璋判白弓绣质龟青纯等或以为藏或以为分以为宝器而亦不以为传故或在王朝或在侯国宗沈社偾则转而之他尔而其所以为传而守之而莫或敢以置者在夫道而己矣初自道传而极极传而天天传而地地传而人与万物圣主受命为天地人物立主乃复以道为统而以为传故尧传之舜舜传之禹禹传之汤汤传之文武本于天命根于皇极原于心性仁义谨于存养畏敬明于夫妇父子君臣上下察于纲纪礼乐文物政事是以为二帝三王而道高万世生民之治古今莫及未闻有後世帝王所谓传国玺者也及秦始皇并天下奋私智尽灭上世帝王之制自谓德高三皇功过五帝乃兼皇帝之号而为皇帝玺绶以灭赵所得楚和氏璧制诏丞相斯篆其文刻为传国其文谓受天之命既寿永昌於是除諡法谓已为始皇帝其余以世为号传之万世乃二世而亡子婴降而汉得之汉之佐命如有意於三代陋秦而从周以为是物既亡楚又亡赵复亡秦乃灭国所得与斩白虵劒并藏之武库传示无穷如夏后氏之璜封父之繁弱并为一代宝器取蓝田浑璞刻为大汉受命之玺以示维新可也乃自比秦之子孙遂以为传国玺如是重为神器偷国之盗莫不睥睨揶揄欲以为己有绾于周勃问于霍光而夺于王莽挈于王宪专于更始上于盆子复归于光武至使肘後之石误张丰于死东汉之亡刼于董卓获于孙坚拘于袁术卒入曹丕之手魏传之晋怀愍之难入于刘石复归于金陵天下之人遂以为帝王之统不在于道而在于玺以玺之得失为天命之絶续或以之纪年或假之建号区区数寸之玉而为万世乱阶矣厥後晋传之宋宋传之齐梁陈陈传之隋隋传之唐而五季更相争夺以得者为正统遂入于宋靖康之乱为金所有由汉以来始有传国玺十余代千有余年竟不能复二帝三王之治所谓天命心性仁义礼乐纲纪法度治世之具而皆不传始则杂乎王霸终则尽为苟且其簒弑夺攘蹂躏血肉汚秽皇极者不可胜言呜呼传者而弗传也弗传者而传其治乱相反也宜哉彼尝有是而亡其国矣吾今得之其诚为吉祥也哉昔汤伐桀于三朡俘厥宝玉谊伯仲伯以为非而作典宝言帝王自有常宝不可以亡国之物为宝也当新莽夺玺之日元后骂曰若自以为金匮符命为新皇帝当自更作玺何用此亡国不祥玺为虽一时忿激之言最为得理者也孰谓後世帝王无是二臣一妇人之言哉不明尧舜禹汤文武之道竟宝吕政亡国之器袭讹踵陋莫以为非可为叹惋也且其制名以为传国谓以国传之人与子孙也如尧传之舜舜传之禹可以谓之传矣武王传之成王成王传之康王可以谓之传矣凡不以礼授受者皆不可谓之传征伐而得则谓之取簒弑而得则谓之夺攘窃而得则谓之盗仍谓其玺为传国何哉或曰然则无玺可乎曰信以传信既以为典矣可遂废而不用乎一代受命自可为一代之玺更其文为一代之文国亡则藏之秦不传汉汉不传魏可也光武传之明帝明帝传之章帝至于建安禅代之际更为魏玺可也独以秦玺为历代传国之玺不可也近世金亡而获秦玺以为亡国不祥之物委而置之不以为宝一帝一王各为之宝不以为传虽曰变古乃所以复古也故着论以推本云

陵川集卷十九







卷二十

<集部,别集类,金至元,陵川集>

钦定四库全书

陵川集卷二十

元　郝经　撰

杂着

内游

昔人谓汉太史迁之文所以奇所以深所以雄雅健絶超丽疏越者非区区於文字之间而已也迁生龙门耕牧河山之阳南浮江淮上会稽探禹穴窥九嶷浮于沅湘北涉汶泗讲业齐鲁之都过梁楚西使巴蜀略邛笮昆明还于河洛能尽天下之大观以助其气然後吐而为辞笔而为书故尔欲学迁之文先学其游可也余谓不然果如是则迁之为迁亦下矣勤於足迹之余会於观览之末激其志而益其气仅发於文辞而不能成事业则其游也外而所得者小也其游也外故其得也小其得也小故其失也大是以史记一书甚多疏略或有抵牾论大道则先黄老而後六经序游侠则退处士而进奸雄述货殖则崇轨利而羞贱贫其於书法也则记繁而志寡项籍一夫也而述本纪与尧舜并陈涉役徒也作世家与孔子同其失岂浅浅哉故欲学迁之游而求助於外者曷亦内游乎身不离於衽席之上而游於六合之外生乎千古之下而游於千古之上岂区区於足迹之余观览之末者所能也持心御气明正精一游於内而不滞於内应於外而不逐於外常止而行常动而静常诚而不妄常和而不悖如止水衆止不能易如明镜衆形不能逃如平衡之权轻重在我无偏无倚无污无滞无挠无荡每寓於物而游焉於经也则河图洛书剸划太古掣天地之几发天地之藴尽天地之变见鬼神之迹太极出形面目於世万化万象张皇其中而弥茫洞豁崎岖充溢因吾之心见天地鬼神之心因吾之游见天地鬼神之游周诰商盘禹谟舜典谆忠致贯日月开金石都俞吁咈咢咢灏灏唐虞三代之治懓然而见风雅变正讽赞刺美洋洋乎中声鼓动至化元经笔削蹂邪直正齐桓晋文霸心方侈而束之以道缚之以义乱臣贼子禁其欲而不敢肆藩垣屏翰旣周流而历览之乃升正大之堂入高明之域尧舜禹汤文武周孔拱宓牺而坐臯夔伊吕亚风牧而侍孟轲氏辨乎其间而顔曾导焉荀扬奉焉熙熙乎育物之仁翕翕乎制物之义位尊卑辨上下治神人之礼和而不流之乐别嫌疑明是非照燿昭晰之智闲而存之之敬实而守之之信化而极之之圣死生之说神应之妙大发其阃而诡言詖行放辟斥除圣路廓清而天宇泰定至矣哉君君臣臣父父子子夫夫妇妇兄兄弟弟何盛尔也而後易志赜精而游乎史废兴之迹邪正之由大君大臣之所以盛小惠小道之所以蔽礼乐之所以兴政刑之所以紊国势之所以张国本之所以强奸佞骜孽之所以逞祸乱崩析之所以致纪纲之所以明风俗之所以坏教化之所以行见其记注繁而正义鲜也思得仲尼者而笔削之见其典故废而法制剥也思得周公者而振起之既游矣既得矣而後洗心齐戒退藏於密视当其可者时时而出之可以动则动可以止则止可以久则久可以速则速藴而为德行行而为事业固不以文辞而已也如是则吾之卓尔之道浩然之气嶡乎与天地一固不待於山川之助也彼嶞山乔岳高则高矣於吾道何有长江大河盛则盛矣於吾气何有故曰欲游乎外者必游乎内噫以史迁之才果未游於内邪盖亦称之者过矣

叙书

中统元年使宋宋人馆留仪真三节人马德璘孔晋初不知书资颖异可教积六七年皆能通书传作字便有楷法及被刼杀至新馆惟二子事余甚谨乃论定学书笔法次第使知正笔之所自古之大匠遗迹在而不亡者古文黄帝命苍颉制字模写万象又号科斗书三代秦汉以来锺鼎款识皆是也欲知其所以然则有许愼说文耳篆周宣王时史籕变古文科斗为大篆今存者秪有石鼔文数十字至秦李斯删大篆为小篆今之篆书是也李斯则有泰山及峄山碑汉碑中或有之皆可学也唐以来李阳氷尤精絶今存者庶乎泉铭及新驿记耳金党怀英阳氷之後号称独步世多有之法度尤备所当学也隶秦程邈变古文大小篆渐生楷法以其佐隶谓之隶书犹有古篆法八分故又谓之八分书凡诸汉碑皆是也如蔡邕石经梁鹄锺繇孔子庙受禅碑诸石刻唐以来蔡有邻金党怀英皆当学也凡学书须学篆隶识其笔意然後为楷则字画自高古不凡矣楷东汉王次仲复变隶八分为楷书言皆书之楷则也以其法度谨严精尽故又谓之真书其小者谓之小楷魏晋以来凡为书皆先小楷故为书法之本能小楷则能真行草擘窠大字扁牓皆自是扩而充之耳魏锺繇贺平襄樊表等晋王羲之黄庭经乐毅论东方朔画赞王献之洛神赋智永禅师千文欧阳询温彦博姚思亷墓志九成宫铭化度寺碑虞世南孔子庙碑张旭郎官石记顔真卿杜济墓志皆规矩大匠技极而意无穷者褚遂良薛稷徐浩柳公权李邕皆唐代名家凡墨蹟硬黄临二王书及诸石刻皆当以为程式其次杨凝式千文苏轼乌丝阑孝经黄庭坚南康郡太君状米芾金刚经虽少变楷亦各出奇也其擘窠大字王羲之瘗鹤铭顔真卿中兴颂离堆记东方朔画赞糺宗碑宋文贞公碑塔铭井桩碑蔡襄昼锦堂记苏轼潜珍阁铭黄庭坚杨震传赵秉文御史箴皆备极法度穷尽笔力扁牓大字至丈余者金王无竞燕都诸宫殿寺庙及汴都诸宫殿门牓古今第一所当学也行魏晋以来又变楷法自圆熟而趋简易楷如立行如行故谓之行得真谓之真行带草谓之行草晋以来诸公书帖王羲之兰亭叙智永禅师千文顔真卿座位帖送刘太冲叙杨凝式千文苏黄诸书帖皆是也草汉魏以来尽变真行张芝二王造微入妙号称草书晋宋六朝诸书帖唐以来张旭僧怀素杨凝式宋以来蔡襄苏轼黄庭坚米芾金源氏赵渢赵秉文皆称草圣今见诸石刻者潭帖绦帖阁帖汝帖百一帖皆当学也以草为楷则又谓之章草或谓汉章帝制因以为名或谓汉之章奏用此魏晋以来诸书多有之独索靖月仪帖为妙絶今有唐贞观间硬黄临本可学也故古文则简婉存其太朴如面目太极初解绳约之结者篆隶则遏截劲利停稳妥帖中有飞动势而意态不穷要之高古遒深而已小楷则精致萧散秀逸而存风骨倾欹而见正大出奇示变於规矩凖绳之中太严则伤意太放则伤法工而不巧拙而不恶重而不滞轻而不浮笔死则痴笔缓则弱笔疾则浅笔侧则偏心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法凡行草之理皆在其中而其锋不可犯又在夫熟之而已功夫到则自造微入妙穷神知化矣擘窠大字庄重雄崛峻拔秀丽沉着痛快极尽小楷之法而崇深停稳耳行则行云流水而遂变楷之草草则纵意所如变态百出纡余钩鎻腾掷翻翥而万象生焉心手相忘从容中道长江之波也太虚之云也轮扁之手也运斤之风也九方臯之马也点缀批抹莫非自然而不知所以然然後超凡入圣要之自楷与行又加熟焉则自至是矣非模写鬬飣之所能也盖楷则孟子七篇草则庄周十万言耳楷则子美之诗草则太白之诗也然既知法又贵知变也非变法而自为法则不能名家在人足迹之下矣锺王变篆隶者也顔变锺王用篆也苏变顔柳用隶也故古今书学不能踰是四家锺王则笔意俱尽顔则意尽笔不尽苏则笔尽意不尽大抵皆藏锋隐骨含蓄态度谓之屋漏雨锥画沙皆此意也故古文则学先秦篆则学李斯隶则学锺繇楷则锺王顔苏行与草则张芝索靖二王张旭耳是皆先君子指授生平临写以为师则者汝辈以吾言求之循序而进不躐等妄为庶几终能有成熟而自得虽亦名家可也然读书多造道深老练世故遗落尘累降去凡俗翛然物外下笔自高人一等矣此又以道进技书法之原也其惟勉旃

学难

学之无难也尚矣人而有智而俾之学国家之所以作成之者厚师友之所以训诲之者笃第成之有小大觉之有先後耳夫何难哉故辟痈于京师庠序于国校于乡而塾于家立公议于士夫振纲纪于君相廪禄给而亷耻厉束缚而涵育之鼔舞而激之作其气而振其弊网罗剔抉匡直辅翼使卑高巨细各遂其所成各尽其所用则何学而不遂何材而不全哉是以朝称多士而野无遗贤矣政治隆平而风俗纯粹学之无难也审矣而谓之难何哉学之无难也前代之无难也学之难也今日之难也非唯其难也而又无学也曷难乎辟痈亡而乡校毁矣公议废而纲纪坠矣廪禄絶而亷耻缺矣所余者天理人心之固有也而又诞幻以拂其性偏駮以惑其心势利以胁其志嗜欲以汨其情学王道而霸术入矣守正理而异端夺矣务实德而伪妄骋矣一身之微或诱于其前或驱于其後不入于彼而必陷于此虽有特立独行不倚之士不待文王而兴捐饥馁战寒暑不由师傅不顾流俗不狥虚文卓乎其不挠确乎其不拔轻势利断嗜慾斥诞幻而横骛弃偏駮而高蹈欲存其所余而保其固有者犹戛戛乎其难也而又指讦以为异谤讟以为非排之固而挤之力巧为之机而毒为之中莫有一煦湿濡沬为接绠引手者下石而溺灰者皆是也又孰为之作成孰为之训诲哉必使其颠踣溃乱箝其口而不言桎其足而不动如是而後已则所存者几何其亦必亡矣故为之难也一有学者而琢丧之如是故谓之无学也呜呼牛山之木尝美矣而令濯濯也是岂山之性哉诗曰瞻彼阪田有菀其特天之扤我如不我克学者之谓矣作学难

瑞麦颂

岁壬辰王师济河河南亡衅孽余猘狡狡蝟兴兵锋遗黎?刘殆尽而又壤地聨宋师出其间突蹂汴洛披轹亳宋至于徐扬驰亘上下千有余里奸宄抵隙啸跨两境依险首鼠血人于牙二十余年矣今上即位宵旰求瘼诏太弟都督诸军谓将有事于宋必先事于河南河南既治本根既固藩墙不穴资粮铠马扉屦足而汉淮可图也於是诏分陕东河南诸道有金故地置经略司于汴命万户史公行台赵公及中贵莅焉公等既至乃议事典约法制鉏桀骜去蟊贼抚单弱出滞淹布屯戍均赋输抉索利本搯揠弊萌进用老诚设施比次井井以进朞年报政帑有余资庾有余粟四鄙不警民狎于野风雨时顺岁乃大穰甲寅夏五月甸人进麦八穗一茎驰驿上闻洞洞属属欢声四布夫黄龙白麟赤芝朱草鸟兽草木之异无异於时者犹以为休徵岂若食民之天有如是之盛乎桑无附枝麦有两岐犹?美於汉炳耀千古矧如是之多乎哉经越在草莽不能瞻望清光拜首称庆歌颂布衣职也乃作瑞麦颂以为四野讴歌之倡其辞曰

河流汤汤金源故墟朔龙乾飞千麾万旟蹈厉靡前饮河长驱河流不洋曾不马濡汴覆蔡倾遂伐荆吴千里抢攘鞠为蓁芜白骨撑拄枯血模糊宛宛赤子锋镝之余裹创匿影巢狸窟狐殆二十年偾而不苏皇帝践阼丙丙当宁同仁一视廓清天步乃眷曰咨咨汝南方神州王畿可为寇塲乃命太弟俾长戎行曰史曰赵建尔旗常尔为朕行药彼夷伤分陕建台固吾圉疆汝修汝戈汝峙汝粻乃拜稽首天子之休不克负任天子之羞帝曰汝嘉汝违朕忧玉节煌煌奉命南下有泽其车有濯其马鉏夷棘荆枝柱坏厦颠强踬嚚崩麕解瓦山通薮开渐出单寡髫童耉叟伛偻罢亚失喜惊呀悲集泪写载申王度载宣王化民具萃止麌麌茂舍乃斧其桑乃树其檟乃聚乃育乃室乃嫁务啬劝分垦荒辟野惟是帖妥莫敢侈哆惟是信义莫敢狙诈清以益燕简以益暇缓带轻裘投壶歌雅元气油油眷我中夏我庾既亿我仓既盈云霓濡来呻吟不声山河改色乾坤夷清德威惟畏德明惟明皇泽灏灏汪洋蒙溟惠风不鸣震雷不惊雨阳燠寒弗凌弗乘人和天和年谷屡登灵浸邃达瑞麦乃生岐岐嶷嶷八穗一茎甸人进只幕府嘉只何以致兹臣当归美乃藉乃袭献诸天子以益鸿休以晔信史经也作颂以告休功匪惟颂功惟以劝终

文弊解

事虚文而弃实用弊亦久矣自为巳之学不明天下之人狃於习而啗於利是以背而驰之力衒而为之噪援笔为辞缀辞为书藉藉纷纷不过夫记诵辞章之末卒无用於世而谓之文人果何文耶俾佛老二氏蠧於其间文武之道坠于地而天下沦于非类也宜矣其不幸而不观於大庭氏之先而不见夫文之质也不幸而不游於孔氏之门而不见夫文之用也不幸而不穷夫六经之理而不见夫文之实也仰而观俯而察天地之间衆形之刻镂衆色之光绚衆声之咿喔衆变之错蹂烂乎其文而若此也不知孰为之而孰缀之乃规规以为工切切以为巧斐斐以为丽角胜而相尚为文而无用何哉三代之先圣君贤臣唯实是务至於诰誓勅戒之辞赓和之歌皆核於实而晔於华和顺积中而英华发外故史臣赞曰聪明文思孔子称之曰焕乎其有文章自其发见者而言不以文为本也天人之道以实为用有实则有文未有文而无其实者也易之文实理也书之文实辞也诗之文实情也春秋之文实政也礼文实法而乐文实音也故六经无虚文三代无文人夫惟无文人故所以为三代无虚文所以为六经後世莫能及也余尝熟读语孟二书意味无穷感化不巳师弟对问之间而文若是岂有意於文而後言邪圣贤之膏腴道德之精华发而自然耳故所以为孔子所以为孟轲後世亦莫能及也孔氏之门游夏以文学称未闻其执笔命题而作文也则所谓文学者亦异矣後世文士工於文而拙於实衒於辞章而忘於道义故班马不免於刑范晔陆机谢灵运不免於诛陈叔宝杨广不免於覆宗社而柳柳州不免於小人文何益耶苟有其实矣何患无文三代则亦已矣至於後世汉高帝奋起亡秦王有天下功并汤武未尝为文也如大风之歌声震海岳而光犯日月诸葛孔明仗义兴汉委身事蜀道合伊吕而他文未见也如出师之表与商周命训相上下则有实者有文也必矣方今道丧时弊正气湮塞生民坠溺志士振起之秋也可拘於虚文溺於浅浅哉宜嘬六经之实尽躬行之道精百代之典革虚文之弊断作为之工存心养性磨厉以须天下之清其行也其达也必不与草木并朽而无闻矣

龙首辨

保之野有耕夫抱数节之骨以为龙首者骇於郊鄙邮传於道路噪於里巷声於州庭千里之民释耒耜休蚕织辍业吐哺翘翘焉而观者四合也耕夫遂益以为异神而珍之复为之袭而固为之秘虽家人莫得而见或者以百金易之拒而不酬也一日有司惧其惑衆召致而廷辨之乃鸷食之獐余跨之隆者以为角髋【音寛】之凹者以为目胁下之缺夹脊而修曲者以为颈穴而涸圜而寛者以为顶审为伪乃命揭之通逵以定民志而耕夫犹恸哭于下额地呼曰世无识龙者噫其真无识龙者邪其真非龙也邪圣人不作豢龙氏殁龙之不常于世久矣何据而知之不介鬛不爪不角数节之骨而以为龙而执之以惑世至于恸哭而不悟何哉盖世之人非聪明睿智卓而不囘之器苟徇于伪而胶於私则真知正识荡然一废也故燕哙欲以逊子之汉哀欲以与董贤德宗以卢杞为忠明皇以禄山为孝衆皆恶之而独好之衆皆以为非而独以为是人之於人犹若是矧於希世不常之龙乎龙之不常断首而见亦不足以为异矧伪妄之枯骨乎嗟夫赵高指鹿为马以乱秦耕夫以獐为龙欲何所为乎

二履辨

岁丙辰王府以城开平之故遍告山川至于济渎渎出二履以荅之陵川郝经为之辨曰济渎之渊应尚矣其秘物幽其纳物悉其出物异瑰诡昭着在人耳目者甚衆虽巨细不伦而皆与诚合或奨大或戒谕莫不有义焉盖其神灵槖龠乎其间正真而一干天地之藏为神薮理窟为化枢为变通之源无有远近幽深遂知来物今二履之见岂无义乎夫履所以行也二帝三王之道在夫行而已矣天下之大万民之衆行王道立王政始而终之而後可始於为而後可以无为故去四凶平水土而後垂衣裳伐暴乱救焚溺而後包干戈岂有不行不为而天下自治者乎夫行莫如礼礼所以履也故仲尼於天泽之象而深明之上天下泽上下定位所以为礼天行健而履之以柔行而惠泽建于下下悦而应乎乾乃为履故刚中正者礼之理也辨上下者礼之分也和而正者礼之用也履虎尾而不咥人者有礼则危可以安也故别嫌疑辨犹豫明是非正刚纪立法制厚人伦美教化定民志屹尔而立而不易道尔而行而必至炳炳为一王法厝天下於泰山之安而四维之者舍是将安之乎故礼者国之干也有国君人者必行行力为而已矣是以高皇帝食未下噎而命叔孙制礼仪章苍定章程陆贾着新书韩信申军法史臣以为规模宏远光武投戈讲艺息马论道而绍开中兴太宗亲平祸乱用魏徵房杜化民以礼而文致太平是皆知所光务虽立国未久而必於行以创业垂统而使子孙仪刑故汉祚四百而唐亦几三百年基图巩固有以结民之心其祖宗所贻之者厚也国家光有天下以土则广以兵则强以民则衆以力则大以开国则久以世传则远服声教之所不被臣汉唐之所未臣惜乎纲纪未尽立法制未尽定教化未尽行也今是履之出其亦勉其行欤夫行者天德也王者体天治人则自强不息不息则久久则悠远悠远则博厚博厚则高明博厚配地高明配天悠久无疆夫是之谓皇极呜呼国家强阜天子神圣诸王贤明天与之人与之天下莫不与也则皇极之道将建于世不然何告之明而示之揭也诗曰如匪行迈谋是用不得於道又曰高山仰止景行行止行之而不至焉者有矣未见不行而至者也行欤否欤坐视天民而莫之恤欤

瘗鹤铭辨

右焦山瘗鹤铭磨崖元本如此大小凡五段共一百十三字自左方书起而斜正不相属云瘗鹤铭正书中大字古今推为第一盖自正书中出奇古意中有韵胜脱去规格超出畦町而沉着峻丽雄拔庄重有陵厉八极之气虽残阙断蚀而笔意具在如乾坤破碎元气自存云雾斑駮日月无与争光者所谓一洗万古凡马空超凡入圣笔也其凖绳意匠後世唯顔鲁公书中兴颂宋文贞公碑为近之张嘉贞北岳碑虽极形似特掇拾土苴耳尝观东坡书惠州潜珍阁铭得其气山谷大字杨震传得其骨杨凝式米元章推其变而得其奇者也则是书也书家之命脉笔势之宗题也山谷谓瘗鹤铭乃大字之祖为不诬矣论者往往必其名氏苟其书工虽无名氏庸何伤如其不工虽有名氏江中断石耳山谷先生识虑诣极与为右军书谓其盛处不可名貌反覆题评称道不巳而沧浪翁诗直以对黄庭经盖必有所据依且润州图经以为羲之书庐山陈氏本又有逸少书字则真是之归为逸少书无疑近因装背拈缀帖嵌顾盻囘复意见笔外每相领会甚多兰亭笔法以书法论人则其人可知矣而东观余论西清诗话断以为陶弘景书虽曲为左契而书家未尝题品夫书出一手如印印泥虽妍丑不同各如其面而一受成形必不可掩相去万里相後百年落纸入手知为某人况羲之弘景皆一代伟人其书迹存者固不待辨骊黄分牝牡自可得天机於灭没之间羲之书甚多皆可考据而弘景书殆未见也若以此铭为弘景书必得弘景他书会其笔意必如此铭然後可信巳东观余论又谓逸少以晋惠帝大安二年癸亥岁生年五十九穆帝升平五年辛酉岁卒成帝咸和九年甲午岁方年三十二永和七年辛亥岁年四十八始去会稽闲居不应年三十二已自称贞逸以为必非右军书是大不然其铭之年月作文之年月也非书之年月也鹤瘗文成之岁则甲午岁也书之之岁焉知非永和之末升平之初乎不徵于书法而徵于岁年殆刻舟求劔之说也矧于铭中书华阳贞逸撰不书其并书也其次即书上皇山樵则书之人也故陈氏本於上皇山樵下又有人逸少书四字虽弘景尝号华阳隐居岂可妄为附会纵使隐居之号与铭中同则撰文之人也非书之之人也铭中又有仙家仙侣等语则瘗鹤作文者必道家者流而书之者右军也不知勒石之岁复在何年则瘗鹤作文书字必不能皆出一人之手共为一时之事又岂可以晋永和而为梁天监必皆出弘景之手乎不徵於铭而徵于号殆亦参母投杼之感也夫善书者而後能知书作文者而後能论文彼论者敢为断然不移岂皆知隐居右军者邪必有子房而後知汉高帝必有徐庶而後知诸葛孔明必有刘弘而後知陶士行山谷先生道高一世名冠当时而书法之善自成一家亦隐居逸少流也其於此铭与为右军书而不及隐居则不易之论也听盘为日姑宜置之中统元年持节使宋馆留仪真伴使潘居之以焦山磨崖瘗鹤铭见贻而昏剥湮渍漫不可别既而提举路铃王顺送焦山寺僧所寄一本及辨证一卷即此本也方之他本最为完具向在河朔时所见数本皆摹榻失真近岁邓州石刻传布虽多而枯硬剸截絶无韵胜及见此本气韵具足矫矫飞动乃知书家亦自有真耳故既论其书法又辨其名氏又赋诗以答诸伴使云

文

手植桧复萌文

丁未春鲁客过余言阙里祖庭手植桧复萌为之言曰木之植也树艺者之事也圣人曷为为之植生民植道德植教化圣人之事也木也曷为为之昔生民尝厄道德尝废而教化不施矣穷奇饕餮肆乎上夔龙熊虎郁乎下原圯而堙隰窒而垫兽横而奔天也有圣人曰舜禹者起而植之疏郁为通散氛为清剔险为易汔鱼为氓栋处而谷食教行而化靡未闻其植木也厥後道漓德凉骜暴蠭作曰桀曰纣网薮为恶炙民为炉沉民为渊飈煽而石挤焉有圣人曰汤武者起而植之苏其昏蹙药其创夷丘崇其德川涌其泽未闻其植木也昔人谓孔子之圣远於尧舜今而周道絶生民厄而弗之植桧散木也而手植之庭何若是恢恢者置而屑屑为也岂不知閲礼之树见拔於宋而手植之桧能存於鲁耶盖圣人之意有所在也明王不兴巳不用而道不行也不得如舜禹汤武之亲植之也天纵之圣亦不可泯泯而自弃也故虽不能植之于时庶植之于後不能植之一世庶植之万世是以制大训奠辞命示谆敷悃赤则植之书矣明风俗正雅乐述王政表废兴则植之诗矣发天机结圣统阐幽赜究通变则植之易矣明王道立王政治乱臣讨贼子则植之春秋矣位尊卑辨上下节天地治神人则植之礼矣宣湮郁谐政治赞隂阳协教化则植之乐矣植之之道已具而植之之意未见也乃桧于名而植于实以道德为元气以仁义为株跋以尧舜禹汤为植干以文武周召为枝叶以行业崇藴之以恩泽濡漑之其树本也坚确乎其不可拔其禀质也固郁乎其不可摭其樛布也芘?天下其材构也栋宇六合荟蔚葱郁而森参膏晔则其植也卓矣有大於舜禹汤武之亲植之者也虽然圣不代兴道亦屡丧孔子没正道微异端作有墨晏庄杨蠧食者矣有申韩苏张剽议者矣孟轲氏辨而植之灌以仁义扶以神圣煦枯为荥蹂邪为正又有鞅斯屠剥者矣有吕政焚灼者矣高皇帝灭而植之润以文景曦以武宣牙揭蘖振甫讫其全自是而下或仆或植根披两汉枝别三国莽卓操懿互为蟊贼振落六朝劲霜赤立剜刻夷貊刲残老释梯生于唐韩愈氏立投荒万里桧也再植呜呼韩愈氏已矣後人孰能植之哉朽于尘而烬于兵矣梁木其坏余无所望也岂意其复萌哉不漑不封茁而自植沐雨苏风颖出而激屹乎其庭鲁邦周室盖本之大植之固道德充而圣功溢也虽废于人而必植於天矣噫雷霆郁而必震卉木寒而必春日月食而必明圣道塞而必行今桧也自萌既为之兆矣必有其人植之也圣人之道必行矣经也小子敢不矻矻而进於学欤

邀穷文

馆于仪真既历三年渊献孟陬又逢岁元时始五鼔宾主礼毕坐而假寝窗户啧啧忽焉有物若啸若泣风动幕开闯然而入橶手呀肩歔歈为言自子之生与子後先子坐我立子行我前子初为学日凿混沌我窒其窍使汝好问子初饬身百务纷纭我乃拂乱使汝多闻汝初着述造物充斥惧或有伤则阁子笔子初论说天地决裂惧或泄漏则扪汝舌人方事近我推汝远适越面燕迂涂宛转人方事巧我推汝拙抱瓮浇畦匍匐出穴人方事易我推汝难囘天止日测海移山人或相窘惧汝不忍我则抑遏使汝愤藴人或汝傲惧汝与校我益以德使汝不报譊譊恶言蝟蜚蜂使汝多敌缮治于中咄咄怪事扑头冲面使汝骇惧视所未见险阻备尝犹以为未鉏汝客气断汝骄志劳汝筋骨乱汝心思搜抉无有极道之至利汝纷华固汝本根絶汝声色富汝诗文增邑不能廓道之门七年彻明不解衣带我膏汝烛夜半常在一岁十徙不蔽风雨我张汝室莫或敢侮惟子是时与我相随起居饮食跬步不离今子一旦贲于丘园安车束帛平地青云一为执政再授宣抚便欲相疎憙乐雠苦虎符龙节附翼攀鳞建斾南来弃予于贫糟糠之妻犹不下堂贫贱之交犹不可忘矧予与子肝胆肺肠远涉江淮故来访汝爆竹书桃尽自呵御烟昏雾惨依约门墙棘栅重围铁鎻铜簧左闚神荼右望郁垒击柝声中森罗可畏始吾谓子得志堂堂今乃楚囚索莫荒凉始吾恨子今为子悲风马云旗薄言旋归余乃恻然如梦如觉致辞相邀与叙契阔余非弃子子自弃余世不余知惟子知余生亦由子死亦由子余止尔尼余行尔使岂惟余哉天地亦然惟子五人翻黄倒玄太极鸿荒尔其为主六合八极尔其居处二气三才尔其鼓舞徵为五色发为五声萃为五味列为五行惟子五人始得而名惟尔某甲勾芒毕达为栋为梁尽其戕伐惟尔某丙赫赫炳炳化生为熟铄钝为颖惟尔某戊坤厚载道发生甄陶有物是造惟尔某庚物以西成鑪锤白链利用惟贞惟尔某壬润物为霖积为渊泉益久益深四时代谢万物化育非子五人则谁自出物穷则变既变则通非子五人孰能不穷天有五贼见之蕃昌人有五性修之贤良随尔不得岂敢遯藏仲尼尝穷不穷其圣顔渊尝穷不穷其行原思尝穷不穷其性范丹尝穷不穷其政一时之穷千载之幸是数圣贤可为龟镜求尔不得敢不承命昔者子云作赋逐汝竟自投阁漫为章句後来文公作文送汝延之上坐送而不去余学非扬余德非韩固穷守道素行忧患安子不得其敢弃捐余非阮籍又非子路不为恸哭不为愠怒太山四维安於所遇家徒四壁常为晏然家无儋石其心愈坚虽屯之遘与蹇之连不?不跋与物变迁子尝许我可以为贤顷者赴召为时而起失之不惧得之不喜三十年来赤子创痏锋镝之余化为伥鬼戈甲相寻莫知其已两国颠连实如倒悬解而休之两君一天谁知奸宄又欲下石从渠捃致我心不忒不作卢昶食豆辱国不作苟纯输情为贼终合千古照耀简策尽其在我穷非所恤子其以为失以为得邪於是五人閧然而应曰若然者吾其与子终其身而周旋者也当箝口缩舌复不敢为讥评之言倏焉惊悟爇香酌酒欲相劳苦顾盼莫有有声无迹触坐动牖起而观天赤气满斗

哀辞

胡先生哀辞

岁癸卯秋八月二十七日安肃胡先生卒陵川郝经缉辞以寓哀曰噫天柱折一石何能补天缺国步蹶一士何能支杌陧况俗弊风颓山移海竭凤麟枭獍之不分瑾瑜珷玞之不别俾尼父涕洏楚和泣血离娄视之而蒙公输造之而拙正道之巳絶孰可结邪而先生独立斯世特秉真节不以含垢者为国君纳污者为川泽抵詖蹴跌信屈扭折挽斡天之斗而扬清流呼立石之风而卷妖孽炽尔而不灭卓尔而不屑沮之而不缩震之而不慑善必旌而恶必罚柔则吐而刚则啮世人奔涛而荡波先生遡泗而鼓枻世人藉麴以餔糟先生冽氷而凛雪若治底雍熙尧基舜摄有饕餮死有穷奇裂则先生之道亦可白也赤何方人衆胜天屈子逐而贾生责文举赤而比干厄是先生欲效尤也然於此世保此业亦可谓坚而不磨白而不湼者也仆尝谓国犹有桢而民犹有哲自先生不禄乱益张邪益揭则瞻乌爰止於谁之屋邪呜呼人虽云亡道或不灭有子而贤谷或未阕白杨摩天挺长风而扫秋月听咿咿之声犹有烈烈之色彼奸谲者诵吾辞宁不扼吭而断舌

浑源刘先生哀辞【幷引先生讳祁字京叔号神川遯士南山公曾孙蓬门御史之子也其弟郁字文季】

岁庚子经甫踰童获拜先生于馆舍而遽南轫阔越八九载已酉春先生往来燕赵间始得奉杖屦格言义训虽屡得闻而顽钝椎鲁之资杆棘而不入是以尘心槁思渴而未沃也庚戌春方负笈南迈以遂抠衣之问而凶讣掩至继而其弟文季来以先生易箦时所付一书四十篇曰处言见示经再拜雪泣读之其辞汪洋焕烂高壮广厚约而不缺肆而不繁其理则诣乎极而穷乎性命於死生祸福之际尤为明析非世之所谓文章古所谓立言者也於是感愚志之不卒伤先生之不天悯吾道之不竞恨愤惋激吐辞以哀之呜唈扼吭不复条贯其辞曰

浊河絶流大梁亡日入地底隂磷光百年秀孕隳大荒文源湮汨甚滥觞三五在北辉其芒姑为维持为主张砭沉痼开膏肓护籍偾踣扶颠殭碧云双凤方翺翔忽弱一个危乎姜当年振羽来朝阳竹花蹴落桐花香岐山山头唤文王一鸣燕雀惊且狂总角独步高昂昂旁魄瓌奇古锦囊飈然声价腾且骧飞蒙茸兮走陆梁挺特温润直以方有虞圭璋夏琮璜波澜老成肆汪洋洞庭万顷澄秋霜上稽韩柳下苏黄探道索古追羲皇一编处言含天章立意造语攀荀扬呜呼天道其何量既与之德不与昌既与之年不与长浑源之山空苍苍相台台下天荒凉元气索莫真宰藏南山家世两渺茫有弟有弟涕陨裳有识有泪如清漳奠桂酒兮陈椒浆魂兮来归摧肝肠魂兮不来空所望呜呼天道其何量

陵川集卷二十







卷二十一

钦定四库全书

陵川集卷二十一

元　郝经　撰

祭文

祭淮渎文

维中统元年夏四月天子遣臣经奉书使宋告登宝位布弭兵息民意秋八月二十四日启行渡淮谨以清酌之奠致告於淮渎之神皇纲不弘坏运缔凶海岳气分迭为长雄千里长淮寔为兵冲屍断其流几不能东蜚血沦天崩涛涨红征夫力殚居民室空殆三十年莫知其终皇帝践阼乃眷南顾衅各有端吾可重怒事当一新岂论细故一视同仁以廓天步乃命臣经仗节启行输平继好光允笃行武用不杀德惟好生南北东西皆底于平河海江淮有波不兴鱼龙战罢天地澄清舟子挂席置醑于斝四宇熙熙云旗风马维神有相安流顺下保合太和共成新化尚飨

禡牙文

维年月日具位将南辕启行谨以清酌庶羞之奠昭告于牙旗之神维我国家威定万国前矛所指莫不顿折际天之覆海外有截逖尔荆楚邈尔吴越江淮一流而乃限絶譬彼金瓯粤东南缺经备戎行受天之钺谓余爪士薄言往伐载饬王度载申师律蒐乘补卒敦陈固列兹尔桓桓兹尔烈烈建而斾之王灵赫赫蚩尤竟天太白扫月以缨扱矢酾酒衅血毋作神羞驻看鲸捷尚飨

祭遗山先生文

维年月日陵川郝经谨以清酌之奠致祭於遗山先生之灵呜呼气数之灵靡物不坏或者不沦胥乃造物者之所在造物之所在宜莫不生而夺于成是理其可明邪呜呼先生萃灵蜚英羁丱宦学岳岳棱棱硕士鸿儒莫不震惊以为间世生【闲闲初见公文曰是间世生者】渡南河而为名公入京师而为名卿张洞庭之天音引岐山之凤鸣方雷厉以风飞掞鸿章而振缨挫万象於笔端倒河汉而一倾摅尘言与滞思瀹锢浊以为清辟斯文之洪源俾灏汗而渊澄而乃汴蔡沦亡蜚血凌城气数俱尽万化崩腾时惟先生独矫首而行挽崦嵫之日嘒欲曙之星收有金百年之元气着衣冠一代之典刑辞林义薮文模道程独步于河朔者几三十年岂非造物者之所在而斯文殆将兴邪去鲁西来聿峻有声天奎不芒遂入杳冥笔未获麟年未中寿而夺去之遽彼造物者果可明耶呜呼先生雅言之高古杂言之豪宕足以继坡谷古文之有体金石之有例足以肩蔡党乐章之雄丽情致之幽婉足以追稼轩其笼罩宇宙之气撼摇天地之笔囚鎻造化之才穴洞古今之学则又不可胜言人得其偏先生得其全天不假之年呜呼哀哉先生虽死文或不死是谓亡而不死先生虽可哀吾徒无所仰尤为可哀也呜呼哀哉尚飨

祭魏先生文

岁舍辛亥正月壬戌朔越三日甲子陵川郝经谨以清酌之奠致祭於故徵君魏先生之灵呜呼世变风靡滚滚湍若既莫之遏亦莫之瀹怀山襄陵稽天灭壑真宰睨而不视元气湮而索寞榱崩而孰与之支痈溃而孰与之药根披而孰与之植蔓滋而孰与之削是以浑讧龎昧板板荡荡道益丧而俗益薄卤莾焰炽士夫气铄莫不卷舌于咽顿脰于殻既刓方以为圆又琢雕以为朴则吾谁与归而於焉是学幸一二遗老挺特而不衂山立而不却维持护藉天旋而斗干俾夕日与曙星不遂至乎坠落呜呼今先生复逝矣天不欲斯民之有活乎何於遗老之遽夺何为吾道之虐也呜呼先生学正而博义理昭着襟宇清廓守不可移嶷如山岳有经世之志有佐王之器有已乱之才有致平之略果鋭刚明百链之精肯造次而轻脱卷而藏之束而缚泥而滑之柜而钥尝一试乎天兴之末王孙宗?悍臣骄跋坐视国毙卜所於托磨牙垂涎瞰鼎窥洛先生慨然请符曲跃责以臣义申以王约万人震慑一军骇愕客气俱尽心死神怍由是而观则先生之志与先生之养亦孔之灼幅巾归来声震河朔朝庭载徵安车绎络方敬之如蓍龟委之以心膂迓续斯民之命砭斯民之瘼跻斯民於仁寿挈斯民於遂乐皇风扇而皥皥吾道裕而绰绰企仰延伫甚於饥渴忽万里之悲风遽沉沦于冥漠秘于重泉斯民其无望葬於九京吾道其弗爝世变愈下志气愈弱吞声为辞雪泣于酌呜呼哀哉尚飨

祭赵敬叔文

年月日陵川郝经谨以清酌之奠致祭於永平赵先生之灵呜呼天不胜人人不蹈道祸乱宁有至极邪莫不恶直丑正翔伪飞佞而福淫佑邪纷纷而蝟起纠纠而棊布轰阖骇散风霆雨电百千情状可一端而槩邪而其中人以毒毙人以祸固仁人君子之所不能免其肆行吞噬耽耽逐逐有如垂涎傅翼之虎而吮血磨牙者犹可逭也其祸人而人弗觉毒人而人弗悟卒之乎颠踣坏乱如含沙之蜮隐草之蛇其能免邪呜呼小人之乘时如是之烈为君子者宜乎出处之节也宜出而处辱其自取宜处而出自取其辱呜呼处而不能存出而不能遂为时所制而小人所戾愤悒而终者先生也哀哀先生止于是邪云谁之咎其亦命邪士夫夺气狡孽增华有室其苴有子其麻葬于九京去日益賖善人亡矣小人之幸君子之嗟时则弗偶而德音不瑕其又何以加呜呼哀哉尙飨

祭顺天贾侯文

岁舍乙卯正月十一日门下士郝经等谨以清酌庶馐之奠致祭於故左副元帅贾公之灵呜呼石陨有徵山崩有徵人之云亡社稷陨灵繄公堂堂气阜而京殆三十年嶷为国程当金纽之中絶皆狡狡以蝟兴公於草茅撆如孤鹰紫涛怒掀偃如雄鲸瑰珂伟岸突兀肮脏辟掌中之天地阵胸中之甲兵南直滹沱北薄幽陵鱼龙鬭分河海澄清先後张公建邦成城束裂帛之旗卧斩木之干锁沮耰之刃结纳茅之产粪輂【音菊】瓦砾屠夷棘荆锋镝之余遂底于平民物日夥帑庾日盈截然燕赵之交与天下争衡郑有人焉雪山孰敢轻端序则见如蘖而萌有拨乱之略有致治之术有不可夺之节与不可蔽之明未竟其用未成其行未充其器业未终其勲名而天夺之遽薨于朔庭泪平氷天莫不震惊牛童马走涕泗从横盖不为公惜为天下惜不为公悲为天下悲不为小人之不幸为君子之不幸如是则公虽死而不死虽不生而亘千古而生也五马南来万里悲鸣不平之志越柩有声蒲水汤汤西郎青青玉气万丈埋于杳冥树之墓檟必材而荣挽万牛以囘首终扶危而柱倾呜呼哀哉尚飨

祭萧孟圭文

年月日陵川郝经谨以清酌之奠致祭於故萧使君之灵嗟嗟乎君秀拔乎羣东丹之裔嶷若青云魁梧昂藏鬛修而神翩翩扬扬信陵春申粹然天和四时之春琮璜?湼而不滓玉树临风而不尘胷中汪洋泾渭自分芬如兰薰纯如饮醇故莫不以钜人长者推闻其为人爱而慕敬而亲至止肃肃而来止欣欣射穿札而孔武书断编而甚文交天下之豪右友天下之缙绅敬贤下士倒廪倾囷瑰材伟器为时俯驯故一命而将千军而襟度未展志略未信振落殆忽愤不顾身岂人衆胜天天夺弃人邪呜呼共子新城莫敖荒谷一则事父一则自速君何为哉而与若为属穷当益坚老当益壮百折不挫志士所尚君何为哉自粪輂以丧耻欲弗吊恨欲勿哭泣涕无从涌胷溢目始欲责天谓不可测天岂弃人而反自责始欲尤人人恶自贼尽其在我而反自克有声彻天有泪达泉天邪人邪竟莫能言呜呼哀哉尚飨

祭成玉文

中统七年三月二十一日国信大使遣人代奠于故国信使行府提控都管成玉之尸呜呼哀哉初奉恩诏事皆汝闻烂额焦头奔走救焚陛辞而南惟吾与汝横身为国去兵报主孰谓奸臣并公谋私根柢蟠结二竪夹持闒茸汚秽脂左粪右腆?大彘济恶营臭汝如一鹗轩然当关羣鳬噎喑盛暑而寒汝尝言吾此辈宜备吾不汝然竟堕贼计日入慝作声汹气麤阶下尸残石之纷如贼遂登门索吾于室乘黑吾出蔽树而匿贼乃抽戈吾遽踰墙不知数仭形势仓皇伴使来救汝死吾脱血眦塞坑吾耻偷活大事负任义不苟死吾存尔存是以在此古来义士多死逆徒汝得其死後事在吾一日还反弭楫淮渎而父而昆而子而孙吾必提携以叫帝阍讨贼赠官贲汝寃魂汝则不死仍大而门呜呼哀哉尚飨

箴

志箴

不学无用学不读非圣书不为忧患移不为利欲拘不务边幅事不作章句儒达必先天下之忧穷必全一巳之愚贤则顔孟圣则周孔臣则伊吕君则唐虞毙而後已谁毁谁誉讵如韦如脂趦趄嗫嚅为碌碌之徒欤

家人箴

有父母以同其体有兄弟以同其气有妻子以同其室有臣妾以同其治父母无非是兄弟惟友悌夫妇则待以敬而礼以闲臣妾则接以和而庄以莅必兢兢而处以诚亲亲而持以义此焉无虞而天下治此焉有虞是面墙而立可悖而忍残而忮以贼天伦淫而侈私而蔽以丧有家极二南之原於诗冠昏之本于礼厘二女于书首乾坤于易由是而言家其可斁

师箴

责善在巳我心即师责善在人善人是师觉有先後年有长幼智有大小德有凉厚成已成物用作新于旧其流之清其源必澄其本之茂其末必荣故蒙者求圣而闇者求明彼灵不冥实右我後生如听如渎如反如复授者不明而学者不笃师道沦以没师也是司敢告其仆

友箴

入门而父兄出门而朋友获于上说于亲者无不在辅其仁成其德者无不有弃挟论世必召厥真去益即损必贻其咎无比周以相阿无面谀以背诟无舍义而即利无重新而轻旧无轻怒以相絶无私惠以相佑有胥仵者勿较有忠告者必受无以眤而相狎是构离而结鬬无狥巳而絶人是起秽以自臭友兮友兮以有德兮以有志兮无志而无德又奚友之为

思箴

粤惟心官必思而得既为必用又为心迹发我天机生杀语默劳焉则耗佚焉则溺放焉则侈昧焉则窒惟睿惟敬乃正而实勿窃我以私勿殉我以必勿愚我以固勿颠我以逆於焉是去圣神斯立心也是司操之其勿失

正心四箴【幷引】

传曰心有所恐惧则不得其正有所忧患则不得其正有所忿懥则不得其正有所好乐则不得其正四者皆本心之固有得其理则虽有而无非其理则不得其正心亦因之以亡故申而为正心四箴以自警云

恐惧箴

直大而方本然之勇莫我敢遏何惧何恐伪妄自私内曲而老股栗声澌气竭身倒

忧患箴

知命乐天忧患外来在我者尽旡妄之灾忧从巳召患亦自取畏压岩墙夫孰援汝

忿懥箴

见理不明咸其自恕陨身及亲忿然不顾自反而缩横逆我加修巳以道戮人以瑕

好乐箴

善善恶恶乃其良好宜恶而好好乐非道礼义悦心刍豢悦口箪食瓢饮乐哉孰有

立箴

惟天行健万化斯立君子体之自强不息下学上达与天为一彼昏不知惑以溺志从其所欲蔽于血气怠弛放诞猖狂恣肆自贼自戕自暴自弃自絶於天卒偾而毙何不反巳何不自思以敬为本以谦为基虑患也深操心也危所立卓尔嶷嶷岐岐可以尽性可以知天立事立功立德立言不朽不挠于千万年凡百君子其惟勉旃

自恕箴

自治不严而去恶不勇者自恕之心害之也恕以及人则待人以寛其可也恕以自及则处已以寛不可也已所不欲勿施於人絜矩之道也巳欲立而立人已欲达而达人强恕而行也责巳重以周待人轻以约则已可克而仁可为也以责人之心责已以爱巳之心爱人则尽道尽仁也责人必以顔闵而不贷恕巳自为桀跖而不疑则长恶不悛从自反也寡助之至亲戚畔之矣

铭

樗庵铭

梓孰与材樗孰与恶恶乃得全材乃自斵盖全者天而斵者人我初无心恶用斧斤故惟散人乃知散木有不散存散乃自足莫惹茑萝莫纒葛藤旷荡一天逍遥此生

容斋铭

郭君之才容名其斋以铭为请铭曰偃偃以弗顾藐藐以弗瞩是之谓忽落陷穽而不为之引溺渊水而不为之拯是之谓忍当於义而弗为事俯仰以狥时是之谓随惟兹三者人欲之私凡百君子察而去之铲阏塞以为通撤藩篱而大同东西其横南北其从浮云在空马牛其风彼横逆而至於我何加焉反之於吾躬弗示人以不弘汪汪洋洋百谷之王俱收竝蓄鼋鼍蛟龙而是非邪正不乱乎其中如明镜如止水尔不吾欺吾不尔从是之谓容乃天理之至公凡百君子维始维终

曲肱亭铭【有序】

昔濓溪先生尝使二程寻孔顔乐处与所乐者何事盖孔顔之乐不在夫蔬食水饮陋巷箪瓢也安时处顺尽其在我毋意毋必与物俱化穷达得丧夀夭贵贱非我性分澹然相忘而其乐有不可量者所谓天下之至乐也往岁靖肃徵士魏君过保下以祥止王氏父子语余而余未之见也今年春始得入燕祥止先生已僊去其子惇甫明敏纯粹质而不华谦而有守与物无竞於别墅筑亭曰曲肱将以全天下之至乐踵圣贤之高?故为引其端而系之铭曰

孰不为处处欲其中孰不为乐乐欲无穷彼不义之富贵诡名与幸功嶷嶷自憙狡狡自雄玉观金宫胡为乎其中一时之乐侈然自肆覆巢之祸旋踵而至则其乐也岂能无穷伊亭中之高人方择胜而栖神与时屈伸与道为邻知时之不可以苟合乃逍遥乎此身高卧曲肱不凂世尘徜徉从容窒不求通从尔卿相尽尔王公不为伏凤不为卧龙本无心于求世又何意於非熊惟轩中之明月与席上之清风翛然而往翛然而来曾不知其几何过耳目如朦聋肘则生柳首则飞蓬其神也矫矫其乐也融融饮水而眠日自生东乾坤一亭乐在其中命邪天邪竟莫能穷

日观铭【有序】

惟帝出震故东方首庶物在南北西之右而其岳镇号为天帝之孙羣灵之府故泰山视衡华恒为独尊自岳麓而上越黄岘入天门登太平顶又极东南轰出而危峙者曰日观视泰山为独高故东土为四方之冠泰山为四岳之冠而日观则又冠夫泰山者也以其嶞高尊峻下视日出故以为名焉岁乙卯秋九月癸丑自奉符登岳拜谒絶顶神祠遂登日观光怪自观北谷底环属而上九采联缔入于天心不啻数万仭百千万层日入始灭翌日复瞰观旭日神光瑰景洞灼精魄异遇灵界皆所未覩则又日观之杰观也观之巅有危石四削突起勒铭其上传示不朽铭曰

岩岩岱宗作镇大东峙列三州旋拱三峯扼海拒河绾结苍龙嶪嶪日观岱宗独冠八蛮九夷平视天半石脚隐日昏晓割判我来一登神光揭摛金环碧绳连虹属蜺亘地经天植起不移雄鸡忽惊日出峯底火山荡摇红海沸起俯瞰愕睨身在天里蓬莱方壶金阙银台赤城光明照耀洞开鳌头突兀飞仙飞来囘视秦汉磨崖镌石玉检金泥夸示罔极侈心崔嵬青苔满壁我来大书增尘其间记异揭灵挥斥神奸庶答昭休壮观名山

居庸关铭【有序】

朔易干会斗极揭控地势隘天隐日玄冬之气黄锺之律凝结形见聚而不散常为氷雪故号隂区瞰临悬絶以建瓴之势居高走下每制诸夏死命故自三代秦汉至于今号称强悍之国营幽幷代之北山岭隔阂连高夹深呀口伛脊数千里岩壑重复扼制出入是天所以限南北界内外固中原之圉壮天地之势者也自秦陇乱大河东抵太和紫荆绕出卢龙之塞列关数十而居庸关在幽州之北最为深阻号天下四塞之一大山中断两岩峡束石路盘肠萦带隙鏬南曰南口北曰北口滴沥溅漫常为氷霰滑湿濡洒侧轮跐【音此】足殆六十里石穴及出北口则左转上谷之右并长岭而西隂湮枯沙遗镞朽骨凄风惨日自为一天中原能守则为阳国北门中原失守则为隂国南门故自汉唐辽金以来常宿重兵以谨管钥中统元年皇帝即位於开平则驻跸之南门又将定都于燕都则京师之北门而屯壁之荒圯恐启狡焉故作铭畀燕京道宣慰府使勒石关上且表请置兵以为设险守国之戒云铭曰

国宅天都高寒之区居庸其枢兮辽右古北隂幽沙碛控带厄狐兮山连岭重键闭深雄巍巍帝居兮伊昔掣鎻金源败破遂为坦途兮函谷一夫百万为鱼竟执哥舒兮思启封疆备不可忘祸生不虞兮寇不可玩机不可缓实惟永图兮天险地险莫如人险兵刃相须兮刻铭岩嵎用告仆夫当戒覆车兮

面铭

大本达德合坤配乾小智自私面墙蔽前明通公普诚一静专恭已南面所以事天

背铭

不获其身与天为一惟欲之从物皆我隔勿欺勿蔽勿引勿絶室中造车天下合辙

左铭

所恶於左无以交右汝则弗欲人奚汝受反身致曲曲能有全絜矩之道自人而天

右铭

所恶於右无以交左惟意惟必道恶乎可巳所不欲勿施於人克巳之要宜书诸绅

竹瓦枕铭

氷深玉肥雷耸石裂架空倾雨迎刃破月斵为高枕清风散发安眠灭念万古一节

陵川集卷二十一







卷二十二

<集部,别集类,金至元,陵川集>

钦定四库全书

陵川集卷二十二

元　郝经　撰

赞

先天图赞【并引】

宓牺氏按图画卦以造书契而为民用初不以为易也历黄帝尧舜氏而王法大备画卦之说默而不传夏殷之世乃有连山归藏以为卜筮亦不知其为易也及纣囚文王於羑里始以宓牺氏之卦重而制名而谓之易武王有天下代殷为周於是谓之周易而河图之文画卦之理重卦之义变卦之由其所以然而莫非自然者则亦未之言也至仲尼氏赞易道於易有太极则言河图之本然於天地定位则言画卦之本然於帝出乎震则言变卦之本然於有天地然後有万物则言重卦之本然制作牺文之後超出牺文之前於是宓牺文王为後天仲尼为先天矣由仲尼氏以来学者求易於繇彖文象辞说之间不复探原穷本以造夫宓牺氏至康节先生因仲尼氏之言推本河图之文究竟宓牺之画错综文王之重以复八卦之序为圆方一图以明仲尼氏之所以先天者曰先天图不用辞说再造一易而居宓牺之前河图之上矣经潜心玩味踰二十年近以久在舍馆益得致志故为之说而意味无穷复拜手而为之赞曰

大易全体浑沦厥初天地万物本然一图匝密充周自为规模停稳妥帖极尽无余两两生生并为根株当为书契历数有在匹马只轮上天之载观象起本不假神怪太极两仪更相禅代因而为数倍而为卦奇则有耦理不独生一则有二鬼神以行影不离形响即应声不作不为自然而成无虑无营本真则诚死生两原穿彻一窍动端有几月窟腾曜变乃不测天门龙跳神定无方在物则妙君看元阳可以尽道乾兑离震巽坎艮坤天地列位日月辟门雷风噫气山川出云变动错蹂万物纠纷数为之位道为之君重以合两错综旋转意言象数由此以见卦交以背画交以变应违则恶理契则善本自震出孰使乾战自牺而文体用具完仲尼探赜扣其两端不复为图祗以文观梁折山摧丧其本原刻舟求剑听日击盘惟无名公创图弗说独造牺皇撑霆裂月鞭出龙马再为区别奇耦重复先天一诀颠倒羑里翻覆乾坤分隂分阳接续韦编自震右转由巽左旋一本乎中皆先乎天不假刓削自然而圆不离隂阳皆本两画坎伏于蒙离转为革隂阳之精互藏其宅复长剥消姤遇夬决隂阳相根盛衰以别分隂分阳用柔为刚倒乾为坤旋长为藏天地反覆不失其常八卦相错焕乎其章不假裁截自然而方自下而上不紊其序由左而右不失其故纵入横出纬错綦布神枢鬼纽消息散聚地中有天阖辟一户自奇合耦以方契圆再造一易自为二篇祗是河图更无一言道以象示神以方传退藏于密直在画前内圣外王杂而不越范围化几经界心法层层相呀宛宛互发一本万殊四面八达都无辙迹但见黑白造天人际复地天通浑沌破碎太虚玲珑却从有限推出无穷惟有数画才留几重天地万物尽在其中东堂西楼毁为一阁醉里跳丸笑傲安乐忽把地维挂向大角共山云沉洛阳花落吁嗟先生万古絶学

大禹泣囚图赞

地平天成万古一治人脱于鱼鼔舞圣世稷务播种契施礼义伯夷降典咎繇作士刑犹弗措岂禹之志号泣旻天反躬责巳虽得其情哀而弗喜彼伊辟王敢扰天纪血污皇极手刃赤子顾瞻兹图宁无愧耻

元遗山真赞

其才清以新其气夷以春其中和以仁其志忠以勤不啻蔡米与坡谷为邻歌谣慷慨喜气津津唾玉喷珠看花饮醇而乃爇香读易坐席凝尘假邪真邪呜呼复几千年更有兹人也邪

王良臣真赞

嶷如乔松矫如晴虹视其眉宇见其心胷秋隼欲击顿超绦笼每遇风飈顾瞻长空安得玉麈助其谈锋倒海倾江续地天通辟衆枉而归直彼伪辩则皆穷今乃扣之不应相视而笑而欲愚我以形气蔽我以盲聋邪快呼美酒握手相从外形骸与世累径一饮而千锺

说

文说送孟驾之

或者尝曰彼作文不工彼工於作文愚窃听而惑之盖文可顺而不可作也天地有真实正大之理变而顺有通明纯粹不巳之文是其所以为之非矫揉造凿而然也唯其变是以有文唯其顺是以不巳皆自然也故隂阳得以文乎天刚柔得以文乎地仁义得以文乎人羽毛鳞介苞叶根荄得以文乎物清浊高下得以文乎声升降舒缀得以文乎节丽缛华采得以文乎色礼乐射御书数得以文乎艺德刑殿最号律得以文乎政城聚都鄙庐井得以文乎居华虫藻火山龙黼黻得以文乎服易其无有利其兴革化而新之至至终终为神道之极致亦得其本然之理而已焉有作为之赘哉大庭氏而上文有理而无名大庭氏而下文有名而无书陶唐氏而下文有书而无法仲尼氏而下文有法而无作仲尼之门游夏以文学称未闻其执笔命题而作文也物感於我我应之以理而辞之耳岂校其辞之工拙哉是以六经之文经天地贯万世与博厚高明并而不朽也仲尼氏没本散而末分源远而流别文晦於理而文於辞作之者工於辞而悖於理故庄列以之文虚无仪秦以之文狙诈申韩以之文惨黩屈宋以之文怨怼卒致吕政焚书之厄西汉古学文学之分其弊则极于江左冗矫之谈浮屠之法玉树後庭之曲而苻秦元魏高齐而下血漂禹迹寄斯文於霆击之余风烬之外邈乎葬于九原也厥後有唐杜氏文乎诗而风雅复萌韩氏文乎儒而六经方爝又属以晩唐弊俗五季繁运而有宋氏兴欧苏周邵程张之徒始文乎理而复乎本犹不能比隆三五去杀胜残致颂声兴礼乐者百千祀之蔽不可一日而扩也幸其用力之勤俾斯文不遂灭而吾民不为狐虫非类尔由是而言天地万物之文未之或变而文人如是之穷作之者不工欤工矣然而如是者何易曰物相杂故曰文文不当故吉凶生焉文何尝不当作为者之过也不作不为万理皆备推而顺之文在其中矣故文作於人而穷於人人亦作於文而穷於文呜呼文穷人邪人穷文邪

养说

人皆可以为大也唯其忽之而自暴委之而自弃狭之而自小也是以固滞戕贼窘束流溺卒不能以之大夫人之性天之理也其气则一元之气也其形则五行二气萃其精而结之者也其心则官天地府万物一智周知泛应无量如是之大也有其大必养之以充其大不能养之何以充之故古之大圣大贤莫不有以养之者遵养时晦时纯熙矣此武王之所以养其武也公孙硕肤赤舄几几此周公之所以养其圣也三省其身犯而不校此顔曾之所以养其贤也至大至刚养而无害浩然塞於天地间此孟子之所以养其气也由此观之圣之所以为圣贤之所以为贤大之所以为大皆养之使然也嗟夫吾衆人者去古之大圣大贤也远矣古之大圣大贤皆知所以养之者吾衆人者乃不知所以养之卒为小人而不能大也卒为下愚而不能圣贤也昭昭矣尝观夫蹄涔之水至小也有鱼焉而至微也知所以养之潜溺沉滞会雨集而达於沟洫循就因仍自沟洫而达于川泽圉圉拘拘自川泽而达於江河轩昂踊跃自江河而达于海由寸而尺由尺而丈以至於为鲸为鲲拉扶桑翳阳谷激水三千里其大不知其几千里至於为神鳌负九地而横骛冠三山而却走如是之大也何者养之使然也苟不知其所以养倔强於蹄涔跳踉於泥沙忘其河海渊薮之大使薪翁笱妇动其食指而堕其机构虽遇子产之爱宁免烹乎岂惟鱼哉凡物皆然故孟子曰苟得其养无物不长苟失其养无物不消物之至微而贱者犹必得其养而後大也矧人之至贵至灵乎而可无养 也故必明义理以养其性寡嗜欲以养其心御奔荡以养其情致中和以养其气节饮食以养其体尽孝友以养其本执坚刚以养其节扩正大以养其度撤壅蔽以养其智别邪正以养其习慎细微以养其行欲其养也必先有容也欲其容也必先有勇也欲其有勇也必先有敬也盖敬则心不散而齐庄中正足以有执则勇可致也勇则私不犯而发强刚毅足以有为则容可能也容则物无不受而寛裕温柔足以有养矣如是则虽小而可以大虽愚而可以智虽凡夫而可以至于圣而昧者不知也乃轻佻以侮之不忍以倾之忿激以掷之撑裂分披以坏之淫佚以沈之天地付吾者大而吾自小可乎哉呜呼是特不养自小之而已矣犹无足深憾矣如蔽匿以养其奸文饰以养其过岩深以养其恶掩覆以养其机朴野以养其诈高抗以养其傲缔构以养其党纵肆以养其淫执锢以养其偏绞切以养其毒以是而养之小而丧身大而败国又大而乱天下不若不养之为愈也故养一也有可者有不可者可者养之不可者去之不可不慎也

让说

性纯乎义理无非善也而人之多欲役於血气遂至于不善盖血气胜则义理亡义理亡则嗜欲张嗜欲张则争夺起非簒弑鬭狠不能厌也性於是乎恶矣圣人有忧之乃尊卑之而制夫礼等杀之而明其分惧其欲胜而不能自克至於废礼乱分削绳墨而自肆也乃强勉而致夫让使谦抑逊退沮缩椎鲁以铄其刚鋭陵犯果猛之气卑以自牧枿去角牙虚而不有推而弗受彼轩轩堂堂蜚怒腾勇如飘风暴雨荡忽而至吾则逡廵而退拱揖而避之耳彼之血气肆而吾之义理存本然之分彰彰而着所获多矣至矣哉让之於人扶持成就者甚大而树立宏廓者甚远也故尧舜以天下让而天下为公矣夷齐以国让而天下友悌矣稷契以官让而朝廷和睦矣子臧守节而季札不受挺特於末流叔世觊觎僭乱之风少变矣由此观之天下国家犹且让矧其下乎惟此义不行嗜欲张而血气胜义理亡至有父子称兵推刃同气如鲁桓卫出楚商臣宋元凶劭者始而不让一至於是诚可畏也虽然是特不让簒弑夺攘而已矣是其迹不可揜人得以凶恶逆类而目之矣让者如彼而不让者如此昭昭然白黑分矣犹无足深憾也世有让非所让而反以取败者有以让而济其奸者紫之夺朱莠之乱苗贼德之甚者也燕哙欲以舜子之汉哀欲以禹董贤唐中宗欲以天下与韦玄贞皆致大乱几絶其祀是让非所让也新莽构伪以欺天下欲重已势而彰已善例加恩秩已则逊避当涂盗汉戕灭刘宗贼弑母后既取之矣而始命其子禅让司马懿欲倾魏溢曹爽之势而称疾不出王安石初入仕每迁一小官辄累表辞让至知制诰则不复辞官是皆以让而济其奸者也是皆非让也中义理而无私推其有而不居者让也近人情而不欺者让也非所有而不敢妄有固执而却之者让也故让也者礼之本义之方克巳之要求仁之术也非以为逆亦非以取败又非所以济奸君子不可不辨亦不可不慎又不可不力行

陵川集卷二十二







卷二十三

钦定四库全书

陵川集卷二十三

元　郝经　撰

书

请舅氏许道士出圜堵书

七月二十有五日外孙郝经谨拜书舅氏巾几走天兵南下晋臂不举用荡析我母家诸父诸兄是用不集保命于四国讫今四十余年泯泯也上天降衷俾我舅氏之子居於祁阳越十祀始获拜聚拚踊曲百何乐如之虽然於经也复有甚不乐者焉舅氏之子尝陨涕而谓经曰我姑在此我父在彼焉得一会面以道前日之事耶经再拜而问之故曰我父以不羁之姿肆志於轻世窘於天步之艰迫於势利之厄於是放心遗形吸孤风抱明月耿耿自若而逃山林放沧海耳妻孥亲友一遗于世我是用不获为子者三十年子曷为我致之经曰噫有是哉斯盖过於用智致远而泥者也然至诚贯天地可以动日星开金石况於人乎经敢不罄悃赤饬鄙隘以尽亲亲之义乎其是是也其非是也可则行否则辍实在舅氏之所图耳经於何有夫道至易而求之者以难至迩而求之者以邈至同而求之者以异故虽越籓墙穿穴隙穷高极远卒溺於异端而终无所获矣寂然不动物潜於极感而遂通极藴於物本其理以动者天也成其形而静者地也纯於天地之间者为人杂於天地之间者为物隐极之先见极之後合天地之几通人物之理消长盈虚变化云为纯纯而不已者为道若是其甚易迩而同也故人禀天地之精备万物之理其性则精实至善而主静其中则有仁义礼智之四端神舍於体用之间几潜於动静之始思虑未发而天巳知言行未终而人巳见充之则即孝悌可以尽性命即修身可以治天下谨於存养之渐慎於操舍之微由之而行无不利亦以见其易反诸吾身而不有阙亦以见其迩参诸天地质诸鬼神而不违亦以见其同是故尧舜禹汤文武周孔所守一道未尝以为难远而不同也彼或纽於血气蔽於物欲故有轻世之心甘志而溺物助长而揠苖游思横起不知精明之所舍驰突搏跃以丧其良心昧其明德内焉而无主足为物诱而致疑故疑於难者曰天地万物君臣父子重为我累曷若吾默於虚静而有所知觉閟於空明而皆使寂灭以为极乐乎是以达上而遗下得内而忘外间断僻陋无所连属及欲革其蔽则立伪教以利死生设因缘以引物却杀身以济衆而不知圣人明德新民之教此西方见性之说大觉之教所由起愈易而愈难也疑於远者曰血肉相愚机穽相覆势利相逐曷若吾挈先天之器以遗于时絶踪遐游杳然为期谓吾本无曷滞於斯使之如槁木吾心本虚曷用於斯使之如死灰是以絶物弃世悖天生物之仁无父无君悖人处世之义蔽其用於一身之小溺其志於虚空之大既未能退藏于密而又不能齐戒与民同患此老庄之徒语命谈天揭辞矫辩不知圣人欲无言之理强作形骸虚怪恍惚幽深玄妙之说所由作愈近而愈远也疑於异者曰人心如面妍丑不同曷若驱之以律而一之以刑即无异矣是以絶天伦败骨肉同胞之民以膏鈇钺未达圣人端拱之化雍雍颢颢仁寿隲民而剽惨之刑刻薄之法所由兴愈同而愈异也故申商之法行於秦而秦灭老庄之教盛於晋而晋衰西方之教兴於梁而梁亡故疑吾道之难者卒入於佛疑吾道之远者卒入于老疑吾道之异者卒入於申韩使肆人欲灭天理微言絶而异端横先圣人之正道王者之大经旷百祀而不收吾民无辜使之服左衽而言朱离由是而言佛老申韩之为害若是其昭晰也然而遂行於世倡揭号呼鼓震而风荡莫之敢何者何也高明之士用智之过溺而不返也周道衰孔子没三代之俗日削月睃佛老乘隙而入申韩继踵而作申韩之害也外是以止於灭秦而已佛老之害也内故能为千万世之惑愈高明之士愈在其中人性善佛即说善人性静佛即说静人心虚老即说虚人欲大庄即说大其似是而非非聪明睿知豪杰之士其孰能辨之哉昔龙门未辟吕梁未凿河溢孟门之上伯鲧障之愈障之而愈深愈防之而愈大禹疏通之使由地中行九州以牧四方以平盖鲧拂其性而用智之过也禹能顺其性以道之尔夫高明者处心远大欲直趋高明之域曾不知在躬之德神鬼人天高明之道尽矣乃矫矫伥伥叠出私智见吾圣人之书闻吾圣人之教若聆风吮壤然则反以为迂而幡然他求矣一旦见二氏之书乃如此是以耳目忽废天之与我者万物之备我者皆亡也虽翳於草莽而卒无悔焉尔呜呼好高明而非其道则入于狂肆矣好齐肃而非其道则局于血气矣好孤絶而非其道则入于谲诞矣欲无心者愈有心欲无为者愈有为则用智之过也顾不大欤虽然苟知其非反身而观平气而待察天理辨人欲视可否使旧染之污脱然而尽向之良心可以兴向之明德可以明矣孔子曰顔氏之子其殆庶乎知不善而未之复行也易曰不远复无祗悔诗曰遡洄从之道阻且长遡游从之宛在水中央今舅氏诚能即不肖经之语辨异端之害求大禹之智顔子之行诗易之文庶垂裕亲旧缉熙宗祀使天下知许氏之有人矣不然??之身陷於不义使孝子不得尽事亲之礼以忍人之心自为计不亦过乎一旦宛然而长归谴者谁欤慕者谁欤其为天下之弃人也必矣虽然高明之人岂亦至於此乎经不佞辄以鄙辞相渎获罪多矣经载拜【舅氏许德怀壬辰之乱弃家为道士於长垣坐死圜者七年矣其子国昌齎是书隔墙投之舅氏遂排墙以出从之归父子如初】

答友人论文法书

经白书来惠问作文法度利病何吾子过於巽下以能问不能犹以工师审绳墨於匠人也何倒置若是之甚哉然切磋之义不可废非吾子之言何以发经之蒙覆动某之狂言哉二帝三王无文人仲尼之门虽曰文学亦无後世篇题辞章之文故先秦不论文骚人作而辞赋盛故西汉始论文时则有扬雄之书东汉复论文时则有蔡邕之书建安以来诗文益盛语三国则有魏文帝陈思王之论语晋宋则有陆机沈约之作折衷南北七代则有文中子之说至李唐则韩柳氏为规矩大匠如韩之答李翊上于襄阳答尉迟生与冯宿柳之与杨京兆答韦中立报陈秀才答韦珩复杜温夫及与友人等作加之以李翺之答王载言寄从弟正辞皇甫湜之答李生复答李生下逮欧王苏黄之论议则穷原极委无所不至其极无法复可说百世有余师矣经何人也而敢复论文章之法乎顾有一焉不敢告也为文则固自有法故先儒谓作文体制立而後文势成虽然理者法之源法者理之具理致夫道法工夫技明理法之本也吾子所谓法度利病近世以文为技与求夫法资於人而作之者也非古之以理为文自为之意也古之为文也理明义熟辞以达志尔若源泉奋地而出悠然而行奔注曲折自成态度汇于江而注之海不期於工而自工无意於法而皆自为法故古之为文法在文成之後辞由理出文自辞生法以文着相因而成也非与求法而作之也後世之为文也则不然先求法度然後措辞以求理若抱杼轴求人之丝枲而织之经营比次络绎接续以求端绪未措一辞钤制夭阏於胷中惟恐其不工而无法故後之为文法在文成之前以理从辞以辞从文以文从法一资於人而无我是以愈工而愈不工愈有法而愈无法秪为近世之文弗逮乎古矣夫理文之本也法文之末也有理则有法矣未有无理而有法者也六经理之极文之至法之备也故易有阳隂奇耦之理然後有卦画爻象之法书有道德仁义之理而後有典谟训诰之法诗有性情教化之理而後有风赋比兴之法春秋有是非邪正之理而後有褒贬笔削之法礼有卑高上下之理然後有隆杀度数之法乐有清浊盛衰之理而後有律吕舒缀之法始皆法在文中文在理中圣人制作裁成然後为大法使天下万世知理之所在而用之也自孔孟氏没理寖废文寖彰法寖多於是左氏释经而有传注之法庄荀着书而有辨论之法屈宋尚辞而有骚赋之法马迁作史而有序事之法自贾谊董仲舒刘向扬雄班固至韩柳欧苏氏作为文章而有文章之法皆以理为辞而文法自具篇篇有法句句有法字字有法所以为百世之师也故今之为文者不必求人之法以为法明夫理而已矣精穷天下之理而造化在我以是理为是辞作是文成是法皆自我作志帅行权多多益善标识根据不偏不倚中天下凖四海以为正辉光照耀炳烈粲发引日星丽霄汉以为明造微入妙探赜索隐极九地筑底里以为深包括绵长笼罩遐外尘天地芥太极以为大龙骧虎步瞰眺八极登风云厉威震以为雄跻攀倚拔穷原无上弃形器脱凡迩以为高莽苍阔越混?太朴郁鸿荒全浑沌以为古震雷霆开昏塞节八音鸣万籁有始有卒如律如吕以为声通一元贯四时塞天地鼓万物喷薄动荡生成化育以为气挈矩布算撙节量度径围天地位置六合规万世以为格巍岸磊落欲颠欲立堕叠太华推移日观屹万仭以为形敷布振迅欲敛欲溢排辟孟门疏凿灧澦决万里以为势为门为庭为堂为殿为楼为阁以为间架为甲为乙为首为尾为腹为背以为铺叙为闭为锢为构为缔为联为属为槖为钥以为关键为囷为廪为庾为仓为筐为篚为裹为囊以为含蓄为坐为作为进为退为折为还为舒为疾以为步骤为庄为岳为逵为轨为途为路为纵为横以为驰骋为经为纬为端为绪为错为综为织为紝以为机杼链金熔锡以为精砻石磨玉以为洁去陈剥烂以为新苴漏塞鏬以为密昭布森列以为博旁摉远绍以为邃依违讳避以为婉纡余曲折以为态容与平坦以为易遏塞险涩以为难澄湛静敞以为清激扬蹈厉以为节优游不迫以为暇顿放妥帖以为安建置强崛以为固鼎峙山立以为重持纲挈要以为简填委充塞以为富穿彻沈着以为快警策峻紧以为伟恣睢徜徉以为肆齐庄谨肃以为严翦截裁制以为整超卓顿挫以为壮拥卫倚叠以为厚脱畅便利以为通一唱三叹以为感剀切讦忤以为激咀嚼隽永以为味深长奥衍以为趣音节中适以为和抑扬起伏以为变瑰诡谲怪以为奇雕锼无迹以为巧成就而无作为顺理而不生事以为化耳目口鼻四体衣冠具不瘖不痹活而不死以为备不知其所以然而然莫非自然以为神则法亦不可胜用我亦古之作者亦可为百世师矣岂规规孑孑求人之法而後为之乎故先秦之文则称左氏国语战国策庄荀屈宋二汉之文则称贾谊董仲舒司马迁刘向扬雄班固蔡邕唐之文则称韩柳宋之文则称欧苏中间千有余年不啻数千百人皆弗称也骚赋之法则本屈宋作史之法则本马迁着述之法则本班扬金石之法则本蔡邕古文之法则本韩柳论议之法则本欧苏中间千有余年不啻数千百文皆弗法也何者能自得理而立法耳故能名家而为人之法苟志於人之法而为之何以能名家乎故三国六朝无名家以先秦二汉为法而不敢自为也五季及今无名家以唐宋为法而不敢自为也韩文公每语人以力去陈言当自作但识字言从字顺识职而已不当蹈袭故烂谓宏词词赋为俳优皆此意也然则前人不足法欤文有大法无定法观前人之法而自为之而自立其法彼为绮我为锦彼为榭我为观彼为舟我为车则其法不死文自新而法无穷矣近世以来纷纷焉求人之法以为法玩物丧志闚窃模写之不暇一失步骤则以为狂为惑於是不敢自作不复见古之文不复有六经之纯粹至善孔孟之明白正大左氏之丽缛庄周之迈往屈宋之幽婉无复贾马班扬韩柳欧苏之雄奇高古清新典雅精洁恣肆豪宕之作总为循规蹈矩决科之程文卑弱日下又甚齐梁五季之际矣呜呼文固有法不必志于法法当立诸巳不当尼诸人不欲为作者则已欲为作者名家而如古之人舍是将安之乎是经之志也故敢以为复然未知其是且非也吾子幸复惠教焉某再拜

与北平王子正先生论道学书

经白昨承先生惠顾谓经之质可问津伊洛以阐明道学经自惟揣凉昧不足以辱惠教又不足负任且复有惑而未自信者焉敢复诸下执事尝闻过庭之训自六世祖某从明道程先生学一再传至曾叔大父东轩老又一再传及某其学自易诗春秋礼乐之经男女夫妇父子君臣之伦大而天地细而虫鱼迩而心性远而事业无非道也然未尝以道学为名焉尔夫圣人道之至也自宓牺神农黄帝至于尧舜氏道之全体着见以为斯人用天下莫不学之道学之名无有也增修制作自禹汤文武周公至仲尼氏郁郁乎文洋洋乎盛道之大用极尽无余载在方策以为後世用天下莫不学之道学之名无有也仲尼之门自顔曾子思至孟轲氏心传口授无非圣人之道相与讲明问答无非圣人之学道学之名亦未有也逮夫战国之末处士横议各自名家曰儒曰道曰墨曰刑名曰纵横道之全体始坏大用始分学者莫知适从吾圣人之学始自为儒家卒致焚戮之祸由汉以来六家九流三教诸子百氏蝟然杂出丧心惑世毒天下祸生人至于今而不巳儒之名一立天下之乱不可胜穷矣矧今复立道学之名哉夫道之大兼天下之名而不自以为名一物一事自有一道自为一名分而言之皆事物之名也合而言之皆道之名也故易为乾坤等六十四卦各自以为名太极天地为人与万物各自以为名命性心为三纲五常百行万事各自以为名无非道也於是曰易道神道天道地道人道皆以道为名而道之名自若也道祗一理尔以其莫不由之以行故名之曰道岂可特以为学而自为一家哉秦汉而下以吾士夫为儒家故方术之士以黄帝老子为道家以虚无为本大害夫道又岂可复以儒家又特谓之道学哉始宋濓溪周先生深於易学谨於操履志夫三代之际作图着书以述仲尼孟轲之志继以明道伊川二程先生横渠张先生传继授受其学遂盛而康节邵先生推衍象数明伏牺先天之本末始有道学之名也及其徒欲神其说分宗别派谓之伊川之学康节之学伊洛之学引而自高揭然以道学为名谓一世之人皆不知道又谓汉唐诸儒皆不知道直以为仲尼孟轲复出论说蜂起党与交攻投窜贬斥竟成宣政之乱秦韩当国遂谓之伪学又谓之奸学衣冠之祸古所未有皆标置立名之激之也周邵程张之学固几夫圣而造夫道矣然皆出於大圣大贤孔孟之书未有过夫尧舜禹汤文武周孔之所传者独谓之道学则尧舜禹汤文武周孔之学不谓之道学皆非邪孟荀扬王韩欧苏司马之学不谓之道学又皆非邪故儒家之名立其祸学者犹未甚道学之名立祸天下後世深矣岂伊洛诸先生之罪哉伪妄小人私立名字之罪也其学始盛祸宋氏者百有余年今其书自江汉至中国学者往往以道学自名异日祸天下必有甚於宋氏者

移诸生论书法书

夫书一技耳古者与射御并故三代先秦不计夫工拙而不以为学是以无书法之说焉自包牺氏画八卦造书契皇颉制字取天地法象之端人物器皿之状鸟兽草木之文日月星辰之章烟云雨露之态而为之初无工拙之意於其间也世变日下渐趋简易故变古文为篆又变大篆为小篆又变小篆为隶为楷为八分为行为草为真行为行草为章草为正草废刀用笔废竹用帛废帛用纸皆与世变而下也道不足则技始以书为工始寓性情襟度风格其中而见其为人专门名家始有书学矣故古之篆法之存者惟见秦丞相斯斯刻薄寡恩人也故其书如屈铁琢玉瘦劲无情其法精尽後世不可及汉之隶法蔡中郎不可得而见矣存者惟魏太傅繇繇沈鸷威重人也故其书劲利方重如画剑累鼎斩絶深险又变而为楷後世亦不可及楷草之法晋人所尚然至右军将军羲之则造其极羲之正直有识鉴风度高远观其遗殷浩及道子诸人书不附桓温自放山水间与物无竞江左高人胜士鲜能及之故其书法韵胜遒婉出奇入神不失其正高风絶迹邈不可及为古今第一其後顔鲁公以忠义大节极古今之正援篆入楷苏东坡以雄文大笔极古今之变以楷用隶於是书法备极无余藴矣盖皆以人品为本其书法即其心法也故柳公权谓心正则笔正虽一时讽谏亦书法之本也苟其人品凡下颇僻侧媚纵其书工其中心藴蓄者亦不能揜有诸内者必形诸外也若二王顔坡之忠正高古纵其书不工亦无凡下之笔矣况於工乎先叔祖谓二王书之经也顔坡书之传也其余则诸子百家耳故今之为书也必先熟读六经知道之所在尚友论世学古之人其问学其志节其行义其功烈有诸其中矣而後为秦篆汉隶玩味大篆及古文以求皇颉本意立笔创法脱去凡俗然後熟临二王正书熟则笔意自肆变态自出可临真行又熟则渐放笔可临行草收其放笔以草为楷以求正笔可临章草超凡入圣尽弃畦町飞动鼓舞不知其所以然然後临其正草如是者有年始可於顔求其正笔於坡求其奇笔以正为奇以奇为正出入二王之间复汉隶秦篆皇颉之初书法始备矣然犹学之於人非自得之於已也必观夫天地法象之端人物器皿之状鸟兽草木之文日月星辰之章烟云雨露之态求制作之所以然则知书法之自然犹得之於外非自得之於内也必精穷天下之理锻链大下之事纷拂天下之变客气妄虑扑灭消弛澹然无欲翛然无为心手相忘纵意所如不知书之为我我之为书悠然而化然後技入于道凡有所书神妙不测尽为自然造化不复有笔墨神在意存而已则自高古闲暇恣睢徜徉直而不倨曲而不屈刚而不亢柔而不恶端庄而不滞妥娜而不欹易而不俗难而不生轻而不浮重而不浊拙而不恶巧而不烦挥洒而不狂顿掷而不妄夭矫而不怪窅眇而不僻质朴而不野简约而不阙增羡而不多舒而不缓疾而不速沈着痛快圆熟混成万象生笔端一画立太极太虚之云也大江之波也悠悠然而来浩浩然而逝邈然无我於其间然後为得巳虽云一技而可以名家也诸君欲为之者试以吾言求之经再拜

荅高雄飞书

经拜手复书雄飞兄执鞭走前辱书示谆谆灌灌谕以作文意其开示阃奥充斥原委渊如淮矫如岳昭以粹如日星诚文人之大匠也顾经何以当之然以文自名非素志也生今二十有三年矣方其髫龀白騃也适天步之艰遭万死之厄累系俘虏梗踣南北乌知有诵书作文之事哉知有汲薪负担耳厥後时奉杖屦于家君且闻搢绅先生之论文谈道於是昧於一学既而悔之曰士生千古之下而处斯世遇斯时岂宜区区於文字之间而已耶於是求夫有用之学天地之所以覆载圣贤之所以用心与吾身之所当为者而学之亦庶至其万一也於世俗之不免者故一言半字时时而出之岂敢以文自名哉又岂以所弃者而复为所事哉然吾兄不以朴之才反覆勤厚千里致诚甚於面命铭佩之意永永不朽然未知他日之趋拜下风其许抠衣奉扃之一问乎二月五日陵川郝经载拜

陵川集卷二十三







卷二十四

钦定四库全书

陵川集卷二十四

元　郝经　撰

书

与汉上赵先生论性书

经顿首再拜启日幸一拜得闻高谊望江汉之惊澜渐伊洛之余波晋之鄙人庶几终用楚材以为堂构造大成之室求仲尼之意然羽毛齿角其肯倾囷倒廪而遂畀之乎垂槖而入必梱载而後归尔靖康之乱吾道遂南矣自伊洛入于江汉自江汉入于闽越百有余年之间蝉聨荆楚蔓衍巴蜀蠭涌旁魄弥亘岭海如冬之日至南而极极则复北矣盖天之道也於是近岁以来吴楚巴蜀之儒与其书浸淫而北至于秦雍复入于伊洛泛入三晋齐鲁遂至燕云辽海之间而先生巍然以师道自处学者云从景附又为伊洛发挥一书布散天下使孔孟不传之绪家至日见则道之复北虽存乎运数其倡明指示心传口授则自先生始呜呼先生之有功於吾道德於北方学者抑何厚耶而经牵制於时不能奉杖屦备弟子之列抑又何不幸耶不能亲炙而以书先生其忍弃之哉经自十有六始知为学今复十有余年矣世之科举文章记问之学强勉为之弗好也非六经孔孟之书弗读也富贵利达纷华之事弗志也独於性分之内求之甚力体察之甚熟究竟之甚专第恨诸儒之说相与杂乱使自信之弗笃也敢以为质乎夫道之在人谓之性所谓仁义中正而主静焉者也统而言之则太极之全体也分而言之则命隂而性阳也命静而性动也天命而人性也人性而物理也合而言之祗一道焉尔又何有论说之多乎哉道之在人一而静纯粹至善充实之理而已又焉有异端之多乎哉书曰惟皇上帝降衷下民若有恒性诗曰天生烝民有物有则民之秉彛好是懿德则性之善诗书巳言之矣孔子曰元者善之长大哉乾元万物资始又曰一隂一阳之谓道继之者善也成之者性也成性存存道义之门则性之善孔子备言之矣於是孟子道性断然以为善而不惑而以巳天下万世之惑也荀卿大儒也学孔子者也而谓之恶扬子云大儒也学孔孟者也而谓之善恶混始惑于情而以气质之禀受者为言於是大起天下後世之惑至于今而不巳也至今先儒谓性非学者所急又谓顔状未离於婴孩高谈已及於性命於是不言性纵或言之不过夫性习之说不辨夫理性与夫气质之别遂谓扬子云之善恶混为最得又谓论性之差自孟子始孟子不当定名为善复谈空说无入于老佛氏皆自以为是而不知其非又在荀扬之下矣是以人之有性不能自知自尽而至于命其说不可复闻矣自汉至唐八九百年得大儒韩子始以仁义为性复乎孔子孟子之言其原性一篇高出荀扬之上至其徒李翺为复性书反复於中庸大学之间以复乎曾子子思之言恨不得亲炙之而问其所以然质心之所素定者自唐至宋复四五百年得大儒周子邵子程子张子朱子之书明六经孔孟之旨接续不传之妙论道论理论才论气论质论情又备於韩子之书皆先儒所未道者又恨不得亲炙之而问其所以然质心之所素定者由宋迄今朔南分裂复二百余年矣先生及朱子之门而得其传裒然传道於北方之人则亦韩子周子之徒也又不得亲炙之而问其所以然质心之所素定者性理问学之本也敢以书为请不大鄙外以为可教则幸教焉指其要归焉则幸甚矣经虽不佞亦敢为北方学者之倡使吾道复明于中国兼晋楚之富必不乾没先生之材矣经再拜

上紫阳先生论学书

十二月五日陵川郝经斋沐拜书大使先生经生今二十有八年矣自十有六始知问学世有科举之学学之无自而入焉蜡乎其无味也有文章之学学之无自而入焉蜡乎其无味也退而叹曰利禄其心组绣其辞质日斵伪日翔何区区尔也而狃於俗陷於世有不能已焉者如是者有年始取六经而读之虽亦无自而入而知圣之学道之用二帝三王致治之具在而不亡也真有用之学也学之今十年矣背驰而左事形示气露已聚诮而羣议矣是以箝口重足而不敢言动焉日舍馆一拜幸先生不以鄙騃置之隅坐霁以怿色煦以春言鼠腹而既果然矣再日而再侍示之以明白纯粹之书揭囊倒箧启之以开廓正大之论正襟而读之默默而思之乃知吾道之果不亡学之果有用斯民其有望矣愚之素所蓄而不敢发可熟数之於前矣夫道贵乎用非用无以见道也天地之覆载日月之照临皆有用也六经之垂训圣人之立教亦皆有用也故曰显诸仁藏诸用盛德大业至矣士结髪立志诵书学道卒之乎无用可乎哉幼而学长而立也迩焉而一身小焉而一家大焉而一国又大焉而天下必有所用也鸟兽鱼鼈屑屑之物也犹皆有用也蜂虿虵虺毒世之物也犹皆有用也灵而为人学而为士夫乃反无用可乎哉世有人焉之无伏腊之不辨鲁鱼亥豕之不分乃办天下之大事立天下之大节济天下之大难享天下之大富贵声色不动而有余裕焉吾诵书学道之士试之一职则顚蹶而不支委之一事则衂挠而不立汲汲遑遑终其身不能免于冻馁而趋利附势殒义丧节何也事无用之学也盖自佛老盛而道之用杂文章工而道之用晦科举立而士无自得之学道入于无用惟其无自得也故内轻而外重外重矣晔乎其曜矣侈於物而衒於人矣文章之所以工也文章工矣功利急矣义理晦矣道之所以入于无用也嗟乎不耕凿不蚕缫而衣食者谓之游食之民不道德不仁义而文章者谓之逐末之士甚哉天下之袭讹踵陋而莫之知也大圣大贤不作而逐末之纷纷也天下已乱生民巳弊无有为拯而药之者之士也方相轧以辞章相高以韵语相夸以藻丽不知何以尧舜其君民也道其不行矣夫伏观先生韩子辨正统例还山斆学志洋洋灏灏若括元气而翕辟之其事其辞其理皆有用者也非世之逐末之文也天其或者悔祸而自先生发源欤不窒塞不夭阏而遂承其流推而放之四海则道之用可白而至治可期也不见诮于江左诸公矣经也小子敢激其流而扬其波乎经载拜

与撖彦举论诗书

经白昨得足下诗一卷瑰丽奇伟固非时辈所及然工於句字而乏风格故有可论者诗文之至精者也所以歌咏性情以为风雅故摅写襟素托物寓怀有言外之意意外之味味外之韵凡喜怒哀乐藴而不尽发托於江花野草风云月露之中莫非仁义礼智喜怒哀乐之理依违而不正言恣睢而不迫切若初无与於巳而读之者感叹激发始知己之有罪焉故三代之际於以察安危观治乱知人情之好恶风俗之美恶以为王政之本焉观圣人之所删定至于今而不亡诗之所以为诗所以歌咏性情者祗见三百篇尔秦汉之际骚赋始盛大抵怨讟烦寃从谀侈靡之文性情之作衰矣至苏李赠答下逮建安後世之诗始立根柢简静高古不事夫辞犹有三代之遗风至潘陆顔谢则始事夫辞以及齐梁辞遂盛矣至李杜氏兼魏晋以追风雅尙辞以咏性情则後世诗之至也然而高古不逮夫苏李之初矣至苏黄氏而诗益工其风雅又不逮夫李杜矣盖後世辞胜尽有作为之工而无复性情不知风雅有沉郁顿挫之体有清新警策之神有振撼纵恣之力有喷薄雄猛之气有高壮广厚之格有叶比调适之律有雕锼织组之才有纵入横出之变有幽丽静深之姿有纡余曲折之态有悲忧愉怢之情有微婉郁抑之思有骇愕触忤之奇有鼓舞豪宕之节若夫言外之意意外之味味外之韵知之者鲜又孰能为之哉先为辞藻茅塞思窦扰其兴致自趋尘近不能高古习以成俗昧夫风雅之原矣呜呼自李杜苏黄已不能越苏李追三代矧其下乎於是近世又尽为辞胜之诗莫不惜李贺之奇喜卢仝之怪赏杜牧之警趋元稹之艳又下焉则为温庭筠李义山许浑王建谓之晩唐轰轰隐隐啅噪喧聒八句一絶竞自为奇推一字之妙擅一聨之工呕哑嚼拉於齿牙之间者祗是天地风雷日月星斗龙虎鸾凰金玉珠翠莺燕花竹六合四海牛鬼虵神劔戟绮绣醉酒高歌美人壮士等磨切锱铢偶韵较律鬭飣排比而以为工惊吓喝喊而以为豪莫不病风丧心不复知有李杜苏黄矣又焉知三代苏李性情风雅之作哉足下之作不为不工不为不奇殆亦未免近世辞人之诗愿熟读三百篇及汉魏诸人唐宋以来祗读李杜苏黄尽去近世辞章数年之後高咏吟台之上则必非复吴下阿蒙矣经再拜

荅冯文伯书

十二月十五日陵川郝经谨载拜复书于文伯幕府执事往岁车乘过保气阜色莹心咸意孚有古所谓气焉相许不待言而喻者近复领书所以贲缋于尘槁者甚厚谆谆灌灌所以刿厉于茅塞者甚切而明也抑其所谓俟时而动不至猖蹶於愚志固然而闭滞辟左有犹未达焉者其以经为有意於冒进耶抑又动作云为不时乎中形似乎妄吾子得以窥之也经之问学疏蹈道浅失虑左见理未熟而齿穉动不时乎中则有之矣其贪冒妄进枉寻直尺昧於一行幸於诡获盖亦有之矣而反求之身殆未之见也孰不为动顾其几何如也君子见几而作不俟终日有可乘之几而不动後时之悔无及也未见其几而妄为之动恶足以为有志之士乎哉君子诵书学道砥节砺行其修已切其植身正固期有用而不与草木腐埃尘飞安忍视天民之毙而莫之救也学而有用亦不胁肩謟笑于未同以求试乎用不以天民为己任而自私也夫有有用之学必有可乘之几而後动进退雍容必有可观巍巍堂堂必有可立其致君其裕民其行巳其化今其传後必有建诸天地而不悖质诸鬼神而不疑百世以俟圣人而不惑者故伊尹耕于有莘之野汤三聘焉而後起孔明抱膝长吟时人莫测昭烈三往焉而後应彼非敢以布衣偃然而傲万乘也俟几与时耳汤仁而汉义是可为之时也夏暴而魏簒是可乘之几也於是奋然而起卒之乎有殷配天庸蜀继汉闳肆尊显莫之与京吾子所厌闻而饫道经亦所窃受教於君子者也经不佞虽不敢望其辉光而亦不至顚沛妄冒周章失措养之久而倾之亟遂以失己而辱吾徒壅吾道亏丧声实委斯文於地也经自十有六束髪学道非先秦之书弗读也非圣人之言弗好也尝自诵曰不学无用学不读非圣书不务边幅事不作章句儒以是而行之殆六七年六经既治思有以奋然而复古也於是作古文不为流俗所为盖自孔子没异端作杨墨行而圣人之道衰二汉亡佛老盛而圣人之道絶文章工语言丽俗学骛而六经之义晦故忘其菲陋断然欲有以树立揭世左驰而不顾偾忤百折而不衂塞吾道之冲盘桓而不进饥寒迫於身而不恤合则进否则止苟遂不合则将委世长往抱明月以孤骞吸清风而高蹈续圣贤之坠绪传之无穷亦不至於失巳而委斯文於地也奈之何家君戴白而无菽水之奉为子之职分未尽也二弟幼孱婚娶未毕为兄之义未尽也为人子而事父未能为人兄而抚幼未能恶在其为道也是以低眉俛首为人讲读餬其口於四方以养老以畜幼以俟时之几而不以为愧耻其自视犹愈於抱关击柝者也虽然不为威惕不为利疚不犯非礼不为不义以业自食亦不至於失巳而委斯文於地也士信於知巳非高明而敢为瞽言若是哉惟高明亮恕焉经载拜

上赵经略书

月日陵川郝经谨斋沐载拜献书于大行台经略相公阁下经自前岁八月到杞杞属部内尤密迩京邑拟额地一拜而布衣疏远天渊悬而海山隔进而止者屡矣於是默默以思以为士虽贫贱而传言之礼不可废昔韩文公大儒也三上书宰相以自论荐非戚戚贫贱而汲汲富贵躁举妄进自轻而失巳也士束髪学道期於有用岂坐视天民腐同草木噤不一鸣瘗九原而已乎故范仲淹有三年之丧而言事不已或者诮之曰此岂言事时耶仲淹曰士岂以一身之戚而忘天下之忧其意以为天与巳者大已不敢私而小之也一身之戚小而天下之忧大也嫠忧宗周而不恤其纬矧於士乎哉经自十有六始知问学今几二十年矣失道左见与时背驰亦自知其无用也身之弗修学之弗成亲之弗能养家之弗能庇天下於我何有虽然遂欲自弃亦自不忍明天子贤王公在上区区之言可遂已矣今又以事将北辕去执事日益远胷中之藴蓄者日益甚不避僭越捃摭刍荛骧首振袂瞻望清光积年耿耿可熟数之前乎夫见天下之几者能应天下之时抚几应时而不失焉者能成天下之事业见其几失其时事业弗立也遇其时失其几事业弗立也有其几有其时非其人事业弗立也故豪杰龎艾而无几与时虽匵奇抱异瑰奇伟岸欲不待文王而兴而知不可为即退而穷处与物无竞亦不强为以速自弊奸宄骜孽有几有时不乘之以正应之以道侈然自肆卒错天下於祸乱骫骳熟烂龙断诡获见其几愉愉而弗乘遇其时苟且而弗应解弛舒缓不能固结人心痿痹国体销铄国势卒之乎天下寖以灭亡几乎时乎其惟人乎几与时未尝无由汉唐以来千有余岁有百年而一来者有五六十年而一来者有三四年而一来者有继日赓月丛会而叠来者惟人也不可知故有百年之治而复有百年之乱有五六十年之治复有五六十年之乱乱方弭而复兴治方成而遽坏卒不善治生民不免於涂炭有志之士所以痛哭而流涕也国家光有天下四十余年矣奋起北土奄有燕云据建瓴之势以强驭弱遂有河朔比之汤亳周丰高帝之汉中光武之河内不既大矣乎致治之几一来而弗乘也并西夏克辽东服齐鲁定关中瞰陕窥洛张为龙形蟠亘万里析天下之脊扼天下之吭而抚其背稍霁威息民足以善治也致治之几再来而弗乘也继而蹂荆襄覆汴蔡灭金逼宋有天下十之八降夀春破襄阳举汉中入成都俘西域形势既定混一有期弃襟带而弗固得要害而弗守舍二帝三王之墟而观兵海外其小天下以为不足治也欤既往之几不可追巳几之来无穷因势成几如水之有源遇风而为波也逝者如斯而未尝往也後来者如先而未尝絶也如或见之又可失之乎往岁天子践阼廓清宇内更革弊政振举纲维修明统纪收伪符命汰滥邮传责已肆赦与天下更始举燕云之南畀之执事湔濯旧污解释纷纠药其疮痍新其耳目不期月而报政致治之几复来而又太弟开府都督诸军天下翕然望治岩穴幽隐莫不弹冠振缨引领拭目将以窥太平之盛也徵车络绎登崇俊良冠盖弓旌相望於道则朝廷有意於斯民至厚也可谓能乘致治之几而应致治之时矣惜乎愿治之速进人未尽其选而挟术射利误苍生之奸假王之命成其诈谋天诱其衷随举辄败不念朝廷用人爱民之意欲欺天下而卒自欺跋胡?尾顿踬狼籍宜矣虽然致治之几犹在也有如执事之雄刚正大挺不世之资任天下之重斡斗极之运会开吾道之榛塞特立独行不流不倚挽囘元气春我诸华立志而行之以终用人而加之以审收揽俊乂进用老成张本汴洛为天下倡至治有期矣天下之士没蒿莱局垫隘有年矣苟遇明时孰不欲刮磨振厉以自効矧於执事嶷然而为之倡乎旭日始旦羣隂自伏震雷一惊勾萌尽达呜呼瞻乌爰止于谁之屋舍执事其将安归抚几应时执事之事也谈王道议国政士夫之职也是以敢为是言而不忌也异日执事成天下之事业生民乐生雍雍皥皥经又何敢言哉鼔舞康衢讴吟圣世守太行之敝庐足所愿矣瞽言滋蔓渎浼高明惶惧惶惧经载拜

为家君请命书

维丙辰夏五月辛卯朔二十一日辛亥不孝男经等顿首拜手言惟天降监笃棐于有忱肆经敢诞吁于天时台郝宗殷庶胤罔显惟曾伯王父及余王父浚源于兹文而大余宗本支肆羡亦罔显于世天步惟艰厄于南河折于析崩又剡于凶残几具尽厥类大割余宗惟遗余孱父俾缵厥绪是天大造不敢不敬是亦天大赉不敢不应若断菑孽觊于春有夏以考天惠肆逮余冲愚以永以遂而天弗吊集疢厥躬恫鳏于厥中乃在牀第如楚如刈弗克兴以寤至于弥留若天断厥命不宜俾遗以育俾坠厥宗具尽于南河既遗以育是天弗断命乃有大造于余宗若稽考则亦宜引年俾考终命惟天有明命非台敢私于亲越惟余父自时厥立适大艰于身乃奉王父涉于北河于厥丧复奉于宗茔突于戎兵逸于寇场罔敢逭死于佚以考其子义既金坠厥命俘于南河梗踣于迈饥馑丧乱跋涉流亡抚余及弟妹艰关百至以尽其父义四十有五年而无一日之燕惟天降监越经之年有断以引父命畀余以终养余闻曰始於忧勤终于佚乐若弗引是忧勤以殄独于余父敢罄究私昧以迓续父命惟天畀矜闵用宏生生

陵川集卷二十四







卷二十五

<集部,别集类,金至元,陵川集>

钦定四库全书

陵川集卷二十五

元　郝经　撰

记

万卷楼记

万卷楼顺天贾侯藏书之所也曰万卷殆不啻万焉不啻万而曰万者举成数也金源氏末天造草昧豪杰哄起於是拥兵者万焉建侯者万焉甲者戈者骑者徒者各万焉鸠民者保家者聚而为盗贼者又各万焉积粟帛金具子女以为已有者断阡陌占屋宅跨连州郡以为已业者又各万焉侯则独不然息民保境礼贤聚书劝学事师而已於是取衆人之所弃以为已有河朔之书尽往归之故侯之万者独书焉河南亡衆人之所取者如金帛子女复各万侯之书又得万焉淮南亡衆人之所取者如初亦复各万侯之书又得万焉故南北之书皆入侯府不啻数万卷焉始贮于室室则盈贮于堂堂则溢乃作楼藏之楼既成尽以卷帙置其上而为之第别而为九六经则居上上尊经也传注则居上中後传也诸子则居上下经之余也历代史居中上亚六经也杂传记居中中次史也诸儒史论居中下史之余也先正文集及诸着述居下上经史之余也百家衆流隂阳图籍山经地志方伎术数则居下中皆书之支流余裔也其法书名画则居下下艺成而下也栉比鳞次高切星汉人之文与天文际私家之藏几踰秘监故贾侯之书甲天下方干戈坏乱经籍委地侯独力为捆拾吾道赖以不亡虽孔氏之壁河间之府不是过也彼富贵者之楼管弦樽俎肴核几席登览燕集之具充焉侯之楼则古圣今贤大经格言修身治世之典积焉时顺天之治尝最诸道推为钜公伟人而又乐贤下士切切於收览遗书为志故天下之人益以此贤侯侯既贮书于楼谓其将佐曰昔蔡中郎书籍畀之王粲而粲卒名世今吾之书若是不有所畀适足以为蠧鱼之食不免堕檐之讥矣吾闻郝氏子经嗜书力学吾将畀之鞅掌之隙亦得窃听焉时经寓居铁佛寺之南堂坐彻明者五年矣以书币邀致其府於楼之侧筑堂曰中和尽以楼之书见付使肆其观览侯则时令讲解一编辄曰吾之书有归矣吾不为书肆矣向吾之书贮於楼中今则贮子之腹中向者大圣人之道布于方策今则布诸子之心矣子其摛光掲耀俾吾之书用于世以济斯民则子之腹乃万世之府也不然则亦蠧鱼之穴堕檐之楼尔子其勉之经再拜谢其不克负荷每为流涕感刻曰经举家之盎缶不能购一经故每区区晨夜叩人之门藉书以为学今侯以数十年之勤数万卷之多尽以见畀虽侯之盛意岂非天邪如怠忽自弃以多书而不能如无书之初心业不能勤而卒无有成则非负侯是负天也复何以立於世哉故书侯聚书起楼及畀经为学之义以为记以明侯之德且以自警庶几终不负侯云楼成於丙申之秋经之处侯之门则癸卯之冬文成之日则甲辰之春也三月二十日门下士陵川郝经谨记

赵简子庙记

满城故隶易州金源氏以保州为燕都畿内节镇升为顺天军故复为顺天属邑县北有古城故县也城之东闉独高其上有庙庙有像其下大聚落曰城东居民以庙为简子庙亦不知简子为何神岁时祈赛雩告雨泽昭灵响荅以古庙圮侈易而新之请某辨其故而掲神之名按易州古燕南之境也古保州赵之北境也当七国时赵为长城以限燕在易水之南今自遂城安肃亘出雄鄚之间长城犹呀侈緜络而满城在西山之阿长城之内则为赵地无疑而简子则晋赵鞅也保州西北十里许曰亷梁有赵将亷颇庙去满城三十里而近俱为赵臣庙于赵边为有徵矣然而贤若文子雄若武灵王而不祀千六七百年独简子世祀于赵人何哉盖赵鞅首并邯郸逐范中行氏遂成三晋则开国之主也故赵人特祀于边以旌其功居民因之遂为世祀至宋有国赵之自出而宣祖则保州人其上世陵寝皆在州城之东其族绪则布于涿易之间及与契丹疆白沟而保州宿重兵杨延朗诸将控扼西山而满城为襟喉且鷄距一亩二泉泛为溏泺以限突骑又为宋之重边要害简子之庙必崇为明祀载祀典矣故至于今而不废也夫用物精多则?魄强积千年之诚敬于其故土则其神必灵宜乎呵禁一方沛泽而御厉况其常为霸国之政以为诸侯盟主长吴伐齐诛君侧之恶乎其世祀也宜哉居民父老请书之壁以告後之人使知神之为晋大夫赵简子也故书年月日陵川郝经记

醉经记

谲诬诡幻邪辟醉乎异端而不自知者也快残贼忍杀戮醉夫凶冥而不自知者也役趋走饰壬佞醉夫势利而不自知者也汨声色溺朝市醉乎物欲而不自知者也噫人知夫酒之醉人也又恶知其醉於此者哉盖义理之不明性之不率而沦於嗜慾有所不知也人以血气而生岂无嗜慾特所嗜者之有差耳是以蔽于是而不知也欲知嗜慾之差免夫四者之患必先明义理以率性欲明义理以率性莫先乎经经也者圣人之所尽心醇乎义理而为言者也知义理之所醇嗜而醉之夫岂有差哉人受天地之中得至善之性其心之所同然者义理也苟蔽於物而惑於私则性之善者心之所同者皆亡也圣人先得人心之所同乃立教以修道布之方策使人人得以自新其哀我人也亦至矣则人可以自暴自弃乎必当明圣人之经以践其迹以求其心由仁义中正之道极纯粹至善之理则知吾性之尽焉者止夫是理是理之尽焉者止夫是经恶得而不嗜哉亦犹嗜酒者之得酒也是以寤夜而思之笃信而守之造次而行之卒以脱嗜慾之私造正大高明之域见於用者则可致於民而格於天徵於色者则已晬於面而盎於背川鱼云鸟纯纯其天而浩浩其渊有不知其然而然者则又似夫嗜酒者之醉也虽然嗜酒而醉者愈醉而愈迷嗜经而醉者愈醉而愈明与其醉酒而迷曷若醉经而明也然醉酒而迷者犹愈夫醉嗜慾之差者也嗜酒而醉夕醉而旦则醒矣醉夫嗜慾之差者虽老死而不能止又将害天下与来世也呜呼自伏牺而下道在圣人自孔子而下道在六经今之人既不得圣人而亲炙之幸得遗经於千载之後力求而深索巳之本然之质至善之性犹惧其亡也又可陷於异端而恣於凶冥溺於势利而惑於物欲乎故取文中子心若醉六经之言作醉经记庶使自暴自弃者闻吾风声收其放心全其良心亦有志乎尧舜其君民也乙巳秋八月记

邻野堂记

野之处有二焉有穷於野而道於心者有野於名而市於心者何以言之讨幽而山阻深而泉翦茨而峤以林缭垣而阿与磐而笑傲焉偃息焉郁焉嬉焉而饮食焉进而获覆行而获尼抱道怀材而不遇藴德匵奇而肥遯者如是而可也是穷於野而道於心矣故诗曰潜虽伏矣亦孔之昭又曰生刍一束其人如玉无业以滋於身无德以光于行无材以用于世而据名山挟大川擅高腴之地鬼蜮其志而麋鹿其形徜徉磐薄以异於时以高於天下以动於王公大人由是而言得非为野於名而市於心者乎安在其为野处也故传曰素隐行怪後世有述焉吾弗为之矣余常以是自讼处野之道乙巳秋鲁伯自燕来以孝纯张君之书示余云近卜居于故宫基构一室迥絶尘閧粪甓而开途剗草而植卉虽在燕城实有野处之趣故名其室曰邻野言非野而邻於野也吾子其志之余嘉其既不在野亦不在市既得其道而又得其趣也故附自讼之说以为记又为歌曰堂乎堂乎古则朝而今则野是孰为之必有致之者有顒张君器则青云籍荃而佩兰诗秋而酒春彼人翕翕兮朝埃而暮尘此堂寂兮而与野邻又胡为乎生麟而死麕冬十有一月陵川郝经记

种德园记

伊人之生耨地耕天何种之多也而小焉者不能以之大恶焉者不能以之善偏污弊窒者而不能以之备种乎此而遗乎彼种乎彼而遗乎此种焉者而不种不种焉者而种是以扰扰纷纷皆有所种而不知所以种也堂堂天地命吾民以懿德含弘光大无所不在有公明纯爱之仁有制宰施为之义有别嫌疑辨上下之礼有照耀昭晰之智实而守之之信如是之大而如是之善也固宜於闇而屋漏之中显而庙堂之上纷拂焉而沦溃之日烜赫焉而权势之时倾焉掲焉而颠沛流离之际虽一言一动一政一事皆灌溉封植而有以种之全天之所畀不芟刈藴崇忽而自暴也故或以之圣或以之贤或以之有国或以之有天下而昧者惑者则不知也方种卉木以取材种货宝以取赢种黍稷以取食而不知有大者焉种掊克以取利种机穽以取获种阿谀謟伪以取容奸宄回邪以取位甚焉者种嗜欲以丧身种骄淫以丧家种侈肆以丧国种崩析以丧天下而不知有善焉者俾固有之德湮没茫昧漠乎葬于九泉泯焉而不间也噫小而恶者已甚矣或者又翘私智尚德之名而无其实诡言饰行幸获而侥利坐而尧都起而舜俞居之似忠信行之似亷洁惟人是悦而惟获是务不能种之而反害焉其愈於小而恶者乎赵氏燕膴仕之家也汲古先生置园别第缭园而卉木发辟馆而泉石列不务嬉游而不啬宴乐有意乎推本之而种夫德也故名之曰种德将由名以致实张本乎是园必推而放之四海而凖而後已搢绅先生皆有诗文以诵之丁未夏敬君鼎臣自燕致命于仆以为记仆亦冀夫种德之庆繁衍之盛集乎赵氏之门而有以徵之为天下倡使天下之人皆有以知夫种德之目故蔓衍而为是言夏至日陵川郝经谨记

临漪亭记

鷄水控常山而东穴保而入激为流疏为渠潴为陂浸而为溪析而为塘台楼亭观雄列杰峙者岿如也别流泝布由千户乔侯之第园而出出而东则亭亭则侯之别第也面水者三右池而左洄屋重而庑列鳞渌漪然牓曰临漪茂树葱郁异卉芬蒨庚伏冠衣清风戞然迥不知暑澄澜荡漾帘户疏越鱼泳而鸟翔城市嚣嚣而得三湘七泽之乐可谓胜地矣岁丁未六月朔侯之仲子德玉者请余为记余曰火云燎天山灰海沸而是亭之上觞豆济济李沉瓜浮琴间而奕危曳絺麾麈隐语谈笑粲然而四列也乐乎哉有敌日横槊被甲而趋者矣有负耒耜庤钱鎛挥汗而喘者矣翠波漪风緑隂鏁日蔗浆沉水玉榼金甖枕压缃文侍儿发扇乐乎哉有负戴永途肩高足裂蚊蚋嘬肌者矣有穷阎局脊槁肠而枯腹者矣如是而可乐哉盖乐乎此不忘乎彼乐乎身不忘乎人政成而讼理事治而日暇燕兄弟以笃亲亲交朋友以讲道业亲贤下士以崇德誉已乐矣思吾民有未乐者已安矣思吾民有未安者其不负于此亭矣不然则其有负於此亭矣侯既没诸子堂堂皆有超卓之望特立之姿盛大之业将张本于是亭故不辞而为之记

含元殿瓦砚记

器有定名有定象而亦有定用鼐鼎不可以济弥舟楫不可以代烹矢欲伤而函欲完定故也云汉先生至自晋箧古砚以视形圆而理密气阜而色莹黝而光郁而扬金声而玉德云腴凝如月魄黯如星芒突如露泣濡如非端非歙含元之废瓦也废瓦而为砚夫岂定哉瓦之为名则定名也偃而枵洼而隆则定象也鳞夏屋甃凌雨兜风胄露烜日溶月庇覆其人则定用也栋折榱崩物化人去墁坼而坏与朽秽污冗俱则定理也而友文章朋典籍役玄頴巍乎几案间岂陶氏之所期与居人之所望哉盖质坚而工朴虽废而不废其用有不可量者金锡之固其理熯火之炼其精日月之益其坚雨露之养其润愈远而愈固如隂监之液如玉肥之秘泓湛真致而造夫神焉昔为之瓦今为之砚昔暴露而今藉袭之昔尘埋而砾并今麟获而凤见则似夫器化烬南山之松瘸孤竹之管尽天下之变而终身墨墨焉则又似夫尚玄也将淋漓元气含弘四海寓先生之天趣亘千古而不灭岂瓦之为用而已哉苟麤弊苦窳缺裂浸漏而反害于室瓦之为用而不足其能用於後乎呜呼器形而下者一定而必坏质坚而工朴则犹若是矧人之官天地府万物一受其成而无坏哉苟坚其质全其朴如金锡之链而精如日月之并行而不息也不折于逆蹂于乱历夷险迭患难而不挫处富贵享荣映而不侈其得志其反古又非瓦之为砚区区於文字之间而已也如残其质散其朴饰壬佞而衒巧伪以徇于时以毒于世又岂瓦之得比哉姑书之以志夫观砚之所激云丁未冬十月陵川郝经谨记

庸斋记

昔者圣人之言道也曰中而已兼体用贯本末一理气而为言也後世圣人之言道也而益之以庸庸也者平常之用也岂中之未尽而复益之以庸乎不然也後世圣人之意谓天下无无用之道亦无非常之用盖道以用而见用以常而久所以穷天地亘万世翕辟而不尼荡错而不穷化化生生而不已非虚怪惚恍诞异之所能也故观覆载之常而不辍也则知天地之用与天地之道矣观飞走动植之不易屈信消长之不忒夀焉而恤荣焉而悴而各得其常也则知万物之用与万物之道矣观父子之亲君臣之义夫妇之别长幼之序立身行已之方处物治人之道亦各有其常也则知人之用与人之道矣至於日月之照临寒暑之往来昼夜之明晦水流而山峙风挠而雨润亦各有其用而有其常也则亦各知其所以为道矣一物一道也故道外无物一道一用也则用外无道一日之常也亦千万世之常也千万世之常亦一日之常也故常外无用呜呼兹其所以为道而庸之所以为平常之用後世圣人必益之於中也欤惟此义不明故有非常道之说有反经合道之说有异端之说道之所以不行也玉田杨君春卿庸名其斋可谓知所务矣其欲庸於心庸於言庸於行不然岂庸於名而已乎必不翘翘以嗜异不嗫嗫以徇俗不伥伥以惑衆不为太高不为太卑不务诞幻以遗实不索隐行怪以惊世不朝行而夕变俛顺而仰违一謦咳亦庸也一举武亦庸也一怒一恚一喜一怖亦庸也如是则一於庸而可以参天地赞化育不负於此斋矣中庸之德三代之末民巳鲜久矧今丧乱百折之余凋弊之俗狃於外利欲之诱驱於内喜怒变於须臾而爱憎移於顾指非卓然特立独行不倚之士其孰能与於此君今如是其有所望矣戊申春三月十五日陵川郝经记

皇极道院记

具乎形器之间者莫大乎天地莫衆乎万物莫灵乎人浑沦龎错并行而不悖岂偶然也各有其极为之主而制之者如户之有枢如衣之有纽如符节之有左契如薪槱之有要开阖变化根柢徧布无不在焉夫运日月而不息播四时而不忒生长收藏而不坠主而制之者天极也载泰华振河海殖庶类登百谷主而制之者地极也眇天地为一物贯万物为一理面目恍惚之象脗合支离之数主而制之者太极也辅相太极之体裁成太极之用奉天极而不违因地极而不逆五行五事俾之叙八政五纪俾之修敷五福而去六极置吾民于逸乐跻吾民於仁夀洋洋乎发育万物主而制之者皇极也故天地万物非太极不立太极非皇极不行由道以入形器则太极为至由形器以复道则皇极为至焉生人之初皇极建而格之天再格之地又再格而得伏牺八卦以之画又再格而得禹九畴以之叙殷周之际又再格而易洪范之书成是以万世之极立而不朽也其法在乎书其理则根於人心之固有至于今而不少变也顾建而用之者何如耳赵君才卿以隐德见徵以隆儒兴学进言以事亲奉身求退朝廷推重赐号虚白处士名所居曰皇极道院呜呼皇极之不建也久矣天地失其位万物失其所生人之被害也甚矣今以是而名其居其必有其实乎必将推心之极以为身之极推身之极以为居之极推居于乡推乡于国推国于天下使天地得其位万物得其所皇极之道建于世如是而後巳国家之无党无偏王道平平兆端於兹乎庚戌秋请余为记处士之事业筑院之始末皇极之藴奥有遗山之铭在故不书姑赘数语为之推本以为天下建极者之倡云八月日陵川郝经记

休复亭记

孟子谓人皆可以为尧舜其言斩絶高壮似大而夸其意则恳切哀矜甚易而明也夫人之性无不善而万物之理无不备并天地而为三贯太极而为一初无圣人贤人下愚之间也唯其气禀之差嗜欲之诱或存或放或昧或复等而下之则有焉尔故性焉安焉不思不勉不待复而自全者则圣修焉习焉反躬克巳而能复者则贤自暴自弃荡焉忽焉不能复者则下愚也所以有尧舜有顔曾有桀跖天渊之悬隔陵谷之高下邈乎其不相及也虽然苟能复之循序以进不为威惕不为利疚省察收敛自下愚而可以至於贤自贤而可以至於圣远者可迩而下者可高也唯其弗为是以卒为下愚而不能圣也夫道复而已矣动极则静静极则动动静相根卒归于静而道不穷焉理之复也一隂一阳为寒为暑寒暑相推无过不及卒归于中而岁成焉气之复也荣茂壮穉老瘁衰死骨肉隂于土魂气登于天卒复于本万物生生而变化无穷焉形之复也故其始也理入于气气入于形而其终也形复于气气复于理天地万物如环之无端惟人亦然生而静性之本也动而常静性之复也其动之几心之体也动而不括心之复也与物相接情之用也应而不流情之复也故其始也性入于心心入于情而其终也情复于心心复于性宰制万事收藏万变亦如环之无端圣人谓生生之谓易而於复之一画曰见天地之心其语顔氏子也则谓一日克已复礼天下归仁易也心也合而言之复也其义广矣大矣之人也可自暴自弃忽而不复而使天下被其不仁矣乎尝观夫易乾坤二卦自诚明谓之性圣之事也不假修为而自复者也复无妄二卦自明诚谓之教圣之学贤者之事也修为而後能复者也不能复性当事於教欲事於教必假修为修身复之本也身修则性复虽不至於圣亦可至於贤而不为下愚也虽不能超轶至於尧舜顔曾亦不至陷入於桀跖也是至易而至明也世莫有为之举而行之者当复而不复可以为尧舜而不为悲夫贾君仲明先正左丞襄献公之孙也今参行台幕以仁存心介然有守声闻四驰蔼如也癸丑春作亭于新居乃取复之六二休复名亭将於退食之暇思所以复者休复者复之休美者也欲尽复之休美夫岂易矣乎必好善而恶恶如恶恶臭如好好色诚而不妄则恶去而善复矣以仁易暴煦枯为荣以天地生物为心以坤藏震生为法诚而不妄则杀去而仁行矣遏人欲之私存天理之公铲窒塞而造於高明廓疏通而无使闇蔽诚而不妄则可弭乱而致治矣亲君子远小人则小往大来斥柔佞信鲠直则嘉猷日至刚不屈于物自强而不息则巳可克而礼可复矣今既名之正特立独行用力之秋也一日休复之功成充实光辉仰视俯察无所愧怍不负於此亭矣经虽愚尚能为君赋之

恒斋记

道有常体亦有常用体常则久而不变用常则虽变而久是以振万古而无弊也夫道常而已矣天地万物皆一受其常而不变高者覆厚者载溶者流结者峙甲者拆而蕃钩者达而茂爪利者搏齿壮者啮翼劲者飞足轻者躩有定理而有定气有定形而有定用虽更相错蹂而互为磨荡生荣死悴弱毙强食总总林林变动纷拂而各复其常常故久久故变而不变故天地虽崩震而未尝崩震也日月虽亏食而未尝亏食也山川虽骞涌而未尝骞涌也草木鸟兽虽萎殈而未尝萎殈也风虽振而不终朝雨虽凌而不终日虽有於变卒不能变虽失其常卒复於常愈变而愈不变愈异而愈常所以振万古而无弊也之人也备常理以成性萃常气以成形官天地府万物可变而失常乎有父子之亲虽变而不可废有上下之分虽变而不可踰有夫妇之别虽变而不可紊有交际之信虽变而不可弃有守身之节虽变而不可失有处物之义与待物之敬虽变而不可悖颠沛造次之际分崩离析之时宠辱交乱之会正斯人用力之地也故浚井焚廪至於纳大麓总百揆受尧之天下变而不变所以为舜囚夏台征葛伯至于战鸣条而有天下变而不变所以为汤拘羑里胜崇侯至於三分天下有其二变而不变所以为文王被流言诛管蔡至於制礼作乐朝诸侯於明堂变而不变所以为周公去鲁奔卫削迹于宋畏于匡饿於陈蔡至於诛卯堕都修经垂世变而不变所以为孔子彼虽大变而吾有常者存彼虽急遽横逆如决如骤荡忽而至吾有久者存挺挺而不挠自强而不息所以振万古而无弊也呜呼叔世而下世道交丧孰知夫此哉任私而好异既不知夫常又不知夫变一虑未巳万虑愤兴一欲未厌衆欲蝟起喜怒变於须臾而爱憎移於顾指与接为构日以心鬬抢壤突荡为鬼为蜮变诈百出诡谲万状曾草木鸟兽之不若乱日益起天下日益病卒至於血肉讧溃而莫之止极也悲夫昔者圣人惧天下後世之如是也於是命雷风之象曰恒恒者常久之义也天下之变而不可测者莫如雷风也刚柔皆应相与而得常者亦莫如雷风也变而不测乃道之用应而得常乃道之体圣经具载体用备存道妙昭着天地鬼神隂布明列不可诬也何斯人之不恒如是之极也哉盖圣人没而天下无恒教异端起而天下无恒理王迹熄而天下无恒政风俗坏而天下无恒心井田废而天下无恒产典籍灭而天下无恒法庠序毁而天下无恒学四民易而天下无恒业斯人之不恒如是之极也亦宜哉癸丑夏经入于燕激水王君良臣一见如故交轩豁开朗内外粹白自其总角已卓荦超轶登神童第再举进士连与春官荐书方耸壑昂霄而汴已亡栖迟偃蹇静以观化名其斋曰恒孔子曰善人吾不得而见之矣得见有恒者斯可矣当周之世已云如是矧其下乎今君掲以为名其欲使天下恒心恒德复上世之治与道之常乎世人方务於彼而君乃务於此是可尚已於是蔓衍其说而为之记

万竹堂记

长清杜氏世艺竹子孙因材而笃焉踣者植栽者培槁者沃远以益茂初金盛时有堂曰万竹蔽冒庭庑冠于汶篁当世硕士咏歌之富殆与竹等城复于隍俱用芜灭善甫先生其仍孙也河南亡走于故居泪堂而悲焉曰时不与道命不与志此君又可无嗣乎乃刋落尘蔓听万物之春一宅而寓於竹粪甓铲秽身自爬栉揠穉抉根蘙青祝翠绾蛰元气若保赤子蘖与志信萌与诚达鲸牙犊角隂磔潜露戢戢岿岿奋絶地络掀掲鳌甲神毛鬼须唐突振迅茁不可遏春雷一击惊风一吹而已数百竿矣岁一再期而复其初又再期而荣轶其初矣乃构乃堂乃塈乃茨述先志也其风停雨霁乾坤清夷视其初植也色既苍然而节则高矣嶷嶷挺挺迈伦盖世扫烟霞於八表之外栖飞鸾而食雏凤有不与衆竹等者则其王父之起家浚源张本高厥閈闳虽巳仙去遗烈犹在也其中植也萧然森然枝叶疏布璆琳葱错緑玉肥莹剑拔戟列凛不可犯端慤真固不跛不挠而锵然有声斐然有文猗猗箦箦郁乎高而沛乎下拱於前而控於後翕焉相扶晔焉相辉则其先子之贲宗承家立庭垂训指视此君而勿令翦拜者犹在也昔也枯荄腐跋破节蠧叶没于棘荆惨无生意蛇腹马耳削裂残缺泪之而弗斑倚之而弗?也今也烟梢彗云露叶滴月如玄如仍比次相望荟乎林而黝乎藂也则先生中兴此君复万竹之竟土而益拓大之者在焉乐哉先生诗秋酒春太古一天也偃息其下静以观化万古一朝也不溺于世不滓于湼夷清惠和千古一符也夫达者必有所寓也我寓形于天地天地寓理于我我复寓心于物故康之锻伯伦之酒奇章公之石今杜氏之竹委其天趣惟适而已迹虽不同千古一寓也呜呼彼弊焉於世不能寓物及役于物汨声色溺朝市饰壬佞分趋走胁肩謟笑以役为乐者其视此则寞乎声而澹乎味天渊海山未必不以为迂而诮之也安得君家穆如清风埽是而为之廓清也哉岁甲寅春经客于杞而先生至自汴为沧浪之歌歌万竹以见示故引而伸之为之记杜氏子孙後来继今登斯堂视斯竹诵斯文其敬而植之勿替

时中斋记

王子惇甫既考室名之时中经之入燕而请曰室虽鄙而名之大君其辞而训诸经曰之名也天之所以为天圣之所以为圣万世之所以悠久万物之所以生生而不已焉者在可谓大也而经也何敢言也虽然闻之师曰古之人几杖盘盂鼎锺敦鬲无不铭以戒居室之於彛器不既大矣乎敢援铭戒与善祷之例申而为之辞夫天地一时也邃古一中也圣人继天立极建极垂世亦无外於此焉者一二奇耦数之明乎此也动静消长理之明乎此也隂阳寒暑气之明乎此也穉壮衰槁形之明乎此也死生存亡变之明乎此也唯得乎此所以造物者振古而无弊也之人也数理气变无不具性情形体无不备天地万物之美奄而有焉无甚异而不可行者无太远而难行者惟其学问之不力穷理之不尽故智不足知有其时而弗见所以不能中也血气胜而欲肆中无主而揺其天其仁不足以守虽见其时而物有以移之所以不能中也信道不笃而刓其刚始勇而终懦勇则或过而懦则不及执则固而迟则挠是以时不能应而中不能处天地之美不能具万物交错於前而莫适所定伥伥如偶人至其极则戕天地而祸万物其流殃遗毒惨於後世有不可胜言者而实则甚易行也苟理明义精而智足以知天宇泰定而仁足以守制宰万物而勇足以行事至而吾有以处物交而吾有以应可以进则进可以退则退可以久则久可以速则速可以语则语可以默则默轻重并立而中持衡取与相夺而中见义变动相杂而中有定大变大故而吾裕如也细节末故而吾肃如也始有意焉而终则忘焉无往而非时无处而非中也何难之有故尧之授舜曰允执厥中而初不言时孟轲述仲尼曰孔子圣之时者也而复不言中盖中则时矣而时则中矣随时处中而道尽矣故子思子居其间合而言之曰君子而时中呜呼上下数千载历数圣贤互为发挥默执左契立教之意其深矣乎今既掲而名之矣其必有以充之吾子其识焉乙卯春二月日陵川郝经记

陵川集卷二十五







卷二十六

钦定四库全书

陵川集卷二十六

元　郝经　撰

记

去鲁记

岁壬辰北首济河居燕赵之交者二十有三年局脊垫隘縻缚尘蔓思有以奋然而新之以为圣人之泽及万世天地在而圣人之泽与存焉故将抱六经於洙泗之间仰高钻坚挹圣人之余泽追顔曾之高纵【同踪】攀游夏之轶轨徜徉讽诵风乎舞雩亦庶乎其可也而事梗未得也乙卯秋始得东行由赵魏以适鲁八月入于东原九月由东原而东济汶泗越十有三日丙午自鹿门入于曲阜径公宫而西两观稷门巍然双高而道出乎其间泮宫虽废而泮水犹在又西则灵光故基也遂自顔巷达于阙里由槐路入于先圣庙廷宫序廊庑颓圯殆尽乃拜谒先圣于新宫小寝旋自西序由杏坛而南登奎文阁徘徊徙倚塌然有动于中而莫知其然乃降而北出出于龙门入于坟林林广袤十余里前洙水也涉洙缭径以入渐得辇路乃拜先圣及伯鱼子思子墓复自龙门入拜谒周庙及建春门拜谒顔庙栩栩不忍去又事梗不得留积年耿耿方为释然而茅塞遽至岂非命邪既不能久依圣居有以自得又可默默而去无以自鸣乎乃望而叹曰大哉圣人之道其不与宫庙竝存殁乎宫庙虽圯而圣人之道岳岳也平泰华以为基伐邓林以为楹能庇一时而不足以庇万世葺翠羽以为宇镘丹砂以为涂缀以明月之珠缭以崑虚之玉能崇饰一时而不足以崇饰万世极天下之侈丽而圣人之道无所增极天下之卑垫而圣人之道无所损盖圣人之道在土木者小而在人心者大也呜呼太极立於天地而未名名於宓牺而未备至尧而後天极立至禹而後地极立至仲尼而後人极立宓牺先天尧禹後天仲尼则发先天之几合後天之统着之书与天地竝而其兴丧则在夫後之人焉推之使如泰山之高崛若垂天之章者亦人也混混乎元气之贯四时巍巍乎天地之造万物屹屹乎人伦之奠万世者亦人也使之坏烂残缺支离崩顿晦食而不明萎薾【音你】而不立壅塞而不行至於祸天下而害生人者亦人也故曰苟非其人道不虚行昔道之方衰也杨墨以似是而乱真申韩以刑名而惨刻仪秦以口给而苟合孙吴以权谲而徼功杂然蝟出莫敢谁何而孟轲氏折之以仁义之言胜之以刚大之气挽人心於既亡故扩充圣人之道者莫如孟轲氏六经火於秦而士复坑戮汉兴高帝过鲁即以太牢祠孔子使後王後帝北面而师事之开其基统发其渊源又使陆贾说诗书以明帝王之学启人心於未然故尊圣人之道者莫如汉高帝曹参相齐受教於盖公启窦氏黄老之学鼂错诸人当文景之盛而挟申韩之术战国余习几於复振董仲舒出而孝武方隆儒乃请罢黜百家表章六经尊孔氏明仁义圣人之道复立存人心於欲亡故明圣人之道者莫如董仲舒厥後分裂於三国偏駮於两晋蠧食於南北西方之诞幻盛行南朝之纎艳相尚人心遂亡天理亦灭而文中子立教河汾推明义理建立皇极而佐佑六经修饰礼乐开唐之治存人心於既亡故存圣人之道者莫如文中子唐业中衰所尚者诗文所尊者佛老学士大夫习以成俗后王君公竟为崇饰中国将遂为西域矣韩文公起横身而争之累九鼎而不移触万死而不囘收人心於既流然後圣人之道巍然自立故立圣人之道者莫如韩文公厥後陵夷於晩唐夺攘於五季宋兴欧苏则为之藻饰周邵则为之推明司马则为之经济程张则为之究竟天理昭明人心泰定故羽翼圣人之道者莫如宋诸公如是则圣人之道虽大非诸君则亦委地矣固不在於土木也嗟夫近世以来以儒为戏放辟邪侈者莫之惩以儒为名骫骳偷生者莫之振窃孔孟之糠粃掞程张之糟粕欺世盗名幸获诡遇以儒自负者莫之正作为文章衒其儇巧鄙正学为质古目纯素为不通规规切切以儒相譁者莫之辨假我六艺文彼奸囘静固幽深矫輮造凿如新莽篡汉以儒为奇货者莫之发也破裂冲蹵荡揺除剗莫知纪极使天下之人以儒为讳复以儒为异吾道从何而兴乎言虽兴之而心实讧之圣人之道其遂不行矣虽然天地自若也日月自若也山川亦自若也六经俱在而人之类不尽亡也子焉而知父其父臣焉而知君其君弟焉而知兄其兄妇焉而知夫其夫乐生哀丧饥食渇饮在人心者岂独亡乎圣人之道岂遂不行乎顾瞻遗庙周览坟林纚纚曳曳泫然而去年月日郝经记

丽泽堂记

天下有至悦衆人去之君子存焉衆人之去之也非无所悦也其悦也外是以去而不返君子之悦也内是以悦而无穷焉声色之华衒车服之丽缛饮食之鲜腆宫室之高垲位天下之至高爵天下之至贵禄天下之至重嗜慾恣肆志得意满衆人之所悦也而不知有命焉徇而求之至有杀身而不悔者君子则不然反身率性求其在我者而已在我者尽穷达非我也在我者尽贵贱非我也在我者未尽必求其所以尽事亲吾何以尽吾仁事君吾何以尽吾义交朋友吾何以尽吾信欲尽而未之尽则笃夫学问之道求夫义理之明物不能尽而求之於已已不能尽而求之於人内外交孚物我两尽昭彻而无余雍容而有余志同而气合鱼川泳而鸟云飞也动而不括出而有获则其悦也不亦大乎是以仲尼赞易观兑之象以为水泽之悦物莫若义理之悦心一巳之独悦莫若衆人之同悦义理昭着则一巳悦矣讲肄申明则衆皆悦矣推而行之而天下被其泽则天下悦矣故於大象明悦之道曰丽泽兑君子以朋友讲习夫易圣人所以尽天下之理也而学所以明天下之理也理有所未明如泽之壅而不行得朋焉而明之如泽之行而不壅内外浃洽於身有润如泽之汪洋浸渍发而为事业而物皆被其仁如泽之膏润有生而施及下也故悦万物者莫悦乎泽君子体之而讲习以尽夫悦之道而存天下之至悦焉历下姜君文卿才具干敏参行台事者有年矣春秋鼎富知局日增以为古之人仕优则学学优则仕乃名其堂曰丽泽将与诸贤讲劘道艺推明义理求天下之至悦以润其身推天下之至悦以泽其民去衆人之悦而存君子之悦方落成而余适至请申其义而为之训故为推本之呜呼彼去至悦而存衆人之悦纵嗜慾以悦心极从谀以悦人尽逢迎以悦君胁肩謟笑盘辟奔走自同妾妇不以为咎以容悦为事者间君之风寜无愧乎年月日记

素庵记

素庵淄川先生书室也先生自济州迁益都既定迁以素其位而行之之义字其室经之东游也而请记之曰吾生平连蹇今老矣将一听於遇而莫之忤焉经应之曰天地相遇品物咸章刚遇中正天下大行莫非遇也天地听遇於道万物听遇於天地而人听遇於天地万物焉岂惟先生哉苟遇矣吾欲弗遇焉得而弗遇弗遇矣吾欲遇之焉得而遇之哉故遇而弗能远不遇弗能为命不可以力天不可以人顾吾所以处之者何如也天地赋余以正大之理委余以刚大之气俾超出乎万物制宰乎衆变挺特嶷?不可转易顾吾所以守之者何如也能处而守在我者尽不听之以物而听之以理不听之以心而听之以气则独立而不倚一智而不惑百折而不挫荷天地之付畀岿乎与天地竝为万物主而万物听吾之遇开廓昭着而浩然独存彼或与余遇则王公失其势晋楚失其富贲育失其力离朱失其智以水沃焦以石投卵彼恶我当动而不括出而有获彼恶我阏变在物而我不变则正大之理明刚大之器具无往而不遇也无往而非遇也无入而不自得无往而非达也苟不能处而又不能守则我不能遇物而物皆遇我吾欲达而塞已至吾欲利而害已至吾欲得以有而失与亡已至虽深以极其几夸以极其巧险固以极其奸诡谲以极其诞冶妾妇之容尽揣摩之术密之以鈎钜窘之以刼制智构心鬭坟坟扰扰愈遇而愈不遇所遇见於前所守易於内变在我而不在物则正大之理不明而刚大之气馁矣恶乎可遇故天下莫不遇也而莫能遇也如其能而各得所遇天下无事矣惟不能也是以变故相轧而祸乱生焉先生学际天人安於所遇素患难行乎患难素贫贱行乎贫贱历万变而中未尝变曳屣击藜摅泄运化吟咏情性从容自得翛然天壤之间而寓其天趣其视渭滨之畋傅岩之筑阳虎之诮臧氏之沮尘埃之与野马蜾蠃之与螟蛉欤遇也弗遇也又何足为先生道也乙卯冬十月陵川郝经谨记

横翠楼记

易定诸山尾常山而北旁礴嶷迤自北而东挟碣石以入於海蟠燕亘赵肆其雄丽顺天一道连城数十牙错棊制突兀乎其间而塘泺诸泉贯城而入萦带濔漫奫沦泓澄城市之间遂有江湖之趣腴家鼎族往往筑台榭树楼观以肆其观览焉岁甲寅秋郭君仲伟起楼於市闤之北敞轶掀翥越尘閧而上坐视诸山瞰临源泉云容天影水光山色峨翠蜚碧献奇拱异名之曰横翠言诸山之翠横列于下也仲伟春秋甚富尝学於荐绅先生喜交游许与结纳皆天下豪右每於是楼之上置酒燕集而余必在焉其春烟满帘春云绘山西郎十二顔行玉立澄渌澹荡白鸟容与冯栏抚几觞豆粲如志得气许把臂畅饮开露肝臆削去町畦盃沉山影酒激纹浪呑江南之清风吸燕赵之劲气亦一快也至於夏秋之交天虚气清红蕖緑芰香满榱栋诸峯隐隐出没云锦白露滴玉霞绮焕月代讴燕歌间起迭作四座淋漓盃盘错遏壮怀清怨写入瑶瑟银管风生翠绡凉重开元之旧曲明昌之新声揄扬缥渺浮动喜气一楼之上独见太平营营之滞思冥冥之隐忧扰扰之尘蔓孰得孰失尽为释然远韵高清脱去凡近超超胜槩莫得名言呜呼人寓形於天地而适情於万物初不为物役也翛然而往翛然而来不为拘拘不为孑孑邃古一乐也或浮沉於杯酒或放旷於山林或优游於廊庙用舍乘化不锢不滞夫是之谓达士今观仲伟之自处非古所谓达者欤楼之成四远英贤往往为之赋诗而请余为记姑书其所见且以识登览之所得云丙辰春三月十五日记

积庆堂记

贯万物一理通天下一气耳随所为而应焉种稂莠则稂莠兴种嘉谷则嘉谷殖枳棘不可以为芝术樗栎不可以为松栢断木含生蒸而为菌腐草伏暑化而为萤彼物之微犹若是矧於人乎是以圣人为斩絶不易之论曰积善之家必有余庆积不善之家必有余殃所以立人极定天理使天下之人皆至於至善而止其仁天下後世也至矣一国之兴衰一家之隆替一人之通塞视履考祥昭昭然莫吾欺也博陵田济民新其居而落之奉觞以谓余曰先大夫仕於国初遂有深土披荆棘立城市铲除凶秽苏润疮疲使池垒完固疆塲不警虽历大变故而民得生聚安妥免屠夷之患复治平之旧其德之施於人者甚厚未尝日之燕遽没於世母氏时年二十余保字其孤一德不回备极艰苦俾余卒底於成今始构此室将刮磨以自树立复先大夫之业报母氏之德请名之以自厉焉余谓之曰积德累功天必报施不在其身在其子孙故邓仲华不妄杀而奕叶贵盛袁安理楚狱而四世五公王佑以百口保彦卿而累世台辅是其明徵大验照映千古君之先世既若是矣而君又能卓卓以自振既受报於天又合德於人其有余庆也必矣可名之积庆虽然先世之善当益之以善益以自修莫为责报夫造善言於衽席之上目子孙於门闾之下者是谓揠苖之善徼幸於万一中诚则无有是谓诡遇之善包藏祸心象恭貌仁是谓盗贼之善是三者非惟无庆又足召殃也惟积本然之善务去三者之善则君之世殆未量也其繁衍盛大昭着崇显之日又当为君书之丙辰秋八月日记

北风亭记

壬辰春北首渡河居於保凡十一年僦庐而徙者十最後徙南里自甲辰至於丁巳凡十有四年於居为最久夏四月以正阳欝悠崇土为址斵木为楹虚其北而不置户焉命之曰北风既塈以茨乃偃息其下仰而叹曰余生三十有五年而不寜者殆三十年今之偃息者非畴昔之匍匐者邪乃取庄生齐物论及宋玉辞赋读之敞然而乐曰快哉此风凡物莫不如是邪有万不同而卒莫不同邪客闻之抱琴而至授琴而歌南风而谓余曰子之为是也将以寓予之所寓也风之为物也而莫适所定也之人也东西南北之人也而子生平不寜而不寜方来独以北言之何也曰夫子见子之见而不见余之见知子之知而不知余之知也夫风轮水轮天地之所以造物也一翕一辟往来不穷所以成变化而行鬼神也故风起於广莫之野无何有之乡冲茸飘跋吸忽鸿洞荡揺振撼转化枢运神纽推气机使天地万物各尽其变而不与焉固无有东西南北之限也余之以北为言者亦非自狭而必之於方所也夫乾为万物之终艮为万物之始坎也者北方之卦也所以为始终之几也故天一为水而风轮在焉运於东使万物各遂其生运於南使万物各遂其长运於西使万物各遂其成运於北使万物各归其本贮於中则冲气以为和故风之势伸於巽而水之泽成於兑余之以北为言者盖有取乎此也其以北为言者又有义焉余方为人子北面所以事父也为人臣北面所以事君也为学问北面所以事师也且夫元光之元长星彗天赤气起北方国朝建武啓运北风长驱肆其威灵而余实生焉天兴之末北风吹雪有金以灭河断其流万马蹀血而余北首焉故余生於是风而长於是风将从是风以徜徉此生也从其所吹遇止而止焉从其所吹遇行而行焉委是身於是风龙虵也蓬累也野马也尘埃也而各无所忤焉客曰大哉子之言也吾当改吾弦而更张吾之琴舍吾之南风而歌子之北风乃命客张其琴而余倚歌而和之曰北风其凉兮吾中之塞其摅以扬兮雨雪其雱兮吾物之翕乃所以为张兮吾於此亭处不遑兮委之以顺夀而康兮飘然而行跨六合而凌八荒兮敷仁兮扇义扩道以疆兮年月日书之以为记

棣华堂记

陵川郝氏世业儒至先曾大父昆季七人皆治经力学教授州闾有声张彻郝氏益大中堂数楹聚族歌哭之所也诸昆皆贤而尤笃友爱乃植棠於庭名堂曰棣华取诗常棣之华鄂不韡韡凡今之人莫如兄弟之义也岁时燕集尊卑壮穉比次以序秩然有礼熙然有恩而粲然有文无?墙反目之私於是家人笃於亲国人慕其义道为人师礼为人则焉其季年诸孙繁衍冠娶异室殆十余人聚则隘诸堂退则偪诸庭於是有别居之议而先曾叔父东轩老以季弟弗敢违命扳庭树涕泣不寝食者三日诸兄问之曰吾业儒而为是何以为训终无数人使子孙为之则吾食矣诸兄从之聚庐同食以终是岁棣华特盛人以为友爱之瑞焉壬辰之变郝宗殱於许洛之间独先君以经北渡居於保以有弟妹孙子郝氏不絶陵川故居独棣华堂与庭中之棠存岂将使蝉聨华胄穰穰简简复其初之盛乎已未夏外伯父牛君视经於曹南言迩年棠华尤为茂异汝兄弟其兴乎故作棣华之诗俾识诸堂且无忘先东轩老之懿云吾家中堂高压太行茁彼本支是生兹棠棠始有华实大吾家玉昆峩峩德音莫瑕棠华日馨诸孙盈庭有光韡韡有衿青青突决栋焚鞠为荒榛棣华弗凋中堂独存脊令在原兄弟急难遥遥空堂岿彼高寒鸿鴈於飞哀鸣嗸嗸郁彼先棠芬如李桃惟彼桑梓尚当敬恭况兹庭实祖植父封为告乡邻勿翦勿戕庶几遗隂本根不忘经也作颂载歌东轩呜呼兹堂道德是传越千万年

太极书院记

书院之名不以地以太极云者推本而谨始也书院所以学道道之端则着於太极宓牺画易以之造始文王重易以之托始孔子赞易以之原始至於濓溪周子之图易则又以为动静之几隂阳之根建极承统开後世道学始今建书院以明道又伊洛之学传诸北方之始也一以为名五始竝见则幽都朔易复一太极也初孔子赞易以为易有太极一再传至於孟子後之人不得其传焉至宋濓溪周子创图立说以为道学宗师而传之河南二程子及横渠张子继之以龟山杨氏广平游氏以至於晦庵朱氏中间虽为京桧?胄诸人梗踣而其学益盛江淮之间粲然洙泗之风矣金源氏之衰其书浸淫而北赵承旨秉文麻徵君九畴始闻而知之於是自称为道学门弟子及金源氏之亡淮汉巴蜀相继破没学士大夫与其书遍於中土於是北方学者始得见而知之然皆弗得其传未免临深以为高也庚子辛丑间中令杨公当国议所以传继道学之绪必求人而为之师聚书以求其学如岳麓白鹿建为书院以为天下标凖使学者归往相与讲明庶乎其可乃於燕都筑院贮江淮书立周子祠刻太极图及通书西铭等於壁请云梦赵复为师儒右北平王粹佐之选俊秀之有识度者为道学生推本谨始以太极为名於是伊洛之学遍天下矣呜呼公之心一太极也而复建一太极学者之心各一太极也而复会於极画前之画先天之易尽在是矣使不传之绪不独续於江淮又续於河朔者岂不在於是乎是公之心也学者之责也其惟勉?年月日记

铁佛寺读书堂记

郝氏始自太原迁泽潞复迁许洛复再迁於燕赵之交治经业儒者六世百有余年以及於先君於是有经壬辰之变始居於保岁戊戍先君官於保之满城是岁经始知学喜为诗文适诏试天下士第者复其家驱者为良遂为决科文其冬至自满城先君谓先妣言今吾孱病且老诸子皆幼吾欲使大男经督家事而惧废其学欲令专为学则无以督吾家奈何先妣曰自吾适郝氏逮事先翁姑闻郝氏之先未有不为学者如杨侍郎士表元内翰裕之武右司从善辈皆有声当世吾门自出可反令吾子未学而废先世乎不过吾忍穷数年耳政使饿死亦乐无憾先君曰是吾志也遂决意令经为学时僦庐托处无以为生业乃假屋於铁佛寺僧张仲安得其南堂俾经居之且聚童子数十辈教之句读以佐生业夏四月一日始入而从事先君命之曰尔祖所以命吾者今其命汝学所以为道非为艺能也所以修身非为禄养也今国家方以武治未遑选举汝其无为决科之文今世以诗文事声誉者记问以事吻颊者皆艺能之学汝其勿为我先世有学之序焉天人之际道德之理性命之原经术之本其先务也诸子史典故所以考先代之迹也当次之诸先正文集艺能之薮也又当次之若夫隂阳术数异端杂学无妄费日力慎勿慕人纷华戚吾之穷也尔祖有言士不能忍穷一事不能立故忍穷为学之本郝氏之家法也遂以太极先天二图通书西铭二书付畀且指授其义曰此尔曾叔父东轩老得诸程氏之门者尔其勉之经再拜受命退而为学日诵二千言为课夜则考其传注始入夜往庀家事舂粟治菽二鼓入於书堂龛灯隐几不解衣带閲诵缀録昏怠则仰就背枕以假寝方五鼓往庀家事负薪汲水黎明入於书堂以是为常虽盛暑大寒不替也先妣时来窃视见其残灯无焰向晨不寐呼经而语曰汝何自苦如是吾所不忍也经再拜言今二亲忍穷使儿读书惟恐不笃不为苦也先妣曰汝能如是吾无憾矣初治六经之时以为感发志意者莫过乎诗於是乎先治诗二帝三王之心传口授者莫过乎书於是乎诗而後书先王治世之具莫大於礼乐於是乎治礼大经大法拨乱反正莫大於春秋於是乎治春秋穷理尽性以至於命以际天人之学者莫大於易故以为终身之学其余自语孟子史诸书各如先君之命治之不敢少躐其等杀焉岁癸卯顺天道左副元帅祁阳贾侯邀致其府始去寺堂居寺堂者俶末五年凡当治之书及几数焉岁乙卯被徵而先妣巳僊去巳未与政於王府宣抚江淮诸道先君亦已亡矣中统元年至自武昌寺僧张仲安来谒与之俱至读书之所顾二亲而不见庭中之栢已自参天而仲安霜枿满顶欲为向之汲薪之事而无为为矣乃谓仲安曰昔子路思复为亲负米而不可得今余有甚焉於是涕泗横集因为恸号既而仲安请记其事於屋壁乃挥涕而书此名堂曰读书堂云仲安保州人尝为汴京相国寺提点每敕试梵具辄为第一慷慨尚义喜延接宾客河南亡衣冠流落仲安尝日饭数十人无所归者使之居至於踰年卒无厌色而戒行甚谨经与久处故尤见其严而无罅者焉三月十五日谨记

陵川集卷二十六







卷二十七

<集部,别集类,金至元,陵川集>

钦定四库全书

陵川集卷二十七

元　郝经　撰

记

镜芗亭记

中统元年夏四月宋维扬火人屋熸尽经适奉使告登宝位宋人以火余无以馆客乃以仪真即忠勇军营总制真州军马治所置馆镜芗亭则馆外东偏水亭也入馆之初不知有此明年夏伴使潘拱伯辈始邀一至其後或数日或数月一往焉真州濒江在老岸下沟渠池塘皆与朝通东接维扬南对金陵岸在六朝为白沙其後为迎銮为永贞为扬子宋大中祥符中升为州自唐刘晏筦盐铁江淮之人仰食海盐於是置扬子十院漕盐以给江淮而运行入於州中宋人因之置淮东运司行商舶贾远近毕集故为江壖一都会号称扬一贞二亭则直古扬子院今运司後其东南垣墉则扬子故县城也而馆与州治县衙宣圣庙天庆观等皆在故县中县即州子城矣馆东之池亦与潮通而亭处其中有故隶字牓曰镜芗亭池中一甬路直亭南北界池为二池有莲蒲而柳皆成?拘滞之间时得改步寓目者惟此焉岁益远出益希今年春复为一往以暵旱之故荷死柳折潮不复至而不可复观矣於是自春踰夏而不复出焉初朝廷於沁南赐第一区田十顷州吏进牒及图则其田在河阳封畛包络全得扬子一店在黄河老岸下明年遂入宋每登是亭与古扬子县城相对江壖河滨殆无以异恍然而悟曰天下事断不偶然行使止尼殆必有主张者河滨之田有以兆此行矣乃书其入馆登亭之事以寓感伤焉他日复到河滨之野而思馆中之亭则必如今见馆中之亭而忆河滨之野矣彼且为是邪此且为非邪彼此之间其一扬子邪中统五年夏六月谨记

退飞堂记

甲子岁犹在仪真馆一日风甚鸢鸦蔽天北飞而不得前北首南尾遡风直翅飘忽而南其势不能自止遂过於舘之上入於江之南因仰而叹曰春秋所谓六鷁退飞过宋都者殆此类也夫与余之行使止尼亦此类也夫余方布衣穷处际遇而北其进於北而用其道於北也则当然矣乃一命则从役於南再命则拘留於南天下皆北而吾徒独南岂非天邪鷁与鸢鸦退飞於风余则退飞於天天运风行有时而然力不能胜则待其定而已风止则鷁与鸢鸦复遂其飞天定则人亦各得其道呜呼吾徒在此有年所矣天亦何时而定乎尝闻之天地气数皆退也其迹则皆进也人见其迹则惟知其进而不知其退故皆务於进而啬於退夫物有消而无长有屈而无信有静而无动有隂而无阳非谓其诚无也谓夫一理一气互为往来而卒不离其本而不载也为长者消也为信者屈也为动者静也为阳者阴也自其变者而观之则於理与气有以见夫长信动阳自其不变者而观之则於理与气长而不已必消动而不已必静信而不已必屈阳而不巳必隂而消与屈与静与隂尝在长与信与动与阳则一时之变寄寓之气尔故无日不长而未尝长也无日不信而未尝信也无日不动而未尝动也无日不阳而未尝阳也自有初之初迄於今莫不消沈屈丧於静隂之地独遗天地万物尘埃土苴之迹所以世变日下风俗日坏而气数寖以微薄也则万古一朝天地人物皆在退数之中岂能独免於余乎尝观夫天运而取法於日月夏至则日北至月南至冬至则日南至月北至日月之行则天之行也进而至於极则不复能北不复能南逡廵而退其进而至於极北极南则一日一时一刻一杪而止尔其欲北而不能北欲南而不能南者则自一时一刻一杪之止而始周旋於数月半岁百七八十日之内才得至于极而不能遽而岁远气积复有自然之差不能必其本然之度天运尚如此而况于余乎虽然天人大数不免於退物不能终退退必有进之理以六月息者必以九万飞也今日视余之退莫不以为终退彼进而不已者其能免於退乎嗟夫鷁之退飞也过宋都而余之退飞也入宋国鸢鸦之退飞也过於江之南余之退飞也止於江之北则余之退又不及乎鷁与鸢鸦乃退之退者也姑书所见以致感激之端且以退飞名舍舘之堂而记之云中统五年夏六月陵川郝经记

芦台记

宋人既改图舘留仪真使之分室聚处余之介佐二人参贰二人暨余共五位四人者各得後堂屋一楹余则自中堂穿出得南北栋者二楹各?夏蔀反不逮夫四人者之面阳背隂之正且敞也方秋则江气凝噤入夏则郁熇焚灼局侧垫隘凡四易寒暑甲子岁又将入夏望日而气先懓焉於是一行共请於寝室之西为逭暑之所乃喻伴使具役徒即隙地起土树址翦芦餐簝下为台者三四尺上为屋者八九尺企步之间别得一天每於西北隅置榻舒晀近踰舘垣墉远踰州雉堞自南而西则平出緑树之杪建康诸山隔江岈出参差披拂云容水影闪铄荡漾块然九地之下忽见九天之外瓮中醯鷄益愧天池之鹏初於州北老岸受郊劳礼坐与江山一接馆门忽阖遂落陷穽钜奸魁猾共为下石积四五年日益深重谁意井里闭目忽焉举头而复得江山胜槩岂非造物者哀其穷而使之然邪凡所厌见乃不使之见所不可见而遽使之见是天欲变吾目而新吾观也是行也道屯剥而变吾之心而新吾思行拂乱而变吾之体而新吾气为夭阏而变吾之谋而新吾才听乖剌而变吾之耳而新吾闻今又变吾之目而新吾观一自拘隔无不变而新之日益其故所无有者则天不负於余也自今吾目不待金篦之刮车轮之运将万古一今天下四海无尘有尘皦然而洞观矣彼其为蒙蔽为罔冒而祸余者视其计犹遮日之手覆天之盆徒自蔽焉尔何伤於余乎屋既葺台既平於是与击柝者和而为歌曰江山余之故兮刿余目之污兮适逢彼之怒兮使余不得顾兮乃今坐以看兮山兮山兮会当与汝去兮彼渠奸兮曷敢改余步兮中统五年夏六月记

窞池记

窞池者坎中之地也久留仪真连岁旱暵不任渇滞甲子夏将为芦台以障日於寝室西南隅逼近壕栅命僮仆剡木锸因洼以下下崇土以高高下才二尺余土未覆地细泉杂出乃为刓方却步坎其中而复下之即得緑沙黎泥走注不止而土不可复出盖江壖之地其下皆走沙也於是不复凿而洼自为池矣其上面径方丈余其中坎窞仅四五尺泥定水止清浅可监僮仆辈因騃嬉置莲蒲三四本鱼栽数十针殆如馆人之数既入夏自二月至於六月不雨池几涸者数欲因弃之而莲死鱼稾不忍也时为汲水注之仅得漫漶而续其生理既而井益涸天益高风薰日灼池则为鑪乃命执瓶滴甃日得斗升以濡莲蒲鱼终不雨则终弃之矣池涸之夕梦数人文身哆口谒於牀下曰我辈与子相忘江湖而为子置此子虽勤勤恳恳焦心劳思日以斗升相活寔足以祸余而不足以为泽也曷若以斗升自活而仍出我辈於馆门之外而置之大江之中则子惠之大图报不朽焉用以子之难而难余哉余应之曰嘻我之怀矣自贻伊戚沦胥而然也用土而坎地坎地而得水见水而置鱼志於活汝而蕲於有用也至於旱暵水泉皆渇江湖不波则非余所志也子虽屡涸於此庸讵知不大涸於江湖而为鲲?所推拉而埃尘哉幸余能致斗升之水而漱汝相濡之沫何更噞喁以相诮也夫意虑之所及而可能者人也意虑之所不及而不可能者天也余之为此行也解鬬救患援溺弭兵活二国而利天下则其志也而固滞拘执重怒连祸变与日深片天之下四壁之内仰食馆人亦犹汝之待斗升也夫岂余志哉呜呼吾不絶斗升於汝馆人不絶斗升於余天雨潮至则汝必达於江湖难终道泰而余必利於天下则余非汝讐也馆人非余怨也汝毋喋喋诮余之斗升也第恐一日馆人絶斗升於余余絶斗升於汝滨江之馆馆中之池等为一辙一肆而莫如之何矣曷若各安所遇余居坎中之坎汝潜坎中之池则水荐至而斗升不絶今日之窞池即他日之天池也衆遂不复言悠然而逝觉而叹曰坎中之鱼而诉坎中之人弭兵而致师天下赤子入於坎窞戢戢鱼头如炎如焚将何所诉乎姑书所梦益为刻厉以尽居坎之道庶几刚健不陷其义不困穷云中统五年夏六月望日郝经记

江石子记

余生平自书札外於物无他嗜及在仪真与山川百物隔絶每见一花木果实辄持玩不能去手汲汲如不得见向也与物相忘今则遇物辄感有庄生所谓去国朞年见似之者而喜者盖非为物移也所见者罕也仪真濒江土脉秀异或过雨或治地每得石子皆奇润可爱诸色备足有脂白含蓄如隐玉者有澹黄敷腴如蜡丸者有缜黑圆莹如玄珠者有如丹砂剥泐而不纯者有如空青澹沱而类琴瑟者有赤涩而芒角者有白而络红脉者青而黑晕重复者黑渍而土食中边黄者浅碧而白晕杂者有如晴虹凝结而不散者有如抹霞返照而孕其余者有如拳者焉有如栗者焉有如钱者焉有洼者平者缺者凸者有蒲背者有鷄卵者焉每得一则如获物外之奇宝濯之以清泉薰之以沉烟置之盘盂之内而簸弄於明月之下方为热中而忽洒然故尤嗜於他物而常置诸座右每缔顾熟视以为造物之初一受其成而不易者山石而已有千里者有百里者有万仭者有数仭者有数尺者有数寸者至於为砾为砂千态万状其变有不可胜穷者何也夫至坚而不易者山石也至柔而善变者水波也当其造物之初则山在水中水出山上既而水落山出不知其几千万年其汤汤滔滔漭漭泱泱之内而峯峦崖谷呀突?嵌崩塌摧朽故为崒嵂峭截坡阤岩险之状其冲触磨戛奔走转迸而崖角刓弊故为圆转之石而大小不同其海潮之所舂食江涛之所漱刷煎炼日采透彻月华云泄露浸膏腴精粹久而仅存者则此是也其磨灭而为滓汁复不可为形者沙砾尘埃而已盖至坚者之为至柔之所变者如此呜呼之石也不知初为几千万仞今之几千万仞焉知他日之不为之石乎凡有形者必变变而必至於尽水能变石则天地能变水气复变天地而道复变气夫高且大者不可以为必存小且弱者不可以为必亡惟在夫形器之内者则无存亡也昔余之行也北踰岭南踰恒东则岱宗琅邪西则太行崧少所谓千里百里万仞千仞者无不见也今余之止也而乃塌焉耳目俱丧但与数石子日为周旋余之行彼高且大者不能为余增多余之止此小且弱者不能为余小损则今日之石子亦前日之泰山也天下莫大於秋毫之末泰山为小彼区区之形器焉能制於余乎姑汲新泉恣为溅弄坐视诸山之为石子也中统五年夏六月郝经记

是是堂记

中统六年春二月十有三日癸丑作春秋外传毕有中节人请见曰闻先生着书絶笔小人有言可进於先生之前乎曰可哉乃再拜而言曰昔者先生居於保下甫总丱而名闻四方其学问文章有是者有非者一身之是非在焉及被徵北上列於官而位於朝赞天子改制度施教化进退贤不肖则亦有是者有非者一国之是非在焉既而衘天语奉信函为行人以使宋入国而不令进退牒省院关制司为陈请之表上万言之书以明诚伪仁暴战和安危利害之本而皆不报则亦有是者有非者两国之是非在焉一身之是非未已加以一国之是非一国之是非未已加以两国之是非今先生又以为未足乃为春秋作外传上下数千载排斥削没钩致诋毁者数十家而自以为说岂皆得之乎则又有是者有非者而万世之是非在焉何先生之是非之多而不惮烦也予应之曰予之是非之多诚如子之言矣然而有所不得辟焉而受之也孟子曰是非之心智之端也无是非之心非人也若夫居之似忠信行之似亷洁衆皆悦之而谓之是则乡原之贼也为不善见人而厌然揜其不善而着其善自以为是则穿窬之盗也为非而不以为非不善而不以为不善亦自以为是则长恶之徒也予皆不敢为之十目所视十手所指夫谁欺乎故居家事亲从师交友尽其在我一身之是非人自见之也事君莅官为政服勤尽其在我一国之是非人自见之也奉命持节讲信修睦尽其在我两国之是非人自见之也着书立言公善公恶尽其在我万世之是非人自见之也但是其所是不非其所是非其所非而不是其所非夫是之谓真是非非其所是不是其所是是其所非不非其所非夫是之谓伪是非予之是非虽大且多顾自取之不得而辞第不以真是非自欺而为非不以伪是非欺人而非人非非是是则皆是是矣又何惮乎其人乃再拜而谢曰若是则先生皆是而小人之非敢请罪曰予方自罪而敢罪人乎遂退因名所居之室曰是是堂书其言於壁郝经记

密斋记

丙寅之变出居於仪真新馆位於东斋国事梗而无成介左叛而无与馆吏絶而无交骨肉远而无亲仆御逃而无俦仰视榱栋块坐屋漏所偶皆丧有丰屋蔀家无人自藏之象焉自三食一寝日用之事惟是凝尘危坐爇香读易而已至大传君子慎密不出圣人洗心退藏於密遂以时观身以身观心以心观道而得其义天下皆动而余独静天下皆行而余独止天下皆通而余独塞坎然睽絶於衆人之外闇然复袭於万物之表合於九天之上锢於九地之下筑底穷原绾结重闭天下莫能窥莫能见而余自窥独见於是得身之密焉方其变故蝟起思虑周作纷拂而是非杂溃错而邪正乱角夺而死生争其事若将无穷焉反而求之则有虚灵洞彻静固幽深充匝而无缺缜偪而无罅者存虽有万复万之多而余未尝多於是得心之密焉推而穷之不见其首追而迹之不见其後浑沦圜转一大活物倏焉而有键闭之体忽焉而有开阖之几廓焉而有归宿之所造起葛变互藏其迹化化生生莫知其端万物一息而莫不退万用一本而莫不藏於是得道之密焉乃仰而观天俯而察地夷考万物徵诸於人皆本一密故天以密而健不密则坠地以密而载不密则陷日月以密而照临不密则薄蚀星辰以密而维系不密则霣落山川以密而融峙不密则崩竭气以密而充不密则间断精以密而聚不密则耗散形以密而壮不密则衰絶万物以密而育不密则消歇惟人也有甚焉体道之全为物之先故当无所不密方其无事存养谨敬方其有为制宰发挥握几持要实之以诚主之以静虽造物者莫能窥其际常以已之有余应彼之不足以已之泰定应彼之不定藏舟於壑藏天下於天下无所不用而一无所用官天地府万物示微存妙一归於密则能驭道之权而无有害之者矣惟其欲胜而理昧故多逐物而外驰掲暴振露夸毗耗蠧撑突破裂沉溺困顿违义理以蔽道恣情欲以蔽心役血气以蔽身言不密则妄几不密则泄事不密则败行不密则乖弛而不张辟而不翕进而不退散密为疏铄刚为柔夷明为闇踣强为弱眇然一心钻穴万窍宛然四体凌落百节来举世之重萃百物之攻卒为小人而自屈於物伥伥焉无所归道之所以不明也故圣人赞易之际反复为言重以其义告之也夫易卦繇象之文每致戒於吉凶悔吝之间盖吉凶悔吝皆自夫不密而出也苟密矣鬼神皆来舍夫何吉凶悔吝之有乎濯去物欲洁静精微斋戒其心慎而不出退而藏焉又何失身害成之有乎故易之为教亦皆本於密乃道之刑书凛凛哉严乎其可畏也呜呼余因处密地而得密几闇而益彰守而益固惟恐其不密也彼用智自私盖覆蔽匿狐鬼其计岩壑其谋城府其心井穴陷穽其中甓甃涂塞其表崎岖隐没其迹者莫不自以为密徵之以义则见其肺肝乃小人之术耳其能观诸此乎今余堕彼之计彼方以其术密余余则方望圣人之门墙以求自密彼则以为得计不知余之计尤为得焉孙仲谋方土子布之门子布亦自土其门矣庸何伤乎乃名斋曰密书其言於壁因以为记六月十五日记

宋两先生祠堂记

国氏而并称先生何一宋师儒祗程氏二昆焉尔千载而下闻而知之纯诚静厚尽性知天笃恭徽懿形履实践含章藴道而立极知几乘化而诣圣振霜风而不稿纳万物於一春隤乎其顺渊乎其奥混涵汪洋不露圭角得顔氏之学学者宗之明道先生也千载而下闻而知之高明正大独造自得穷神知化以道自任忧天下之不行耻一人之不知举世非之而学益粹霆碎电折而志益坚滙源委於六经集大成於一易传圣之心续道之统得孟氏之学学者宗之伊川先生也二老归而周盛两生去而汉杂五精纬奎天敷文明两先生出焉宋道所以昌也初两先生师事濓溪周子大其学而倍蓰十百之泛澜委浸放乎四海百年以来君相士夫国庠乡校莫不知为程氏之学粹然一归孔孟之正在所祠为先师尊其道也河东自唐为帝里倚泽潞为重五季以来屡基王业故其土俗质直尚义武而少文明道先生令泽之晋城为保伍均役法惠孤惸革奸伪亲乡闾厚风化立学校语父老以先王之道择秀俊而亲教导之正其句读明其义理指授大学之序使格物致知诚意正心修身齐家笃於治已而不忘仕禄视之以三代治具观之以礼乐未几被儒服者数百人达乎邻邑之高平陵川渐乎晋绦被乎太原担簦负笈而至者日夕不絶济济洋洋有齐鲁之风焉在邑三年百姓爱之如父母去之日哭声震野金源氏有国流风遗俗日益隆茂於是平阳一府冠诸道岁贡士甲天下大儒辈出经学尤盛虽为决科文者六经传注皆能成诵耕夫贩妇亦知愧謡诼道文理带经而锄者四野相望雅而不靡重而不佻矜亷守介莫不推其厚俗犹有先生之纯焉泰和中鹤鸣先生俊民得先生之传又得邵氏皇极之学廷试冠多士退而不仕教授乡曲故先生之学复盛经之先世高曾而上亦及先生之门以为家学传六世至经奉承绪余弗敢失坠呜呼绍兴以来先生之道南矣北方学者惟是河东知有先生焉先生之祠遍於江淮独不整食於立政设教之土邪觉其学而不知其报享焉岂事师之道哉乃移书泽守段君剏祠於州学以伊川先生配岁时释菜尊为先师题曰宋两先生序其学推本其道使学者知所宗焉祝其泽而泳其渊郁之久必发之迅异时先生之道未必不自南而北也

陵川集卷二十七







卷二十八

钦定四库全书

陵川集卷二十八

元　郝经　撰

序

一王雅序

六经具述王道而诗书春秋皆本乎史王者之迹备乎诗而废兴之端明王者之事备乎书而善恶之理着王者之政备乎春秋而褒贬之义见圣人皆因其国史之旧而加修之为之删定笔削创法立制而王道尽矣孟子曰王者之迹熄而诗亡诗亡然後春秋作呜呼麟出非时而圣人没礼乐征伐专於诸侯移於大夫窃於陪臣处士横议异端并作拆为六七并为孤秦焚荡禁絶而春秋复亡坏乱极矣王道从何而兴乎战国而下逮乎汉魏国史仍存其见於词章者如离骚之经传词赋之绪余至於郊庙乐章民謡歌曲莫不浑厚高古有三代遗音而当世之政不备王者之事不完不能纂续正变大小风雅之後汉魏而下曹刘陶谢之诗豪赡丽缛壮峻冲澹状物态寓兴感激音节固亦不减前世骚人词客而述政治者亦鲜齐梁之间日趋浮伪又恶知所谓王道者哉隋大业间文中子依放六经续为诗书骋骥騄而追絶轨甚有意於先王之道乃今坠灭而不传李唐一代诗文最盛而杜少陵李太白韩吏部柳柳州白太传等为之冠如子美诸怀古及北征潼关石濠洗兵马等篇发秦州入成都下巴峡客湖湘八哀九首伤时咏物等作太白之古风篇什子厚之平淮雅退之之圣德诗乐天之讽谏集皆有风人之托物二雅之正言中声盛烈止乎礼义抉去污剥备述王道驰骛於月露风云花鸟之外直与三百五篇相上下惜乎着当世之事而及前代者略也中统元年今上践阼诏经持节使宋馆於仪真抑塞之极无所摅泄以为由汉以来千有余年圣君英主忠臣义士大儒名贤猛将良吏秽乱篡逆憸邪奸宄关国体系治乱本废兴不为振而鼓之摛光掲耀搜疵指纇则王道从何而明四壁之内无他文籍乃以素所记忆者取韩杜诸贤义例皆以吾言断自汉高帝终於陈希夷絶笔於五季之末自高帝至於安乐公皆为汉如王莽曹操荀彧管寜孙坚孙策等皆为汉臣吴太帝始为吴魏文帝始为魏相错而书如司马懿及师昭等皆为魏臣至武帝始为晋而终於桓玄其刘石诸僭则亦如曹操等书其姓名而杂置於晋君臣间宋魏南北亦如吴魏相错而书而高欢宇文泰等亦同刘石仍为魏臣至齐文宣周武帝则各为一代隋唐五代亦各为一代其国初僭伪所并?者皆载於本国开创帝王之下如本史云凡以母后称制者皆不书得二百二十一人共二百五十篇小者十余韵大者六七十韵名之曰一王雅抑扬刺美反复讽咏期於大一统明王道补缉前贤之所未及者而已非敢妄意於大经大法之後而辄自振暴故不计其工拙焉始於三年秋閠九月十有九日终於四年春二月十有三日越十有五日陵川郝经序

春秋制作本原序

春秋以一字为义一句为法杂於数十国之衆绵历数百年之远而其所书虽加笔削不离乎史氏纪事之策而无他辞说是以圣人制作之意难为究竟学者往往以私意观圣人因其所书而为之说其说愈肆其意愈远其例愈繁其法愈乱卒使大经大典昧没而不明盖不求其本原而徒用力於支流也夫大匠之作室必先定规模量其高卑广厚间架栋宇有成室於胸中而後基构则不愆於素圣人制作一经垂训万世又非一室之比岂无所素定之规模乎夫其经天纬地彰往察来始终先後本末原委有一定不易之理然後为一定不易之法自隐公至获麟年虽远国虽衆事虽多则若网在纲有条不紊所谓吾道一以贯之者在夫是也学者乃於条目之外事迹之下求圣人之旨难矣哉故必挈其纲持其要探其本原观其规模遡洄从之而後顺流而下则浩乎其沛然矣今自圣经之外求圣人所以制作之本原各从其类而为之说始於心法制作次之言圣人制作之意不在於史氏之迹皆断自圣心也其次言托始寓终之意其次言为经立名之意其次言即用鲁史之意春秋之义以王道行王权以王权正名分也故又次之其法则变周制上以尊王室内以正鲁国外以治诸侯故又次之春秋之中其事则五霸五霸桓公为盛故以桓公为首晋文次之秦穆楚庄宋襄又次之晋楚更霸而陈郑叛服为中国之轻重故陈郑又次之中国之衰吴越遂霸故吴越又次之中国之所以微由蛮貊之横也吴越则进於中国而蛮貊则终於蛮貊故蛮貊又次吴越也诸侯之衰政在大夫而春秋终矣故大夫又次之而後举其要义正其名号别其爵命辨其伦类定其次叙而谨其始圣人始以心法变文制作至是则王法成矣故终之以王法共三十一篇始为升天之阶望道之门尔或曰圣人制经无一字之辞说但一章一句才万余言而已而吾子之说未尝一说圣经而直於其外为数万余言不亦滋蔓乎哉曰说於圣经之外不敢与经并乃所以尊经也夫圣人不为辞说欲後人之说之也说者不探其原是以语焉而不详今探其原而为之说惟恐其不足而其义不备也夫岂多乎哉八卦之後重而为六十四而为之辞分而为三百八十四爻又从而为之辞其後圣人又以为未足又从而为彖象文言系辞说卦等书於圣人之心犹以为未足也以圣人之言说圣人之经犹若是矧於千载之下求之乎末流余裔虽欲为之滋蔓而不能滋蔓也故今之说每援易书诗以经明经庶几见圣人制作之意云尔亦未敢谓之详也中统五年岁舍甲子三月晦陵川郝经书於仪真馆

春秋三传折衷序

圣人之道大春秋之旨微由一世之事业着万世之事业非研覆?竟精粗并举本末具见未易学也在厄处危以来为春秋作外传以圣人之微意求圣人之大道不敢躐等循序而进乃自近者始故先定章句音义次为制作本原比类条目等一本诸经而不及传尊经也然传为经作经以传着虽曰尊经传亦不可废也春秋以口授而寖失其传虽大典大法公道正义具於书法之中各有所见而不没其实原远末分说者不一而羊亡於多岐则亦昧夫真是之归矣六经自絶於秦复於汉易书诗周礼礼记仅得其本文独春秋有传其传皆出於圣人而不同非緫萃鈎校备为剖决徵诸大典大法以求夫真是之归而定於一则圣人之经终不能明矣夫传之不同自夫传【平声】之不同也必推本传之所自而後传可一也仲尼於鲁哀公十一年冬自卫反鲁删诗定书繋周易而十四年春西狩获麟乃作春秋十六年夏四月卒则其书之成岁月无几当是之时圣门高弟从圣人在外迁徙往来多历年所分仕他国札瘥夭昏渐以凋落盖口授之际在夫曾参氏而已何者曾子少孔子四十六岁於诸弟子年最富而其贤亚於顔氏故独得一贯之传而子贡冉求终不闻性与天道梦奠之年一王之义必属之曾矣故曾子之学自顔氏之後独为正大以致知格物诚意正心为学之本则春王正月之义也一贯之道大一统之旨也推而为忠恕则予夺之法絜矩之道也以是传之子思子思传之孟轲孟轲氏以其师说遂言制作之本曰春秋天子之事春秋无义战诗亡然後春秋作孔子成春秋而乱臣贼子惧其事则齐桓晋文其文则史其义则某窃取之以是数语发明春秋之大纲後之言春秋者皆莫出乎此其说有所自而然也惜乎孟轲氏凡而不目不着其传而为之传而使後之学者纷纷也自孟轲氏发明大纲传春秋者三家左氏公羊氏谷梁氏其书皆出於西汉而皆不着其传谓左氏学者谓为左丘明与圣同耻亲授经於仲尼为经作传丘明虽见称於仲尼而顔曾诸弟子问答之际一不及焉而不厠於不及门十人者之列岂大经大法不授之顔曾之徒而独授之丘明乎且其传载易文言诗三颂及孝经等皆仲尼晩年所作而经终孔丘卒传终悼公十四年韩赵魏灭智伯事在春秋後二十有七年其作传则又在於灭智伯後数年必不甫灭智伯而书之也如是则传之成在仲尼没後四五十年之间尔大率以七十年计之则丘明见称之日年甫十六七圣人与之并称名以为同耻则贤於顔曾远甚贤於顔曾而称顔曾者屡顔曾问答之际相称道又屡而不复一及丘明诸弟子记注之书如论语曲礼檀弓等及孟轲荀况诸子之论说亦不一及焉按太史公十二诸侯年表谓孔子之作春秋七十子之徒口授其传指鲁君子左丘明具论其语成左史春秋则口授其传指者七十子论其说而成书者丘明也则丘明论七十子所传之语耳非亲授经於仲尼也先儒谓丘明殆先贤老彭之流故圣人尊之如此是巳艺文志谓左丘明鲁史也杜预序谓丘明身为国史躬览载籍亦是巳盖左氏鲁左史世掌策书故以左为氏如汉仓氏库氏之类仲尼没传其经於诸弟子之间而在七十子之列以其史策为经作传故事见始末而多得其实焉刘向别録谓丘明授曾申申授吴起此必有所自然亦可见曾子之传为不易也申曾子之子起曾子之门弟子也夫论语曲礼檀弓曾子问大学中庸等皆出於曾子之门人乐正子春曾元曾申之徒为之记録而子思孟轲传之也岂大经大法不传之於曾子而传之丘明乎刘向所録盖丘明上有曾子字而失之矣春秋所讥多父子夫妇淫逆之事故不能亲授之子使丘明辈转相传之申曾子之子而受春秋於丘明曾子於诸弟子年最少则丘明又少於曾子其学出於曾子无疑也严氏春秋又引观周篇云孔子将修春秋与左丘明乘如周观书於周史归而修春秋之经丘明为之传共为表里此又妄焉者也圣人修经不敢公传道之口授弟子岂与其徒公然如京师探天子之史而观之以讥贬当世必不然矣圣人修经高弟如曾闵文学如游夏而皆不与岂独与丘明共之乎亲受传旨犹不敢与又况与圣人同时并修分为经传乎故此为尤妄焉者也为公谷之学者以孝经说云春秋属商孝经属参闵因序云孔子受端门之命制春秋之义使子贡等十四人求周史记得百二十国宝书遂谓公羊高谷梁淑受经於子夏彼皆汉兴以来?纬曲说岂可以为按夫圣人修经子夏以文学称使之从周太史请求记録与鲁史左验卒成其书事或有之谓春秋之义授之商而商传之公谷二氏而为之传则未敢以为然也而公羊氏於昭公二十五年称孔子者一文公四年称高子者一庄公三十年称子司马子者一闵公元【原本作二】年称子女子者一隐公二年定公元年称子沈子者二庄公三年二十三年僖公二十年二十四年二十八年称鲁子者五谷梁氏於桓公三年十四年僖公十七年成公五年昭公五年哀公十三年称孔子者六定公元年称沈子者一隐公五年桓公九年称尸子者二桓公二年称子贡者一僖公二十四年称蘧伯玉者一公羊氏终篇非惟不及子夏但称孔子者一而孔门高弟皆不及焉谷梁氏亦不及子夏而称孔子者六称子贡者一而其余高弟亦皆不及焉夫加子於上者辟圣人直称子也直称子尊而师之也故公羊氏之称子沈子子司马子子女子与自称子公羊子皆其师友也其称高子与谷梁氏之尸子沈子等皆其师也故尊之与孔子同谷梁氏於隐公五年自称曰谷梁子而上不加子谷梁氏之门人尊称之也其蘧伯玉则记孔子之时贤大夫之言亦着其师之所授者也独公羊氏称鲁子者五与孔子直称子同则着其师之所传故推尊之如孔子亦如孔子既没门弟子之称有子师事而尊称之也既尊之又屡称之岂非本其所自而乐道之欤孔门之高弟一不及焉语孟传注无所谓鲁子者而屡称焉故尝疑鲁为曾曾鲁之文相近传写之误遂以曾子为鲁子昔人辨古文之差以鱼为鲁此岂非误曾为鲁乎且公羊氏於昭公十九年许世子止杀君之传以乐正子春为说乐正子春曾子之弟子则鲁子为曾子无疑也左氏则言授之曾申公羊氏则屡称曾子谷梁氏言子贡而不及子夏盖左氏公羊氏皆出曾子而谷梁氏授之沈子尸子之徒沈子尸子之徒则受之曾子也二氏之传出於曾子非出於子夏明矣三传之传皆本诸曾子故其传正左氏之传本自史臣是以序事精博丽缛典赡而约之以制使圣人笔削之旨有徵而可按公谷二氏口授其义而为之传故其文约其辞切其辨精反复诘折使圣人微婉之旨可推而见由曾子而来转相授受其人不能皆如子思是以不及孟轲氏之醇而其说亦有戾於圣人者故春秋之旨由三传而得者十六七由三传而惑者十四五西汉以来专门授受言左氏者黜公谷言公谷者黜左氏互为短长相与讦击至於师弟异而父子不同文辞枝叶户牖穿凿末流散殊泾渭淆混始则一经而三经末乃三传而百传左氏之学至晋杜预始为集传而一以左氏义例典礼为本不杂乎他以遏衆说公羊氏之学最盛於汉董仲舒发明大旨至东汉何休为之注以明所得虽远探力穷而推演图?反有累夫传者谷梁之学亦盛於汉至宋范甯为集解并采何杜且列诸家取其所长以释经传示不敢专三传之学始定着而纷更之流少杀矣唐兴孔頴逹为六经作疏乃取三家之注以疏三传而頴达为左氏经传作疏而不取公谷氏其同僚杨士勋疏之遂行於世然其学终莫能通而圣人之意散一王之统分真是之旨终惑而莫能解虽然由三传以学春秋如岷山导江虽别为沱为九为东为中北支流余裔泛入洞庭彭蠡要之发源注海而朝宗者不外焉三传之说虽不同要之出於圣人之门而学有所自终不外圣人之书法自王通为三传作而春秋散之言而卢仝辈遂谓三传当束高阁而独抱遗经陆淳啖助赵匡等因之遂创为之传自是春秋之学不专於三传矣宋兴以来诸儒叠出各为作传以明圣人之旨莫不自以为孟轲复出而其义例殆皆不能外乎三传而每以三传为非夫圣人不欺天下後世作为六经确然如乾隤然如坤易简示人而天下之理得故本诸易以求其理本诸书以求其辞本诸诗以求其情本诸礼以求其制本诸语孟以求其说本诸大学中庸以求其心本诸左氏以求其迹本诸圣人之经以求其断则春秋不吾欺也不吾蔽也圣人之意可见而三传之传之自之本之差得矣今於圣经下各具三家之说以左氏为按故先之且变其错经之体各类於本经下使即经以见传以公谷二氏为断故公羊氏次之而谷梁氏又次之其传故各附经後因之而不革杜何范之注则或去或取各见於本传下从而为之说先辨经之不同者而次及於传三家之说同於真是则同真是之皆失其义则皆是正之一得而二失则一得而二失之二得而一失则二得而一失之不纯任传而一以经为据使不相矛盾而脗合於经庶几圣人之意因三传以传三传之学不为诸儒所乱而学者知所从不茫然惑惶以自乱名曰春秋三传折衷俾三传为一传折之以义理之至中归之於义理之至当有万不同贯而一之俾万世之事业不外乎万六千言之文学者不复窃三传以自私名家而复厚诬之也僭妄之罪固无所逭为道受责亦所甘心焉耳中统六年春二月辛丑朔陵川郝经书於仪真馆

春秋外传序

天之於人有所穷而後有所不穷穷者其时也不穷者其道也是以圣人於易每申明穷之理而辄繋之以不穷於乾则系之以坤於泰则繋之以否於剥则系之以复於既济则系之以未济复为之言曰易穷则变变则通通则久则道之所以不穷者皆自夫穷而得之也昔者文王周公孔子孟轲尝穷矣拘而演易变而制礼老不用而修六经尼不行而着七篇一时之穷万世之不穷也故张籍尝遗韩文公书劝令着书如孟轲扬雄以传後文公谓古之人得其时行其道则无所为书书者皆所不行乎今而行乎後世者也及贬斥去位始为原道等以左右六经则古之圣贤之为书皆自夫忧患困厄穷而无所为而後为不穷之事业以自见於後也金源氏之亡朔南构兵几三十年上即位之元年始下武昌之诏诏经持节使宋谕以弭兵息民意而奸宄乐祸误为欵兵拘於仪真之扬子院经之始入三十有八年矣岁在庚申至於甲子犹不见释经之穷则固同夫古之圣贤矣而不德瞢昧以自速戾其敢望於古之圣贤乎然而宋人以一国穷予天不以道穷於予也岂可以人之穷而并天之不穷者而弃之以自絶哉河阳荀宗道尝受学於予时以书状官从行於是五年之间讲肄不辍甲子春宗道请传春秋之学且志其说而无书以为?乃以故所记忆者为春秋外传盖自三传之外而为是不敢自同於三传也以春秋正经多不同乃为论次作章句音义八卷求圣人之意者必探其本以为纲乃作制作本原三十一篇十卷春秋一书义在於事必比事而观其义可见乃为比类条目一百三十篇十二卷三传之说不同故圣经之旨不一乃为三传折衷俾经之大义定於一凡五十卷卷首又着三传序论列国序论一卷呜呼穷於人而不敢自穷於天是以为是非敢妄意於古之圣贤之穷而亦为之书也其间讹缺谬戾者甚衆俟变通之日取诸书以考实之庶几有成而见素患难之志云既具草以授宗道复为书此以冠篇首中统六年春二月十三日陵川郝经书於仪真馆

陵川集卷二十八







卷二十九

<集部,别集类,金至元,陵川集>

钦定四库全书

陵川集卷二十九

元　郝经　撰

序

甲子集序

中统五年岁舍甲子秋七月有星孛於东方经时犹在宋之仪真馆仰而叹曰我生之初是星没焉金源氏灭而为本朝今四十有二年矣星复出焉而越在他国其能久於此乎遂束载警备於行槖中得弟彛庸军史赵文享书状官苟宗道等所録杂藁数帙惕焉有感於中因自诵曰何兹生不辰之甚乎夫学所以为道非志於文而已也德业积於内行实加於人而文章以为华尔如景星庆云日芒月采瑞太平光天下黼黻一世者也今乃梗踣跋?自南而北自北而南蹂藉秽乱纒结氛祲须发野变形体道敝无一日之晏功业不建道德日愧而徒区区於文字之末混淆於血肉之极辗转於彗孛之变入於罟擭陷穽而莫之出可为哀已岂天啬於彼只令就於此乎遂畀宗道令整顿缀缉其诗传春秋集传外传原古録通监书法三国条例等各自为一书其诸史文杂着则类别为编为诗赋论说辨解书传志箴铭赞颂序记碑志行状哀辞祭文杂着録宏辞表奏使宋文移等类总为一集以其集於是年故以其年数命之曰甲子集云夫甲者造物之始数之所由生也故黄帝迎日推策而使太挠造焉以之统运会记岁月书日时起消息正气候定律历故凡言年数者皆本焉绦县老人之对晋大夫是已余之生也在甲戌元末癸未之季数往者顺至於甲申又至於甲午又至於甲辰又至於甲寅今又至於甲子几一周焉蛊之繇曰先甲三日後甲三日其彖曰终则有始天行也先夫甲者三焉所以原其始也後夫甲者亦三焉所以要其终也天之道如是况於人乎余之事业先夫甲以为始者则具夫是矣其後夫甲以为终者则将本夫是以为始焉知来者逆引而伸之则自甲戌之元复至甲子互为始终殆无穷焉余得俛焉日以孳孳而已矣故自是集之外随年增入者皆繋之甲子云且甲者甲坼也物生之始也子者滋也气生之始也余今处於絶地天穷而人厄焉穷则变变则通将如天地解而雷雨作百果草木皆甲坼回一气於地中鼓万物於天下虽明夷之闇不失箕子之贞扑灭彗孛搯长庚之光焰以光旭日庶几终至於万丈云六年夏五月陵川郝经序

原古録序

中统七年春王正月犹在宋之仪真馆十五日已未原古録成叙曰昊天有至文圣人有大经所以昭示道奥发挥神藴经纬天地润色皇度立我人极者也故自书契以来载籍所着莫不以文称天曰天文人曰人文尧曰文思舜曰文明禹曰文命西伯曰文王周公曰文公仲尼之以道自任也曰文王既没文不在兹乎皆言文而不及道则道即文也观夫掲日月运寒暑翳云霓干星汉组布綦列焕乎有文覆冒磨荡庶物出焉则天之道可知矣载太华振河海敷原隰固谿壑涵负崛【音倔】岉【音物】穆若有章发育蕃衍庶物生焉则地之道可知矣家焉而生聚教肓国焉而经理安定耕凿疆畛之有限宫室车服之有数贵贱亲疎之有叙爵禄上下之有分典则采物粲然有法庶事治焉则人之道可知矣非是则三极之道莫得而见也则文即道也道非文不着文非道不生自有天地即有斯文所以为道之用而经因之以立也故文之大端本於太极而经之法制成於圣人天之文本然而固有矣其推步历象始於黄帝而成於尧於是乎履端举正敬授人时而天之经立矣地之文亦本然而固有矣其荒度疏治始於后土而成於禹於是乎地平天成蒸民乃粒而地之经立矣人之文丽乎两间畀赋藴畜尤所固有也其裁成制作始於伏羲之画卦见於唐虞之传心备於周公之制礼成於仲尼之修经於是乎推本四象贯三为一尽兼天地之文元亨利贞乾有四德直方大利坤有四体仁义礼智性有四端易书诗春秋而人有四经万世有统万物有纪万事有制太极之统体昭着而道之大用无穷是以仲尼氏没大经与天地并为至文嶷为名教至於今而不可易也虽駮杂於战国火於秦黄老於汉佛於晋宋齐梁魏周隋唐而大儒杰士相继而出孟轲韩愈则浚源张本雄辨力抵廓清御侮接续正传荀况董仲舒刘向扬雄王通则着书立言尊王贱霸修仁明义表章儒学陈抟周敦颐邵雍程灏程颐张载朱熹则根极致命尽性穷理比象衍数直造圣地孔安国毛苌郑玄何休王弼杜预范甯孔颖达则掇拾补缀纬韦拨烬反复训诂申明经旨司马迁班固荀悦陈寿干宝范晔沈约李延寿宋祁则罔罗遗文抽閲秘记藻饰言动完具国典以为信史乐毅张良贾谊汲黯萧望之丙吉魏相袁安杨震李固陈蕃孔融诸葛亮羊祜王导刘琨谢安王猛高允房玄龄魏徵禇遂良狄仁杰姚崇宋璟张九龄顔真卿陆贽权德舆裴度李德裕王朴窦俨赵普王旦寇凖吕夷简范仲淹韩琦文彦博富弼欧阳修司马光则挺特瑰伟神明博达刚大谅直闳肆尊显佐王经世拨乱反正以为事业战国之庄周屈原宋玉商鞅韩非李斯汉之邹阳枚臯东方朔司马相如王褒刘歆张衡崔瑗蔡邕魏之曹植王粲陈琳阮籍嵇康晋之张华左思潘岳陆机孙绰袁宏陶潜南北之谢灵运顔延之任昉鲍昭江淹谢朓温子昇徐陵庾信薛道衡唐之陈子昂张说苏頲李白杜甫元结李华贾至杨炎常衮李翺皇甫湜刘禹锡柳宗元白居易元孺牛僧稹皮日休杜牧陆龟蒙司空图宋之杨亿王禹偁夏竦苏洵曾巩王安石苏轼苏辙吕惠卿李清臣黄庭坚张耒秦观晁无咎金源之韩昉蔡珪党世杰赵渢王庭筠赵秉文李纯甫雷渊麻九畴则鼔吹风雅铺张篇什藻饰纶綍列上书疏敷陈利害诘竟论议雕绘华采琢章句搯抉造化穷极笔力精核义理照耀竹帛剸刻金石撼揺天地陵轹河山剀切星斗推荡风云震叠一世作为文章皆有书有集有简有策名家传後於是大经之枝叶蔽?六合其穉萌孙根笼络八表源委波澜放乎四海尧舜禹汤文武周孔之绪阐焉而不坠道德仁义大中至正之理皭焉而不昧男女夫妇父子君臣之伦截然而不乱礼乐刑政文物声明之典粲然而不亡中国四方刚柔燥湿之俗判然而不杂彼异端邪说干时妨政丧心惑志者焉能行胷臆於其间哉故斯文之大成大经之垂世名教之立极仲尼之力也斯文之益大名教之不亡异端之不害衆贤之功也自源徂流以求斯文之本必自大经始遡流求源以徵斯文之迹衆贤之书不可废也呜呼近世以来夸毗者不务实学骫骳芜秽纎艳浮侈枵然恣肆以古为野徼幸者干禄诡获只务速售破碎缀缉无复统纪以正为左穿凿者穷奇索隐嗜新歆异临深为高自以为得以训传为肤浅伪妄者谈天说命立圣遗世动关鬼神言涉造化以文章为末技诞幻者朋扇异教剽饰虚伪欺世罔利诡谲深阻以吾道为土苴俾大经沦弃斯文委地此原古之所以作也原古所以正今也於是断自先秦以及於今六经之本真子史之几衡诸家之要删衆贤之杰作原於道德传於义理合於典则可以为法於後世者则并録之其所作则各附於其人其人则各附於其代其叙则各以其代为先後其体则各附於其类以其皆本於经故各附於经如原序论评辨说解问对难读言语命十有四类皆义理之文易之余也故为易部国书诏赦册文【哀諡册告南郊昊天上帝封禅册】制制策令教下记檄书疏表封事奏奏议牋启状奏记弹章露布牒二十有三类皆辞命之文书之余也故为书部骚赋诗联句乐府【乐章】歌行吟謡篇引词曲长句杂言律诗【絶句】十有五类皆篇什之文诗之余也故为诗部碑铭符命颂箴赞记纪传志録墓表墓铭墓碣墓志【坟版墓版权厝志志文圹铭殡志归祔志迁祔志盖石文墓塼记坟记葬志】诔述行状哀辞杂文杂着二十类皆纪事之文春秋之余也故为春秋部凡四部七十有二类若干篇若干卷部为统论类为序论目为断论凡立说之异同命意之得失造道之浅深致理之醇疵遣辞之工拙用字之当否制作之规模祖述之宗趣机杼之疎密关键之开合音韵之疾徐气格之高下章句之声病麤凿钜细远近鄙雅皆为论次本之大经以求其原邃古无上之面目太极造始之枢纽鸿荒冲漠之兆朕浑沦灏渺之津涯死生终始之槖龠隂阳鬼神之情状穹象厚垠之端倪伦类事物之条贯命性心迹之位置政典维纲之轨度治乱安危之运世山岳丘陵根柢之所系江河湖海之所托雷霆风雨变化之所起虫鱼草木生植之所因云烟花鸟月露态度之所极金璧珠贝锦绮光采之所发琴瑟钟鼔磬管音节之所契天球河图大玉琬琰之秘藏布帛菽粟果菜水火之日用衆人之所未睹天下之所共见搜抉振暴罗列而进尽在目前非特以正今亦所以正昔庶几先贤之用心不为後世所诬仲尼之道家至日见牛童马走皆与斯文邪说无自而入大经业万世名教垂百王彼伪妄诞幻之徒不复敢以区区艺能视之而忽蔑也或曰昔王通续经论者以为僭而自圣子是之作得无似之乎曰夫经不刋之典也易本三皇书本五帝诗本三王春秋本五伯故皇帝王伯为易之体虞夏商周为书之体文武周召为诗之体齐楚秦晋为春秋之体前乎牺炎则不足徵後乎桓文则不足法数千百年离为四经混然天成不可加损不相参涉而无间断後世虽复有仲尼亦不能复为也况王通乎当偏駮之极坏乱之余而以私意效圣人赞易道续诗书修元经直以继夫经自以为仲尼复出是以谓之僭也今之所録推广圣经之余裔以为斯文之命脉尔古今文章皆经之所出万言千论不能有以外而莫能及焉为之羣分类聚论定区别以稽其变益见经之大圣人不敢觊觎则尊经也夫岂僭乎哉江淮荆湖南北等路宣抚使入宋国国信使翰林侍读学士郝经序

太极演总叙

天下之理一隐一显而已矣故其间有开合之机总萃之体变动之用布散之迹焉其始焉皆自夫隐而出也其终也皆自夫显而反也於是天下之理无滞无弊道之大用全体旁行而不流确乎其不可拔而不易而易行乎其间妙万物而为神翕然而藏天地万物无不隐辟焉而生天地万物无不显一翕一辟一生一藏一隐一显所以为道所以为易所以为神天地万物至今而不穷至今而冥冥也至今而昭昭也是以圣人作易推其隐者而为赜为密为幽为深为几为微穷原筑底而无上反而为显於是为太极推其显者而为图为画为卦为爻为象为数为辞为说亦穷原筑底而无上复反而为隐而止於太极故易之为书本末一隐显太极则其开阖之机也总萃之体也变动之用也布散之迹也故道易神之藴奥皆具於太极而伏牺发之伏牺之图文王之卦周公之爻孔子之象皆自太极推出而孔子独为言之故易有太极而太极易之本也学易者必先求其本本得而易道可求矣摄网者必提其纲衣裘者必挈其领入室者必由其户也由孔子而来言易者衆矣开卷而便及乾坤直造牺文莫不忽恍茫漠以为高深幽远至简至易者而以为至烦至难夫易成於四圣人之手莫不先後相因伏牺演河图文王演伏牺周公演文王孔子演三圣後世之言易也则在夫孔子之後矣故当由孔子之易以求三圣之易自流徂源由末及本也孔子之易其彖象文言说卦序卦杂卦皆所以承三圣人扩而充之也其繋辞上下探索牺文之前包举万世之业其抉示道本挈举易钮转干神机推出两仪四象造起天地万物则在夫易有太极之一言固当即此以为学也知孔子之易则知三圣之易矣尝闻之师读易者当先读繋辞其次说卦序卦杂卦其次读乾坤二卦既精且熟然後读屯蒙诸卦此学易之序也盖意言象数之本皆在於是矣故取太极一章以为学易之标凖类繋辞文言说卦彖象之名义探诸太极之前而演其隐徵诸太极之後而演其显问津洙泗以及河洛遍参诸儒庶几数年之後可以学易观道易神之髣髴不失吾身之极焉故取道易神等二十三条为一类合为一图以示其序而各为之说谓为易道藴极演诸太极之前者也其次取太极等六条为一类合为一图以示其序而各为之说谓为易有太极所以演太极也其次取易书诗春秋论语大学中庸孟子名义人舆皇极等凡二十四条为一类合为一图以示其序而各为之说谓为人道建极合隐显而立极成易也其次分易为四为伏牺易文王易周公易孔子易合为四圣易图以示其序而各为之说为之图演太极之後所以成易者也其次为孔门言易诸儒拟易传注疏释等类以为易之支流余裔见太极为易之用极尽而无极神而明之存乎其人焉尔矣凡十类六十篇总谓之太极演云年月日陵川郝经书於仪真新馆

周易外传序

孔子承三圣之易为之作传凡道德之要性命之理幽明之故死生之说天地人物之在夫意言象数之间者莫不充周表着推致其极易於是乎集大成圣人大经大法之原而不可加损焉盖数圣人之制作孔子复以圣述圣故也後之人德未至於圣欲以一已之见求夫数大人之意虽敝精极神不免於猜揣料量之私不能造夫真是或有见焉而不能纯备断然自作则违戾远甚是以纷纷藉藉至於今而不已也夫易圣人所以用道之书也伏牺氏按图画卦以述道造书契以开斯文之统历数千百年至於黄帝尧舜氏而法制始备又历夏商千有余年而文王受命作周重伏牺氏之卦繋之辞而命之为易圣子周公心传口授分其文而繋之辞以断其吉凶复六百有余年而孔子出焉晚年读易而韦编三絶以求三圣之意於是退而修经推皇帝王伯之世而本乎伏牺终於五霸列为四经而为易作传尊之为经以冠夫诗书春秋使天下万世共用一道举画前之固有重後之逆数造无穷之形器坏无穷之形器而一易之用不可胜穷矣则伏牺氏述道文王述伏牺周公述文王孔子述三圣世代相去若此其甚远也圣人之作若此其鲜也以圣述圣若此其恭也至孔子而仅为成书犹以为书不尽言言不尽意加我数年五十以学易可以无大过则易之大不能一圣人当一世而为之必数圣人数十百世而仅成以孔子之圣不敢自作曲为之述而犹以为未既尽而惧或有过後之人乃欲以一已之私遽述数千载之德业四圣人之能事又辄自作为不亦难矣哉且自孔子没曾子子思孟子得其传而着之书虽皆易道而不及易中一言继而火於秦虽幸而以卜筮之故易之书独存天下之人只以卜筮视之而其道不明也汉兴言易自田何本其所自谓孔子授之商瞿子木而授受及何何为传数篇而不传自是学各专门原远而末益分矣扬雄之学最为深到凖易作玄而不述易道东观学者虽盛而只为传注之学亦各专门自私而明夫易道者亦鲜魏正始间王弼以二汉之学为之注唐世以为至当而孔颖达为之疏学者至今宗之殆亦专门之学也寥寥千载竟无圣人而述圣人家异传人异义易道不可复闻矣故王通谓九师兴而易道微三传作而春秋散恶其私而专专而分分而异卒使圣人之意不可得而见也宋兴大儒辈出莫不以阐明易道为巳任於是华山陈抟肇开宗统而濂溪周敦颐西都邵雍远探羲文周孔之业推演意言象数之本至侍讲程颐大变传注为易作传直造先秦布武圣门其诸师友更唱迭和易道几明今二百有余年矣学者复各擅其师传立论驰说求新角奇诞夸而自圣言义理者不及象数象数者不及义理又往往杂入偏駮小数异端曲学周邵程氏之学复昧没而不明其诮王弼蔑正义厚诬妄訾悖理伤道者不可胜纪又甚於专门之弊矣反复坏烂遂至此极世代如是之远圣人不作如是之久蠧食穿凿如是之衆且多也又岂一人之专见臆戾所能蔽之哉则圣人之意终不可得而见矣窃尝以为後世虽无大圣人兼综诸圣以述夫圣如孔子之集大成苟不以一人自私曲学自蔽专门自圣削去畦町没夷滋蔓排斥一我开示公道合汉魏唐宋诸儒之学顺考其往逆徵其来积数千百年之学问数十百人之能事契其所见会其所得合天下以一心通天下以一理贯古今以一易圣一而後世百之圣十而後世千之遡流求原问津以济乎道则亦庶乎其可也故不自揆尝欲论次孔子以来述易而有合於圣人者纂为一书而未能也中统元年诏经持节使宋宋人馆於仪真留而不遣五六年间颇得肆意经传及被刦杀出居别室益旷寂无事乃据所有书及故所记忆者自孔子以来迄於今凡训诂论说诸所注释核其至精去其重复义理象数兼采并载巨细不遗不徵其人惟是是与各以世代第其先後凡诸经传子史百氏易之自出而不谬圣人必当关涉引用者亦各依世次编入其流入老佛异端曲说非圣人意者则尽刋黜夫汉魏传注之学则至於魏王氏唐宋论议之学则至於宋程氏故备録二氏以为诸家折衷经有所见闻者则弥缝其阙而要终之且徵之历代之得失以为易之事业穷源极委致诸道易神之本然以为一经之纲领疑而不可固必者则存而弗论以俟能者积成八十卷旁搜远蹈创图立说为太极演二十卷申明列圣及诸儒余意共为一百卷易之成俶落周世谓之周易近世或单称易及大易等以为题而不言周有未当言者故仍称周易孔子为经作传既谓之传矣後之人复为传注则皆传外之传也故曰为外传且示不敢自同於圣人之作也然亦未敢自为成书後来继今或别有所得当复增入云九年春正月立春日郝经序

续後汉书序

汉建安末曹氏废汉自立称魏孙氏据江左僭号称吴昭烈以宗子继汉即位於蜀讨贼恢复卒莫能相一而折入於晋晋平阳侯相陈寿故汉吏也汉亡仕晋作三国志以曹氏继汉而不与昭烈称之曰蜀鄙为偏霸僭伪於是统体不正大义不明紊其纲维故称号论议皆失其正哀帝时荥阳太守习凿齿着汉晋春秋谓三国蜀以宗室为正魏虽受汉禅晋尚为纂逆蜀平而汉始亡上疏请越魏继汉以正统体不用宋元嘉中文帝诏中书侍郎裴松之采三国异同凡数十家以注寿书补其阙漏辨其舛错绩力虽勤而亦不能更正统体历南北隋唐五季七百有余岁列诸三史之後不复议为也宋丞相司马光作通监始更蜀曰汉仍以魏纪事而昭烈为僭伪至晦庵先生朱熹为通监作纲目黜魏而以昭烈章武之元继汉统体始正矣然而本史正文犹用寿书经尝闻缙绅先生余论谓寿书必当改作窃有志焉及先人临终复者遗命断欲为之事梗不能中统元年诏经持节使宋告登宝位通好弭兵宋人馆留仪真不令进退束臂抱节无所营为乃破藁发凡起汉终晋立限断条目以更寿书乃作表记传録诸序议赞十二年夏五月令伴使西珪借书於两淮制使印应雷得二汉三国晋书遂作正史以裴注之异同通监之去取纲目之义例参较刋定归於详实以昭烈纂承汉统魏吴为僭伪十三年冬十月书成年表一卷帝纪二卷列传七十九卷録八卷共九十卷别为一百三十卷号曰续後汉书奋昭烈之幽光掲孔明之盛心祛曹丕之鬼蜮破懿昭之城府明道术辟异端辨奸邪表风节甄义烈核正伪曲折隐奥传之义理徵之典则而原於道德推本六经之初苴补三史之後千载之蔽一旦廓然矣古之为书大抵圣贤道否发愤而作屈平离骚马迁史记皆是也然皆曀昧一时流光百世故韩愈谓以彼较此孰得孰失今拘幽之极而集是盖亦失中之得古人之志也呜呼安得复於先君而告卒事乎十有五日庚子具位陵川郝经序

玉衡真观序

人并天地为三极其为道则一凡义理象数皆所固有学必周知然後为至已是以圣人仰观俯察范围曲成推步占候以为大法着之诗书六艺谓夫人而所当知也故自天子至於列国各有官守以世其业其法家至日见犹夫土田疆理州闾井邑人能道之於是一世之人莫不知天只畏奉事恐惧修省通三极为一敬贯万变为一诚天命不违人心人事合於天道天与人一纯而无间所以为二帝三王之世也及周之衰如螮蝀巷伯大东定之方中渐渐之石等作皆细民宦寺役徒之辞亦能言天以为风其列国名卿贤大夫于变异之际道其所以然言君而迪畏乎天如禆竈梓慎苌弘晏婴往往有之仲尼之门顔闵而下七十子三千之徒问学之际一不及曾子子思孟子着书难疑答问而亦弗及皆知其法以为常事置而弗论文武之道在人而先王之泽未斩也至战国纵横异端并起道厖术杂莫不以人胜天天人始二视天梦梦于巳无与放辟邪侈无所顾忌怪异叠出不知警惧益杀人以逞卒皆大乱亡灭其遗书古法或有知者如子韦唐昧尹臯甘公石申吕不韦各专门名家无复大圣大贤之能事一世之通学为隂阳数术之流矣然赖数子传其绪业汉兴学者得以寻绎於是张苍司马谈及子迁邓平唐都落下闳董仲舒刘向扬雄班固马续张衡郑玄刘洪谯周皆着书推衍而翼奉李寻谷永苏竟郎顗襄楷蔡邕于昏君乱朝横身论列压之以天惧之以祸使闻者夺气流汗谓之天谏大有功于汉室于是四百年间复知畏天有三代之风焉南北七代其太史多能占测以言休咎儒者则犹有崔浩高允汉氏之遗烈也隋唐以来学者以为异端謏【音小】道而耻言之其星翁历史列于有司备员而已复设私习天文之禁使天子至於庶民皆戴天而不知所以为天至有谓天变不足畏者于是三代二汉之学絶矣经自知读书即嗜天官学常欲纂古遗法以合天人求其所以然畏法律禁忌而不敢为今上即位之元年诏经持节使宋告登宝位通好弭兵宋人馆留仪真积年不遣旷寂无聊乃改修陈承祚三国志至为八録推本六经三传诸子史自汉魏晋隋唐诸天官书志及所齎宋金源氏与本朝燕都台司秘书为历象録具述历代星历传之以理既成书状官苟宗道为之音注请别为一书乃更论次复加损益益之以图象细行历变异事应等类凡十二卷名曰玉衡真观天地之道真观者在璿玑玉衡所以观之也拘幽之中仰视片天十余年间凡天地日星之变徵之於书若合符节呜呼安得弛习天之禁以是进读於人君传之学者使天下後世复尽知畏天哉中统十四年癸酉六月十五日丙申具位陵川郝经序

变异事应序

孔子作春秋书日食地震星变议而不辨故不言其事应至左氏作传始具载占侯之辞与其事应于是史记汉书历代诸志皆宗其法事与变符而象占有徵矣夫人之善恶兆乎思虑必动乎四体而其忧喜必徵於声色见於气貌藴於内则必发於外而不能掩况事变之大者乎将有大故隂几沈潜而鬼神已知其气焰朕兆必见於天不能恐惧修省以图消弭则事必效而无及矣严哉檩檩乎天人之际甚可畏也君子所以惩忿窒慾慎独而戒於屋漏絶恶於未萌弭变於几先也邵康节曰思虑未发鬼神莫知不由乎我更由乎谁思虑之先藏密之地闲邪存诚可不务乎故修省於无变之时者上也遭变而修省者次也事变寻至而不悟者刑戮之民也纪变异徵事应布列简牍以诏以告其扶助道教至班固汉志曰古历五星之推亡逆行者至甘氏石氏经以荧惑太白为有逆行夫历者正行也古者天下太平五星循度亡有逆顺日不食朔月不食望自周室衰乱臣贼子师旅数起刑罚失中虽其亡乱臣贼子师旅之变内臣犹不治四夷犹不服兵革犹不寝刑罚犹不错故二星与月为之失度三变常见及有乱臣贼子伏屍流血之兵大变乃出甘石氏见其常然因以为纪皆非正行也刘向亦言日月食及五星逆行非太平之常自周以来人事乱故天文应之遂变耳是殆不然夫有人事即有天变虽圣王在位极治之世不免於疾病忧戚死丧诛罚更革废置予夺征讨而天地日星亦不无崩震鸣裂薄食移徙飞流逆顺伏见犯守第治世鲜而小乱世多而大耳以黄帝尧舜禹汤文武周公之治亦有征伐战鬭流放诛殛拘幽诬诮叛逆崩殂之事其九年之水七年之旱桑糓共生大风拔木等亦书于策岂天地无变二星不逆行乎且仰观俯察推测占稽皆圣贤之能事其书之必备第以秦人焚灭典籍二帝三王之简策暨西周之行事皆没而不得闻故其变于事不可徵也赖孔子作春秋左氏为春秋作内外传东都以来才见一二变应可得而述固向据之遂为周衰日月始食五星始逆行甘石所纪非正岂通识哉今据春秋左氏传国语托始於周幽王据史记二汉书三国志晋书终於晋恭帝宋高祖之簒上记其变下列其事各别为章凡一千一百六十九年君臣父子之间中国外域之际兵戎之起诛杀之行崩薨之象簒弑之端僭叛之由割裂之势专擅之故乱亡之本自王而霸自霸而杂日流日下兆变於上应之於下者亦巳备极姑为占候之案其占法已各具经星纬曜诸星气本宫下故皆略而不书

陵川集卷二十九







卷三十

钦定四库全书

陵川集卷三十

元　郝经　撰

序

送常山刘道济序

岁癸卯秋八月道济兄南归经为之言曰道之不行也非谓佛老小人之相害也由君子之自不行耳道之不竞也非止谓君子之不自行也由反倡佛老小人之为祸耳虫生於木而蠧其木则木萎而虫死焉有挫其本而能振其末者哉已为之已得之已不为之已何得哉苟君子能审其道而笃行之佛老小人虽盛也殆将何所至乎苟不能也不反倡之而为祸以竢天之定犹可也可倡之而为祸拂天理而絶吾道乎则彼将肆行而莫敢谁何也昔也自宓牺至於舜道传而天天传而人而人自道矣自汤至於文王人传而天天传而道而人亦道矣自周公至於孔子道传而书书传而人而人犹道矣孔氏而下人失其道孟轲犹能道其道天其天人其人书其书使人不入於杨墨而为非类矣後虽佛老更兴异端并作扬王韩欧之徒衡而争之犹能扼其吭而断其舌使人知有此道矣今之君子非不能争之又特倡之倡佛老而为祸虚无寂灭乃曰此可以致精微而保吾生也鼓小人而囘天衷蟊贼生灵为鬼而为蜮乃曰此可以致富贵而充吾欲也侮圣人非圣言绘句雕章謡东风而咏杨柳乃曰此可以大吾声名而广吾业也故其身愈张而心愈亡欲日弥而道日微此道之所以不行也於戱吾道也天道也地道也人道也夫如是将坏天地而絶人类欤诚欲坏天地而絶人类则吾徒何生也天既使吾徒生则道之将行也欤

唐宋近体诗选序

事有至大物有至多者万言之文不足以尽其理诗四句何以毕之所谓至简而至精粹者也故必平帖精当切至清新理不晦而语不滞庶几其至矣五言难於七言四句难於八句何者言愈简而义愈精也譬如观山诸山掩映中有奇峯一二则诸山皆美矣若一二奇峯平地而立便有峭拔秀润气非楼石劒门少华则不能此絶句全篇诗人所尤重也今集唐宋诸贤絶句全篇之可为矜式者与夫杰辞丽句之可以警动精神者条例而次第之为订愚发蒙之具虽末学亦穷理之一事也学者其无忽岁甲辰八月二十五日陵川郝经题

再送常山刘道济序

中国之势不振正大之道不明礼乐之治不兴天地一元之气湮沦茫昧杳然廓然者岂无所自而然乎必有以也世无昌掲之士故亦无明盛之功而庸鄙朴乘漏抵罅私小惠立小道衒规规之文信浅浅之议擅孑孑之学以愚吾民以误天下以基祸乱而自谓经纶大手古莫我若举世而不能辨比行而不能改此故之以也是以如是其危且乱久且远而莫之或止矣噫其犹是而遂陷吾民为禽犊乎抑亦将遂崩陵而浸以剿絶乎其亦郁之久悖之极乱之至将大有以昭晰也否之上九曰先否後喜剥之上九曰君子得舆小人剥庐盖为否极而必泰乱极而必治也今而危乱既极矣天亦将兴明盛之功也欲兴明盛之功则所谓庸鄙朴者必大殄也而储灵孕秀必芬芬郁郁巍巍昂昂而降昌掲之士也必学崇高广大有用之学必恢宏远博达有为之器必施聪明睿知神武不杀之材而使敝者振闇者明废者兴除百世之害富百世之用享百世之誉任百世之责奋乎百世之上俾百世之下必仰之如日星重之如山岳矣岂堂堂天地干制万化欲兴明盛之功而寂寥索莫乃无此人哉必有之矣其兴於此时也余亦必得而见之矣由是则余辈之所以诵书学道修身立志者乃有所试也天期不愆属运而会则结余发敛余衽高山仰止景行行止其无空老矣天而不欲已乱也则之人也之功也与余辈之所学及余辈之所期者庸可冀乎其毙而已也必矣若道济者其谊高学之正器之远以大又非余辈之可企也所谓昌掲之士也其兴明盛之功也必矣於其行序而勉之十有一月五日也

送太原史子桓序

霜风呼沙隂霾帨天拉苴而号枯昏曀曀惊虺虺道殣裂肤而羸卒堕指者相望也宜乎墐户挛处以充天地之闭塞赞玄冥之化育史夫子胡为来哉其有驿传之急而邮檄之遽欤则宜有貂貉之重狐纩之温而夫子累乎其单也其有贵侠之游校猎之乐而冲风冒寒而出也欤则宜夫腰金而戛辔鸣弦而挟矢而夫子氷髯局脊扶蹇而癯也其欲徒步千里扣阊阖而振长策乎其欲揺吻於诸侯之上奔历於权势之路缔从连衡合鬭而弭兵乎其为龙断之利而战寒暑於道路乎其欲苟富贵务侥幸而以骄妻妾恣嗜欲乎是数者皆世人之所奔竞知愚之所共趋虽外寒暑而必为者也夫子宁有於是乎夫子之操之志以父之故而越险阻犯霜雪跋涉山川饿体冻肤而不顾箝口槁肠而不恤穷天地之所覆载际日月之所照临汲汲遑遑毙而後巳庶乎其一遇也呜呼笃孝哉史夫子乎犯霜雪之志则亦古人寝氷之志也唯天福善应诚其亦必有遇也巳观夫霜雪之涂冒寒而往来者或以势或以利或以智出於一涂而志趣之异也如此则夫观路人者不宜一以路人观之也丁未冬太原史子桓索父不获过保下适燕都书此以赠

送汉上赵先生序

穷先生者此行也达先生者亦此行也汉淮亡累俘北首仵异俗而荏异声茹腥衣毳而不获安土敦化振书阊阖矢谟廊庙致君乎三五赫耀文明之光贲冒草木树正大之业宏徽衍之号则此行也穷先生者也虽然穷乎此而达乎彼果穷也耶先生尝蹈夫常矣而未蹈乎变也尝行夫一国矣而未行乎天下也天其或者欲由常以达变由一国以达天下欤昔之所覩者江汉荆衡而己今也仰嵩高瞻太华涉大河之惊流视中原之雄浸太行恒碣脊横天下昔之所游者荆吴闽越而已今也历汴洛睨关陕越晋卫观华夏之故墟覩山川之形势见唐虞三代建邦立极之制齐鲁圣人礼义之风接恒岱之旷直激燕赵之雄劲昔之所学者富一身而已今也传正脉於异俗衍正学於异域指吾民心术之迂开吾民耳目之蔽削芜漫断邪枉破昏塞俾六经之义圣人之道焕如日星沛如河海巍如泰华充溢旁魄大放於北方如是则先生之道非穷也达也士居中守正执德不回明通人物密格鬼神而大参天地恒达而不穷素患难达於患难素夷狄达於夷狄时有时而穷事有时而穷理则达矣噫仲尼穷於行而达於圣孟轲穷於行而达於贤史迁穷於行而达於史杜甫穷於行而达於诗韩愈穷於行而达於文果穷也邪此行也人视先生以为大穷经则以为大达先生可纵轨扬辔沛胷中之浩浩骛通逵之坦坦劲行而无虑矣鄙辞滋蔓不足以为赆姑以为绕朝之鞭

送乡先生宋君还燕序

观君子之所养不于常于其变变于外而不变于内者养焉者也变于外而内亦变焉者无所养者也天命我以德执之不回守之不易养之无害而已矣我何加损焉又何荣落得丧之足变於其间哉故君子无变非无变也变在物而不在我也大浸稽天而我不溺熯火灰山而我不热疾雷破柱而我不动彼则变矣奚事於我哉此君子之所以有所养而无所变也观所养则观所变而已矣小有所得侈焉尔小有所失蹙焉尔区区於铢两汲汲於毫末伥焉如俑者则其所养可知己乡先生宋君经自垂髫识於保下而气若是言若是行与文若是己而北归纷拂而不救窘散而不支厄迁颠踬而不振殆一纪焉戊申秋复一拜于保下而气若是言若是行与文若是不少变焉由此观之先生之所养亦可知己於其还也而为之序以识先生之养与余观变之所得云

送王之才南游序

君子之动无苟焉尔矣动为一身则有一身之义也动为一家则有一家之义也动为天下则有天下之义也内焉而有所定外焉而有所止动而必中中而必可法於时人昭於来世而必无所苟焉如是可动矣故伊尹一动而成殷太公一动而兴周子房一动而起汉孔明一动而王蜀不然则食蔬而衣敝处僻而居陋安时而守顺存心而养性不动而可也彼跃马挥鞭横金匝玉被貂厌毳不避燥湿寒暑弊弊焉跌荡唐突於浩浩之涂者谓之为身动也则心溺而形枯奔荡蹶趋不能固筋骸之束矣谓之为家动也则尊卑倒置疏戚逆处父子无以亲夫妇无以别长幼无以序矣谓之为天下动也则治乱安危之道戡定宁一之理彼恶足以知之不过夫苟富贵後趋走奔竞夫势利之间耳是以目途中观道左未尝不为三叹也友弟之才积精蕴志储秀孕灵静而养之有日矣而未见夫动也谚有之三年不蜚蜚将冲天三年不鸣鸣将惊人今膏车秣马将有所动也果为一身欤为一家欤而为天下欤必一夫此以正大之学着高明之业振起衰俗使天下知余後学之有人矣而不一夫趋走富贵奔竞势利也余方恬处静以自存吾子其着鞭前路不失其驰而後有忻慕者矣

括囊图说序

人肖天地以生者也故有心中之天地有掌中之天地有书中之天地盖天地之理在人心而其文在指掌其象其画则在乎书是三者人之固有而所当知者也而俯仰之间举世而漫不加省与草木共朽而不悟可乎哉夫知天之所以然则知日月星辰之所以然知地之所以然则知山河草木之所以然知其然不知其所以然又举世之漫不加省与草木共朽而不悟者夫知其然者知其法也见其象也形而下者也知其所以然者知其理也见其心也形而上者也故邵子曰今之学者知历法而不知历理能布算者落下闳也能推步者甘公也二人者知其法而不知其理者也唯扬子云知历法又知历理故自三代而下以理合数知所以然者扬子云一人而已子云而下以理制形知所以然张平子一人而已天之高星辰之远宜乎无有能知者之人也而知之是根於人心之固有而所当知者也呜呼仰而观俯而察天地自若岂难知哉顾第弗学尔少陵杜君叔通博综问学精於历数有太史公家传之秘惧学者之以为难知而弗学也欲人之即法而知理也於是分裂天地运行日月森罗星辰鸠为一书曰天地括囊图说使人开卷即悟灼然心见上章阉茂之冬与经会于保下命题其端经方愦愦罔无闻知俯仰之间漫不加省敢妄为滋蔓乎虽然契义之重有不克让者故疣赘而书之十月一日既生魄陵川郝经题

送柴梓材序

岁庚戍冬十有二月柴君梓材来先余於王内翰座识其兄贤之而交未定也及梓材来气爽而色润容裕而礼下与之年年甚富与之语语甚和而节也乃叹曰不有其中外其如是乎是必缙绅先生渊源之涵育贤父兄朝夕之训诲不移於流俗而有守於中者也将告归为之言曰今而天地自若也山川草木亦自若也何独至于人而有变也哉人之性自若也其气其形亦自若也何独至於今而有变也哉学校之不兴流俗之所移留而不反仆而不振溃乱而不救颠覆而不支疾日弥留无有为药而起之者卒至於元气死而人道丧也虽然苟不顾流俗挺然特立诵书以益其智寡欲以全其仁力行以振其勇明王兴而道行矣则可以革弊俗去弊政苴漏补罅张皇仁义致君乎三五跻民于寿乐掞鸿誉于无穷建硕业于不朽明王不兴而道不行也则耕于荒闲之野钓于寂寞之滨抱明月而长歌吸孤风而高蹈亦可以养天倪而乐天命岂流俗之足移也孟子曰待文王而後兴者凡民也若夫豪杰之士虽无文王犹兴夫若是是无文王而兴者也真豪杰之士也呜呼彼徇流俗合污世黄金横带驰骛於天下者自以为豪杰也由是观之果真豪杰也哉今昆仲既志於道卓然树立终不为流俗所移则古之豪杰之士何远之有於其行书以赠之

送道士申正之序

天地有刚大挺特之气随物而赋用宛转旁薄丰涌曼羡囊括六合之外充塞六合之内明白辉光引而上也则为日星巍嶪峻极萃而下也则为山岳溶而流则江河郁而茂则草木翼焉飞云蹄焉走陆则鸟兽也皆是气之用也其在於人则精淑纯备溥博渊深刚而不挠大而不局挺特而不流卓荦而不倚纽而不睽结而不离宜夫养之而不害振之而不挫扩而充之而不弊瀹而疏之而不滞以尽其用也而乃冒没而使之不明委靡而使之不立狭其大而自小削其刚而自弱峩大冠襜大裾骈风云偶月露执笔缀辞而已未闻有以刚大之气正大之学振末俗而障颓波者一有长材伟人出於其间则蝟起而疾视譁而攻之默而穽之必使之颠踣坏乱而后巳悲夫刚大挺特之气不能自用而卒自弊道之所以不明士气之所以昧没而不振也辛亥春乡叔申君正之驰驿至自燕余见其羽衣云集环列拱捧晔乎其光郁乎其气退而叹曰盛矣哉是其所以主盟其道而大行於世欤能全其气而用之者也衆一而气集气集而用大故离者可合而弱者可强是以犯霜雪历夷险而不阻振声名宏教化而不侈去琳宫度沙碛吟笑自若御使车奉王命恬然自得宜其光事三师卓然树立而不私屹若扶持而不坠也呜呼彼方自振如此吾徒自弊如此可若何正月六日陵川郝经序

儒行序

世之所谓儒者文章而已矣父师以之垂训学者以之为务有司以之进退多士是以翕然相尚炳然相辉而儒之为儒不复古矣盖文章者儒之末而德行者儒之本也务其本而末自从有诸内则必形诸外韩之所谓根之茂者其实盛膏之沃者其光晔仁义之人其言蔼如也则谓之儒者可工於文章而已矣乎文章工矣行如之何秦君道隆志乎古者也欲学之知所先务乃取儒行一篇并其传注锓木而版行之庶几天下不独以文章为儒以德行者为儒也人之去浮华植本根革浇讹尚忠信雍雍皡皥复古之治其张本於兹乎岁辛亥夏五月甲戍陵川郝经序

删注刑统赋序

宋真尚书德秀云金国有天下典章法度文物声名在元魏右经尝以是为不刋之论盖金有天下席辽宋之盛监於二代拥八州而征南海威既外振政亦内修立国安强徙都定鼎至大定间南北盟誓既定好聘往来甲兵不试四鄙不警天下晏然大礼盛典於是具举泰和中律书始成凡在官者一以新法从事国无弊政亦无寃民粲粲一代之典与唐汉比隆讵元魏高齐之得厠其列也是时太原李佑之精专新律试吏者皆出其门台省寺监藩邸郡国名卿能吏郁然炳然癸丑春其外孙刘君敬之出佑之删注刑统赋一篇精约博综首尾原委有宗有趣酌人情而归之中不峭刻不惨激本之仁恕真莅政之铨衡也熟之复之然後知真尚书之言尤信国家今地过于金而民物繁夥龙飞凤舞殆四十年改正朔易服色修制度之事谦让未遑虽然必欲致治创法立制其先务也昔汉高帝百战之余食未下噎而命萧何造律令张苍定章程韩信申军法叔孙通制礼仪陆贾着新书史臣以为日不暇给而规模宏远今有汉氏之地而加广有汉氏之民而加多岂不为金源氏拓跋氏之治乎创法立制此其时矣发源张本必自是赋始敬之甚秀而文与余游者有年请题其端余谓之曰文中子居家不暂舍周礼门人问焉曰先师以王道极是也如有用我则执此以往通也宗周之介子敢忘其礼乎敬之其执此以往岂不为李氏之介孙乎年月日郝经序

朱文公诗传序

古之为诗也诵歌弦舞断章为赋而已矣传其义者则口授传注之学未有也秦焚诗书以愚黔首三代之学几於坠没汉兴诸儒掇拾灰烬垦荒辟原续六经之絶绪於是传注之学兴焉秦焚诗书尤重故传之者鲜书则仅有济南伏生诗之所见所闻所传闻者颇为加多有齐鲁毛韩四家而已而源远末分师异学异更相矛盾如关雎一篇齐鲁韩氏以为康王政衰之诗毛氏则谓后妃之德风之始盖毛氏之学规模正大有三代儒者之风非三家所及也卒之三家之说不行毛诗之诂训传独行於世惜其濶略简古不竟其说使後人得以纷更之也故滋蔓於郑氏之笺虽则云勤而义犹未备总萃於孔氏之疏虽则云备而理犹未明呜呼诗者圣人所以泰天下之书也其义大矣性情之正义理之萃巳发之中中节之和也文武周召之遗烈治乱之本原王政之大纲中声之所止也天人相与之际物欲相错之间欣应翕合纯而无间先王以之审情伪在治忽事鬼神赞化育奠天位而全天德者也观民设教闲邪存诚圣之功也所过者化所存者神圣之用也正适於变变适於正易之象也美而称诵刺而讥贬春秋之义也故诗之为义根於天道着於人心膏於肌肤藏於骨髓龎泽渥浸浃於万世虽火於秦而在人心者未尝火之也顾岂崎岖训辞鸟兽虫鱼草木之名拘拘屑屑而得尽之哉而有司设规父师垂训莫敢谁何以及于宋欧阳子始为图说出二氏之区域苏氏王氏父子继踵驰说河南程氏横渠张氏西都邵氏远探力穷而张皇之逮夫东莱吕伯恭父集诸家之说为读诗记未成而卒时晦庵先生方收伊洛之横澜折圣学而归衷集传注之大成乃为诗作传近出已意远规汉唐复风雅之正端刺美之本厘训诂之弊定章句音韵之短长差舛辨大小序之重复而三百篇之微意思无邪一言焕乎白日之正中也其自序则自孔孟及宋诸公格言具载之毛郑以下不论其旨微矣是书行於江汉之间久矣而北方之学者未之闻也大行台尚书田侯得善本命工板行以传永久书走保下属经为序经喜於文公之传之行与学者之幸且嘉侯用心之仁故推本论着以冠诸端

率义会序

古者井天下之田制乡饮之礼俾从居綦布守望相助患难相救疾病相扶持起揖让於闾阎生友义於里巷使之睦婣任恤岂弟和侃铄其倔强悖诞凶悍不驯之气销天下之争端而莫肯为乱後世先王之礼废而人道解散无情义以维其心骨肉睽为仇讐肝胆濶为楚越於是戍卒役徒黔髠盗贩敢为乱首厉阶而天下被其祸呜呼圣人制礼之义其於维世不亦深矣乎顺天当燕赵之冲自昔号多豪杰兵乱以来三十余年生聚教育将复治平之旧俊茂辈出往往露头角以气相许而合为君子之朋一日相率过余曰我辈十余人欲以古井田乡饮之义岁时羣聚凡吉凶宾嘉相侑而不相悖不尚华靡不为骄奢义则相勉而过则相告其有不如约者则会义而合攻是可行乎余应之曰是相率而为义者其谁曰不可乃名之曰率义会而为之叙其意又为之载其载书曰凡我同盟以义相合毋以利睽过则面质母退後言险阻艰厄共为引手始终一心以崇大义各启悃臆无或有慝有渝此盟明神殛之俾绌其禄无以远到

心庵先生隂符经集解序

大庭轩辕降及叔世道书穰叠往往备言曲论如数山石如观海波故大者至数十万言小者亦不下数千言至於隂符独三百余言而已於是历为究竟意然後知至言必简圣人之意有所靳也夫道几而已矣非几无以见也天地几而已矣非几无以用也故几之所在不可周测通圆而神惟妙是用潜於动静之理发於翕辟之气见於消长之象伏於存亡之形造起万变枢泄运化使天地万物由之而不穷而天下莫能知莫能穷遂为天下之至微隂符一书圣人所以发其几摅其微示人知而藏之密者也端绪则见引而不发天地万物之几在我沈沈默默如执左契如持权衡无往而不合无往而不中无往而不应无往而不时其体则静其用则无穷虽三百言而天下之理无不备故言道术者得之则可以穷神知化握道之要言治体者得之则可以致君尧舜隆平天下志士得之则可以笼罩宇宙挥斥风云处士得之则可以藏舟于壑遯世无闷养生者得之则可以精神健羡骑气御风数家得之则可以奇偶变化逆知来物兵家得之则可戡定祸乱从横无穷萃而合之则一言散而推之则万变其支流余裔各底於成有不可胜言者呜呼祸莫大於发人之几圣人立经陈极则发道之几故其情深其文切其旨秘以斥其辞约以要触造物之忌讦造物之藴不敢备言曲论圣人之意其深矣乎是书之有传注尚矣三代而下不啻数十百家各据其所见而各着其所传莫有为贯而一之者丙辰冬余外叔司马可道来以心庵先生集注三十卷见示天真皇人而下会义三十余家末以已意为之结断汪洋炳烺周悉备至上下数千载始为完书且命经叙其意先是常识先生於常山皇极道院而为之记今其可辞於是推本论着而书其端先生姓赵氏名素字才卿尝被徵赐号虚白处士云丁巳元日陵川郝经序

送张汉臣序

丁巳夏四月不雨枯风吹尘赤野立块穑人焦劳额地祈谷子张子奉其母以行既南辕陵川郝经告之曰之时也之士也行安用也擢礼闱之桂探骊龙之珠振书阊阖魁岸炳烺吾子之事也从臾义列纡余筹策撼摇王公大人嶷嶷以树立吾子之材也扩充王泽兼善致治旱火不光而雨天下吾子之志也是三者吾子之所固有而所素志也而乃问舍求田下元龙之楼而甘心许汜与夫初心不既背矣乎张子曰噫吾以子为知已而莫吾知也孔席不暖墨突不黔而怀土者小人之事也得其时则驾不得其时则龙虵行使止尼固非我之得专也纡朱紫步岩廊身名俱荣焜耀一世非吾所恶也负耒耜溷尘梗穷巷束臂蓬累而行非吾所欲也气数使然固非我之得专也在我者尽穷达非我也在我者尽贵贱非我也可行矣虽无是行其无是行乎不行矣虽有是行其有是行乎故拔树接淅微服絶粮圣人所不免矧其下乎经闻其言以为向者知张子之浅而见其面乃今知张子之深而见其心也若张子者可谓速於行而以理自适焉者也於是书其言以赞其行

陵川集卷三十







卷三十一

<集部,别集类,金至元,陵川集>

钦定四库全书

陵川集卷三十一

元　郝经　撰

述拟

先人初命经为决科文迷拟宏词数十首仍命各依历代体制立法措辞谓西汉格高辞约有先秦三代遗风後世辞章不可及已东汉而下至晋宋六朝渐趋近体骈俪之作李唐以来对属切律遂为四六谓之官様或为高古以则先汉依放盘诰则以为野而非制故皆模写陈烂谨守程式不遗步骤至於作者如韩柳欧苏亦不敢自作强勉为之而世谓之画葫芦行之千有余年弗可改已然而点化诗书六经杂用先秦二汉畅如陆贽质如吏部富如文饶情如封敖雄如东坡工如彦章学经作句亦足自为要之典雅古赡情实感激得体而已故自东汉终於李唐为诏赦制册檄书露布等述其事而拟其辞其後专为古文不复记録近在仪真馆与书状官苟宗道论次诗文杂着裒集追忆得故述拟者若干首复依世次别为类云

汉淮阳王檄郡国讨王莽文

淮阳王更始元年舂陵戴侯曾孙玄即皇帝位光武大破寻邑於昆阳遣将破武关檄谕天下使共诛莽

汉更始元年月日某官告郡国宗室父老士庶汉德休明天命未改岂容僭伪久肆叨窃俾我高庙神灵无所冯依亿兆之人遂坠涂炭皇帝陛下以近属懿亲不忍失职坐视夷灭是用奬率宗盟纂承大统恢复汉室诛讐讨贼今月某日类于上帝遍告山川羣神即皇帝位於淯水之上逆贼王莽椒房余蘖饰诈构伪夤缘为奸适汉统之三絶乘四父而辅政言方色厉谿壑深固谦逊卑让象恭滔天遂弑孝平皇帝抱负孺子比德周公号曰安汉其实簒汉既受九锡因称假摄假而不归遂谋即真卒盗有我有汉更建位号改易制度变置名器颠倒六合翻覆海宇弗宁弗令扰弊民物铺张妄意润色虚文自以为新於是黜夺我大汉诸侯王剪灭刘宗俾为齐民至於金刀钱文亦不行用我高庙十二室遂不血食聿至於今奋其威诈逞其暴戾穷凶极恶过於桀纣乃自以为黄虞复出志欲盈溢高视濶步鄙隘汉家毒流诸夏祸延蛮貊四海嚣然犹未足厌今几二十年矣故家遗民无不歌讴思汉矧我宗室之人哉惟我高皇帝肇造区夏伐秦救民轶於汤武孝惠文景武宣文治几於三代鸿恩龎惠畅浃穹壤膏於肌肤藏於骨髓哀平短祚恶不及民岂令奸伪异姓遂盗有之乎紫色蛙声余分闰位秦政楚羽皆为我汉驱除莽又万一弗逮凭藉外戚恣伪矫诬岂令遂绾皇帝玺称说天命乎且外戚吕霍上官稗我汉道皆伏其辜岂独释莽使遂代汉今汉兵巳斩莽将甄阜梁丘赐取宛又败严尤陈茂下昆阳定陵郾又杀王寻王邑破莽兵百万徇颍川诸郡偏师入武关攻三辅矣羣龙奋迅大人虎变风蜚雷厉星驰电迈火德炎运有光烛天凡我刘氏及故臣民宜各率先共雪讐耻诛莽爨社讯清郊庙复爵土为侯王一如汉制如或尚为逆党则有常刑如律令

汉昭烈帝讨吴孙权檄

献帝建安二十四年孙权令吕蒙取荆州袭杀关侯称臣于操昭烈帝章武元年自率诸军伐吴移檄谕权

年月日尚书令某谕孙权及江东将校部曲父老士庶先王之典负固不服则侵贼贤害民则伐矧于僭窃位号蔑寡王室屠害方伯党附叛逆者哉是用兴师以致天罚申明逆顺庸示播告夫叛逆之罪小党逆之罪大逆而无党则为恶者孤实繁有徒则为恶者衆故先王重治贼党春秋必诛同恶所以汤伐韦顾而夏桀丧齐桓侵蔡而楚子服我高皇帝虏魏豹以禽项羽光武皇帝平隗嚣而灭公孙皆先治贼党之义也国家遭阳九之厄当四百之运汉道弗昌皇纲不振致令羣盗撑裂於县曹操父子闚????神器陛下以帝胄皇孙诞膺天命龙蟠幽朔蠖屈汉南郁神武应运之姿奋拨乱反正之志一旅复夏百折兴汉天方佑贼用武无所顾惟孙氏有功汉室破虏则讯清河洛讨逆则荡定江东畀之孙权使诛贼操谁知托国竟匪其人操之陷江陵权遽欲迎降陛下遣丞相亮谕旨相与拒操遂大破操於赤壁坚甲利兵尽作灰烬江涛山木总为汉兵权遂不复畏曹公天下始知有刘氏陛下不矜不伐推功让能割吴越以封权奄荆益而复汉操不敢取遂畀之丕孺子童昏夫岂我敌方为犄角一举荡平祀汉配天不失旧物权乃谋为僭窃妄肆奸凶志谿壑之无厌罪丘山而不顾乃欲如熊绎之陵中国不止子夏之在西河前将军督荆州关羽陛下亲同骨肉分则君臣有古义士之风为汉虓虎之将报効而去操所畏敬所当无前权岂能敌分权江表置关羽荆南身出汉中三道并进相与蹙操讨贼之规也陛下已拓定梁洋进攻关辅羽已威振许洛慑服河南权只保据江东不谋进取遂怵隂谋袭杀关羽盗有襄汉奉贼称臣反为掣肘之仇与作辅车之势则权复一操汉贼不在丕而在权矣受其王爵南面称孤忘父兄之忠义陷臣民为逆虏倔江湖之中经营子孙之计一操未巳一操复生天下之人不复知有我汉所以必先诛权而後图丕今陛下举梁益之衆连交广之师水陆东下顺流扬麾星飞电迈哭羽荆楚尸权秣陵恢张讨贼之威益大复讐之义尔皆世服於我有汉乃二祖之遗民寛仁之所覆育恩泽之所涵浸顾岂迷复腼面事贼舍衣冠礼乐而断发文身以徇蛮夷之人哉且天道助顺不登叛人吴楚之王世为僭伪摈斥远外不通中国一时跳踉卒致禽灭故三苗逆命终於投窜夫差争长自刭幕下老劓骄恣利刃揕胷苟不以道江湖之险安足凭恃夫权之奸虐桀猾自视与项籍王莽子阳辈何如哉卒皆覆亡不暇则天佑我汉高庙之神灵未艾也今尔有衆为权诖误俾为匪民乃祖乃父世笃忠贞一时胁从必未丕变陛下总干问罪宜去逆效顺倒戈前行共治贼党并扫伪蘖还於旧都大者王小者侯各加赏典如欲与权并命甘为蛮夷逆虏者则有常刑如律令

汉丞相亮谕伪魏檄

安乐公建兴十二年丞相亮出斜谷伐魏至郿屯于五犬原檄谕魏丕朝告以讨贼之意

年月日丞相长史杨仪告魏将佐故汉父老士庶及曹叡中表族属盖闻五帝官天下三王家天下故尧舜与贤禹汤与子苟无桀纣之恶剿絶基命族属之微断祝嗣续则传序统体在於一姓其或间惎侥幸必干先王之诛昔后羿簒於有夏少康以一旅之衆起而杀羿王莽中絶我汉世祖以十世之裔奋而诛莽殆天未厌有夏皇汉之德天枝帝胄磐石之宗维持拥卫他姓莫得而有仁如徐偃贤如齐桓强如楚庄不能易姓改物况慆淫匪彜岂能盗有之哉是皆天下所共闻古今之大义也自周室陵夷秦人吞并民受涂炭我高皇帝代虐以寛易暴以仁除其烦阻置之夷坦受天明命开大汉万世无疆之统孝文皇帝继体守文增修德政恭简爱养滋息涵育刑清政简开大汉万世无疆之德孝武皇帝南剿劲越北讨强胡东置朝鲜西定西域表章六经制礼作乐开大汉万世无疆之业光武皇帝铲除祆秽子惠讴吟恢复境宇懋建社稷投戈讲艺息马论道开大汉万世中兴之功则我皇汉基图巩固神州中岳不拔之宗也历世数十载祀数百本支繁衍九州四海尽为刘氏虽桓灵失驭汉道中微第宦戚专胡隳败王度非有桀纣自絶之恶也故天命复集於我先皇帝暨皇帝陛下国贼曹操螟蛉假姓赘阉遗孽自其祖父腾与左琯徐璜凟紊朝宪父嵩冯藉饕据台鼎弱昧汉道倾覆帝室职此之由操尤剽狡无赖清议不齿国家之材授以偏禆穿窬闚觊遂领方州少帝反政使修郊庙倒持太阿放虎自卫操乃辄行刼迁重为囚执逞其枭獍之心肆其豺狼之志握皇枢而?威柄挟天子以令诸侯只将簒窃为谋动以诏旨行事南征北伐抑并屠灭植根柢于山东置巢穴于邺下睚眦以肆狠刑戮以立威弑母后而帝不敢诘杀皇子而帝不敢怨诛鉏豪杰剪刈人望族九江太守边让杀将作大匠孔融及议郎赵彦搒掠太尉杨彪杀彪子修至於荀彧许攸崔琰毛玠皆中朝茂异衣冠领袖或位常伯或参帷幄天子之昆百寮之师少有抵牾即加刑害毒螫若蛇虺诡秘如鬼蜮罾缴遍寰宇机穽盈道路自昔人臣不道贪婪?鄙狠忍暴戾未有如操之甚者也先皇帝孝景皇帝子中山靖王之後也语宗盟则近於属籍为尊以仁厚之资挟英雄之气慨然以复汉自任收揽豪杰从臾义烈扶奬王室操尤忌恶必欲诛除托足无所流寓汉南丞相以伊吕之志为顔孟之学才兼管仲知若子房躬耕陇亩不应辟召先帝三顾於草庐之中幡然而起为汉讨贼连衡孙权破操赤壁挫其凶锋折其毒尾於是不敢遂取既为汉贼又为汉臣狐媚枭伏谓天可欺逮其将死分香析履不及禅代生平奸伪至此尽露逆丕嗣立公为簒窃父以赵高为桓文子以浞羿为舜禹厌然自若居之不疑拘执汉帝降削位号大统几絶先皇帝遂跨有荆益立汉社稷期於攘除不幸殂落谓丞相才十倍於丕畀以讨贼之事师保陛下拓定中原於是抚百姓示仪轨开诚心布公道先尽内治次乃外攘曹丕遽死逆叡复立乃逞童心穷奢极侈至使公卿百官负土版筑竭我汉民膏血以奉伪妄土木丞相痛心疾首拜表出师义旗一指关辅响应遂营五大杂耕渭滨非不能将五诸侯缟衣问罪直入彭城付信一面转战出奇以举燕赵但以一民莫非汉臣尺地莫非汉土衣冠右族皆汉庭公卿之子孙畎亩细民皆汉家风俗之涵养固未忘於祖宗岂遂违其君父是以不忍蹀血以自相残按兵观衅用敦文告故夫曹氏非有高皇帝寛仁之统也孝文皇帝恭俭之德也孝武皇帝盛大之业也光武皇帝中兴之功也特一时伪定簒窃之贼耳虽据中原汉有奥主威虐逼窄又有孙氏则其篡窃又不若莽之强也祖孙一再传以伪承伪刻薄寡恩禁锢骨肉势成孤立彼司马懿者又一操耳其能久乎与其托於新造危亡之僭伪腼面同贼曷若臣事二十六叶之大汉天子归四百余年之旧主乎则去就取舍之义昭昭然无疑矣且昔诛灭禄产迎立代王者平勃之臣也荡逐寻邑脔食新莽者南阳之亲也洞刺董卓暴尸燃脐者王允之谋也矧今汉世之危过於二京曹氏之祸甚於莽卓岂无一义士相与诛讐讨贼哉丞相肃将天威所向克捷宜共合势摧拉震荡张大汉之天声扫伪庭之妖孽奉迎銮轸还於都邑遂使建兴复如建武告於高庙论功行赏在兹举矣如律令

隋晋王广灭陈禽陈叔宝露布

文帝开皇九年晋王广为元帅大举伐陈获陈叔宝露布以闻

臣闻伐罪赦民是谓天讨禁暴诛乱乃为义兵所以用五材而正万邦奄四海以大一统黄帝战于涿鹿垂衣裳以无为大禹征于有苗混车书而致治不享不觐割据河山称帝称王叨窃名器无与覆昏援溺为之推亡固存纷争惟日以兴祸乱何时而已我国家天开至圣运启昌期建皇极於中朝纂天王之正朔复见唐虞之盛揖逊而兴乃有高光之才指挥而定粤惟吴楚实古荆扬诗人刺为蛮夷春秋贬其僭伪逮孙权三分以自立暨司马六代以相传竞寻干戈月一易主残并骨肉岁几弑君血淮海之横波鱼鰕尽赤汚江湖之隙地草木皆腥莽卓桀骜於门庭曹马喧呼於传舍至陈叔宝尤极慆淫颈疮犹带夫药刀狎客已行其酒令杂遝女御倡和诗篇珥貂蝉者百余曳绮縠者千数肆为凟侮无复君臣歌玉树之新声断金陵之王气珠璧饰临春之阁光耀半天沈檀构结绮之台香闻数里祠宗庙则称疾拜妃妾而临轩惟侈是崇蔑天弗畏赵高视事於武帐妲巳画可於宝牀以江总为臯夔任孔范为伊吕国益告病民不聊生疎斥忠良贼虐谏辅不止二十罪殆逾三千条衆叛亲离而不知神怒人怨而不恤听謡言而弗悟却画像而自如谓限南北有长江岂能飞渡比败周齐有大福皆使不还方幅员共致於雍熙乃东南独阻於声教爰示礼意反致辱书衅乃自生罪底不赦授臣以钺致天之诛总统百万师徒节制八十总管过庭而奉承筭略禡牙而昭告神祗布宣雷霆之威将率熊罴之士申汤武之仁义荡桀纣之淫昏东西连衡首尾并进视风涛如平步卷江山而顺流舳舻隐天旌甲耀日忽龙骧之电迈谓杨素为江神贺若弼出广陵韩擒虎济采石甫航一苇即走万艘乘大雾而缚醉人当元日而惊睡主正月某日若弼自北擒虎自南会於秦淮以取建业前徒倒戈於朱雀後庭指莽於渐台禽虎自南掖门入宫若弼自北掖门登殿陈叔宝啼泣掩袂犹然诗酒兴浓仓皇窜身乃谓衣冠道尽落台城之翡翠堕辱井之胭脂不衔璧而出降欲下石而始应授绳引之叔宝与张丽华孔贵嫔同束而上丙戌臣斩张丽华施文庆沈容卿等以谢三吴执陈叔宝及伪王公百司拥卫赴阙下扫数十世之伪朝尽为王士合三百年之异域皆贯诸华荆舒为中国之人江汉被文王之化此皆皇帝陛下允文允武圣谟洋洋乃圣乃神帝德荡荡是以诸将宣力兆民同仇师不踰时役不更举会三光五岳之气安九州四海之人宋齐梁陈以来始复混一夏殷周汉之际今乃比隆臣无任庆快之至谨遣某官奉露布以闻年月日

唐太宗即皇帝位赦文

门下朕嗣守丕基获承休绪厉宫闻之变故致遐迩之震惊庸释羣疑肆行大赉敷於心腹告尔神人昔虐政之毒流致皇灵之壅底朕从太上皇帝纠昌义举奬率宗盟称无辜而吁天为有衆以请命下河东之甲孤隋自毙於维扬翔霸上之师伪政行平於伊洛化家为国代虐以寛遂统承於先王乃抚治於方夏维尔万姓甫出阽危肆予一人退守藩服执臣子之节推尊荣於父兄持恭逊之心全始终於孝悌孰意天未厌乱时弗底宁缔构奸凶藴隆讐敌变起萧墙之内祸生骨肉之间力百战以方成忿一举而自弃社稷大计须行管蔡之诛宗庙再安遽有唐虞之禅让焉弗允退亦无从仰顺宸慈肆登大宝处兆人之上可无及天下之恩得四海之欢庶几尽天下之养可大赦天下【云　云】於戏遭家不造幸免於覆亡继志无能岂堪乎授受施大易雷雨之泽始润疮痍负春秋肆眚之讥重增只栗无稔怙终之恶遂生侥幸之心各去旧汚共成新化咨尔有衆体予至怀

太宗伐高丽班师诏

贞观十九年上亲征辽东不能成功深惜之十月癸未敕班师

制曰止戈为武佳兵不祥爰有弗享则征殆非得已而用叛而伐服而舍是谓德攻忘则危好则亡时乃大训朕自削平四海奄有多方施教化而不复言兵制礼乐而惟期于治只务修文偃武庶几保大定功裔夷高句丽远负海隅自谓日影怙恃河伯之势矫诬箕子之功谓隋三往而竟亡夫谁万里而更举敢行威虐公肆冯陵格文祖而苗民弗庭会涂山而防风不至朕膺传禅姑示涵容乃拒玺书愈失藩礼至盖苏文弑君以逞以莫离支专国而骄连结民夷侵扰辽右荡摇我疆场竦动我诸华命将致讨而弗悛致朕亲行而问罪举泰山而压卵彼恶敢当倾沧海以沃焦则莫我遏夺命而浪走絶岛弃城而空濶无人兵刃莫支其锋将士咸贾其勇蠢兹小虏敢怒大邦不足辱於王师姑增修於德政诸军可即日发还呜呼圣有谟训鬼方反惫于殷宗悔其可追轮台漫劳於汉帝胜之不武只以为勤不能自克而遂非以致贪功而过举违大臣之强谏蹈亡国之覆车越朕之愆式愧尔衆布告遐迩咸使闻知

赠魏徵司空制

贞观十七年徵薨赠司空諡曰文贞给羽葆鼓吹陪葬昭陵

制曰古有社稷之臣力行而济天下以道为朕帷幄之佐强谏而格君心之非方垂拱以仰成遽弥留而不起宜崇优数用恤忠勤故特进侍中知门下省事兼太子太傅郑国公魏徵中诚积真仁义立德以坤之直方大用乾之纯粹精不二三以释君笃忠贞而事主耻朕不及尧舜作佐时之臯陶致朕必如成康为制礼之姬旦每进药石辄中膏盲有政事之或遗而谏章则即至爰自言职遂践台司施教化者四年俾风俗如三代夺去之遽天不憖遗忽庙堂之遂空何斯人之不幸虽临小敛忍视大还追登平土之司以为下泉之赐庶几英爽服我宠休呜呼在乱臣则十人共期予治亡正身之一监谁弼予违中流而虞风波未济而失舟楫兴言不已涕泗徒零可特赠司空【云云】

宋璟右丞相制

玄宗开元十七年以璟为尚书右丞相

制曰共政必图旧人以笃仪刑之典格君尤赖庄士式资匡直之忠重德佐王则朝庭尊元老在位则社稷固乃眷耆英之宰宜升上相之崇黄门监同平章事开府仪同三司致仕广平郡公宋璟弘毅而明静肃而勇坚如铁石凛若氷霜不阿不挠而行以方至大至刚而养以直尽心强谏独配魏徵之忠良正色立朝复见汲黯之风采夷险一节寅亮三朝共倚赖于袁安匪中庸之胡广佑我先后相予冲人既拨乱以有为以中兴而自任革去神龙之弊追还贞观之隆厚风俗而振纪纲肃典宪而抑侥幸格天大略非一旦之救时经国远图举万代之长策抗章而去成功弗居宜正位于中台复登庸于右弼燮和四海表正百寮於戏股肱之寄久已倚毗体貌之余敢忘尊礼方询咨於黄发以允慰于苍生懋建大猷图惟极治兹朕无斁时乃之休可特授右丞相【云云】

赠张巡扬州大都督制

至德二载冬十月睢阳陷巡远死之十二月上御丹凤楼赦天下赠巡远等官

勅执干戈以卫社稷焉得勿殇闻鼓鼙则思将臣况於死节挺英灵而不散凛烈气以如生重为褒崇庶慰精爽故御史大夫河南节度副使张巡慷慨立志突兀効忠开诚心而待人委躯命以徇义苟不以道甘饿西山胡能诡随欲蹈东海属逆胡之荏恶炽凶焰以燎天从臾兴师仓皇讨贼声泪俱发而誓衆邀截不暇以乘城战百合而气益振馘万计而贼乃沮料敌应变出奇无穷屹承天之不周岿中流之底柱牵制丑虏绊一孤墉遮蔽江淮全半天下走令狐而矢尽眇子奇而事危骂贼而嚼齿空龈乏食而杀妾飨士援絶乃陷不复求生力竭被禽付之以死无负国而奚憾得其所则为荣呜呼大节巉天古实罕见精忠贯日今孰可侔实祖宗之神灵乃国家之元气有士若此贼不足平无爵以称人何以劝巡可特赠扬州大都督其守许远功与巡同可特赠荆州大都督其将南霁云义烈尤着可特赠开府仪同三司访求其子孙各加官爵皆立庙睢阳岁时致祭主者施行

郭子仪赐号尚父制

建中元年德宗嗣位诏摄冢宰赐号尚父

制曰朕以眇德获荷丕基谅隂之中方恭默以思道嗣服之始惟垂拱而仰成兹既太公之在朝尚何傅说之求野宜进异号以崇元勲中书令天下兵马副元帅汾阳王郭子仪华岳炳灵金天杰气纯诚惟一忠勇俱全沈雄而略包河山高明而精贯日月早识兵势尝甲武科属孽胡之凭陵致中原之板荡举燕赵而捣巢窟复雍豫而清京都保乂皇家殄殱逆虏功愈大而心愈小事益殷而谋益深乃师中之大人实天下之大老方叔克壮佐周室之中兴孔明勤劳期汉家之恢复单骑见虏压之以诚孤军逐戎胜之以义於古人则未有固当世之罕俦羽翼四朝用舍一节存亿万衆之性命系三十年之安危虽位中台久疏王爵琢金石而许宥十世逮子孙而进用数人赏不酬劳名未称德宜俾兼于元宰仍锡号为父师於戏富贵着社稷之功始终乃人臣之道范蠡泛舟而去岂曰见几子房辟谷为辞亦未尽善岂如今日之缱绻而无曩时之猜嫌极其尊荣永俾称颂敬服朕命其代予言可令摄冢宰赐号尚父【云云】

赠韩愈礼部尚书制

穆宗长庆四年愈卒赠礼部尚书諡曰文

制曰道复有统乃为百世之师天不憖遗孰谓九原可作梁木坏而复将安放衮衣敛而庶以为荣故吏部侍郎韩愈执德不回以道自任几圣未达於一间大儒兼综於四科传仲尼心若顔渊曾参之亲炙述孟轲志谓荀况扬雄为未醇明白而皆仁义之归奥衍而得性命之正完三光五岳之气浩然而独存承八代百家之微嶷若而自振力辟二氏申明六经去陈言而新斯文距邪说而立名教巍巍乎泰山北斗玉洁石光浩浩乎长江大河龙翻凤跃置之朝廷之上而不喜斥之岭海之外而不忧六军无譁踰月而清辇毂万刃注视片言而折凶锋以有用之才明佐王之道直造先秦之上岂惟由汉以来於戏才难其然间生乃尔子房而下有贾谊卒弃於文景之隆孔明之後生王通不与夫尧舜之运今甫中寿遽即大还为邦竟无百年致治岂能三代爰申遗恨进长仪曹庶几幽冥之中不忘制作之意咨尔精爽服予宠休可特赠礼部尚书【云云】

追复李德裕太子少保卫国公制

宣宗大中元年贬德裕崖州司户卒懿宗咸通九年追复太子少保卫国公

制曰朕只遹先烈爰念英贤每待旦以旁求尝当馈而屡叹眷惟会昌之政实赖社稷之臣厥德不回运乃逢於千载於今为庶道终否於九原?焉伤心何以为训故太尉同平章事兼太子少保卫国公东都留守贬崖州司户参军李德裕弘毅轶世挺特迈伦廓达而无町畦明辨而有风采渊源问学滔滔不穷议论辞章滚滚可喜以兴起斯文自任以经济天下自为入掌丝纶则高文大册动观听出为牧伯则深谋远略服荒遐遂践台司独专大柄信任之重古今所无政如昭烈之孔明又甚高宗之传说当国一相辅政六年威令几如元和削平藩镇风俗顿还三代罢绌僧尼虽逢不世出之君幸得大有为之佐至先朝遽褫官而退乃权臣快私忿而行湮沈海岛之中沦弃烟瘴之表兆民谤讟四海讼寃天亦致伤朕胡能忍呜呼岂意奸邪之党复见於今乃令忠直之贤衔恨而死不为昭雪以谢衣冠永使沈冥终负义烈可追复太子少保卫国公依礼改葬主者施行

李克用破黄巢露布

僖宗中和三年雁门节度使李克用为京城东北面行营都统破黄巢遂复京师

尚书兵部臣闻兵以禁暴王者所以行天诛德在除残圣人所以运神武故草窃奸宄之构乱非芟夷藴崇而莫宁恶不去则善何以信伐不张而政何以举霜露既坠乃成亭育之功隂沴尽消方定高明之位我国家基图巩固德泽汪洋高祖太宗除隋乱而轶汤武高宗玄宗致唐治而肩成康植兹鸿休畀我列圣陛下诞膺明命绍复先王宪章以承天心励精而张治具十八叶太平天子德本好生三百年有道邦家仁而不杀孰谓乱生於治遂令安底於危逆贼黄巢器实颛庸资乃乐祸会?氛以为气包蛇虺以为心初无偷刼之谋岂有帝王之意乘仙芝之鼠窃聚亡命以蝟兴始则距跃於河南终乃翻腾於岭外蜂蜚吴楚蚁结江淮高骈玩寇而不追王铎畏寇而不战或婴城而固守或拥兵以窥窬遂致奸凶恣行乱略?张而无所忌惮豕突而莫敢谁何郡国以之丘墟京师因而覆没谓已有命乃启异谋奸踰王鈌称建伪号诸陵乏祀可胜抔土之悲万乘蒙尘莫雪终天之痛虽神人之共怒而祸乱则方殷猰?血世以无厌豺狼肉人而不置臣克用缪膺旌节远在边陲父子俱受国恩君臣敢忘大义不能先事入卫曲突徙薪固当投袂即行焦头烂额乃挥泪而为禡遂?血以成盟扫部内以兴师指天心而誓衆下兵岚石建斾夏阳义声振而军声扬贼气沮而士气倍彼谓鸦兵已至褫魄丧心我知龙运方兴贾勇储鋭乃屯沙苑以告师期进及乾坑便禽贼将二月某日遂合臣重荣臣处存等兵与巢及其将王璠林言赵璋尚让大战梁田师直为壮天棐惟谌雷万鼔而一枹震三川而皆沸马逸不止而横骛衆怒欲泄而长驱激土雨以奋威彗霜锋而合势营头压阵二百万贼衆皆奔积屍横空三十里僵胔不断虽巳夺气尚游魂袭其余师再战于零口邀其奔路先搤於蓝田彼犹釡中之鱼乃作几上之肉四月某日进临京雉直繋渭桥我七战而七禽彼一遇则一败乘胜以奋势破竹以无前逐北而攻快建瓴而孰御越某日入自光泰门挺身决战先衆摧锋呼声动天杀气蔽日彼则建轮拥盾栅巷而排墙我乃投刃挥戈执俘而斩贼由东内及於西内自外城入於子城居人掷瓦石以助威伪官裂冠裳而请命万骑一蹙百道并攻贼窘相击人自为战荡蜚血於魅穴薄死骨於狸丘蹂贼於望春宫庭蹴贼於昇阳殿闼贼乃大溃崩於钜鹿之沙彼恶敢当碎甚长平之瓦首尾俱断羽翼皆残鸟骇而冲兽穷则躩叱鲁阳之日鬬又踰时见鄢陵之星战犹未巳巢乃乘其暮夜夺命遁逃其衆巳熸虽贷息其何济分师捕讨旋授首则有期臣窃念此凶渠祸踰往昔炽甚樊崇张角惨於朱泚禄山几顿我皇纲敢窥吾神器盖皇天所以申警於陛下使陛下以之寅畏於皇天开万世无疆之休启一日中兴之运臣今肃清禁署洒扫神京宸极巍巍罢狐鸣而枭噪雄都嶪嶪复虎踞以龙蟠伏念臣本裔夷生於沙漠非良平智谋之士乃统戎行无信布爪牙之材亦承鈇钺元凶遂殄菲劣何能此皆皇帝陛下德并乾坤明侔日月藴英图於彀内隲大造於区中以拨乱之才施致平之略委任不僭授受是宜兆人所以倾心诸将为之宣力日出而羣隂伏盗窃发以何为圣作而万国宁兵一试而即己櫜弓却马挈黎庶于雍熙端委垂衣跻疮疲于仁寿延我唐祚过彼周期臣无任庆快之至谨遣某奉露布以闻

诸镇讨朱全忠檄

哀帝天佑四年蜀王王建岐王李茂贞约晋王克用共讨梁克用乃传檄诸镇告以讨梁之意

天佑四年夏四月晋王克用致告诸镇诸侯王及伪梁臣僚盖闻田横列国之壮士耻臣汉而竟不西朝鲁连缝掖之书生闻帝秦而欲蹈东海盖义烈着于平昔而死生为之不踰昭昭在天矫矫贯日乱臣贼子所不敢肆微君弱国赖之以存粤惟皇唐奄有四海踰二十帝几三百年虽纪纲寖以陵夷而德泽尚为龎厚鼎未可以问其轻重历恶得而窥其短长故朱泚禄山肆其奸凶而遂以殄灭黄巢尚让张其盗窃而继即诛夷缅维人心灼见天意伪梁朱全忠资尤凶悍内实奸雄初以砀山之一夫亡入寃朐之羣盗负跳踉之剧气称庸狡之謏材遂覆京师以毒海内知贼必败乃谋自归敛羽戢毛以待风飈之会瞑目弭耳长怀蛇虺之心国家推寛大之恩致怀柔之道赐之旄节适为养恶之谋分以土田只作资贼之计既蒙优渥乃寖骞腾伐叛捕亡收贰以为已邑厉兵秣马假义而逞异图遂践台司益封王爵闚□日切意望弥深乃纳交于朝权叨求天宠又激怒于隣壤缔起兵端遂连十万之师并有四镇之地国贼崔胤知贼焰之方炽惎王室之甚微卖鼎命以外交持天权而内刼全忠益自恣肆无所惮违中潜犄角之机遥作辅车之势力制中外威临迩遐胤以为宦官天子之腹心非尽去而国不我得百官天子之辅翼非易置而权不我归全忠乃效董卓之尤兴晋阳之甲京师因而覆没乘舆以之播迁进逼凤翔乃犯行在矢及君屋血溅御衣凶锋肆以无前毒尾揺而益怒侯景渡江而指阙梁帝仓皇晋师迁墓以成围曹人凶惧乃抄馈饷而遏惟苏天子并日而食後宫析骸以爨主父亲探于雀鷇楚王安复得乎熊蹯言之伤心痛如疾首不能岐托终入梁亡全忠乃泣下沾襟徒行执辔奉龙顔而効顺极狐媚以欺人急於攘窃之私乃定刼迁之计挈万乘而不置挟孤注以遂东杀戮诸王贼虐宰辅恶其名士投畀浊流文物为之一空衣冠为之扫地乃蜚血于禁御而薄肉于宫闱天子涕泣求生哀矜请命社稷已非唐有左右罔匪梁人虽李氏之天王实朱家之日月甘行禅让冀免诛夷惧人望之不除竟椒兰而行弑大肆杀戮恣为矫诬戕成济而贷贾充释羽父而讨蒍氏大器既以入手蘖运遂乃应天贼母后以示威立幼君而资簒卒移皇祚构建伪朝以鄙?之材蹈崇高之位恃已有命谓秦无人逞其枭獍之心行夫狗彘之行奸子妇而自肆淫臣家而不归汚秽我皇纲?渎吾神器如此不道自昔罕闻祸絶三纲罪踰九法人神之所共怒天地之所不容惟尔多方乃祖乃父世惟唐臣有社有人岂非唐祚可坐视而不救乃偷生而自营不共讨平有腼面目彼既尽其东略必又肆其西封虽欲不危其可得巳今孤以沙陀之骑契丹之甲建旗麾而出漠北声金鼔而下河东瞰临黄流直抵白马背引赵魏横约青齐东西连衡首尾并进岐王则卷三辅而直捣下二川而旁驰蜀王则举梁益之衆出江陵楚王则会荆襄之师渡汉沔吴王则跨连淮海蟠亘东南厉三吴之锋进围濠泗淬两淮之鋭直压汴梁枭贼首而剖逆心祭先皇帝扫寇穴而削伪号复唐乾坤立宜臼於宗周奉世祖而归汉其为梁臣人比及师临有能斩全忠首者王得其支者公侯举郡国降者超迁仍赦附叛逆之罪急急如律令

陵川集卷三十一







卷三十二

钦定四库全书

陵川集卷三十二

元　郝经　撰

奏议

东师议

右臣经自乙卯十一月被旨北上丙辰正月见於沙陀不以鄙末问以时事且令便宜条奏於是奏立国规模治安急务各数十条佩笔束载从扞牧圉遂筦军国机务同诸执政奏事凡出师利害未尝不反复备言及令论定植斋奏议乃为七道议七八千言愚瞽知识亦已罄竭近奉命宣抚江淮以先启行又令有军旅利害具文字遣使来上窃惟大军已出不能中止向所论奏皆为无用从驿骑而逾远望君门而日切汲黯不难於淮阳而眷眷於李息盖激於中而有不能已焉者彼有重於此也故国家此举所繋重甚存亡安危於是乎在既不能善其始必当为全其终故不敢谨默复为东师议一篇俾权府官武济乘驿上进俾诸执政番译闻奏议曰经闻图天下之事於未然则易救天下之事於已然则难於巳然之中复有未然者使往者不失而来者得以遂则尤难也国家以一旅之衆奋起朔漠斡斗极以图天下马首所向无不摧破灭金源并西夏蹂荆襄克成都平大理躏轹诸夷奄征西海有天下十分之八尽元魏金源故地而加多廓然莫与侔大也惟宋不下未能混一连兵构祸踰二十年何曩时掇取之易而今日图惟之难也夫取天下有可以力并有可以术图并之以力则不可久久则顿弊而不可振图之以术则不可急急则徼幸而难成故自汉唐以来树立攻取或五六年未有踰十年者是以其力不弊而卒能保大定功晋之取吴隋之取陈宋之取唐皆经营比佽十有余年是以其术得成而卒能混一或久或近要之成功各当其可不妄为而已国家建极开统垂五十年而一之以兵遗黎残姓游气惊魂?刘劘荡殆欲殱尽自古用兵未有如是之久且多也其力安得不弊乎且括兵率赋朝下令而夕出师躬擐甲胄跋履山川阖国大举以之伐宋而图混一以志则鋭以力则强以土则大而其术则末尽也苟於诸国既平之後息师抚民致治成化创法立制敷布纲条上下井井不挠不紊任老成为辅相起英特为将帅选贤能为任使鸠智计为机衡平赋以足用屯农以足食内治既举外御亦备如其不服姑以文诰拒而不从而後伺隙观衅以正天伐自东海至於襄邓重兵数道联帜接武以为正兵自汉中至於大理轻兵捷出批吭抵胁以为奇兵帅臣得人师出以律高拱九重之内而海外有截矣是而不为乃於间岁遽为大举上下震动兵连祸结底安於危是巳然而莫可止者也东师未出大王仁明则犹有未然者可不议乎国家用兵一以国俗为制而不师古不计师之衆寡地之险易敌之强弱必合围把稍猎取之若禽兽然聚如丘山散如风雨迅如雷电捷如鹰鹘鞭弭所属指期约日万里不忒得兵家之诡道而长於用奇自会河之战乘胜下燕云遂遗兵而去似无意於取者既破回鹘灭西夏乃下兵关陕以败金师然後知所以深取之是长於用奇也既而为斡腹之举由金房绕出潼关之背以攻汴为捣虚之计自西和迳入石泉威茂以取蜀为示远之谋自临洮吐番穿彻西南以平大理皆用奇也夫攻其无备出其不意而後可以用奇岂有连万乘之衆首尾万余里六飞雷动乘舆亲出竭天下倒四海腾掷宇宙轩豁天地大极于遐徼之土细穷于委巷之民撞其钟而掩其耳啮其脐而蔽其目如是而用奇乎是执千金之璧以投瓦石也可不惜哉其初以奇胜也关陇江淮之北平原旷野之多而吾长於骑故所向不能御兵锋新鋭民物稠夥拥而挤之郡邑自溃而吾长于攻故所击无不破是以用其奇而骤胜今限以大山深谷厄以重险荐阻迂以危途缭迳我之乘险以用奇则难彼之因险以制奇则易况于客主势悬藴蓄情露无虏掠以为资无俘获以备役以有限之力冒无限之险虽有奇谋秘略无所用之力无所用与无力同勇无所施与不勇同计不能行与无计同泰山压卵之势河海濯热之举拥遏顿滞盘桓而不得进所谓强弩之末不能射鲁缟者也为今之计则宜救巳然之失防未然之变而已两师既构猝不可解如两虎相捽入於岩阻见之者辟易不暇又焉能以理相喻使之逡巡自退彼知其危竭国以并命我必其取无由以自悔兵连祸结何时而已大王殿下宜遣人禀明於行在所大军压境遣使喻宋示以大信令降名进币割地纳质彼必受命姑为之和偃兵息民以全吾力而图後举天地人神之福也禀命而不从殿下之义尽而後尽吾东师重慎详审不为躁轻飘忽为前定之谋而一之以正大假西师以为奇而用吾正北师南辕先示恩信申其文移喻以祸福使知殿下仁而不杀非好攻战辟土地不得已而用兵之意诚意昭着恩信流行然後閲实精勇别为一军为帐下之卒举老成知兵者俾为将帅更直宿卫以备不虞其余师衆各畀侯伯使吾府大官元臣分师总统为战攻之卒其新入部曲瞢不知兵虽名为兵其实役徒者使沿边进敌郡邑犬牙相制为屯戍之卒推择单弱究竟逃匿编葺部伍使闻望重臣为之抚育总押近里故屯为镇守之卒使掣肘之计不行妄意之徒屏息内外备御无有缺绽则制节以进既入其境敦陈固列缓为之行彼善于守而吾不攻彼恃城壁以不战老吾吾合长围以不攻困彼吾用吾之所长彼不能用其长选出入便利之地为久驻之基示必取之势毋焚庐舍毋伤人民开其生路以携其心亟肄以疲多方以误以弊其力兵势既振藴蓄既见则以轻兵掠两淮杜其樵采而遏其粮路使血脉断絶各守孤城示不足取即进大兵直抵于江松江上下列屯万竈号令明肃部曲严整首尾缔构各具舟楫声言径渡彼必震叠自起变故盖彼之精鋭尽在两淮江面濶越恃其岩阻兵皆柔脆用兵以来未尝一战焉能当我百战之鋭一处崩坏则望风皆溃肱髀不续外内限絶勇者不能用而怯者不能敌背者不能返而面者不能御水陆相挤必为我乘是兵家所谓辟坚攻瑕辟实击虚者也如欲存养兵力渐次以进以图万全则先荆後淮先淮後江彼之素论谓有荆襄则可以保淮甸有淮甸则可以保江南先是我尝有荆襄有淮甸有上流皆自失之今当从彼所保以为吾攻命一军出襄邓直渡汉水造舟为梁水陆济师以轻兵掇襄阳絶其粮路重兵皆趋汉阳出其不意以伺江隙不然则重兵临襄阳轻兵捷出穿彻均房远叩归峡以应西师如交广施黔选锋透出夔门不守大势顺流即并兵大出摧拉荆郢横溃潭湘以成犄角一军出寿春乘其鋭气并成取荆山驾淮为梁以通南北轻兵抄寿春而重兵支布于锺离合肥之间掇拾湖泺夺取关隘据濡须塞皖口南入於舒和西及於蕲黄徜徉恣肆以觇江口乌江采石广布戍逻侦江渡之险易测备御之疎密徐为之谋而後进师所谓溃两淮之腹心抉长江之襟要也一军出维扬连楚蟠亘蹈跨长淮隣我强对通泰海门扬子江面密彼京畿必皆备御坚厚若遽攻击则必老师费财当以重兵临维扬合为长围示以必取而以轻兵出通泰直塞海门瓜步金山柴墟河口游骑上下吞江吸海并着威信迟以月时以观其变是所谓图缓持久之势也三道并出东西连衡殿下或处一军为之节度使我兵力常有余裕如是则未来之变或可弭已然之失一日或可救也议者必曰三道并进则兵分势弱不若并力一向则莫我当也曾不知取国之术与争地之术异并敌一向争地之术也诸道并进取国之势也昔之混一者皆若是矣晋取吴则六道进隋取陈则九道进宋之於南唐则三面皆进未闻以一旅之衆而能克国者或者有之徼幸之举也岂有堂堂大国师徒百万而为徼幸之举乎况彼渡江立国百有余年纪纲修明风俗完厚君臣辑睦内无祸衅东西南北输广万里亦未可小自败盟以来无日不讨军实而申警之彷徨百折当我强对未尝大败不可谓弱岂可蔑视谓秦无人直欲一军幸而取胜乎昔秦王问王翦以代荆翦曰非六十万不可秦王曰将军老矣命李信将二十万往不克卒畀翦以六十万而後举楚盖衆有所必用事势有不可悬料而幸取者故王者之举必万全其幸举者无赖崛起之人也呜呼西师之出已及瓜戍而犹未即功国家盛全之力在於东左若亦直前振迅鋭而图功一举而下金陵举临安则可也如兵力耗弊役戍迁延进退不可及为敌人所乘悔可及乎固宜重慎详审图之以术若前所陈以全吾力是所谓坐胜也虽然犹有可忧者国家掇取诸国飘忽凌厉本以力胜今乃无故而为大举若又措置失宜无以挫英雄之气服天下之心则荏恶怀奸之流得以窥其隙而投其间国内空虚易为摇荡臣愚所以谆谆於东师反复致论谓不在于已然而在于未然者此也易曰丰其屋蔀其家闚其户閴其无人方今之势也挽回元气收其放心守约实内以建皇极实惟殿下之事区区瞽言妄为干冒无任战惧之至谨议

班师议

右臣经奉命与诸执政会议听书记帐中所有陈说巳令身毒和者斯译奏退而复恐未尽欲更陈说疫疠大作不能登山以为今日速当退师归定大事故作班师议以覼缕前後陈说议曰易文言传谓亢之为言也知进而不知退知存而不知亡知得而不知丧知进退存亡而不失其正者其惟圣人乎盖乾之龙德体天行健六位时成时乘六龙以御天时者何当其可之谓也故可以潜则潜可以见则见可以惕则惕可以跃则跃可以飞则飞五位者皆当其可圣王之德也至於上九则惟知进与存不知退与亡不当其可而违其时是以至此极而有悔弗逮乎五位者而犹谓之亢龙德于是乎衰不足以为圣王矣故古之圣王莫不以时进退握乾知几舜自耕稼陶渔以至为帝知进也以天下与人不私其子而以与禹知退也文王三分天下有其二以服事殷知退也武王遂伐殷而有天下知进也汉高帝不与项羽校蠖屈汉中知退也还定三秦以讨羽知进也光武为更始杀其兄齐武王而不校展转河朔知退也一旦自立中兴汉室知进也故上世称圣王者以舜为首其次则称文武後世之称圣王者以高帝为首其次则称光武皆知进退存亡之理时乘御天卒以龙德而位天位者也至於魏孝文虽不逮于文武高光迁都洛阳总干问罪辞顺而返齐人侵轶报之以兵闻丧而还进退以礼不陨师徒卒全龙德为右文复古之贤主亦其次也彼凭威恃力以逞无疆之欲皆亢龙之师也秦苻坚金海陵亢而不悔者也汉武帝唐太宗亢而有悔者也虽皆亢龙悔而知退又其次也大舜不可及已文武高光魏孝文汉武帝唐太宗後王进退有余师矣共惟大王殿下聪明睿智足以有临发强刚毅足以有断进退存亡之正知之久矣向在沙陀命经曰时未可也又曰时之一字最当整理又曰可行之时尔自知之大哉王言时乘六龙之道知之久矣自出师以来进而不退经有所未解者故言于真定于曹濮于唐邓亟言不己未赐开允乃今事急故复进狂言国家自平金以来皆亢龙之师也惟务进取不遵养时晦老师费财卒无成功三十年矣蒙哥罕立政当安静以图宁谧忽无故大举进而不退畀王东师则不当亦进也而遽进以为有命不敢自逸至于汝南既闻凶讣即当遣使遍告诸师各以次还修好于宋归定大事不当复进也而遽进以有师期会於江滨遣使喻宋息兵安民振旅而归不当复进也而又进既不宜渡淮又岂宜渡江既不宜妄进又岂宜攻城若以几不可失敌不可纵亦既渡江不能中止便当乘虚取鄂分兵四出直造临安疾雷不及掩耳则宋亦可图如其不可知难而退不失为金兀术也师不当进而进江不当渡而渡城不当攻而攻当速退而不退当速进而不进役戍迁延盘桓江渚情见势屈举天下兵力不能取一城则我竭彼盈又何俟乎且诸军疾疫已十四五又延引日月冬春之交疫必大作恐欲迁不能彼既上流无虞吕文德已并兵拒守知我国疵鬬气自倍两淮之兵尽集白露江西之兵尽集龙兴岭广之兵尽集长沙闽越沿海巨舶大舰比次而至伺隙而进如遏截于江黄津渡邀遮于大城关口塞汉东之石门限郢复之湖泺则我将安归无已则突入江浙捣其心腹闻临安海门已具龙舟则亦徒往还抵金山并命求出岂无韩世忠之俦乎且鄂与汉阳分据大别中挟巨浸号为活城肉薄骨并而拔之则彼委破壁空城而去泝流而上则入洞庭保荆襄顺流而下精兵健橹突过浒黄未易遏也则亦徒费人命我安所得哉区区一城胜之不武不胜则大损威望复何俟乎虽然以王本心不欲渡江既渡不欲攻城既攻城不欲并命不焚庐舍不伤人民不易其衣冠不毁其坟墓三百里外不使侵掠或劝径趋临安曰其民人稠夥若往虽不杀戮亦被践蹂吾所不忍若天与我不必杀人若天弗与杀人何益而竟不往诸将归罪士人谓不可用以不杀人故不得城曰彼守城者只一士人贾制置汝十万衆不能胜杀人数月不能拔汝辈之罪也岂士人之罪乎益禁杀人岿然一仁上通于天久有归志不能遂行尔然今日事急不可不断也宋人方惧大敌自救之师虽则毕集未暇谋我第吾国内空虚塔察国王与李行省肱脾相依在于背胁西域诸胡窥觇关陇隔絶旭列大王病民诸奸各持两端观望所立莫不觊觎神器染指垂涎一有狡焉或启戎心先人举事腹背受敌大事去矣且阿里不哥已行赦令令脱里赤为断事官行尚书省据燕都按图籍号令诸道行皇帝事矣虽大王素有人望且握重兵独不见金世宗海陵之事乎若彼果决称受遗诏便正位号下诏中原行赦江上欲归得乎昨奉命与张仲一观新月城自西南隅抵东北隅万人敌上可并行大车排槎丳楼缔构重复必不可攻只有许和而归尔复何俟乎愿大王殿下以祖宗为念以社稷为念以天下生灵为念奋发乾刚不为需下断然班师亟定大计销祸於未然先命劲兵把截江面与宋议和许割淮南汉上梓夔两路定疆界岁币置辎重以轻骑归渡淮乘驿直造都则从天而下彼之奸谋僭志氷释瓦解遣一军逆蒙哥罕灵舁收皇帝玺遣使召旭烈阿里不哥摩哥及诸王驸马会丧和林差官于汴京京兆成都西凉东平西京北京抚慰安辑召真金太子镇燕都示以形势则大宝有归而社稷安失之东隅收之桑榆以退为进以亡为存飞龙在天利见大人无亢龙之悔矣十一月二日臣经昧死上进

立政议

臣经言前岁从扞牧圉至于武昌闻先皇帝上僊以为天命历数在于陛下至治可期于是欲有所言而遽旋斾臣经亦以负薪之忧道路匍匐今年三月始达顺天而陛下应天飞龙诏令使宋仓卒入对陛辞而出和者斯传圣旨令条奏当今宜行事理倚马起草便宜新政畀仲谦和者斯等使译奏所欲言者犹有未尽今既渡淮入宋引领北望顾瞻魏阙每为自诵有君如此可遂无言乎于是作立政议虽尸祝代庖极为僭越有所不计臣闻所贵乎有天下者谓其能作新树立列为明圣德泽加于人令闻施于後也非谓其志得意满苟且而已也志得意满苟且一时与草木并朽而无闻是为身者也于天下何有有志于天下者不贵也为人之所不能为立人之所不能立变人之所不能变卓然与天地并沛然与造化同雷厉风飞日星明而江河流天下莫不贵之而已不以为贵以为巳所当为之职分也古之有天下者莫不然後之有天下者亦莫不当然天下一大器也用之久则必敝窳残缺甚则至于破碎分裂置而不修则委而去之耳生民万物者器之所中者也器敝而委则其中者亦必坏烂而不收有志于天下者则为之倡率其羣而修之追琢而俾之完扶持而置之安藻饰而新之涤荡而洁之使其中者可以食可以藏可以积而丰可以餍而饫为器之主而天下王之安富尊荣而享夫天下彼志得意满苟且一时者见器之所有而不见器之残缺染指垂涎放饭流歠始则枵然终则哆然既饫而足并其器与其余举而弃之不知馁之复至也至于神器之主中藏尽亡而天下馁者衆於是羣起而争其余天下乱矣夫纪纲礼义者天下之元气也文物典章者天下之命脉也非是则天下之器不能安小废则小坏大废则大坏小为之修完则小康大为之修完则太平故有志於天下者必为之修而不弃也以致治自期以天下自任孳孳汲汲持扶安全必至于成功而後巳使天下後世称之曰天下之祸至某君而除天下之乱至某君而治天下之亡者至某君而存天下之未作者至某君而作配天立极继统作帝熙鸿号于无穷若是则可谓有志于天下矣由汉以来尚志之君六七作于汉则曰高帝曰文帝曰武帝曰昭帝曰宣帝曰世祖曰明帝曰章帝凡八帝于三国则曰昭烈一帝于晋则曰孝武一帝于元魏则曰孝文一帝于宇文周则曰武帝一帝于唐则曰高祖曰文皇曰玄宗曰宪宗曰武宗曰宣宗凡六帝于後周则曰世宗一帝于宋则曰太祖曰太宗曰仁宗曰高宗曰孝宗凡五帝于金源则曰世宗曰章宗凡二帝是皆光大炳烺不辱于君人之名有功于天下甚大有德于生民甚厚人之类不至于尽亡天下不至于皆为草木鸟兽天下之人犹知有君臣父子夫妇昆弟人伦不至于大乱纲纪礼义典章文物不至于大坏数君之力也呜呼上下数千载有志之君仅是数者何苟且一时者多而致治之君鲜也虽然是数君者独能树立功成治定揄扬于千载之下岂不为英主也哉其视坏法乱纪斁彛伦毒海内覆宗社碌碌以偷生孑孑以自蔽甘为庸懦者可为悯笑也国家光有天下绵历四纪恢拓疆宇古莫与京惜乎攻取之计甚切而修完之功弗逮天下之器日益弊而生民日益惫也盖其几一失而其弊遂成初下燕云奄有河朔便当创法立制而不为既并西域灭金源蹂荆襄国势大张兵力崛阜民物稠夥大有为之时也苟于是时正纪纲立法度改元建号比隆前代使天下一新汉唐之举也而不为于是法度废则纲纪亡官制废则政事亡都邑废则宫室亡学校废则人材亡廉耻废则风俗亡纪律废则军政亡守令废则民政亡材赋废则国用亡天下之器虽存而其实则无有赖社稷之灵祖宗之福兵锋所向无不摧破穿彻海岳之鋭跨凌宇宙之气腾掷天地之力隆隆殷殷天下莫不慴服当太宗皇帝临御之时耶律楚材为相定税赋立造作榷宣课分郡县籍户口理狱讼别军民设科举推恩肆赦方有志於天下而一二不逞之人投隙抵罅相与排摈百计攻讦乘宫闱违豫之际恣为矫诬卒使楚材愤悒以死既而牵连党与倚叠缔构援进宵人畀之以政相与割剥天下而天下被其祸荼毒宛转十有余年生民顒顒莫不引领望明君之出先皇帝初践宝位皆以为致治之主不世出也既而下令鸠括符玺督察邮传遣使四出究核徭赋以求民瘼汚吏滥官黜责殆遍其愿治之心亦切也惜其授任皆前日害民之尤者旧弊未去新弊复生其为烦扰又益剧甚而致治之几又失也今皇帝陛下统承先王圣谟英略恢廓正大有一天下之势自金源以来纲纪礼义文物典章皆已坠没其绪余土苴万亿之能一存若不大为振澡与天下更始以国朝之成法援唐宋之故典参辽金之遗制设官分职立政安民成一王法是亦因仍苟且终於不可为使天下後世以为无志於天下历代纲纪典制至今而尽前无以贻谋後无以取法坏天地之元气愚生民之耳目後世之人因以窃笑而非之痛惜而叹惋也昔元魏始有代地便参用汉法至孝文迁都洛阳一以汉法为政典章文物灿然与前代比隆天下至今称为贤君王通修元经即与为正统是可以为鉴也金源氏起东北小夷部曲数百人渡鸭绿取黄龙便建位号一用辽宋制度取二国名士置之近要使藻饰王化号十学士至世宗与宋定盟内外无事天下晏然法制修明风俗完厚真德秀谓金源氏典章法度在元魏右天下亦至今称为贤君燕都故老语及先皇者必为流涕其德泽在人之深如此是又可以为鉴也今有汉唐之地而加大有汉唐之民而加多虽不能便如汉唐为元魏金源之治亦可也恭惟皇帝陛下睿禀仁慈天锡智勇喜衣冠崇礼让爱养中国有志於为治而为豪杰所归生民所望久矣但断然有为存典章立纲纪以安天下之器不为苟且一时之计奋扬乾纲应天革命进退黜陟使各厌伏天下不劳而治也今自践阼以来下明诏蠲苛烦立新政去旧污登进茂异举用老成缘饰以文附会汉法敛江上之兵先输平之使一视以仁兼爱两国天下顒顒莫不思见德化之盛至治之美也但恐害民余蘖扳附奸邪更相援引比次以进若不辨之于早犹夫前日也以有为之姿据有为之位乘有为之势而不为有为之事与前代英主比隆陛下亦必愧怍而不为书曰罔不在厥初易曰履霜坚氷至诗曰如彼雨雪先集惟霰春秋书元年春王正月皆谨之於初辨之於早也有有为之志而不辨奸邪于早而却之则铄刚以柔蔽明以晦终不能以有为盖彼奸人易合难去诱之以甘言承之以怡色赂之以重宝便辟迎合无所不至不辨之于早而拒之皆堕其器授之以柄而随之耳昔王安石拜参政吕献可即以十罪章之温公谓之太早献可曰去天下之害不可不速异日诸君必受其祸安石得政宋果以亡温公曰吕献可之先见范景仁之勇决吾不及也夫月晕而风础润而雨理有所必然虽天地亦可先见况于人乎方今之势在于卓然有为断之而已去旧污立新政创法制辨人材绾结皇纲藻饰王化偃戈郤马文致太平陛下今日之事也毋以为难而不为毋以为易而不足为投几絜会比隆前王政在此时毋累于宵人不惑于羣言兼听俯纳贲若一代号为英主臣之愿也臣草茅愚昧既被知遇而又远离轩陛日以隔越迫於事几故不辟斧钺冒触神威庶奸党少却纲纪粗立虽万死无恨中统元年八月附报入宋奏目上进

河东罪言

窃闻天所畀与而能奉承是谓应天畀与而弗之应是谓弃天天可弃乎故凡有天下国家者虽一民尺土莫敢忽而不治非惟应天亦所以奉天也国家光有天下五十余年包括绵长亘数万里尺箠所及莫不臣服惜乎纲纪未尽立法度未尽举治道未尽行天之所与者未尽应人之所望者未尽允也比年以来关右河南北之河朔少见治具而河朔之不治者河东河阳为尤甚近岁河阳三城亦在湔濯分裂顿滞者独河东而已夫河东表里山河形胜之区控引夷夏瞰临中原古称冀州天府南面以涖天下而上党号称天下之脊故尧舜禹三圣更帝迭王互为都邑以固鼎命以临诸侯为至治之极降及叔世五伯迭兴晋独为诸侯盟主百有余年汉晋以来自刘元海而下李唐後唐石晋刘汉皆由此以立国金源氏亦以平阳一道甲天下故河东者九州之冠也可使分裂顿滞极于困弊反居九州之下乎窃惟国家封建制度不独私强本干与亲贤共享示以大公既分本国使诸王世享如殷周诸侯汉地诸道各使侯伯专制本道如唐藩镇又使诸侯分食汉地诸道侯伯各有所属则又如汉之郡国焉尊卑相维强弱相制与衆共有进退比次不敢相踰条贯井井如农夫之畔分拨公赋使为私食则亦一代之新制未为失也平阳一道隶拔都大王又兼真定河间道内鼓城等五处以属籍最尊故分土独大户数特多使如诸道只纳十户四斤丝一户包银二两亦自不困近岁公赋仍旧而王赋皆使贡金不用银绢杂色是以独困于诸道河东土产菜多于桑而地宜麻专纺绩织布故有大布卷布板布等自衣被外折损价直贸易白银以供官赋民淳吏质而一道课银独高天下造为器皿万里输献则亦不负王府也又必使贡黄金始白银十折再则十五折复再至二十三十折至白银二两得黄金一钱自卖布至于得白银又至于得黄金十倍其费空筐篚之纺绩尽妻女之钗钏犹未充数榜掠械繋不胜苦楚不敢逃命则已极矣今王府又将一道细分使诸妃王子各征其民一道州郡至分为五七十头项有得一城或数村者各差官临督虽又如汉之分王王子诸侯各衣食官吏而不足况自贡金之外又诛求无艺乎於是转徙逃散帝王之都邑豪杰之渊薮礼乐之风土富豪之人民荒空芜没尽为穷山饿水而人自相食始则视诸道为独尊乃今困弊之最也国家血战数十年以有此土何独加意于陕右河南及河阳置河东而不问坐视其颠连宛转而不恤独非国家之赤子乎是天畀此中土之冠而裂去不受也可乎哉愿下一明诏约束王府罢其贡金止其细分使如诸道选明干通直者为之总统俾持其纲维一其号令轻敛薄赋以养民力简静不繁以安民心省官吏以去冗食清刑罚以布爱利明赏罚以奠黜陟设学校以励风俗敦节义以立廉耻则分裂者一顿滞者举九州之冠可正致治之枢可以风四方而动天下克受天之所畀天复万万无穷而畀之也经本泽人旅食他方二十余年不得一拜松楸守先世之敝庐故愿治之心比之他人为尤急天庭辽邈漫为瞻臆太行山色黯然凋瘁引领翘首望之而已居位操势有以仁天下者可无意乎此非布衣所当言故援引杜牧之例名曰罪言干冒鈇钺谨附使者以闻布衣陵川郝经言

便宜新政

臣经言臣昨承和者思得圣旨令臣条奏当今急务付执政闻奏者臣谨裁新政便宜十六事上进不胜惶恐战越之至条例如左一大有为以定基统自古帝王之兴莫不以有为而後可以无为故舜去四凶格有苗成王伐三监诛管蔡而後致无为埀衣之治刑措颂声之美宋太祖初即位未有以厌人心赵普曰陛下新登宝位必光耀神武有以挫英雄之气服天下之心於是亲平三叛海内以宁今日之势不可谓无事政大有为之时也当大起师徒以讨不庭明其逆顺使天下知所向如因仍苟且为人所先则衅乱一生不可猝定矣二严备御以防不虞国家以雄武自胜故历朝疎于备御今日之事尤非前日当密会军旅严为之备以待不虞且即位之初兵卫不彻警也昔周康王即位当无事之时齐侯以虎贲逆子钊于南门之外先皇帝有备昔刺木无备故掩而取之至于他日无虞京师宿卫之兵亦当留数万况非平日之势乎三定都邑以示形势今日於此建都固胜前日犹不若都燕之愈也燕都东控辽碣西连三晋背负关岭瞰临河朔南面以涖天下和林置一司分镇御根本北京丰靖各置一司分以为二辅京兆南京各置一司分以为藩屏夫燕云王者之都一日缓急便可得万衆虽有不虞不敢越关岭踰诸司而出也形势既定本根既固则太平可期四置省部以一纪纲今之执政各各奏事莫相统一皆令陛下亲决虽圣明有余亦不能处置皆当故奸人得以营惑自私若省部既立名分既定大总其纲小持其要天下事虽衆犹无事也五建监司以治诸侯诸镇诸侯各握兵民不可猝罢当置监司以收其权制其所为则兵民息肩而政可立矣六诛凶渠以示劝惩从来乱政害民之人须诛其尤者不然则惧死逃去必为国生事七亲诸王以庇本根诸王既共推戴当加之以恩而劝之以义使尊荣过於前日则可八行寛政以结人心从来宿弊可为荡涤至於今岁丝线包银宜分数减免一切逋负皆蠲除之九赦罪戾以去旧污自来新君即位必赦天下且今西北疑阻人情反侧诸路打算重为纷扰宜行大赦并罢打算以慰安元元十罢冗官以寛民力诸州县管民官员数可为限定小处可合并如乐人打捕鹰房诸科目名色官吏皆合罢归分付管民官诸色匠人头目尤多有管三五户者亦称总管带金牌皆合罢去只一路立一头目总领造作天下百姓及匠人只养官吏亦不能也此最为急务如罢去此等好家门户计补添军民气力为益甚大十一总钱谷以济国用天下差发宣课交钞诸色粮可置一大司分以总之无入诸路手不令买扑则所得皆可为国家用罢诸路宣课盐铁官冗员罢常平仓虽曰常平仓实未尝有益於民但养无用官吏数千百人十二减吏员以哀良民诸路及州县吏员不限数目把持官府结为党与苦刻良民纵横为害合明降一诏旨大小州县限员数必令保举尤汚暴者重罪而黜之十三坚凝果断以成中兴王者初政莫不鋭意往往不能自坚鲜克有终必凝天衷奋乾刚羣议不能移断然必行而莫之沮故能保大定功汉元帝以优游不断卒亡汉祚唐宪宗以果断破蔡中兴此其效也十四扩充诚明以絶猜狙夫逆诈亿不信圣人所讥推诚待物王者之明也一切小数以干圣听者皆宜罢絶十五明赏罚以定功过有功不赏有罪不诛虽尧舜不能以善治天子无他职事只分别君子小人定其功过而赏罚之此其职也十六定储贰以塞乱阶国家数朝代立之际皆仰推戴故近世以来几致於乱不早定储贰之失也若储贰早定上下无所觊觎则一日莫敢争者且使朝夕视膳或出而抚军守而监国练达政事此盛事也庚申年四月十七日臣经上进

备御奏目

臣经言臣初离阙廷未知朝廷用兵次第虽条奏新政不敢遽言但举备预大略一条而已今闻西北阻命朝廷处置自辽东至於丰靖以及河西其关隘备御必无缺绽未知西域回鹘诸国及土波大理绕出西南尝为备御否其土地广远兵力豪劲且其酋长多变诈惧乘虚作变与西北连衡遏截旭烈大王在所蚁聚转相营惑使有反顾之忧又西蜀两川新集或为摇荡便有意外之变宜遣一大官知兵者选集回鹘诸国土波大理一带军马於好水草险要处驻劄与关西宣抚司肱脾相应是断西北右臂且张声势以接应旭烈大王军马则国势日张西北日沮诸国不敢觊觎两川得以倚重如不为备或有透漏则数千骑可以突出关西河南无结草之拒中原震动矣臣又窃见江上退师以来宋人颇有轻中国之心盖彼疮痍未完不敢窥伺然国家不可不为之备四川河南京东山东当置四总帅四川自成都至兴元接上均州置一帅河南自唐邓至陈颍置一帅京东自睢亳至宿泗置一帅山东自邳徐沂海并东北海口置一帅於陕西河南酌中处置一大行台总统东西以壮国家藩垣便使宋人请和边备亦当如此臣愚微爝火之见不敢自蔽且即入宋不胜恋阙故又及此伏取圣裁中统元年六月七日上进

陵川集卷三十二







卷三十三

<集部,别集类,金至元,陵川集>

钦定四库全书

陵川集卷三十三

元　郝经　撰

碑文

唐帝庙碑

道本於皇成於帝降於王终於霸历数之运会帝王之统纪在焉孔子赞易自伏羲至尧而止黄帝以下不论曰黄帝尧舜垂衣裳而天下治盖取诸乾坤言生民之道至尧而後大备始并乾坤而为三则尧为皇之终及其定书断自尧典高辛以上不论则尧为帝之首於是帝尧上兼皇帝下冠王霸独出乎震而其仁如天也故扬雄谓法始乎宓牺而成乎尧匪宓匪尧礼义悄悄盖三皇以来少昊颛顼非不神圣而尧之在位舜相者二十有八载以圣相圣久於其道天下化成治历象以成天平水土以成地教人伦以成人赏均刑罚以成典去凶庸善以成政然後以天下授舜以德为位公天下之端自是始而命之以中传其心法以道为统立民之极亦自是始故为帝者之宗一降而王又一降而霸而後德衰故德莫盛於帝帝莫盛於尧宜乎配天而食也自三代以来载在祀典世封其後以崇明祀後世帝王其德弗逮於王有愧於霸而兼皇帝之号往往崇饰淫昏以为大祀而帝之祀阙然不举汉氏自以为尧帝之苗裔而庙不及焉则亦忘其祖矣唐高祖以内禅法尧号为神尧称其代曰唐而亦未尝享於帝立庙乃推臯陶老子为帝以本所出则亦虚其号矣於是陶唐之祀忽诸後之不建而神乏主矣近世惟平阳故帝都有庙存焉中山之永平帝之所生故有庙焉而今则弗存按地志伊祈山尧母所居葬於庆都曰庆都陵又曰望都山一曰灵都山又曰望都尧母之名也故以名山今中山之永平之西水出伊祈口越蒲隂为祈水而州曰祈永平之南有故城曰尧城故有庙有碑言尧生於此永平之东有县曰庆都而无山永平之西有县曰唐有碑言尧初封唐县其故国也有水出於常山之西北曰唐水东合於祈水以是徵之盖尧生於此始受封焉其母殂落葬之於此及其为帝则都平阳国家不以为命祀帝王不躬亲致享国人与居人不忘其德历数千百年独能指示其处庙而享之则其德在人之深者可见也永平故中山属县金源氏升为州曰完今隶顺天道岁甲辰监州事萧侯顒以尧城之庙久废乃令进士董仲方规故基复为立庙并督其役朞年庙成侯率州文武及其故老落而享之经侯之门下士也请碑其事故援李唐张谓虞帝庙例题曰唐帝庙而不名且赞帝德而为之诗庶几居人识赓载之遗音知为陶唐氏之民焉其诗曰

伊祈苍苍唐水汤汤神母之邦是降生陶唐曰帝之乡帝德是昌纂于有皇唐哉皇哉帝道光哉乃圣乃神於戏前王其能忘哉载葺茅茨载筑土阶尊酒簋贰曰烝尝哉享于有成曰馨香哉曰雨曰阳帝德惟常哉民无殃哉神岂无方哉

廉将军庙碑

将军名颇赵之良将也当秦人虎吞诸侯赵独雄山东援韩魏蔽燕齐故秦特忌赵屡加兵邯郸欲断山东根柢赵用将军及上大夫相如秦人畏焉赵重而山东安一旦被谗秦杀赵括坑降卒四十万秦遂压赵韩魏燕齐皆事秦将军乃去赵卒于楚今顺天之清苑赵之北边也西北隅十里而近鸡水泛出别为流浍有石梁焉谓之廉梁梁之北有庙在汭之曲初河南亡经自蒲适保往来其间见其遗址没於荆棘以为荒祠略而不问一日忽为新庙箫鼔阗溢因问之其人曰赵将廉颇葬於此古有庙焉庙之北有墓存焉则梁以姓名庙以爵称也初将军以谗去赵适魏赵遣使召之故为健啖以示可用复废於谗楚人知赵不用迎以为将战不胜将军思用赵人落莫而卒今墓於是岂将军终不忘赵楚人归之而葬於是耶岂将军与赵奢自雄北边有功於民而将军独没於异域边人思之为虚墓而庙祀於是耶然将军以一人为赵之安危在赵而秦却去赵而秦肆非止一将亦豪杰之士仲连之俦也观其勇於为义折节以下相如负荆诣门而谢罪烈烈风度千古不渝宜其英灵在天死而为神庙而世祀也庙之获成本於权帅府事苑侯终之者其隣并居民也乃书其事俾刻诸石作楚歌以刺谗告诸神云

黄榆落兮刀满霜朝中山兮墓光狼甲万骑兮血染裳一夕絶漠兮禽代之王赵有人兮主父为不亡将军虎步兮国无与强秦人闭关兮弗敢望高垒坚壁以作气兮期一鼓而奋以骧老寇而壮吾兮中权之良孰知君之信谗兮括为骑刼而贞可伤士卒何辜兮坑死于降赵岂能国兮折栋而坏梁彼譛人兮尚毕翕而箕张犹为顿米肉而示可用兮冀其君之不忘竟不召而去兮卷甲免胄而彷徨客死而莫之归兮孰为墓于廉之梁魂兮来归兮将军之故乡御李光兮露瓜香斟糯醑兮倾酪浆鼓相如之瑟兮歌慨慷邯郸无人兮丛台荒郭开野马兮祗何方

汉义勇武安王庙碑

高光以仁义得天下而桓灵失之一时豪杰莫不欲代汉受命比迹高光而祗事於诈力智计土地甲兵独昭烈帝始终守一仁武安王始终守一义尽心於复汉无心於代汉汉统卒归之袁氏徒为僭伪曹氏徒为簒窃孙氏徒为偏霸竟不能以有汉初王及车骑将军飞与昭烈为友约为兄弟死生一之及昭烈取益州留王镇荆州独当一面掎角蹙操昭烈进取汉中王威震许洛几复汉矣不幸而操权合谋以图王王死而曹氏簒昭烈与飞出师伐权以诛雠飞死而帝崩始则王与飞以死事昭烈终则昭烈与飞以死报王呜呼仁之至义之尽也王讳羽字云长姓关氏解梁人起义於涿郡战争於徐兖犇走於冀豫立功於江淮而殁於荆楚其英灵义烈遍天下故所在庙祀福善祸恶神威赫然人咸畏而敬之而燕赵荆楚为尤笃郡国州县乡邑闾井皆有庙夏五月十有三日秋九月十有三日则大为祈赛整仗盛仪旌甲旗鼓长刀赤骥俨如王生千载之下景仰向慕而犹若是况汉季之遗民乎天假之年诛操复汉有余地矣容伪丑正实繁有徒呜呼哀哉顺天当燕赵之冲而府中之庙二皆庳俯垫偪不称王之威灵岁丁酉权帅府事苑德於鸡水南湖之右创为新庙耽耽奕奕神居巍然初为庙貌并昭烈皇帝车骑将军及王为三万户张公来享于庙退谓德曰庙无二主尊无二上君臣同祀而王侍侧如昔享觐不专非制也遂议别为昭烈皇帝庙而王始正南面之位焉己酉秋大享礼毕请碑其事故推本君臣之义以昭不朽仍作诗以侑神其诗曰

汉季草泽生英雄王自蒲坂来山东结交四海皆儿童燕南壮士忽相逢义气许与开心胷楼桑五丈即沛丰破屋半夜喷长虹指天誓日除奸凶万折不易以死从瞰如两虎夹一龙风雷荡天汉火红谁知京都遽芜空尽为曹氏妖狐踪忽尔陷贼当天穷跃马斩将万衆中侯印赐金还自封横刀拜书去曹公千古凛凛国士风跨有荆益事战攻直指许洛期一戎操如喘鼠谋避锋权如黥枭示象恭肘腋揜袭有吕蒙遂令大业弗克终飞死帝崩永安宫三人在天义烈同惟王神威地天通血食庙祀仍军容操骨已朽王爵隆操鬼不食王礼崇作诗颂王兴义功愿如东坡赞孔融

四贤祠碑

四贤者何燕贤臣郭隗乐毅剧辛邹衍也辛亥之秋过督亢至易水投文酌酒吊太子丹闻水汭有祠国士刘銮所塑技极精巧不知为何神遂往观之四像皆南面列坐一王者拱其侧衣冠极古殆皆周制问诸守祠丈人言祠故有榜曰四贤不知为何代之贤契丹时有题曰乐将军者亦不知孰为乐将军也某乃大悟其列坐曰郭隗乐毅剧辛邹衍拱而侍其侧者燕昭王也因为叙其事曰按北燕周文王子召公奭所封至王哙效舜禹事推国于其相子之燕遂大乱齐人伐燕入其国都迁其重器虏其民人几亡其国齐师退国人立故太子平是为昭王王思得贤臣以雪国耻乃筑宫师事郭隗以招徕四方贤士於是乐毅自魏往剧辛自赵往邹衍自齐往遂以乐毅为上将军并将秦赵韩魏之师以伐齐下齐七十余城入临淄归大吕反故鼎徙汶篁祀桓公管仲示之以礼不拔莒即墨示之以义燕几於霸当是之时仪秦方以嘴吻倾轧孙吴方以诈力争夺孰知春秋复讐之义以仁义为王者之师哉而燕天下莫弱也齐天下莫强也孰知夫仁义之兵能以弱胜强哉独孟轲告宣王於前乐毅佐昭王於後天下始知仁义之无敌燕有国以来七百余年矣世服事於齐晋今乃一战胜齐而以秦晋为属遂雄七诸侯又知用贤之功有如是者易曰履信思乎顺又以尚贤是以自天佑之吉无不利昭王有焉其後乐毅父子大显於燕赵俱为封君郭隗之事不复见剧辛事业亚於乐毅邹衍又能着书以明律吕之本及终始五德之运汉以来大行於世呜呼以昭王之礼贤四贤之不负昭王君臣之义师表百世世祀於燕宜哉遂作思贤之诗以遗易州守郭公俾刻诸石仍大署四贤字俾牓诸祠以识之其诗曰督亢之坡易水之浒台平树古昔贤何许有祠遥遥尘闇香销庙貌肃然想见燕昭臣乃向明君犹北面敬贤若兹岂惟一战仁义之师几及三王世言管乐於仲有光当时九九今何足数不用如鼠用之如虎冀北多马材皆日千世无燕王断鞭不前人有黄金装饰子女士皆饿死可怜黄土燕国之金尽在一台宜乎诸贤莫远具来为告邦人勿乏其祀庶几永世贱金贵士爰想燕丹乃用荆卿不得秦城遂倾燕城君臣道合千古是仰师臣者王视此遗像

羑里周文王庙碑

相之南属邑曰汤隂去朝歌五十里而远故殷纣畿内地也汤隂之北道右有古城圮复之余犹峻絶屹然以其隘小而逼故土实其中几与堞平乃纣拘文王羑里之库也前有文王庙祗存数楹一碑断碎不可读然过者望望必披荆棘拜谒咨嗟而去莫不尤纣之凶闵圣之厄於是属诸相台总管萧侯使新其庙以朂斯民善善恶恶之心重为序其事曰昔有殷既错天命受熹毒逞戾杀九侯醢鄂侯西伯闻而窃叹怒而拘之羑里西北乃推天命重卦观象繋辞设戒恭畏警省益笃臣节七年诸侯皆从之囚受始归之於是天下不直受而共起亡殷呜呼三分天下有其二以服事殷而不贰七年拘繋畏罪自责而不校以忧患作易反身修德而不怠此文王之所以圣也或谓文王在羑里使闳夭泰颠等以赂悦受而获免及受命称王者皆妄说也若然则其於天下有意於得失非所以为圣也韩文公作拘幽操谓为小臣畏罪兮天王圣明可谓知圣人之心矣铭曰嶪嶪垠土兮至今崔嵬适以彰圣德兮驱天下之归易之多戒辞兮忧世之衰而绳已之违不入于朝歌兮吁嗟乎羑里之祠周虽旧邦其命维新庙其可不新兮

齐太公庙碑

齐有两太公姜姓四岳之後国于吕遂以国氏太公其後也当殷帝乙及纣虐乱闻西伯善养老而归之钓于渭滨以俟天下之清西伯畋而遇之载与俱归使佐理其国时年已八十矣武王即位尊为尚父而师事之称师尚父遂并将八百诸侯之师诛纣救民周有天下遂为太师而封之齐五侯九伯得专征伐而在周召之右及薨葬於周子丁公汲嗣复相成康五世皆葬於周齐以其始受封之君称为太公庙为始祖而世祀之至桓公为五霸首尊周抑楚王室赖以复存是为姜齐之太公当陈御寇之乱公子完奔齐其後为田氏又以国氏称陈至田常专齐周安王命常之孙和为诸侯灭姜齐而代之及卒亦称太公至威王僭号称王後为秦所灭是为田齐之太公齐人以姜齐有大功於天下故不祀太公和而特祀周太师太公由汉迄唐庙享於故齐都临淄以故姜齐祖庙尚不絶唐开元间又特立太公庙于京师以名将留侯等十人为十哲配享其後又进爵为武成王号为武庙礼秩与孔子庙同宋金以来遂为大典金亡而临淄之庙废今大行台李公总统山东淮南道开府于益都东海西河穆陵无棣四履尽在统内遂於临淄复立姜齐太公庙请碑其事为之论次云夫太公圣人也其相武王伐纣救民亦一伊尹也诗曰维师尚父时维鹰扬亮彼武王肆伐大商会朝清明特言其功烈之美而不言其所以圣至武王既受命进丹书谓敬胜怠者昌怠胜敬者亡乃见其所以圣者其言举於缉熙敬止敬之敬之天惟显思不显亦临无射亦保相在尔室尚不愧於屋漏等共为周家心传家法以受天命而维王统同夫尧舜之允执厥中惟精惟一兢业之道圣之事也故孟子谓若文王则闻而知之太公则见而知之知之者何知尧舜禹汤所传之道也知尧舜禹汤所传之道而为文武师臣非圣而何後世兵家者流乃以六韬书为太公作皆隂谋狙诈功利之说谓以是佐周取殷而埒於孙吴呜呼岂知太公者哉後世又推为武臣之首而与起翦并以一将待圣人则又诬太公甚矣武成之号公有所不受也故不书繋之诗载扬公之所以圣以侑神云

渢渢乎大哉齐之风乎表东海者其太公乎显与西土而国之东乎不显惟德祗称其功乎敬胜乎怠神道之充乎心存不忘尧舜之中乎乃武乃文圣德之同乎於乎不能忘三代之隆乎

涿郡汉昭烈皇帝庙碑

王统繋於天命天命繋於人心人心之去就即天命之絶续统体存亡於是乎在观汉氏之三起三灭民到於今称之庙食血祀於兴王之地越千岁而不忘者可见也夫有仁民之诚心上通於天而下固结於民虽欲舍之而去天与民弗舍焉不笃於仁不诚其心一以暴戾诡伪驱民而力争之自以其民为已有而民视之为巳讐纵一时或得则必失之昔秦之暴甚矣高帝寛仁爱人圣度豁如而得人心留侯自留从之以为天授义帝诸将推为长者使之入关除残约法秦父老争持牛酒惟恐不王虽避楚王汉天与民弗舍卒一天下受天命纂承三代之统莽之伪甚矣光武仁厚英明推赤心置人腹中而得人心邓禹仗策而求见耿弇倡义而来归马援以为帝王自有真遂留而不去虽避更始留河朔天与民弗舍卒复汉祚而大一统操之暴则如秦而其伪则甚於莽复有项籍韩彭之智力盗有汉祚隂畀之丕偃然自以为无汉矣昭烈以遐胄遗孤有大志尚义烈与人诚尽坚忍自强一时推为英雄尤得人心关侯张飞熊虎之将恩同骨肉诸葛孔明伊吕之佐而为之用虽逼于操忌于权奔走于二袁身无所归而所在民辄归之尤笃於君臣之契颠沛之际信义愈明扫境以复关羽之讐身死而无憾遗命孔明谓孺子不可辅则自取至於不负刘荆州哭墓而去当阳长坂不忍弃民劝於座袭刘璋以为当与操如水火及其属纩自谓德薄皆古之贤王所难能高光之所无有故曹氏虽据中夏祗为僭伪天命王统卒在昭烈呜呼高帝光武昭烈三君传一诚心归之於仁作汉命脉以为统体维系中国始则造汉中则复汉终则存汉几五百年涵浸深浃固结民心至今不忘在所庙祀秦楚莽操之後卒皆无闻仁与暴诚与伪之徵昭昭矣沛丰邑之高帝南阳之光武涿郡之昭烈皆为帝里故其庙祀尤甚涿故燕国也古多豪杰之士歌謡慷慨借交报仇遗风尚存每言曹魏簒汉之事莫不欷歔流涕想见昭烈君臣父子之际仁厚洒落蔼然三代之风故其祠下拜谒而致奠者朝夕不絶其岁时祀事合沓走集不远千里指示楼桑故居彷徨不忍去故其神灵赫奕又有盛於沛丰南阳焉庙在涿郡南十里而近自隋唐五季辽金以来皆即故居代为增葺其正殿当中山靖王之後昭烈之诸父祖坟园其神室则昭烈像设衮冕南向其佐命将相则列於两庑左则诸葛亮龎统法正许靖右则关羽张飞赵云马超位序崇敞有法制焉庙又有碑金翰林应奉王庭筠词推明昭烈之志论义文采近世所无然犹题为先主名号有末正焉按春秋左氏传称先主者大夫称其先大夫之辞生则称主没则称先主非帝王之号也魏晋私计以昭烈父子为僭伪故称蜀不称汉以昭烈为先主安乐为後主至陈寿作国志即以汉统与魏使昭烈父子与刘璋共为蜀志其後着书者皆以魏为正统惟宋司马光更蜀为汉初曰汉中王即位曰汉主崩则曰汉主殂追称则曰汉昭烈帝而亦不以正统归之至建安朱熹始夺黄初之统以章武继汉汉亡始为魏夫高帝以寛仁得人心开汉统光武以谨厚得人心复汉统昭烈以信义得人心存汉统故魏簒汉之始昭烈以为天下不可遂无汉传序在已故即汉中王位及魏遂代汉废汉帝而幽之乃即皇帝位于武担之南正名定分声罪致讨及崩而畀之孔明使复汉卒事其中兴功烈虽不逮光武其出师诛讐纂承高帝之志掲示汉家神灵震竦奸伪若天假之年必拓定中原如建武之际矣且与光武皆汉子孙岂容神器之他归而独不与其统称大夫之称乎或者又以为族属疎远不能纪其世数名位犹宋高祖称楚元王後南唐烈祖称吴王恪後此又从而为之辞者也後世之致疑未若孔明之传信初昭烈见孔明即曰今汉室颓倾奸臣窃命孤不度德量力欲信大义於天下即以复汉自任孔明即曰将军既帝室之胄信义着於天下又曰霸业可成汉室可兴为帝胄使兴汉室当是之时莫不以昭烈为汉帝曹氏为汉贼岂至於後世而欲以一已之私反之哉故为推本汉氏家法心传统体所在正其名号曰汉昭烈皇帝牓其殿而碑诸庙再歌义烈系之以诗词曰

高祖造汉拯民涂炭世祖斟难民适思汉两都二祖垂四百年昭烈之兴死灰复然难於二祖百折不沮仓皇奔走衆才一旅岂弟仁厚民心是归必得国士乃可有为既挟熊虎复起卧龙电扫汉南雷震江东蹙操脱吴据有梁益遂取汉中兴王立国高皇之起始实在此拓定中原贻于孙子汉贼不并顾岂偏安丕岂其敌诛讐弗难天不假年偾军崩殂不能致讨还于旧都顾命孔明伊周之事不私其子天下大计琅琅格言朂以为善三代君臣乃今复见宗臣流涕效死出师游魂伥鬼折败不支崦嵫返照有光属天既絶之统复一再传三君一仁三起三灭庙食帝里至今不絶燕山之阳涿水汤汤笃生异人复一高光杜鹃不来桑犹在寝刻诗庙门万世是谂

汉丞相诸葛忠武侯庙碑

以天下自任佐王而行道济时伊尹也以天下自任无王而不能行道济时孟轲也以天下自任佐王行道不能尽济斯民不尽其用诸葛孔明也伊尹之佐王而行道孟轲之无王而道不行皆判一定无复於憾至於孔明以王佐全才立政於区区庸蜀不能疆理天下完汉故物制礼作乐比隆三代以节制之师祗平雍闓禽孟获馘王双毙张合不能汛扫中原讨魏黜吴翦操虏懿方杂耕固垒敦信明义张汉天声信九伐之法而遽陨星呕血与道而不与命与之才而不尽其用是以有志之士莫不痛哭流涕而致惜焉呜呼唐虞三代之盛孔子叹其才难而仅称九人至孟子则又独与伊尹一人为圣之任何哉盖士不能自重则不能任重不能轻天下则不能有天下伊尹耕于有莘之野不以道义繋马千驷禄之天下不顾三聘而起遂任天下之重一夫不获若挞于市放夏桀废太甲一以天下为计已独任其责故为圣之任也孟子为称道则亦已之志也当其时中国无王有王者起则必为伊尹之事行道以救天下故每自谓天未欲平治天下则己如欲平治天下舍我其谁若齐能用予则岂徒齐民安天下之民举安以齐王犹反手也又谓万锺於我何加焉富贵不能淫贫贱不能移威武不能屈乃为大丈夫则亦伊尹之俦也故伊尹而下以天下自任者孟子一人汉室倾颓羣雄竞起天下之士莫不徼幸功利反复於智数诈力汲汲以争天下独孔明高卧南阳抱膝长吟视天下不足为躬耕陇亩若将终身焉则亦伊尹耕莘之志也及昭烈三往知其仁诚敬让可以有为遂起而委质焉则亦伊尹幡然而改也既从昭烈慨然以兴复汉室为己任及永安顾命则曰臣竭股肱之力加之以忠贞继之以死则亦伊尹佐太甲之事也至於内治既修将以外攘以图报効临发上疏精忠恳尽蔼然三代君臣复见伊训太甲之书其将兵薄伐出入岩阻一以节制不为浪战申明赏罚开布公道不规近利恢张远图秦汉而下复见王者之师其驻兵五丈原懿终不敢出则己定胜至其临没懿按视营垒亦叹服以为天下奇才则孟子以来以天下自任者又祗一人耳论者乃以为自比管乐萧曹亚匹将略非所长又谓不当复汉不可以诈力杂仁义去中原入巴蜀非其地当如陈平用金间魏君臣或者又以魏为正统而书伐罪之师为入寇嗟乎孔明其可若是班乎乃以是奇孔明而又以是责之乎岂真知孔明者哉初昭烈即汉中王位以孔明为军师将军及继汉即帝位遂以为丞相安乐公即位封武乡侯领益州牧及薨諡曰忠武魏晋以来既以昭烈为蜀先主乃书孔明为蜀相至於杜甫甄别题评号为精当亦仍蜀相之名今既正昭烈之号而碑之涿郡楼桑之庙复正孔明位号曰汉丞相诸葛忠武侯则君臣统体皆得其正推本论着碑之配享之庙庭作歌以悲其志云季末汨於功利兮咸跋蹶以颠跻苟无益於已兮则并其民而弃之士气日卑兮任天下之重者其谁莫不欲臣其臣而莫予违兮孰能以臣而为师莫不患失而欲得其君顺而弗违兮而甘妾妇之为治弗逮於古昔兮皆苟且而诡随汉室倾於桓灵兮薄崦嵫而日益阽危奸渠伪魁羣起兮閧为力争而窃窥或豺狼以肆毒兮或狐鬼而诬欺不以为羞而助桀兮自以为是而不知其非独之人高卧而不起兮若太山之四维虽不足以有为兮胡淟涊以自脂王室乃有遐孤兮逼无所容而民莫知归三往乃见而益之以恭兮沛然龙起而夹之以飞以复汉自任兮吐胷中之奇君臣之契洒落兮相与拨乱而兴衰顾命而托国与子兮涕泣而以死继之?义而讨贼兮杂耕按堵而军无私反正而抉伪兮还旧都而有期巍然圣之任兮将越孟而配伊天不假年兮忽陨星而反旗志士莫不痛惜兮至今以为悲呜呼噫嘻使侯不死兮礼乐其可兴三代其庶几兮不侯之知兮侯其可几有格天之才兮以造命有佐王之略兮以济衆有不可夺之节兮以辅政有不可穷之智兮以应变有必信而不可屈之义兮以诛仇而匡时成败利钝畀之天兮一不动於中而死生以之处世而磊磊轩天地兮其道淳曜而无疵俾万世之敬仰兮视此丽牲之碑

陵川集卷三十三







卷三十四

钦定四库全书

陵川集卷三十四

元　郝经　撰

碑文

汉高士管幼安碑

东汉中兴二百有余年处士之盛卓冠前古其整领清议激扬颓波振起末俗以卫宗社固自有力而其疾恶荏衅激怒召乱隆誉飈歘虚声扇荡与宦戚相轧而卒成党锢搏国共偾亦皆自夫处士独建武之初会稽严子陵抗志絶俗远引长往不为汉之三公激成一代风节建安之末北海管幼安离羣高蹈肥遯居贞不为魏之三公以全一代名义得处士之道者惟兹二人然而君子当出而处则失义当处而出则违道子陵之不事莽得其处矣有君如光武而亦不事当见而飞乃潜以遯高则高矣於义未尽也幼安生於桓灵之际出於党锢之余董吕袁曹閧起亡汉而社稷卒为操有欺遗孤杀母后贼义士动以诏旨行事而终身不受禅代则其奸有甚於莽其共为簒窃委质而成事者皆患失无耻不顾名节之人当是之时处而不出可也不受其三公可也故东汉处士虽盛节高而道全者惟先生一人焉先生名宁姓管氏避乱适海外公孙氏亦僭拟王者又偏方一操故和顺道德玩味经术格之以诚卒免於祸魏既簒以大尉徵不就正始二年卒天下莫不高之迄今千有余岁邦人慕其德化代为祠宇岁时致享礼为先师乃叙其事书为汉高士作诗以歌咏遗风俾刻之石云其诗曰

汉鼎破碎天地闭处士一网无噍类妖狐垂涎猛虎噬失身便为贼睥睨噎喝不敢伸大义少见圭芒即贾忌文举德祖竞弃市荀令仓皇亦自毙中原殆无置足地惟有海外可避世先生振缨从此逝箕子之贞固当继远害全身最得计医无闾高有余翠鸭绿江深涵海际濯足归来尽和气纱帽无尘风满袂东夷尚仁心简易土俗厚敬笃无伪迁善从化日纯粹华歆见金节自废破壁杀后胁汉帝当时割席絶交契更着三公重相秽回视诸人等儿戏满朝不识司马懿吾敢与人家国事从渠九迁还四至礼乐诗书是吾志孤踪遥遥谢权势蠖屈龙潜当未济民未忘德犹世祀辽海千年汉高士

汉义士田畴碑

燕赵控带朔漠土风雄质其服义尚气借交报仇奋不顾死振古以然当汉之季得义士一人曰田畴方董卓废立豪杰并起莫不欲盗汉以为已有独贤宗子虞牧幽州不受山东尊号誓清国耻而天子蒙尘君臣道絶乃令畴奉章奔问官守比归而虞为公孙瓒所杀畴乃哭墓而去纠合宗党扫地而盟期於诛瓒无何瓒为袁绍所灭而绍亦终不勤王隂怀异志寻为曹操所并遂谋簒代於是袁曹等为一瓒故躬耕不出民夷义之渐成都邑以乌桓屡杀乡州冠盖故假操以诛蹋顿操欲以五百户封为亭侯辞不受终身不仕魏世而卒邈乎高哉古之义士无以尚已尝谓豫让荆轲亦燕赵之豪其感慨许与固有烈士之风然中怀谲计并命于数寸匕首不免为一刺客如畴之卓荦数千里间关寇敌不陨君命以未反报臣主在难竟不拜官斥责去瓒而瓒不敢害归於无终抚和民夷约法立制其志不止诛瓒欲将率燕赵义士并讨袁曹兴复汉室不幸而遂为操有故终不臣操仕魏其义烈矫矫非豫让诸人所能及也呜呼汉室倾颓奸臣倚叠惟刘公虞以幽州死汉昭烈及关羽张飞起义於涿郡以复汉管宁隐辽海田畴邑无终终身不仕魏以存汉志节高天下忠义动千古者惟兹六人皆自夫燕赵古今所称殆不诬矣宜其没而为神各食其土也岁戊午经及易州总管何侯世麟越易京登黄金台瞰临督亢慷慨怀古因论燕赵义士以畴为首侯谓君欲诛公孙瓒而未卒志此瓒死所也君之灵岂不烈烈于是乎吾欲祠而祭之以表君义可乎经曰可哉遂祠于易水之上经为碑其事题曰汉义士作歌以明君之志云歌曰

君在难兮时多艰士有志兮事无难跃马去兮踰关山明月皎皎兮照刀环奉章遑遑兮入长安见天子兮覩天顔未报命兮不受官臣节达兮壮士还主君死逆兮血未乾苦泪彻泉兮骨已寒纠宗盟兮戮凶残倒渤海兮摧燕山谁知复有数贼兮瓒已死而操尤奸天下已无汉兮吾何以立於世间复何面目以见燕赵之士兮当蹈海而尸狂澜彼荆卿兮尚不负於燕丹吾宁负刘幽州兮俛首以事曹瞒死为汉士兮躬耕以盘桓呜呼君之义烈兮高薄乎云之端应与傅说兮跨箕尾而凌高寒永为燕之神灵兮俾万世其仰观酒满樽兮殽满盘挹灵氛兮佩幽兰我欲从君兮不可攀魂兮来归兮天漫漫吁嗟不可得兮摧心肝

殷烈祖庙碑

大河之阳有庙曰汤王絶去老岸深入故道瞰临中潭盖以王伐夏救民光有天下旱乾而无水溢故庙于是假其神灵以御河伯怀襄悍猛之患不知其几千百年稽天之浸渐入地中迤迤南却远庙数里益出腴田贻我来麰岁则大穰於是邦人益知有相之道庇神之休咸来祈赛礼盛先稷焉岁戊午诏以怀河阳为今上汤沐邑於是经在藩府得赐第怀赐田河阳河阳吏以田籍进疆畛之中有店曰杨子杨子之东庙曰汤王即此庙也庙前有水曰浿【音????】乃晋浿梁水也尽在赐田内郝氏之先系出有殷帝乙之支子今启南阳之田而得烈祖成汤之庙焉衰门敝族而遇其祖岂将令继绪不忘乎时河阳进士苟宗道从余学其家故为大姓在庙之侧桑梓阡陌与赐田接乃命其弟宗礼规庙周之地廓其神宇令河阳守置户卫护仍为崇饰象设增伊尹仲虺二相之像以一神德按祭法能御大菑则祀之能扞大患则祀之王拯民于水火之中可谓御大菑矣庙于河而河不溢可谓能扞大患矣其世祀也宜哉夫上世帝王皆以名称宓牺神农皆是也至尧舜之世始有祖宗之号曰文祖神宗至夏后之世则以禹为皇祖殷之世以汤为烈祖其後嗣王亦各有号曰中宗高宗然於简策则皆以名称於庙则特以号举尊之也今既庙矣而以名称非制也故更曰殷烈祖庙作颂以畀田畯俾岁时歌舞以燕神云

惟帝降格先天启土汤圣不违应天笃祜夏恶盈贯我伐是举枿彼三蘖震厥皇武挈民请命脱之砧斧济以寛仁瀹其疮瘉建中立极道继尧禹盛德世享于何方所伊侐斯庙在河之浒民犹戴苏万世一雨慝厉不作重为呵御河水洋洋莫余敢侮沃壤每每安流顺去孰敢仇饷共饁南亩孰敢不祀竞艺稷黍民以有年神不乏主麰麦如云际神之户菽粟如陵隐神之宇民饱而嬉燕厥父母奉盛以荐洁登羃俎乃丽白牡乃酌清酟报本反始在昔自古黄发婆娑望神屡舞奏鼓坎坎衎我烈祖玄鸟于飞集于河梁迎神语语曰汤是常小子作颂于以歌商载祀百千神其乐康於乎成汤不亡

新野光武皇帝庙碑

继秦以楚而无高帝则中国不能复继莽以操而无光武则汉统不能纂承三代天下後世不知用儒为学之有益治道而德於斯民残陋芜秽荼毒宛转不复见先王风化之美矣高帝平秦灭楚恢拓纲维帝有中国垂统二百年光武复汛扫伪妄振踣植偾以帝王之学润色皇度贲若草木复垂统二百年粲然二帝三王之治郁郁乎文继周而传万世高帝平乱开建大业光武中兴身致太平号称二祖其有功於中国则一也自成康而下帝王始不务学陵夷至於东周渐不用儒而中国不复有先王之治至秦而彗灭除铲专习法律一以杀人为务汉兴将相皆刀笔军功文景之治本于黄老申韩孝武虽号称隆儒相公孙弘而摈董仲舒辕固申生汲黯老死於下国相如枚皋侍从文赋畜以俳优宣帝厉精为治综核名实不喜於儒谓汉家制度杂于霸王元帝好儒昧于识断贡薛韦匡迭为宰相卒杀萧望之而不悟故西汉制度陋于三代帝王不学瞢於大道卒为孔光张禹所误而欺于王氏光武起自诸生以谨厚称正大之学藴为真勇昆阳一战破寻邑百万直壮之师遂兴汉室风云感会邓冯寇马皆称儒将左提右挈底宁方夏既即位则进卓茂登宋弘用孝廉为郎保全功臣不责以吏事讲论经理夜分乃寐闭玉关谢西域不勤远略推诚御物不尚狙诈躬幸太学修明礼乐优礼严光激成风节始充高帝祠孔子说诗书之规摹缉熙文武成康帝王之学继以明章临雍拜老横经问道期门羽林之士通经问学有济济洋洋之盛於是大儒辈出维持鼎命袁杨李杜屹然效节终我四百作成政治保佑民命风化之美同於先王则其功又有大於高帝者焉且自昔中兴之主若夏少康周宣王特一时复国不失旧物其功烈未有盛于夏后文武者也而宣王之治又不克终光武之兴条理文献遂轶西京几於三代笃实辉光基命以德温纯缜密服天下以柔道虽则中兴同夫创业传序十二德威惟畏使曹操终身染指垂涎而不敢革命昭烈父子崎岖艰阻犹天命人归复汉讨罪者终曹氏之世几五十年又非少康宣王之得比也文德轶於高帝中兴功烈邃古所无於乎盛哉初帝与其兄齐武王起兵舂陵讨莽乘牛而杀新野尉夺马以战其後庙于新野历代祀之岁已未经奉命宣抚江淮乃登昆阳故城顾瞻舂陵郁葱之气浮动草木英灵髣髴犹可想像又不能自已推本论着系之以颂畀邓州道总管万户史公勒碑于庙垂示不朽足厌景圣之心焉颂曰

於铄汉业如火烈烈灭之水兮伪魁怀奸投隙抵间肆狐鬼兮高庙有灵翦除棘荆岂遂圯兮白河赤龙羣飞天红有孙子兮昆阳一战长驱百万天复启兮羮枭磔魅粪汚抉秽瀹灵沚兮百秦几莽撑裂天壤复閧起兮雷鼓彗锋指靡羣雄尽宁敉兮帝有圣学沈几先觉继文轨兮投戈讲艺夜兮乃寐究经理兮以熙帝载比隆三代风化美兮享国永久德怀九有殆三纪兮身为武汤治复成康孰可比兮庙食世祀代无废事贲帝里兮于高有光民犹不忘载扬颂章刻示茫茫汉德无疆兮

周子祠堂碑

道之统一其传有二焉尊而王其统在位则其位传化而圣其统在心则以心传位传者人人得之故常有在不忘心传者非其人则不可得是以或絶或续不得而常也三代而上圣王在位则道以位传尧舜禹汤文武周公是已三代而下圣人无位则道以心传孔子顔曾子思孟子是已周室东亡秦人西并祗一王位屹为争夺之具得之者非血战之豪杰则推刃之子孙其心则蛊于佛老散于辞章弊于法律瞢于功利坏于智数圣人不作强有力者挈位而不置不复传道而道统紊矣千有余年之间学士大夫致志用力掇拾残断崎岖章句不为不勤其独造自得力探特悟以道自任者如扬王韩欧絶无仅有虽竞于一时而其学不复传是以终不能永圣人之统续而复絶也剥食糜烂之余偾踣撑裂之极获圣人之心纫缉道绪传诸其徒益久益彰者有宋舂陵周子而已其学不知其所自不事章句不工文辞不务决科沛然一致诸道蹭踊孔孟之後瞰视羲文之前掲振本根浚泐土苴范围天地穷神知化尽性至命创为太极一图申明大易先後天之几着通书数十章指陈圣学之极致发前圣之藴奥先儒之所未言为道学宗传心之统盖其欲虑静尽极于精一笃于纯诚遂造高明乃能如是故太史黄庭坚称其为人如光风霁月其莹絶洞彻犹可想象一传而得程颢程颐张载再传而得杨时游酢率之集大成于朱熹泛澜充滙洋溢旁薄君相服膺师儒鼓箧而学者遍天下六经语孟各为传注性理象数各为论说正千载之讹复一贯之道既传诸其徒又传诸後世又传诸外国迄今二百余年莫不知义理之所在各为一太极反诸吾身各有一易使人人自致圣域而不以为难由汉以来未之有也祠祀之礼盛於江左而未至于河朔今领中书相国杨公始嗜其学乃建太极书院於燕都立祠于院以祀周子以二程张杨游朱六子配食岁时释菜尊为先师燕自安史之乱睽隔王化者将四五百年至於孔孟之祀亦将废坠一旦祠祀道学宗师而以其徒配礼秩文采警动幽朔尤近世所未有也呜呼道统为不亡矣祠既成适经贰於公而徵铭焉遂序其事而为之铭周子讳敦颐字茂叔湖南道州人仕至虞部郎广东提刑分司南京卒于江州尝筑堂濓溪以自名故门人号为濂溪先生铭曰

析木之津上扶斗极周子有庙复一太极民不鄙夷会归有则渺渺絶绪如丝伊缗圣远弗续又从而棼祗扬其波不探其源纵寻斧斤自戕其本舍辙而车血手燥吻客气贾勇莫不偾陨过高好奇诱于诞空看鸟应人自忘其躬不及与过皆失乎中圣心有端圣学有要无欲而一乃造其妙无极之真根柢兹道道有一极极尽无余转斡化府推激神枢天地人物埏埴贮储心死不传乃载于书六经一易道统之集梁折山颓千载寥閴无为升堂更孰入室日下有日五星聚奎发原湖南派流江西肩顔踵孟传心仲尼伊洛汤汤会为一水复生晦翁又一程子坦坦一道昭昭一理太极有图通书有章遂令燕云亦如荆扬呜呼盛哉吾道之光

顺天府孔子新庙碑

天不言之孔子孔子能言之天天垂象万物本焉孔子立德万世师焉故天极其神孔子极其圣郊祀天庙祀孔子礼冠百神宜矣按汉史高皇帝过鲁以太牢祠孔子则孔子之庙祀於战国先秦尚矣至高帝始以帝王亲祠焉於是孔子之道尊与天同由汉以来载在祀典以及于今自京师郡国州县皆为立庙自天子大臣方伯守令师长皆师而祀之封爵为王象设南面被衮冕服登龙礼秩一如天子诸弟子爵为公侯各以服章配享礼秩一如诸侯敷天之下祀事之盛无与侔也夫人之尊莫尊於帝神之尊莫尊于天帝王受命有天下郊祀之际则以其祖配天烝尝禘则於庙然止一代一姓而已秦不祀周汉不祀秦魏不祀汉孔子无土不王未尝受命以一儒者历代祀之配天不已然後知道之尊有甚於位乃以万世为土焉顺天故清苑县置於隋唐间为鄚州属邑宋初置保塞军以其赵氏之故家在焉故县比丰沛升为州曰保国朝奄有中夏今万户张公柔自满城建牙于保开斥土宇西尽常山东出瀛博南踰滹池北负涿易自为一道统城三十仍兼河南诸道诏锡名曰顺天开大帅府焉初州之庙学在保塞故堙之北及公开府则夹两闤闠嚣尘坌閧殆非清庙居神之所且文庙宜在文明之地在辰为已遂於东南得爽垲地谋迁神居鸠工赋役殿庑一新讲肄之舍庖藏之所游息之地以次具举高广其旧几於倍蓰又为奎文楼于南凿璧水于西岁戊午告成迎神于新庙仲春上丁释奠以落之公之嗣子弘略摄领帅府而被服如诸生尊礼先辈向学事师甚谨而文请于某以文其事某为之言曰观於海者难为水游于圣人之门者难为言以孔子而称尧犹曰大哉荡荡乎无能名矧於以衆人而称圣人哉且得圣人之道者则有顔渊氏传圣人之道者则有子思氏述圣人之道者则有孟轲氏尊圣人之道者则有韩愈氏赞圣人之道者则有邵雍氏某何人也敢置言於圣人之前哉姑推本圣人之道所以配天而庙食之所自以序其事然非经之私言圣人之所自道也曰天生德於予桓魋其如予何曰天之未丧斯文也匡人其如予何每以天自处故生则代天为言没则配天庙享尧仁如天孔子道如天昭布森列万世一天洋洋乎其上吁可畏也为之诗以歌咏圣人之门云维天之命於穆不已有开必先是生夫子金口木舌代天为言六经垂世道同夫天皇帝王霸气数是会集圣而成所以为大父父子子君君臣臣三纲五常所以为人祖述尧舜宪章文武以教为位以德为土彼天吾人彼君吾师建极立心万古是资天子北面庙食帝享泰山梁木万世是仰燕赵之交保为之冲今同齐鲁岿如新宫矫矫虎臣文武兼备顾视耽耽敢儒为戏小子作颂敬扬休风刻之庙门道在乎中

丰县汉祖庙碑

惟天隂骘元命降监下土惟不嗜杀人能一天下聿志于仁者是与强有力者弗能夺弱且贱者弗能辞故秦楚之际大统卒集于汉太祖高皇帝在昔帝王受命若舜若禹皆以大德大功相其君数十年天命人归不得已而後授受弗与弗求弗征弗伐而天下泰定若汤若武皆积德累功数十世千有余年天命人归不得己而後征伐一戎一战不复更举而天下亦泰定得之如是之难定之如是之易至於汉祖则不然初无大德大功升闻丕显亦未积德累功世修长发崛起阡陌之间裂裳斩竿奋挺大呼灭秦踣楚诛鉏豪杰即受天命而有天下然而四五年间大小数百战称帝之後叛者四起夷伤呻吟始得粗定得之甚易而定之甚难者尧授舜舜授禹天下无难即以天下与人即受人之天下非有大德大功则不能有大德大功而有天下故不复有为恭已正南垂衣裳而天下治汤放桀武王伐纣夏有天下五百载而造难者一人殷有天下六百祀而造难者一人德泽在人贤圣之君六七作一旦暴君虐民启难毒世非积德累功基图巩固仁义信於天下则不能遽起而革命既积德累功应天顺人以济一时之难而拯民于水火故亦不复有为倒载干戈包以虎皮垂拱而天下治是以得之则难定之则易周自幽厉斩先王之泽灭絶宗国平王东迁仅守虚器号令不出京畿侯甸采卫撑裂王度霸者五起日以陵迟礼乐征伐专於诸侯僭以大夫窃於陪臣帝王大统无所归属故赧王无罪孽而西走秦人无功德而东并八百余年遂折入秦虞夏商周之世皆絶而焚烧诗书坑戮学士铲除先王事首级行刻薄一以杀人为事於是陈吴首难而复事杀人项羽残暴而又事杀人秦人之杀未巳而楚人之杀尤甚独汉祖寛大长者仁而爱人圣度豁如知人善任听纳无我见几成务故虽至贱至弱跌宕里舍不事生产不以功德称无先世之积累而天命人归有不得辞扶义而西五星聚井不杀秦降不居秦宫还军灞上约法除苛固结人心即受天命是以得之如是之易然而六七百年杀戮之难积衅荏恶锺为桀骜布满天下不睥睨神器则仍欲分割河山故号令三嬗非大泛扫不能清夷遗黎之命无与迓续是以连战剧鬬穷极智计始一海内而大先王之统故定之如是之难当是之时中国亡矣向无汉祖之寛仁收擥羣雄而帝之继之以文景之恭俭孝武之恢拓孝宣之综核光武之德业明章之问学垂统四百年传世二十有四公恕利泽简厚敦朴爱养元元补完疮痍则一秦未已一秦复生乱靡有底矣汉祖之庙食世祀宜哉帝姓刘氏唐尧之後自秦徙于魏秦灭魏迁魏于丰今徐州丰县是也故帝为沛丰邑中阳里人既有天下以为汤沐邑其後即中阳里故居立庙历代祀之庙之前後殿各一其前殿则高皇帝居中南向为太祖以吕后薄后配于神室留文成侯张良为佐命配享于右东向其後殿则太上皇帝居中南向为始祖昭灵后配于神室其左则孝惠皇帝至孝平皇帝凡十有一帝以次西向其右则世祖光武皇帝至孝献皇帝凡十有二帝以次东向皆衮冕黻珽登龙备章藻火尚赤仍有汉制代为崇饰居民世守恪恭寅畏尊尊亲亲如事父祖故其灵贶昭着草木有神乱兵剧寇不敢樵采海内莫不为墟而庙独岿然国朝奄有区夏丰隶东平道大行台严公忠济置官监视给户洒扫有所废缺辄为增贲故常焕若一新经尝以为汉祖非惟二汉之祖乃三代以来吾中国之祖也而史臣妄引神怪侈大奇异远探自出以为授受之符不足以铺张耿光蹈厉大烈故序其所以受命而帝者畀行台公使刻诸石昭示中国之民用扬汉休乃作颂焉词曰

汉承天统奄有四方生民有王中国不亡蠲除凶残苏完疮疡代虐以寛视民如伤虎气龙文属天有光为民请命师於咸阳释缚受玺还军灞上才举孽秦又突暴项推功弗有销铄倔强曾不芥蔕宇宙在量蠖居梁汉潜构大象建坛授钺有相有将缟素百万讨贼诛讐从天而下扼其襟喉遂宏三纲维繋九州人谋鬼谋转圜如流踬强踦顽宛转寛柔卒活斯民归凉燠休海内既平犹不称帝既得弗名襟度尤异视彼汲汲夸徒儿戏天命人归始践大位围鲁弗诛天下之义亲祠圣人万世之计大明赏罚讐封恩诛祖述汤武宪章唐虞制作礼乐称说诗书兴灭继絶论功剖符盘石之宗匪秦之孤复见三代大哉规模传世数十载祀数百七制之主鸿休龎泽至今称汉炎炎赫赫庙食世祀中阳之宅小子作颂大书深刻民未忘汉式吿罔极

留城留侯庙碑

帝王受命以济斯民天必授之元圣使与勠力谓之佐命故成汤革夏则举伊尹武王伐纣则用太公至於汉高帝奋起亡秦举事之际与留侯遇于留留侯说以太公兵法则辄称善谓为天授卒灭秦偾楚而有天下高帝则比迹汤武留侯之功烈与伊吕并而後世莫及虽然留侯之事又有重且难者焉伊吕之佐汤武伐一桀诛一纣拯民一时之难底宁方夏而已留侯之佐高帝当王统缀旒七百余年血流四海兵黩宇内既为宗国复韩之讐又为天下复生民之讐又为高帝复君父之讐始则始皇为一桀而二世又生一桀既而陈吴六国项羽英彭又生数十桀皆乘机抚会顾盼嚬呻使之自鬬自毙卒以大义一天下不贪宠利纳履而去非惟甚难而又独高且夏殷之季中国未亡而秦楚之际巳无中国者数百年矣一旦诛锄涤荡举二帝三王之纲大复讐之义以尊君父宏仁义接续中国之命脉使大汉为後世中国帝者之首呜呼留侯之功大矣哉高帝既定天下剖符封功臣使留侯自择齐三万户留侯曰臣始起下邳与上会留此天以臣授陛下陛下用臣计幸时而中臣愿封留足矣乃封留侯留故沛国属邑今徐州沛县留城是也由汉以来庙祀不絶中统元年夏五月经持节使宋由泗舟行而留城在泗汭遂顿於庙下殿庑圮没荒基遗树覆茅半椽香火萧然有断碑泐蚀駮不可读是夕至徐徐邳道总管李侯某言先君尝驻兵于留欲修文成侯庙而弗及今鸠工事材将卒先志而行府适至敢丐文以掲侯之灵故诺其请推本论着以徵其成而系之诗曰

智贵乎几用贵乎藏勇贵乎怯义贵乎彰天畀留侯握兹佐王功并伊吕中国不亡木运告衰僭侯跖民折并屠割锺恶于秦父肉未冷子血复新委积首级仇寃孰伸申韩鞅斯投秆下石起翦骜恬刳吭斧脊共为伥鬼不顾宗国尽反先王孰能讨贼壮哉子房独为复讐蹈扬义烈宪章春秋折节进履遂兴炎刘穷神知化掲仁阐义范围情状纵横奇计不怒而笑旁徨辟易总在吾术卒令汉帝献璧烧栈借箸蹑足兎起鹘落乾旋坤覆雍容闲暇仇诛寃复纷纷几秦坐使销屈功成不居翛然而往高风孤云邈絶天壤偶来济世不丽世网封邑有庙宜乎世享

陵川集卷三十四







卷三十五

<集部,别集类,金至元,陵川集>

钦定四库全书

陵川集卷三十五

元　郝经　撰

墓志铭

遗山先生墓铭

岁丁巳秋九月四日遗山先生卒于获鹿寓舍十日讣至经走常山三百里已马舁归葬爇文酹酒哭于画像之前而已先生与家君同受业于先大父经复逮事先生者有年义当叙而铭之诗自三百篇以来极于李杜其後纎靡淫艳怪诞癖涩寖以弛弱遂失其正二百余年而至苏黄振起衰踣益为瑰奇复于李杜氏金源有国士务决科干禄置诗文不为其或为之则羣聚讪笑大以为异委坠废絶百有余年而先生出焉当德陵之末独以诗鸣上薄风雅中规李杜粹然一出于正直配苏黄氏天才清赡邃婉高古沈郁大和力出意外巧缛而不见斧凿新丽而絶去浮靡造微而神采粲发杂弄金璧糅饰丹素奇芬异秀洞荡心魄看花把酒歌謡跌宕挟幽并之气高视一世以五言雅为正出奇于长句杂言至千五百余篇为古乐府不用古题特出新意以写怨恩者又百余篇用今题为乐府揄扬新声者又数十百篇皆近古所末有也汴梁亡故老皆尽先生遂为一代宗匠以文章伯独步几三十年铭天下功德者尽趋其门有例有法有宗有趣又至百余首为杜诗学东坡诗雅锦机诗文自警等集指授学者方吾道坏烂文曜曀昧先生独能振而鼔之掲光于天俾学者归仰识诗文之正而传其命脉繋而不絶其有功于世又大也每以着作自任以金源氏有天下典章法度几及汉唐国亡史兴已所当为而国史实录在顺天道万户张公府乃言于张公使之闻奏愿为撰述奏可方辟馆为人所沮而止先生曰不可遂令一代之美泯而不闻乃为中州集百余卷又为金源君臣言行录往来四方采摭遗逸有所得辄以寸纸细字亲为记录虽甚醉不忘於是杂録近世事至百余万言棞束委积塞屋数楹名之曰野史亭书未就而卒呜呼先生可谓忠矣先生讳好问字裕之太原定襄人系出柘拔魏故姓元氏曾大父某大父某父某妣某氏先生七岁能诗太原王汤臣称为神童年十一从其叔父官于冀州学士路宣叔赏其俊爽教之为文年十有四其叔父为陵川令遂从先大父学先大父即与属和或者讥其不事举业先大父言吾正不欲渠为举子尔区区一第不足道也遂令肆意经传贯穿百家六年而业成下太行渡大河为箕山琴台等诗赵礼部见之以为少陵以来无此作也以书招之於是名震京师目为元才子登兴定三年进士第不就选往来箕颍者数年而大放厥辞於是家累其什人嚼其句洋溢於里巷吟讽于道涂巍然坡谷复出也正大中辟邓州南阳令南阳大县兵民十余万帅府令兼镇府甚有威惠以太夫人衰疾辞剧致养转内乡令丁艰忧终丧诏为尚书都省掾天兴初入翰林知制诰金亡不仕而卒春秋六十有八卒之某月日葬于定襄之先茔前配太原张氏再配临清毛氏子男三人曰云云女三人长适进士程端甫次为女冠次适张某铭曰士子贾技争缀缉侥幸寸禄奔走急以为诗文作无益粪壤掷弃明月璧先生卓荦有异识振笔便入苏黄室开辟文源剪荆棘大声复完金玉击烂漫长醉思盈溢瑞锦秋花乱堆积险妬护前喘肝臆羣犬兟兟共谗嫉尘埃野马为鬼蜮遗山岩岩倚天璧国史兴丧是吾职义烈不负董狐笔定襄高寒拓拔国马舁归来反玄宅有书有传俱未卒呜呼先生端可惜呜呼先生不可得

房山先生墓铭

先生讳伯熙字善甫汉中山靖王之後唐卢龙节度使伻之裔孙也自伻有幽州传姓授节数世入契丹为王公数十人如刘六符等尤其贵显者也终始契丹二百余年入金源氏为燕四大族号刘韩马赵氏其宗党在仕涂者尝数十百人先生年十六七入国学喜为诗文卓荦有声与雷御史希顔齐名号曰雷刘崇庆之变遂不就举游公卿间蹶【音托】弛自肆吟讽为乐视世事若不足为者贞佑初从乘舆入汴金亡而复归燕往来燕赵之间二十余年岁丙辰复如汴卒于旅次年七十四寓殡于苏门丁巳春其子某改葬于燕京梨园头刘氏先茔房山其自号也先生资度瑰伟面若頳玉须髯奋张贵气郁郁每花朝月夕浩歌绵唱音节豪宕声满天地观者倾侧以为异人出於官族而交一时钜公故王纲国体大礼经制无不洞练每言唐宋五季辽金以来废兴因革亹亹有条若所亲见如性理象数经学文章皆能道其柢要其书法出於二王尤善真行小楷尝谓经言篆至於李斯隶至於锺繇真行草楷至於王羲之此书法之本也张长史顔真卿柳诚悬苏子瞻黄鲁直米元章能尽其变者也然只当以二王为法学二王不至不失为顔柳坡谷所谓刻鹄不成犹类鹜也不本二王便学顔坡不至则遂无正笔所谓画虎不成反类狗者也仆初学书先大夫令临真武楼黄庭者近千纸又令临乐毅论者数百纸其大字则令临鲁公画赞磨崖离堆更不许他学数年之间始令临定武兰亭鲁公座位帖其草书则令临张芝索靖二王而已今五十年矣不敢废也子今嗜书其以是求之呜呼虽无老成人尚有典刑学道废缺如先生者宁可复得耶铭曰

涿郡古庙桑盖倚幽州大坟近十里龙文虎气尚未已笑傲一世还葬此突兀又见笔冢起玉骨清峻有骥子兰亭巳临数百纸呜呼先生乃不死

须城县令孟君墓铭

甲寅冬十有一月大雨雪经在杞戍人方警孟君振文来曰余生而孤今三十有二年矣汲汲遑遑无他树立先君子又不克葬何以为人子今将由汴洛以求先君子遗榇跋履山川蒙犯霜雪饿体冻肤而不顾箝口槁肠而不恤也遂去获于洛之登封以归而经亦北辕将会葬振文状其事以请铭予哀其孤而嘉其志叙而铭之君讳某字升卿世为保州人大父讳兴字子昌登大定十九年进士第立朝莅郡嶷嶷有政绩时方右文而公复长於吏事故遂掇膴仕终振武军节度使父某业进士有声场屋母王氏年甚富而失其天介然有守婺居以终伯父某登进士第摛藻挺秀再贲天庭鸾凰翻翥遂为国华终同知顺天军节度事君蚤失怙恃子於伯父既生鼎腴能落纷华以自振三赴廷试特赐进士第去不就曰丈夫岂为牛後乎以任子补保州录事摄顺天军节度判官贞佑初北鄙用兵乘舆迁汴君为供具截截有纪律民不扰而备上嘉之赐一官不受曰臣子养君父分也何以赏为已而北兵屠保尸积数十万磔首于城殆与城等君率遗民聚瘗之封十余塜兵饥荐至托迹无所犹与州学生数人采稆食椹讲肄不辍也河朔亡奔行在所授滕州司侯辟东平府元帅讥察徙须城令累官怀远大将军知国运日蹙不复中振遂不仕居偃师之大口志崛气阜不忍自弃遂感疾正大元年秋七月辛酉卒得年四十九寓殡于登封龙潭寺左三十二年乙卯夏四月某日葬于保之西原从先茔也娶李氏同郡都转运使李公之女贤明有介操自君之殁抚其孤襁负寇场艰关百至卒底于成人以为难能一子铎即振文也幼孤自知为学通春秋节节山立虽落魄不偶而不滓世污事业虽未见已能挺身数千里葬其先人以是而推识者知其必复其先矣铭曰先泽未斩国步已蹶本既颠矣况乃枝叶埋志下泉於焉可掲君材不堕君节不折气自杳杳行自晔晔有子而贤自复先业揺揺新楸偃偃穉柏三尺累然是为君宅文或不死万古斯烈

许郑总管赵侯述先碑铭

孔子曰可与立未可与权权固处之难去就死生之际处之尤难乾坤震荡宗社翻覆去乎就乎骨肉离散宛转决命死乎生乎惟识之明而养之素中有主而不惑乎其外雍容泰定不偾不挠不夺乎志不愆于义去不苟就不屑生不偷死不伤而後权得而处之尽叔世板荡罕得其人於赵侯一门见之大梁亡天命去金乘舆入蔡侯与其兄从时宗祧失守将夷师熸百司窜伏至蔡者十一二四郊皆垒孤城弹丸君臣誓死沥血以战池战而没则登陴陴堕而圯则栅巷栅拔而烬则负户短兵顿则张空拳肉薄骨并背裂齿碎气数尽矣於是君臣恸哭以自刃侯之兄谓侯曰吾荷国厚恩叨玷仕籍十余年矣义不偷生以自起秽父祖俾我受学非为禄养为忠义耳如或苟免非惟负君又负父祖汝未服王命有矻矻之勇足以树立国难不可不死赵氏不可无後吾死国汝存赵氏後九原无憾矣言卒而战以殁侯号擗突围遂适宋宋人官之非素志也乃举族北归而仕国朝倅二州将千兵封植松楸粪除墟墓任恤宗族生聚子孙蔼然之誉称於当世呜呼去就死生之义侯之门不既具矣乎岁己酉寓殡者皆举而葬将碑先茔以贲下泉谓经曰先兄不以椎鲁临终而畀以後事受命于危亡之际窜身於兵刃之交自惟凉菲日夕汗战惧不负荷今天诱其衷既卒事矣其敢自以为功乎先世之德也铭之可乎经拜手曰兄之忠弟之孝先世之德之泽其谁曰不可乃推本所自题曰述先叙而铭之赵以国氏本嬴姓与秦同出于伯益秦灭赵而赵散故为四方着姓侯之先河间之赵也世业农孝弟力田称於州闾宋靖康末辽金构难曾大父元迁於冀州遂为冀州人大父荣有志槩爽拓不局时方右文天下靡然向风掇膴仕绾朱紫顒岸炳燿动炙耳目顾谓其子曰闾阎皆进士唫唫取富贵吾子不可乎大吾门闾此其时矣遂执贽求师俾受学即侯父也讳甫字亨叔资警敏谨於礼而勤於学德既修明业日精富三与春官荐书而天啬厥寿泰和二年卒于家春秋三十有八端序则见折于未骞有识兴叹子璧字敏之次子舆字伯玉即侯也时大父尚康宁以未卒志为恨复命璧受学振厉穿彻年十九赴廷试闻望轩朗崭崭见头角而大父得疾援其手而语之曰来吾畀汝以志吾令尔父读书欲大吾门闾不幸蚤卒成吾志者惟汝而已其惟勉之第不见耸壑昂霄为恨耳言终而逝享年七十有二璧感奋泣血力学泳今茹古搯抉恣肆蹬踊羣伦登兴定五年进士第释褐泗州司侯累迁朝列大夫尚书省掾权尚书户部主事方駸駸仕路而鼎命已移天兴元年扈跸入蔡二年春正月城陷死之年四十有七侯靖深有谋沈鸷老事嗜书力学重然诺耿耿有介操虑事审而举必得机故挺身祸乱不跌不顿卒成其志尤高气节所交皆天下豪右以义相许故声名嶷甚其去蔡适宋也宋以为唐州司法参军签判隋州军事及归国朝为许郑总管行军千户铭曰

孰不为死义所则死孰不为生幸偷不生死生以之义烈则荣赵氏一门嶪嶪言言义存君亲死生两完当地维之四絶六鳌岌以惊奔宗沈社偾蜚血浑沦莫不失守遯如荒麕孰如彼二昆臣节既尽先祀亦存一则奉君以死如奔命之尚一则冒难去国如投吴之员千载烈烈有若而人蔡流汤汤宛彼忠魂松柏桓桓?其子孙兄不陨厥分弟不陨厥问先世不虚其教育之勤为人子为人弟为人臣视兹贞珉其书诸绅

崔氏世德铭

博陵崔氏由汉魏以来与范阳之卢为河朔右姓门地世阀更负迭庇高自拟絶当世贵官要族犹耻与联婚匹然其家皆能自修饰世守礼义为朝贵为国士为土豪岳岳树立卒不靡於流俗盖其先德先代流风遗范有以致然故王谢子弟虽文献不足而犹超人羣高阳崔仲温博陵之别脊也某尝与之游其论议粹白容止雅亮每为敬仰想见世家风采一日状其世德而请为之铭乃为俶落之崔氏世远族大漫不可考河间与博陵连壤其先自博陵陟河间故为河间高阳人仲温之祖某字种德淹综经术方以经旨授乡曲俊秀而礼部设经童举君乃裂篇题铨句读定关例童稚甫龀【音衬】语言犹哑吒即令明了功近而力捷其师法见称於一时娶张氏生某字伯玉业进士有声场屋方摛藻翥秀郁为国华而北鄙用兵信安军帅檄为吏知管寻以才干辟按察司议事居无何迁提举南河漕运时京师戒严河渡梗塞往往沈舟而去君喻以祸福曲为防制粮饷竟达既而燕都失守河朔郡县相继降没惟信安为金守四郊皆垒屹如面志君与其帅誓与国毙以战多累授骠骑卫上将军遥领邢州节度副使卒年六十配温氏贞孝贤明母仪妇德中表宗之卒年八十一初君蚤丧其父终身不茹荤肉事母尤谨及卒信安犹被围乃伪为殡窃骸而瘗之家三年与其子某冒重围葬先茔人以为难能某即仲温也资纯孝笃於天伦弱冠而孤信安既溃乃负母携子裹粮关刃隐垣墉蔽蓬荜日数十徙遇寇则战战已则食其母而哺其子展转匍匐完归乡社扫除先人之庐养老抚幼益能托大其家万户张公知其综实授规运使非所好也去之娶张氏子杲字晋之业进士卓荦不羣尝从余授左氏春秋一女适刘氏男孙一女孙一尚幼铭曰

博陵族蔼世閲先泽流代不乏惟种德经作业惟伯玉挺完节贤父子孝奕叶惟仲温志烈烈力干蛊必也竭负厥母突寇穴忍愈坚历百折逃威奔患难叠郁松楸改顔色子复孙庆弗絶我为铭照阡陌九原光万古掲

程先生墓铭

惟程氏系出於重黎至伯休父为周宣王司马见於常武之诗程之得姓其昉於此晋主夏盟郑为悼公乘马御子华子着书立言称於仲尼以赵孟杀贤大夫而去厥後晋灭鼓鼓折入于晋则晋之程先生之先也先生名良字子美世家于鼓大父滋父革匵德不仕乡里以孝谨称先生资禀纯亮昭旷渊塞振落纷华笃於力行明昌末举进士两与荐书继而有崇庆之变乃辟地于河南乘舆迁汴再赴廷试归而叹曰上不能匡时下不能为巳可较寻常以冒进乎於是反身闭关无复世味居溵【同濦】水之上闻望日着遯以益耀从而受学者甚衆律身既谨尚友论世与魏璠麻九畴王若虚为道义交常称先生以为远之如不可得近之如不能去问学渊深行业纯备粹然一世之师儒辕固申公未足多也壬辰河南亡逃威于陈州州陷而卒享年六十有八娶室同邑赵氏子男二人镇字安卿铸字伯禄先生尝语之曰镇汝执余之鬯干余之蛊铸汝继余之志述余之事且礼罚医药不可忽礼以闲邪罚以厉行医以摄生三者修身之要安卿以先生之故学不为仕而史学淹长工於诗与北平王郁唱和甚有时名亦亡於陈伯禄举进士有声场屋才干通敏尝为诸侯卿虽艰关百至益能托大其家一女适同邑进士宋寿之男孙二曰大章业进士大有尚幼丙辰春改葬先茔伯禄为经言先君子墓宜有铭敢以累吾子经拜手曰斐文謏见不以为辱又何敢辞乃序而系之铭曰

北风吹尘戈矛鬬纷先生胡为乎来不为千仞之凤而为大野之麟以道为裳以德为绅言中乎虑行中乎伦不争寻常自同于隐沦潜以益振退而益尊不矜于文惟德之纯虽尔时而屯而以屈以伸业以传诸人德以贻厥孙与化同尽亦异乎无闻淮水汤汤瀹彼厚坤古圣今贤何皆厄陈吾欲扣帝阍而真宰或嗔坏运构凶玉石俱焚於乎先生有不死者存区区世尘又何足为先生云

广威将军潞州録事毛君墓志铭【并序】

临清毛氏在宋熙丰间成忠君瑜以力学起家一举而三子进士第蝉联华胄德业相望郁为鼎族自宋迄金百有余年至广威君而复以名节着终其令闻子孙蕃衍而毛氏益大君讳某字伯朋曾大父瑜宋成忠郎大父珣洎二弟评乙同登进士第终泗水令父大壮靖康之乱徙大名金初仕为永年簿有惠政人以佛称君资孝谨介然有守嶷嶷树立不畏义死不荣幸生每以名节自期明昌中承父任五为监差而皆以课最闻赴灵宝簿令有故去摄县者几二年发栉苗薅爱利浃足宪司以廉能举之方终更太夫人李氏讣至遂赴丧老幼遮道号泣展转攀送数十里不絶禫服向阕复丁永年君忧大故叠复哀毁骨立言礼动礼未尝少替大安初北鄙用兵选授昌平军资库使未几大敌至库所贮犒军金帛亿钜万奸人乘我师溃公为攘夺同官亦挟轻赀以遯从者因以为言君厉声曰不能守官无所逃责又可乘君父之难为盗窃计以自利乎悖天负国祸累子孙吾不为也贞佑初调潞州录事待次于大名尹知其才干檄监漕赴燕都戒严乘舆迁汴河朔震荡游骑充斥道路阻絶篙工役徒蝟议曹逃君束之以法勉之以义且战且前粮饟竟达己亥冬十有二月丙申敌攻府急尹委君计军食而城已陷兵人胁君降君不为屈曰余家世荐食国禄无所图报国危而死分也又可偷生耶兵人怒欲兵之君盛气愤激义不受辱大叫触墙立致殒絶得年五十兵退葬之府城北三里吴庄原之先茔累官广威将军夫人涿郡王氏泰和名臣翛然之女孙封荥阳县君与君同日遇害兵退遂祔焉子男四人居谨明威将军临淮簿居政忠显校尉魏县五星镇酒监居仁进武校尉通许醋监既北渡以名德被徵参陕右宣抚司事居喜早卒二女长适宣授千户乔惟忠次适顺天路军民万户张柔男孙三渐业进士涣澄皆尚幼母弟二僖字仲和定远大将军渭南令仪字敬之年未及君迟之数年竟同解而仕敬之既仕而数课殿至於逮繋君每营援必令全释君昆弟未尝别籍丁壮六七辈军兴选募良家子敬之一子被选时征人往往陷没其母行坐涕泣君怜之以己子代行人以为难能二女及笄乡里名门竞求姻对君不许夫人问之故君曰吾女若而人庸庸之徒何足辱之卒之两婿皆开国勲臣锵凤乘龙光贲外舍壬辰河南亡毛卒在汴居仁白之张侯侯力出之护送北归而为之保宥安集本支滋蔓日益腴茂居仁以德度直谅与缙绅先生游为时聘君方须不次之用诸孙崭然露头角伯仲祚胤晔晔荣畅其增大门阀轶先德而霈遗泽也必矣成忠君之志广威君之义继继绵绵无穷巳乎岁丙辰将改葬公夫人洎居仁请经为之志经张侯之门下士也而与居仁为道义交其敢辞序而志之铭曰

先德以为基孝友以为资细谨以自治刚宏以自持突兀瑰奇顿而欲施孰意其与之材而不与时金风告衰日入崦嵫塌翼乎卑枝而莫能奋飞于嗟乎君古人与期国步危而气不危鼎命移而志不移崔嵬此心死生以之与国俱死非死之私义烈在天子孙是贻硕大蕃昌其为报也宜幽墟冥冥钻石埋辞君义不可埋诸孙其笃之

左副元帅祁阳贾侯神道碑铭【并序】

昔李广数奇不侯及其卒识与不识皆为流涕太史公谓桃李不言下自成蹊及传大将军青则以为有天幸而功烈不与盖论人者不以成败顾材品之何如其得失之轻重成就之浅深特系夫用与不用而已近世河朔豪杰跨州连郡分民专土莫不自以为雄奇至论长材伟人必以祁阳贾侯为称首闻其薨噫呜咄唶痛惜不已盖侯以布衣崛起而为一方之侯伯不为不偶位侯伯者四十年不为不荣但其有戡定祸乱之略而未赐以鈇钺有弼成至治之器而不被以公衮有处剧弭烦之智而不吏於辇毂有裕国阜民之术而不践於会府有斡旋造化之手而不典於机密可以表则一世冠冕当代而不羽仪於朝廷之上所以有识之士重叹恨於英贤也侯讳辅字元德中山之祁人曾祖某皇祖某皇考某皇妣李氏侯生六岁而孤养於舅氏佟之家自知读书卓荦山立沈鸷善射魁出辈行贞佑初将乡兵万以功授祁之蒲隂尉寻迁为令土豪王知以赂领州大为民害州人逐之推侯为守闻诸行台遂授宣武将军祁州刺史时诸方州皆事屠并争地杀人不恤其民且荐饥更相啖噬侯独保境教之耕战招徕四方贤士制事约法故民得安堵兵食足余而战有功迁镇国上将军遥领濬州防御使仍知祁恒山公武仙时镇真定而挟智事诈跳梁跋扈惮侯胆略密令所亲取侯侯挺身逸州人从之遂归国朝诏副万户张公领州如故居无何仙穷?亦降时金源既弃河朔在所宼敓首鼠反侧侯将本兵略地所向克捷取庆都攻蠡吾还掇安平取深州近右诸县鼓城束鹿等望风降附於是踰滹沱取冀州兵势大振武义宁晋衡水饶阳皆下遂逼镇定而仙复叛去侯遂有镇定东南诸郡万户张公开都元帅府于满城侯行元帅事於祁号南府祁南皆隶焉已而从定山东屡立战功迁左副元帅副张公开府于保州筑垒以合南北军两府诸城并为一道张公将兵在外侯常居守故无巨细一决于侯乃鸠遗民寛赋租拔猾梗剔奸蠧资粮日富士马日盛春施秋杀恩威并着黠守豪帅帖沮慑服於是有城数十地方千余里节度之州二刺史之州五胜兵数万而户不啻十余万西尽常山之尾绕出镇定左转蜚狐之口东包河间出九河南入粪野北尽涿易横络上谷卢龙之塞而跨有燕赵恒岳之镇有滹沱涞易之浸有桑麻鱼盐之利枣栗五谷之饶金铁纎纩之产河朔诸道车辙马足皆出其间四方之珍充羡而货泉川流遂为一大都会汴梁亡朝省名士五十余人会于保下侯皆厚为资给尽礼延待擢其英俊而加任使其耆德则事之由是四方贤士翕然来归冠佩蔼然有平原稷下之盛故好贤之誉日隆事之利病日益闻政化修明人有生赖既富而教駸駸乎治平之世朝廷嘉之玺书褒赞赐以金符升州为府锡名曰顺天丞相耶律公致书称述政绩之美仍以诗咏歌焉官制行宣授行军千户权顺天河南等道军民万户自是闻望益重每国家有大号令及大更革诸侯大会同必推侯为首俾应受焉侯思致周给娴於辞令条析誾誾耸动观听故所言无不允诺至於籍户之式颁之诸道子钱之蠧一本息止贷逋租薄重赋隂赐及天下不可枚数朝廷欲使自诸侯入为卿士侯辄辞罢燕京道最为攘剧号称难治且与顺天境土相呀大行台以诏旨命侯兼治之侯力辞不从遂闻诸朝以所佩金符授其子文备令袭爵为行军千户复授侯金符与之商处行台事领顺天等道如故岁甲寅诸侯会于朔庭上必欲相侯而侯得疾不起内医中使问视相望冬十月戊戌薨于会享年六十有三上闻震悼曰朕方用之而夺去遽邪乃赙廏马五俾舆归以葬乙卯春正月庚辰葬于祁之东原先茔夫人安氏王氏祔焉子男六人文备袭侯爵文兼袭祁州刺史行军千户文远文进蚤卒文庆文亮尚幼女五人长适行军千户刘克刚次适参知政事王椅余皆适名族男孙曰寿孙嗣侯之嫡子也侯资瑰璋长八尺余精偪老事志略深长望之俨然而其中甚仁初籍户诏驱掠者私其主侯之所有殆数千人语之曰普天之下皆天民也吾可奴尔而独良吾乎吾若不德子孙覆亡不暇其能久有若属乎悉籍之为民其余奇孤僮女数十侯一日谓其夫人曰是皆良家子彼无父母则吾其父母也可辨其族姓比其年质使各为伉俪乃为筑室庀器具妆奁衣物置大会而命之且为训戒之辞间者皆恻然感泣及疾革又亲书券并其子息与故仆御十余家皆使为良其仁隐如此生平喜为学聚书数万卷每令讲读必爇香北向而听之局踖甚恭或劝之少安曰彼老佛者凡出一言则谓之说法令人亟拜不巳今闻圣人之道敢不致敬乎尤喜奬拔後进岁时诸生即贺侯辄先拜或止之曰天下贱士久矣士不知自重亦久矣吾所以若是者示不敢以位为贵使为士者知道之在已亦当自贵也常置金帛於座右曰今河南新破衣冠狼狈吾必有以待遇每戒门吏有来谒者虽当寝食少报则必倒屣出迎厚为燕劳而重为资给其好贤如此晚年惟读语孟曰是圣贤传心之要典而世谓之小经吾欲使与六经并为大可乎又能重自克治尝曰凡今诸侯冯藉兵乱杀戮之余以有今日曾作何等事业既享诸身又欲贻厥子孙斯民何辜使汝世肆于上乎吾叨玷仕禄五十年矣刑戮之间岂无过滥没身而已敢望其後哉其存心如此当是之时诸镇侯伯往往为嚚吏朋民牙角囓猘使长贰侵官父子夺位而兄弟相吞偪刲剥黎庶行赂倾轧至於破家赤族而不已故其兵民因以逃散困弊侯虽尝蒙谗间第为隐忍至死不起讼则其惠赉州人甚厚幸也呜呼侯在州里则庇护惟谨而为良将帅收斥土宇所当穿彻则为雄方伯抚存遗黎济之以德则为循良吏应变处剧创法立制则为材大夫乐贤下士为善不倦则为贤诸侯就义弃利不贪宠荣忠於所事致死不易则有古之遗直德泽在人益久益深死而不亡则有古之遗爱方海宇横溃不资於人挺然自致恢宏正大停滙渊博非豪杰之资有大过人者能若是乎惜乎未尽其用而止於是也岁庚申经宣抚江淮至自武昌嗣後某请碑诸神游之道某应之曰向在许洛闻诸父师曰河朔兵乱而爱民好士者有祁阳贾帅焉则知侯於童龀之时及其北渡馆于侯门侯一见待以国士尽以所藏书见付使之诵读日夕周旋闻其论议见其施设则知侯於问学之日侯之丧至自朔庭阖境士庶奔走以逆自涿易抵深冀旁午五百余里黎老扶杖坌土冲雪尘压髽素氷泪满面崩塌号恸若丧所亲嗟隐之声道路不絶比襄事凡十有五日奠祭者倚叠而哭之无不尽哀某为志文环视而泣者日数十百人有所谓罢市而往吊鬻衣以致奠巷哭以过车者则又知侯德泽之深也故叙其事而为之铭曰

三光五岳之气分天下无全材三纲五常之教废天下无实德嗟嗟贤侯元化之一间世炳虚万夫之特精金百链天下之利器良玉不琢天下之美质巍巍堂堂为时而出乾坤破碎元气湮塞溟涬茫昧滑泥沫漆盗贩髠黥蹀血吞食嗟嗟贤侯嶷然而立应龙腾骧捧天开辟激水转背垂云矫翼廓清氛祲铲除荒棘连燕跨赵大启封域挈民嚣炉置之凉寂我战我守尔稼尔织疮残痏余始得苏息如焦斯濡如槁斯植发栉苗薅去其螟螣濯之以浃旬之雨膏之以三春之露动之以凯乐之风曦之以阳和之日寻以富教歌谣盈溢桑麻垂?山河改色不有君子其何以国曹子臧之守节孔文举之好士卓侯清浄之化寇君爱利之实嗟嗟贤侯乃见古昔而止於斯莫不痛惜及门恸号行道陨泣大木斯久中生蠧贼磊落瑰岸长材伟器不害其为明堂太室矧夫断金之义宁肯弃於鬼蜮伊祁之南滹沱之北邱山岩岩丰碑抑抑大书特书万代是式不朽惟德不在兹石

公夫人毛氏墓铭

顺天河南等路军民万户宋亳道行军总管张公其在国朝树元勲开帅阃分茅树社传之子孙者虽其英略有以自致盖得内外之助焉封之本根隐然启土别作一道跨有燕赵则左副元帅祁阳贾侯辅先後御侮为虎傅翼夹之以飞则行元帅涿郡乔侯惟忠智谋勇力腹心爪牙战功独多则易州军民总管何侯伯祥霁威为和抚摩将校使尽死力屹为内主则公夫人毛氏也贾侯三人者皆先公卒经皆文其碑经自弱冠馆于公门教授诸子者七年故受公夫人礼遇茂厚知其内行为悉岁庚申经宣抚江淮至自武昌则公夫人巳薨矣乃为文奠哭而其子某等致辞请铭经何敢辞按毛氏周毛伯之胤北京临清人宋熙丰间成忠君瑜以力学起家一举而三子进士第以迄于金遂为鼎族公夫人泗水令珣之曾永平簿大壮之孙广威将军潞州録事伯朋之女大兴尹明昌名臣涿郡王翛然之甥也既出腴阅华胄而其少艾郁有贵气与其姊皆及笄乡里名门竞求姻对广威府君皆不许曰吾二女若而人必配豪杰靡靡庸壻何足辱之及北京陷张公纳以为夫人而其姊则配乔侯焉公夫人资婉淑明彻沈郁有策略时门下将校百余人多与公故等夷或刮金饮血之友或布衣刎颈之交或擒获屈膝虓勇之士或反覆变诈奸宄之人皆方资之以为用而公以盖世之气事多濶略且日鏖战不暇存抚公夫人则劳来燠休之每诘旦以醇酒数石置大银瓮中设金银斗盌不置盃杓褰帘彻幕挝鼔鸣笛命各剧饮置大胾不置挟恣其脔啖尝制锦紵絺绣美衣而时以公意赐之其战而被伤者则亲饮之药而为良剂傅之又各与膏腴田宅而时以珍玩慰结其妻子故无不感悦尽力公常出征军中府中虽贾侯总统而於机要必取决焉经营比次尝出资粮马仗以给公故公无内顾之忧而攻必获战必胜己亥【以下阙文依明季本刋惜无善本补正姑阙疑仍旧以俟博识者】

已出教之书而勉以义故皆有成资喜为学隂阳图传药石之术老佛之书诗文之艺皆能究竟日读佛书为课焚香静坐澹然若与世遗者初自乙亥岁归公己未八月某日以疾薨于寝享年六十有二是月某日权厝于府城东原一子某蚤卒二女长适乔侯之子琚幽闲执礼有母氏之风赋诗弹琴窈窕物外人元内翰以其姨女尝与之号曰静华君次适易州太守郭某窃惟妇德以顺为正而不在於才故易曰坤道其顺乎承天而时行又曰在中馈无攸遂诗曰无非无仪惟酒食是议无父母遗罹则不可有为其垂戒如此而春秋谓宋共姬女而不妇易复谓其动也刚古今载籍殉夫训子烈然有为凡着名节者皆着于篇则与其有为以垂训又如此盖以顺为正不可有为者常也开国承家赞内叶外纷拂而不失其操颠沛而不改其度卒能成大事业有为而静专在焉则变也故正者德之本变者德之用二者兼备公夫人有焉铭曰

高门夏屋兮婉娩周姬玉虹蝉联兮光生门楣乘龙崛起兮邦家之基宜尔室兮公之资室有闲兮孰敢嘻子孙奕叶兮而乃弃而碧梧凋兮凤于飞春风花落兮百鸟悲素琴生尘兮褰繐帷老虎饮泣兮霜满眉百城缟素兮失壼仪长绋十里兮攀灵輀声彻天兮泪成池其德在人兮兹其可知中堂萧条兮门惨凄覆玉盌兮反金巵将士挥涕兮抚我其谁宾客掩袂兮吾将安归松揺揺兮柳依依魂一断兮鸡水湄西园月照兮西堂西星为冠兮霞为衣玉女两两兮纒霜霓天外佩响兮鸣珠玑香雾冉冉兮烟霏霏贞魂之来兮其惟此时故易州等处军民总管何侯神道碑铭【有序】

朔龙起陆真人时乘破蛰窟奋氷天而蜚其翻瀚海之波涛震雪山之雷霆瑰厉日月推荡风云布为时雨转为阳春发育万物作新生人虽曰圣神受命运会所属俾之立极垂统亦一时豪杰相与比佽基构鸠缉树立有以孱就者於燕赵之交崛起雄骛羽翼元臣开拓土宇共成天功智计则策士勇力则名将慷慨服义忠於所事千户何侯有焉公讳伯祥字世麟易州涞水季路里人曾大父泉大父国清世厚于德为乡里望族父渊材武善射智略沈勇贞佑初起家为义军都统守清杨口戍紫荆关厄上谷诸道济流民还生口遏寇冲威惠并着终于易州刺史母邓氏州里名门以圣善称侯资夙成自童丱从其父勇不自制数尝敌锋辄执俘折馘衆皆异之年十五事中都经略使苗道润初道润与其副贾瑀有隙一日从数骑出瑀伏甲射之颠于道左从者骇散侯独下掖之道润懑絶不能乘伏发前突侯奋枪大呼杀数人贼乃遯去遂取道润所佩金虎符以出令疾足间道闻诸朝乃命易水公靖安民代道润因事之初侯之父尝为山西贼所袭乃言诸靖侯与十二人俱冒险捷出以复父仇杀掠数百里破灵丘奉圣安水诸堡寨时年十有六衆以何郎目之是岁靖公薨侯以符节归今万户张公摧坚陷鋭勇尝冠军张公爱其材常置左右使之先後御侮每战辄与之俱侯亦以死力自效迅厉穿彻所当无前时河朔既定惟保定王子昌与信安张甫犄角为金守阻水出没刼掠近右子昌貌寝善战军中号为墓里鬼为金经略使尤为骁跋万户张公一日命侯取之侯厉水径渡薄其城遂门焉格鬭以入旋战而出子昌窘甚携其妾以遯侯追及之子昌背左以射中侯贯手于枪乃拔矢舍枪纵所乘骑张空拳而搏之生获子昌及所佩金虎符偏裨数人束手就命信安寻亦溃甫出奔河朔遂平西山诸砦余寇所保如军市川姑姑埚红花谷闪堂白虹野狸郎山等尤险絶皆攻下之於是辟地千余里取三十余城南直滹沱背荡幽陵西塞蜚狐之口东跳瀛博鹰扬虎踞隐然一军跨有燕赵岁壬辰从万户张公攻汴京拔洛阳围归德破蔡灭金第功尝第一岁甲午宋人畔盟大举伐宋从万户张公破汉东诸城屯曹武镇侯将一军於安陆郢复沿江上下破三十余湖得船数万艘又破芭蕉望乡大洪诸寨馘虏万计宋人出荆鄂选兵二万救洪山公逆战破之获统制路分等一十六人军资器械不胜计瞰临江口有长驱之势威震荆楚从攻光州帅拔都军二百先登破其外城遂急攻并其子城拔之会攻黄州适有小舟来觇者万户张公曰是舟泛泛伺吾隙耳必暮夜来攻不备必为所乘命侯伏甲赤壁下以待夜二鼔果水陆俱出侯令其徒按枪箕踞俟其过中冲而横击之宋师大败溺水者不胜计师还又拔张家砦俘获数万大帅口温不花察罕等既厚赏拔且以其功闻诸朝岁戊戍张公入觐陛奏曰臣之佐何某屡立战功宜加旌异乃赐宣命金符充易州等处行军千户兼军民总管仍赐廏马锦衣金甲自是万户张公常命侯将行营摄帅府事军中府中事无大小一取决焉侯既佩恩遇知无不言有所不合必犯顔以争万户张公之树元勲开帅阃兼统河南诸道镇遏江淮侯之力为多岁壬子将行营会诸军南伐既入敌境而大帅以故自他道遽还诸军不之知也错迕仓皇莫知所适至于江口侯曰由所来而归必为敌所遏不若出其不意深入巢窟彼不我测乃可出也遂突战旁出直抵司空寨寨宋重兵所宿衆十余万逼寨而壁疏布营垒凌高伐木为合围攻取势既夜命人为五竈火十炬选精鋭设伏于营之前後先据险要黎明令军士尽行而後鼔敌下衆来追伏发敌骇乱且疑其衆盛遂奔追击大破之摩垒而还转鬬千余里他军不能归者并护以出上闻之下诏褒异赐白金五百两岁巳未方以疾归第今上南伐诏侯参与帐前军国事奇谋秘计多所献纳秋九月王师渡江冬十月二日侯故疾复作壬寅终于鄂州江上之浒黄洲春秋五十有七夫人郭氏万户张公之甥也婉淑有礼中表推其贤子男二人长瑛袭行军千户先後卒次玮卓荦有父风孙德隆袭行军千户二女长适镇抚王林之子某次尚幼庚申春正月葬公于易州马头砦麓之贮梁原既卒事其夫人及其孤与其将佐任某等状侯行请文诸神游之道某尝馆于万户张公之门与侯游而莫逆故知侯为详侯伟风仪善辞令胆力拳勇辈行罕俦沈鸷有几衡每战辄先人而夺之心御下严厉束之不少纵虽其同僚至出令临阵必以声色威之渠亦慴服故攻必克而战必胜疾恶尤甚面数其奸而不靳通书传大旨乐与士夫游谦抑藴藉不知其为武人渡江之役与某会于武昌酾酒临江跌宕怀古论当世事从横无穷国家方将奄甸江淮混一区夏而夺去之遽可哀也已既叙其事又繋之铭以寓哀文或不死树不朽云辞曰

大恒东驰直入海涯海山沈雄故其人似之赵韩王之智曹武惠之贤照曜有宋亦如唐之山西歌谣慷慨借交报仇流风至今岂惟昔时烈烈何侯乃今见之将门出将而又过之童穉虎举露食牛之气终乘龙运有良将之规目无全敌而能全师攻无坚对而能坚持握兵之符发兵之机如脱兎与处女每纷纷而出奇晚节方隆遽与世辞风萧萧兮易水湄壮士一去兮不复归昔人送荆卿吾以为侯悲

故中书令江淮京湖南北等路宣抚大使杨公神道碑铭

皇朝诞膺天命奄征区夏经武海外既一再传始究内治用杨公为相与天下休息公乃恢张规模维繋纲纪诛鉏凶渠爱养黎献整领衣冠收藏典籍斯民得以迓续遗命吾道赖以不亡天下复见中国之治繄公之力焉公讳惟中字彦诚洪州人曾祖某皇祖某皇考某皆用武贵金末公以孤童子事太宗自知读书有胆略太宗器之弱冠衔命使西域三十余国宣畅威灵敷布条要俾皆籍户属吏数年而归乃有大用意廓出太子伐宋命公於军前行中书省克宋枣阳光化等军光隋郢复等州及襄阳德安府得名士数十人收集伊洛诸书载送燕都立周子庙建太极书院俾师儒赵复等讲授公遂知性理学慨然欲以道济天下耶律楚材罢遂以公为中书令领省事太宗崩太后称制公以一相负任天下谷幽皇帝即位平阳道断事官斜彻横恣不法诏公宣慰公按诛之出一府绳擉莫不健其决金亡恒山公武仙溃于邓州其余党散入太原真定间据大明川用金国开兴年号衆至数万出没刼掠数千里诏会诸道兵讨之不克公仗节开谕降其渠帅其党悉平宪宗皇帝即位今上以太弟镇金莲川开府承制封拜奏公为河南道经略使初灭金以监河桥万户刘福为河南道总管尽有金源故地福贪鄙残酷害虐遗民二十余年公至召福听约束福畏公称疾不至公命设大挺於坐复召之使谓福曰尔不奉诏者吾以军法行事福以数千人执挺拥卫下车见公公即握大挺击踣之方起又连击之福匍匐褫魄而去数日福死百姓鼔舞称快河南大治迁陕右四川宣抚大使以诸军帅横侈病民郭千户者尤甚杀人之夫而夺其妻其子告公馘之以徇关中肃然公语人曰吾非好杀国家纲纪不立致此辈贼虐良民无所控告不去不仁何以为仁乎岁己未今上总统东师奏公为江淮京湖南北等路宣抚大使俾建行台以先启行宣布恩信蒙古汉军诸帅并听节制师还冬十有二月某日薨于蔡州春秋五十有五公相三君历事四朝出入柄用者三十年天下畏其勇而怀其仁夫人某氏一子某方为诸生受学以经公之同僚上介请文其事经曰昔王俭碑褚渊张说碑姚崇同僚故也矧公之德於斯民有功於中国甚厚幸哉可无书乎序而铭之铭曰

赤气竞天北属斗尾杀伐用张贞人是启太祖取之太宗治之帐前异人去杀有时崑仑虞泉仗节而往饮马河源指挥酋长滔滔江汉伊洛渊源北面降敌遂传中原试可不违爰立作相始用汉人斯民有望化枢载转雷雨一新日出氷天万象皆春乃宏三纲乃举八柄嘘枯为生活我遗命天资嫉恶诛去三凶精金百链莫当其锋斯文不丧衣冠是赖又一太极天地不坏伊予何人一旦佐公布宣王灵附凤攀龙振旅凯入际会千载年未中寿遽止于此德能及人施必在子刻诗贞珉以召信史於千万年公乃不死

河阳遯士苟君墓铭【有序】

中统元年持节使宋馆仪贞者二年河阳苟宗道以门生从行为行府都事治书状都管二事缱绻淹抑日夕相从一日书其先人之事以请曰不孝瞢昧不能备述先德惟是先人之事所见闻者敢请一言半辞以贲冢木余之先君子晚年与宗道之父游处里閈相得而甚相洽也以余父之执且其子受学於余故尝闻其论议而见其梗概於治乱情伪靡不洞练而论皆腷臆盖知几之士不犯难行而能遯世以保身者呜呼乾坤龙战海宇横溃能为时而起树勲名开治泰以济斯人则可也如其不能卷怀闭密不与时角以全其天亦可也不然则冒难以进而不知止鲜不为暴虎冯河徒糜身於世者君讳士忠字信之孟州河阳人金源末以赀食豪乡土知世将乱乃侠游京都结纳豪右以观时变及归而河朔已受兵矣州募民团守号义兵推君为都统保青龙山时金迁汴限河以国流民南渡为北兵所挤而厄于河孟津渡尤为要塞而津吏因缘为奸名为守法而控勒纳贿积流民数十万蹈藉以死君谓其人曰是不可坐视於是列津吏罪状请於机察使而闻诸朝即诏不拘常例命曰海放流民济以全活岁壬辰河南亡君知不可为乃散所保各归乡里兵锋方南遂北首以辟之居燕赵之间宣使老索来莅顺天知其材欲引为参佐力辞不就无何告讦蝟兴更相诬陷往往破家惟君获免益称疾不出二十余年不视户外以絶辟召或者又欲相授遂称疾笃舁归河阳先世之未葬者皆为迁祔其诸子昏配亦毕乃曰养生丧死余无憾矣汝曹有业足以树立有田足以衣食我亦瞑於地下戊午春二月己亥卒于河阳之沇河春秋五十有九从葬先茔礼也同室刘氏云中大姓也敬顺不违克尽妇道二子宗道宗礼宗道沈郁力学已为伟器宗礼材勉克家识者皆谓能大其後矣作诗以告诸幽云

昔曾拔剑倚太行种花酾酒家河阳濡如裘马年少场南入巩洛东汴梁任侠尚气修髯张四方有志歌慨慷大河谁意忽褐裳沇济一夜水满箱沸鼎不敢还探汤长材逸器都卷藏九牛欲挽从尔强欲我妄动君荒唐落日倒景明榆桑桑梓奕奕生辉光始终全归计亦良有子有禄君不亡

陵川集卷三十五







卷三十六

钦定四库全书

陵川集卷三十六

元　郝经　撰

墓志铭

先曾叔大父东轩老人墓铭

金有天下百余年泽潞号为多士盖其形势表里山河而土风敦质气禀浑厚历五季而屡基王业而尝雄视天下故其为学广壮高厚质而不华敦本业务实学重内轻外宋儒程颢尝令晋城以经旨授诸士子故泽州之晋城陵川高平往往以经学名家虽事科举而六经传注皆能成诵耕夫贩妇亦耻谣诼而道文理遂与齐鲁共为礼义之俗而加厚焉陵川学者以郝氏为称首郝氏之学浚源起本而托大之者自东轩君始君讳震字子阳系出有殷帝乙封支子太原郝乡因以为氏始祖仪自太原迁潞州高祖祚又迁泽州陵川曾祖善祖从义父璋七子君其季也君资茂异自知读书不为章句謏学宦学入京师太学游公卿间久之乃还盖厌弃凡近不屑就之也既归徜徉山谷从而学者甚衆讲劘道艺渊滙日邃益有高世意而无复世味以经旨授学者折之以天理人情而不专於传注尤长於理学赋诗多警句晚年益趋平实淡如也弹琴得古遗音每呻吟俯仰趋节纡韵超然若有所得逢山水佳处辄为数日留赋诗弹琴自乐也一日过一道院松竹茂蔽坐於其下弹琴而歌睡鹤十余惊起鸣舞珊珊戛戛终曲乃去从者咸以为异事诸兄甚谨笃于友爱诸兄以族大称长兄之命异居君乃涕泣三日不食曰吾业儒而为是何以为训不义而生不如死诸兄得欲而生我将服义而死诸兄惧复聚庐同食以终年四十九配侍某氏子男三人天佑天祺天贞皆治经为学而天佑尤知名君初名旦後更今名自号东轩老人铭曰

太行峩峩天地之脊吾家其颠千载寥閴箝以益固噤以益默惟君亢亢矫首迅出挥斥鸿荒面目太极搴玄圃之玉芝铲荒除之天棘秋兰兮青青秋香兮满庭君翩翩兮下征掇其实而餐其英乃曳长裾乃抱玉琴明月清风翛然此心葱葱兮桂隂慕其德音人累益轻天趣益深夫复何为付之长吟君其往矣後来继今

先伯大父墓铭

郝氏世业儒以治经力行为本而笃於齐家之道自曾伯祖以嫡长涖家已有法制使子孙世守至伯大父复以嫡长涖家而昆季十余族长穉百余口既总家事乃会诸宗戚而告之曰夫衣食足而知廉耻仓廪实而知礼节士所以忘义失守至於沮气堕节者殆多逼於饥冻耳故孟子以农桑为王政之本而其书数及之今某以次为家督欲诸宗亲子弟治生为学二者兼进始则仰事俯畜终焉立身行道进而得则各大而家退而失则必有所归不至於落魄无赖亦足以为善士夫少有大志不事家人生产虽或成就有过人者而为书传所称亦非教育之良法泛驾破车虽一日千里曷若驯服以进於道乃相其宗亲子弟材器曰畀汝田若干顷亩汝率田夫而治之桑若干本汝率诸妇而治之钱若干缗汝率商人而治之书若干帙汝从某师友某人而治之余则均其有无而治其勤惰於是数年之後赀食丰余而学业日进先祖及诸父文誉大振而门下学者日盛矣其在家也则鸡鸣而冠衣杖而立於庭诸房子弟妇姒皆辟门秉烛盥漱笄总黎明以次省於舅姑父兄退而各执所业或少有稽缓则旦而问之故责之庭少废礼者则加鞭抶焉至于再则会宗亲中表列其状而加之罚饮酒醉者有罚冠衣不正者有罚取友不端者有罚事师不谨者有罚惰于学者有罚相惎间者有罚譁于庭者有罚中堂曰棣华岁时燕集上下肃然又以孝友睦婣任恤等数条书于榜曰有违此者非郝氏子孙至於乡隣不法者畏其闻知辄自戢曰勿令大翁知有讼者则相率而质其曲直行於里巷望者趋而避不及则揖而拱以待其为人敬畏如此县令丞每至县则辄就门礼谒其诸弟侄必一人教授县学故门第家法无不推重君讳源字清卿曾大父昺之长子也卒年六十四伯祖母王氏二子舆辇舆字正之博学能文三赴廷试有声场屋岁壬辰没于兵士林惜之铭曰

郝宗重承两世嫡方玉千仞断鳌立之纲之纪抚其室支本蔓衍蕃宗戚李广简易诚无敌刁斗未若程不识有身有家衣且食昼吟夜诵简与笔原田每每日垦辟茧丝烂烂充以殖孝弟忠信修行实言笑顾步皆纪律家道既正无敢逸富贵在天吾岂必凛焉高风谁可及云白天青太行脊拟将传闻作家极再拜挥涕书贞石子孙世守其勿失

先大父墓铭

岁丙辰春经至自沙沱家君得风痹疾遂在牀箦卧以畀命曰吾齿已过吾父十年矣虽疾病夫何憾惟吾父之事先有子元子之表在而圹中之文未具且大节之灼灼者而犹未既载焉吾语汝汝其论次乃再拜受命叙其事而为之铭惟郝氏系出有殷世于太原一再迁于泽之陵川遂为陵川人高曾而下皆学不为仕先大父讳天挺字晋卿幼开朗卓卓不羣举进士两赴廷试以太学生颉翥缙绅间崇庆之变束载而去曰时事如此可区区冒进乎遂归远近俊茂多从之学其教人以治经行已为本涖官治人次之决科诗文则末也故经其指授者往往有成资河东元好问从之最久而得其传卒为文章伯震耀一世其余钜公硕士出其门者甚衆则其所学可知巳时有金既弃燕云河朔随亦不守遂往来淇卫间贞佑初人争南渡而厄于河河阳三城至于淮泗上下千余里积流民数百万饥疫荐至死者十七八先大父曰坐视天民之毙仁者不为乃贻书机察使范元直使闻诸朝曰昔昭烈当阳之役既窘甚犹徐其行以俟荆襄遗民曰成大事者必资於衆人归而弃之不祥君子谓汉统四百年此一言可以续之今国家比之昭烈不至於窘河朔之民独非国家赤子乎夫人心之去就即天命之絶续也乞诏沿河诸津聚公私船寛其限约昼夜放渡以渡人多寡第其功过以救遗民结人心固天命中兴之期庶几可望书奏即日中使告谕令疾速放渡河朔之民全活者衆於是亦挈家南渡兴定元年冬十一月八日遘疾考终命于北舞寓舍春秋五十有七临终浩歌一不及他先祖妣张氏前卒继祖妣司马氏一子即家君也男孙三经彛庸女孙一归清苑陈氏初既遘疾谓家君曰郝氏儒业自吾叔父东轩老人始我死葬其墓侧庶得奉杖屦于地下既祥家君将归葬诸父兄以河朔兵乱不许家君乃夜启殡负其榇以遯而英灵屡见于其所往辄为警觉以导其行虽徒步千里渡大河登太行展转寇穴卒达于陵川兴定四年春二月二十四日葬于先茔东轩老人之墓侧从其志也先大父美风仪冠衣甚伟闲於辞令翛然物外人而谈王道议国政商处吏事甚得体要嶷然公辅之器而适叔世束背尘閈竟莫能用卒於流寓人怜其志云铭曰

郝世不竞枿其株根赤立擎霜藴华于春一世于迈天葩吐芬晦以奕世其气益振氤氲浑沦其屈益信萃于我祖瀹兰天津簉其羽翰嶷于青云岩岩盘盘穹乾厚坤玉山高寒莹彻无尘虽事业不少见而道义是存继其志有千里负葬之子述其事有万古遗山之文沧海遗珠长鲸怒吞匵辉翳光以耀其诸孙嗟余诸孙可汨其流而湮其源志惟益坚气惟益完以复九原以慰乎下泉

先叔祖墓铭

先叔祖讳天佑字贤卿先曾叔大父东轩老人之子先大父之从昆弟也宇貌瑰托器识高迈日记数千百言而下笔不能自休初为学即不作决科文务穷性理经术而泛入佛老者数年以为过高无畔岸复取六经语孟读之於是际天人之学莹如也大安末知世有复隍之变愈益遯默贞佑初南渡隐居鲁山往来箕颍超然欲以追巢许也作古文歌诗往往散落世间故虽隐而名愈显尤玩意书法尝以为正书当以篆隶意为本而锺王书之经也顔坡书之传也其余则诸子百家耳故其笔势庄重秀劲能作文余楷草尝言大字虽大而小小字虽小而大正书须有草意草书须有正笔其论书如此赵内翰周臣见君苏坟诗及书蹟遂遗书欲致之京师即挈家去於山林幽阻人迹不及者而居然无几何虽京都人亦知其处後闻有欲荐诸朝者曰大厦将倾吾不能为破家人又挈家去元内翰裕之既受学于先大父又尝与君周旋文场故特敬畏闻其又遯去乃以诗相招君复诗絶之而竟不出壬辰之变年四十九没于兵先叔祖母宋氏一子思直字继先亦博学能文亦皆殁于兵呜呼郝氏之学大于东轩老而终于君其嗣胤遂不复见而诸父昆季亦皆泯泯焉独遗家君及经天乎何於吾郝氏若是之刻也先君既命经论次先世故书此以列诸东轩老人墓侧以示不朽铭曰文叶班班贲于衆枝道气颠实于君匮奇初则亡羊几惑多岐瑰诡谲怪投澜抵巇番然而回真是之归明白开朗冲融希夷弄月吟风独乐良知德充乎身命违于时收藏天光滑于尘泥每登琴台望元紫芝千山云沉知音者谁濯足于颍振缨于箕庖不治厨何与祝尸栋折榱崩夫谁可榰我其长往山鹿野麋君无我招亦莫我追我非絶世不可有为大河絶流商於雪飞天狗堕地蚩尤出旗嗟嗟乎君既往莫违独不愍遗诸孙孔悲伐石钻辞东轩之西魂其一来与不死期

子阿宝附殡志

岁壬寅余始醮于满城徐氏甲辰春正月子阿宝生广颡方颐眉目若画气阜而声宏家君以为类先大父日夕抱弄甚以为慰丙午春先妣委化权厝于府南侯河之北原术者默言君家丧氛未殄余在衰絰重以为忧夏五月三日童稚聚嬉以氷屑置于阿宝之腹观其溶滴以咍其騃顷之寒气入腹暴下数升入夜背弓搐搦而气竭生三年矣明日附殡于先妣墓之西侧哭而纳铭于圹云

属余毛离余里状乃尔嫡有子而遽死兮吾母之土未乾而复竁于此兮祗重余之戚岂余之子兮

子阿长附殡志

岁戊午冬先君告终权厝于府西吴爷湾之北原庚申春余宣抚江淮至自武昌哭墓而入墓之东足小丘附焉不知其为谁也衔涕而去及门冢妇哭于室乳媪之怀空矣乃知向之邱吾子之所也因恸几絶既而叹曰天乎何天虐吾郝氏之酷也母氏之终再踰月而吾子阿宝卒附殡于墓侧吾父之终亦再踰月而阿长复附焉岂母氏之爱阿宝而携持之去耶吾父之爱阿长而抱弄之不忍舍耶故各于其终之後而卒卒而附于其墓抑吾之不德不孝致吾子之弗克昌耶秪吾之不德而祸吾子耳可无殇乎乃叙而志之初徐氏不妇归于家再娶淇澳张氏是生此子五年而卒生于乙卯春三月五日卒于己未春三月十二日尤慧而秀发言如成人以癖疹疾殆将卒谓其母言我死则己奈我母忧何或问其父则闭目摆手曰我不得见矣闻者皆为泣下铭曰

不子其父孙于其祖各附于墓共为寃土欲问无所于嗟天兮

行状

先父行状

郝氏本贯泽州陵川县曾祖章祖昇父天挺先父讳思温字和之资刚洁迥迥不倚不为蘧篨戚施疾故与世不偶然而人亦不敢以非义屈横逆加仪干不及中材而凛凛莫敢犯以亮直自处不亿不信中心充实无所亏欠初成童与河东元好问从先大父学俶落六年洞达邃滙其所得者有所自其所作者有所徵天端理倪首尾贯究晦而蓄之靳靳不妄发年二十许奉先大父下太行往来淇卫间时河朔已受兵有金疆理日蹙慨然有志於功名居无何得腰股疾志郁抑不信遂不就举贞佑初南渡馆而师之者甚衆诚法理意籍籍驰播所至席不煖先大父卒于舞阳既免【音问】丧谓诸父兄曰先君子卒於流寓不克归葬安用子为子而委父何面目天下诸父兄以河朔兵乱不许乃与先妣夜启殡而负之去渡河至长垣资用皆为盗敓从行者因是亦散去独与先妣扶杖负骸步登太行中路贼二人呵止之曰背负与我不然则死乃启之贼愕异问故曰是先君之灵将归葬乡里贼惨然曰扰扰如此而欲办是是痴子不足道置火饼数枚而去遂葬先大父於陵川之先茔兴定四年也元光元年复渡河河南亡携经北渡居于保聚俊秀而教之者十余年经年十有六命治六经先传注疏释而後唐宋诸儒论议必一经通然後易业焉壬子馆于万户张公府教授诸子丙辰经被徵北上及还议归乡里拜谒松楸夏四月十有七日得风疾不起在牀箦者三年戊午冬十有一月二十六日增剧二十七日夜忽命经等曰天地之道恒久而不己人惟恒久乃有前程天下事何尝不因不恒坏了整衣冠强为之起咄唶曰发志气遂瞑不复语二十八日终于寝年六十有八门生苟宗道赵泰尚文等相与谋曰先生不苟禄仕困而不挠临终而犹以志气为言不亦卓乎可諡曰静直其未尝禄仕可称处士十有二月一日与先妣神宫同权厝于保城之西吴爷湾之北原三男经彛庸一女适清苑陈咨男孙二女孙二皆幼先父生平喜为歌诗徜徉跌宕以自乐而多散逸得遗藁一百二十篇晚年尤邃性理学手书西铭畀经曰是入德之几造道之阶也教人以小学为本以为洒扫应对进退即性与天道之端致身行道树立事业性与天道之功用充实而大大而能化性与天道之成终者人之始生其醇未醨其朴未散其见解未出其物欲未杂先入者而为之主终身由之而不能去古之人至於胎教况髫龀之间乎语言哑咤肝臆缄固神出入而未舍识霭昩而未明容妥娜而未庄气闪烁而未定谨其所习政在於是乃为言坐行立揖拜俯仰之节诵记熟复执笔为书之制声音笑貌疏数疾徐之仪一之以敬而不使之惰少长则为解说义理缀缉章句简直切律力少而功倍之成童则以性理经学为本决科诗文为末而寖致之大学尝语人曰人见吾之规规孑孑必以为是区区致力於小者而小之也吾不病也夫事有小大理无小大也本末先後吾不敢躐而欺之也彼所见者以为小吾所见者以为大是吾所以积德而遗吾子孙者世之人好高慕远以欺世盗名未能洒扫应对而便说性与天道紊理踰分枉探速成戕本根坏伦类示不以常而重为之诳败德孰甚焉吾不为也孟子曰大人者不失其赤子之心赤子之心良心也其为大人保是心而已弃赤子之心即为大人可乎哉欧阳子谓顔状未离於婴孩高谈已及於性命者殆亦为是耶其设心如此故所到辄见称学者往往终为成人方卧疾也一日语经曰汝祖父有言士不能忍穷一事不能立汝曹毋以浅功近利有速售之心也慕利则败义欲速则不达汝能勤则功自至汝能俭则利自来故立身行已在夫坚忍而已能坚忍则能忍事历大患难处大富贵决若长河而不回屹若泰山而不移然後可谓大丈夫凡为乱略奸宄不终其身者皆不能忍耳染指垂涎之气不除负鼎滔天之心常在一旦肆欲愤不顾义殒身丧元而及其宗盗侈一时遗臭千载汝曹可戒也过庭之训类如此呜呼先父身无一命之爵史无一字之书其於改葬先茔圹无一辞之文是大泯泯也立言君子苟为称述铭佩之意死且不朽孤子经等谨状

先妣行状

先妣姓许氏泽州陵川人与郝氏同里閈世为姻好故既笄而适家君逮事先大父甫庙见北鄙已用兵遂从家君奉先大父逃威山谷间推夷就险羞精食疏采薇蕨汲谿涧樵薪蒸以养备极艰苦而不惮也兴定元年先大父卒既禫家君曰养生不足以当大事惟送死可以当大事父死而不克葬安用子为遂与先妣决策归葬诸父兄以河朔兵乱不许乃夜启殡窃骸以遁时金国弃河朔限河为守诸津要皆禁自北而南者则渡有王事于北者则渡非是则不渡也久於河上资粮悬罄适有受业先大父者为机察使俾偕赐上党公茶果船以济遂至于卫之长垣贼衆单重等行剽掩至人皆入窟室先妣独不去守骸以坐曰宁死可弃我翁之灵而求生乎贼至将兵之不为一动贼厉声曰若何人独此不去若所守者是何宝货曰此我翁之灵将归葬先茔者今幸得济河有死而已其可去乎贼感怆凶锋少沮诘姓居曰陵川许氏也昔舅氏彪尝为泽掾贼中有泽逮而得舅氏保宥者因惊悟曰若许某之妺也且语舅氏之恩且壮其节遗白金数两而去遂登太行时隆冬雪盛天地晦冥官兵盗贼抢攘旁午从行者因长垣之役皆散去独家君先妣二人而已而家君复目赤暴发道滴水场太行之至险也盛雪冒之蹊径不辨指峯峦为的攀缘嵌隙循蹭崖磴负骸导家君而进才半途已入夜矣黎明始出山再日达于陵川乃克襄事元光元年复渡河冬十有一月生经於许州临颍之城皋镇天兴元年河南亡携经北渡居于保继举彛庸二弟经年十有六欲以干蛊自任先妣谓家君曰郝氏儒业四世矣名士如元遗山者我之自出故家渊源当益浚之可自我而涸乎今宗族之在河南者皆尽矣惟吾独在有三子焉岂非天也使是子也而有成不队【坠同】家声吾侪冻馁无憾其或不成亦云命矣於吾责何有若以利责之子而不教是废先世也先世之灵照之在上质之在傍将於谁而责也故家君感泣为之赋诗有日月傥随天地在诗书终疗子孙贫之句於是命经就学欲其先经也乃命之曰经经亦感奋以夜继日或冠衣不释如是者有年一日鸡初鸣经犹凭几伏诵书帙纷纭残灯无焰先妣窃视之慨叹良久呼经语之曰能若是吾有望矣勿始勤终怠喜而自足半涂而废吾见进鋭退速者多矣力学而卒成者鲜也汝自暴弃一身小矣先世之责之重於汝大也经遂日益激励蟠错刮磨肆意经传砥砻抉剔鈎昧蹈远块乎其若痴茫乎其若迷爝焉犹未光也而天遽降割岁乙巳冬十月十日遘疾丙午春三月九日考终命于私室春秋四十有九寓神宫于保之南原先妣资禀淳懿婉淑有守识虑诣极经所与游一见之辄曰某当交某当絶经或不如训辄为小人所累所居既去隣里思之称道不容口待人以信不疑人欺己事家君敬慎不违每劝以义宾客至尽力供具资用阙必假贷以给经逮事十余年虽屋漏独处未尝见其惰容束诸子以义尝语经曰吾忍穷使汝就学非为利也欲汝知道义负荷祖宗不污之而已今世子弟以一时之利败终身之义者皆是也是岂子弟之罪其父母不处以义而责以利使之然尔以货财杀子孙吾不为也汝其勉之先妣虽终言犹在耳呜呼旻天弗吊经未底于成不副母氏之意母氏亦无一日之燕终身艰厄下寿而卒孰为之司而使之然也一女未笄二弟尚幼宛然失怙家君戴白坎然而忧何剢吾郝氏之虐也惟母氏之节之德固宜昭之金石着之竹帛不可昩没也矧昊天罔极之报万万无一乎於是録经之所闻所见者立言君子苟赐矜允为之譔述使遗美不坠光慰下泉雪终天之痛报罔极之德铭佩之意死且不朽谨状

乔千户行状

高祖讳曾祖讳祖讳父讳顺公讳惟忠字孝先涿州定兴东王里人世业农为大家母李氏腹公七月而寡公幼聚嬉异於他儿及长有志略捷勇善射卫绍王遇弑北鄙用兵四海有改卜之兆公慨然辍耕长叹曰时事如此大丈夫树立之秋也何区区尔为遂落魄不事生理侠游燕赵间贞佑初宣宗南渡河朔大扰公以义军从今万户张公起於定兴保西山之东流埚树义旗招叛亡跨山连海威声大振北兵扼吭盘桓而不得进行台闻之便宜授公定远大将军恒州刺史受经略苗道润节制从张公镇抚西山诸保砦张公勇而有谋胆决善战燕赵之豪附之者衆每以方略授公使战辄中机会尝以少击衆由是威名冠张公之军国朝悉兵南下万户张公逆战于狼牙岭马跌被执时公居守东流埚北兵以张公至埚下招谕使降公拒之诸军既登公犹拒守自若进攻拔之张公以腹心之旧爪牙之用能全节守义义而释之公荷更生之庇以死力自效遂从下雄易安保诸州宋人乘金之乱使彭义斌将兵袭河朔至澶魏建斾而北公以一军蹂其锋诸军壮之真定武仙叛并山诸州县保砦皆拒守万户张公会诸军击之令公摄帅将骑兵数百步兵三千人鼓行而西时敌兵将聚保於狼山砦公召诸军吏曰彼将归其巢穴我遏之必殊死战归师勿遏军志之戒也不若覆诸山下启其归路彼既得归莫有鬭志是获兽于穴也衆从之适兵既过公鼓噪奋击大破之时有别部将陷敌者公横戈突阵而入力战救之乃获免於是诸叛望风降附遂入镇州武仙奔公会诸军追之馘虏甚衆遂会攻彰德转战至齐鲁驻军滕州牙山中夜敌出不意袭垒而入公独骑追战奋戈大呼横冲逆击诸军始觉噪以继之敌衆骇散填山堙谷而奔於是公名震河朔矣其围益都也援兵数万几及城公掩击败之获衣粮战具甚多遂闭其门会内兵辟门突出公婴其锋短兵接战敌败走主帅旌公勇以励诸军先是万户张公开都元帅府于满城以公为元帅都监迁副元帅至是帅还仍行二安州元帅事未几出镇唐县行元帅事复从张公镇新卫州辛卯冬渡河会战于钧州遂会诸军围汴金义宗北渡丞相白撒围卫州力战郤之追奔至黄龙岗复会诸军围蔡河南平张公入觐以公将行营征淮南岁甲午朝廷论功张公陛奏曰臣冯藉国家威灵所向克捷臣何力之有亦臣有一二爪牙熊虎之助臣之副将乔惟忠战功甚多乞加宠异於是朝廷以玺书金符锡公仍以千户世其封自是连年大举伐宋公感戴恩遇益自奋励其破枣阳攻光黄等州功尤多丙午夏寝疾五月二十七日薨于第春秋五十有五寓殡于顺天府城之东原公美须髯沈勇善战遇大克捷恬无自得之色其攻黄州也敌兵夜袭诸栅公率鋭卒战主帅举火视之见青甲而黄马者战甚力翌日主帅悬赏求之公竟不自陈其不矜如此虽奋起畎亩蔼然有阀閲簪笏之风事母孝每酣战而归必顿整冠服拜而问安及居丧过於毁瘠遂感疾不起治家有法束诸子以义节於自奉为千户候而服食不过于华夫人毛氏子男五人孙三人女孙一人岁庚戍将改葬先茔文碑墓隧故次第始终昭灼者于右鸿儒硕笔其谅于兹孤子珪等状

陵川集卷三十六







卷三十七

<集部,别集类,金至元,陵川集>

钦定四库全书

陵川集卷三十七

元　郝经　撰

使宋文移

宿州与宋国三省枢密院书

大蒙古国信使翰林侍读学士郝经等谨再拜奉书於宋国三省枢密使相国公阁下经等钦奉圣旨賫擎国书前往宋国告登宝位仍布弭兵息民意比及启行即还江上兵告谕沿边万户俾各守故屯撤去哨骑不得挑乱生事令山东淮南行省李公遣刘仙等二人入楚州通报而无来音又令涟州总帅移公文会问云不知所在五月十五日经等一行至边於是再发关移自涟州入楚州以复前事仍请入国日期至今不报以节次霭昧至於差池不能明主上盛意改途捷出驻劄蕲阳今副使刘人杰参议高翿亲往计议敢布腹心於阁下窃闻明月之珠夜光之璧以暗投人则必按剑无因而至前也疾雷破山烈风震海而不惧安於故常也故无因而至者应之而不失安於常者而知其变惟知者能之天下之事几而已矣顾乘而处之者何如也变故方殷几会鼎至乘之而不失则无因而至者不疑安於故常者而知惧处得其当天下无事而生民被其泽不能乘而失之则无因而至者而为之疑安於故常者而不知变以至变故纷拂不可救药而天下被其毒盖天下之势治乱相?祸衅相纽其几无穷而变故亦无穷乘而处之者宜重慎而审之也天下之大乱必出於大治天下之至危必出於至安天下之大忧虞必出於无虞战之负出於胜事之失出於得惟其忽而不审执而自蔽不知倚伏之几安於常而不知变是以至於是而不能复一日虽悔而莫之追也国家光有天下五十余年其用兵於江淮者几三十年兵势之振莫甚今日取东海下巴蜀平大理围武昌克涟水穿彻二广至於湖湘纵兵长驱几至吴会有一天下之势鸿毛衡风似有所不足举而一旦敛兵而退又先之以信使是无因而至前也其飘忽振荡腾掷宇宙忽去忽来往年之常而彼国亦以为常其中有非常者而不知是安於故常也无因而至而弗之信安於常者而以为常是忽而不乘过计而不审阁下必不之知也无因而至者果无因乎进退之常果如常乎几会之来所繋甚大不可因仍苟且执於一偏而泥於虚文以为我国情状不可测摈而不以信义待是几一失而暴国之祸复起矣当国者宜重慎而审之也今日敛江上之兵先输平之使岂师旅不及曩时欤将帅不及曩时欤甲兵车骑不及曩时欤五十年之储蓄不能一朝用欤土地加於旧而赋力倍於前聨西海者五十万控东陲者三十万自大理至於涟海带甲百万兵力崛阜莫之与京无故而敛兵无故而先信使此无他主上如天之仁旷世之义也往岁主上在潜邸时先皇帝畀以东师俾之东出比师之行其旧获俘囚如张都统辈及所在拘系间探人等皆纵归之渡淮而南诸山堡砦所得生口皆抚而安之而去下不杀之令使宣抚杨惟中出先前茅布宣恩信及其渡江如浒黄洲青山矶市初未尝戮一人至於武昌先遣王一清开喻而彼守臣执而杀之又射杀一肺腑大官於是始下令具攻具以为肉薄骨并杀人盈城实非本心故虽合长围而攻之不急也若彼国当时不杀信使少加以礼可退师成盟经等侍从左右圣意仁隐好生恶杀实所具知大官元臣请长驱入临安主上以为江南治平三百余年其民物繁夥居室栉比吾若径往则皆躏藉矣生灵何辜而吾若是是独非吾民乎遂不往闻先皇帝上僊乃置师而去乘传北归德泽既深天命攸属亲王四十余人及藩方侯伯会於开平共行推戴既践阼谓诸王近臣曰朕欲息兵安民久矣而弗克为今在朕矣遂命河南经略使史公往江上诏诸军各还故屯命山东淮南行省李公於楚州通国信而命经等充国信使副奉国书以往其书辞一依今国名分未定与国平交例南北睽裂好聘不通五十余年天诱其衷幸而集此而乃不报未知何如必以为如王楫矣王楫挟两国而庇一身言于北则以为降使於南则以为和终於两国交兵而身以之毙今则不然也以为三十年间佳兵毒民礼义不通使使先往欲崇礼义而弭兵凶也必以为如术速门谭浩矣术速门谭浩逢迎徼幸以不直之辞要难行之事贪于跋?啓衅重怨以其不纳归而生事辱国而伤来使激万乘之怒使之投袂而起连兵数年屍骸委积鱼肉生民长恶崇祸今则不然也以为待人以礼而不以力服人以道而不以势尊人而後自尊安人而後巳安先之以敬让而不以争导迎和气天必悔祸至治可期也是皆冀於曩时有为而为非无因而至也且通好之利不在於北而在於南非惟今日振古巳然昔孙氏据有江东仅能立国称臣於魏而乃敢王殷浩桓温连年北伐终至败折宋高祖文帝屡为大举亦未尝得志足以自敝王羲之谓江左立国赖万里长江画而守护风寒之处不过数四大抵江北羁縻而已此诚至论盖江淮立国以之自守则仅足以之侵伐则不宜故终之吴为晋平陈为隋平江陵为唐平往事则亦巳矣自宋有国以来西北二边常为祖宗患寇凖与契丹定盟治平者百有余年宣靖坏盟终以失国高宗渡江善於处变俾秦桧以盟合神圣之子母归二帝之客柩治平者二十余年孝宗?盟治平者五十余年是其明效大验阁下所熟复而日省者也孰利孰害孰得孰失巳事遄往皆可为监无因而至可不察欤今主上圣度优宏开白炳烺好儒术喜衣冠崇礼让践阼之初以为创法立制非耆旧英贤则不可乃起宋子贞於东平王文统於益都刘肃於彰德许衡於覃怀其余茂异特达弓旌相望使之论定统体张布纲维以为善治必当偃兵如金源大定之初则可矣故特用经等不以蒙古囘鹘参注其将发命会诸王大臣於齐宫蠲日告天以明诚心令经等乘驿速往军囘使入信国家明信使麾遄出莫不顒顒以为至治之君开两国之泰也地广兵雄战盛攻取乃能遽尔霁威宿鋭屈巳伸义先人以礼是旷世之几不可失也何乃再为通信邈然不报且彼国迩年以来两淮残破四川陷没二广透漏江面绽缺如开达夔门施黔邕桂岩险之厄塞沿江上下羊罗采石舟师之出没通泰而下新河料角海道之径捷我之师徒将帅莫不悉知昔以为惮而今不以为惮曩以为难而今不以为难上流在所可以下江面在所可以渡斡腹在所可以出如秋高马肥再为之举兵衅一动未可卒解三百年之文物数十世之累积可为忧巳若铲去疑阻以承天休弭兵息民申画疆理通天下之一气合南北之太和苏润疮痍补葺倾败舒释灵长缔结欢悦明月夜光实为彼国之宝安於夏屋破山之雷振海之风不作挈倚伏之几置泰山四维三代可以四历年可以过汉而不止於唐阁下亦与先正比隆而与享安宁之福矣如信矫诬身而不国以负为胜以危为安以有事为无事以诚为诈以变为常先来之使为可疑诸军之囘为不武北方遂可玩南方真可强异日必有任其责者故是行也非为我国盖为彼国非为我生灵盖为彼生灵不宜疑贰迁延牵於多议利害明白一言而决矣尤无以退师为不武而无意於取也彼之将帅多崇饰虚名以徼爵赏初以复雠攻蔡金源氏灭我师北还又以收复两京洒扫山陵而犯河南遂败盟约使江淮之民涂炭至今崇虚名而受实祸利归将帅祸及生灵茅土相聨节钺相望而遗民安在抑可哀巳今师之退又必自以为功而以我无意於取而无能为也昔国家破金师於浍河遂敛兵而去金人以为无意於取中兴可期恬不为虑既灭西夏平西域旋斾东指一举而取之今之师还使入果无意乎倚伏之几不可不察也崇明信昭大义乘时挈会安民而固社稷成不世之盛事掞鸿烈於无穷挽囘元气春动山河离析分崩幽厄憔悴尽为改色可不为乎经等不佞敢肆腾口说张布鼓於雷门盖疆理限越区区茅塞不能缕悉故罄竭狂斐冒於一言惟阁下孚照暑勇方盛万望永绥钧履膺受厚福不宣

宿州再与三省枢密院书

大蒙古国信使翰林侍读学士郝经等再拜奉书於宋国三省枢密使相国公阁下经等钦奉圣旨賫擎国书入宋国告登宝位仍布弭兵息民意自四月终至边涟楚上下累移文牒至於宿州又具书缕悉寂无来音礼部郎中刘人杰亲往计议亦不为报使居河麋露宿茇舍甚非所以待使人之意我以礼义奉辞而往而彼摈蔑鄙外一不以礼义荅古者兵交使在其间今退师输平堕雠崇好不审高明何故之以而为若是昔楚晋列国欲弭兵而安诸侯犹两释累囚锺仪如楚荀罃如晋各使求成矧於堂堂两朝鏖兵聨战久无期日今日之事幸而集此方之晋楚不既大矣乎而乃不报如石投水如矢搭地藴蓄疑虑必有所在以仆规测殆无藏覆特迁怒重怨欲为孑孑报复之计夫摇荡疆场撑裂藩垣荼毒生灵互为吞噬皆巳事既往於今日何有使麾临境拒而不纳漫为阏塞使得以窥为国浅深而示人以不广仆等非汲汲求入亦非贪仕冒进徒为口说者以为两国暴骨几三十年遗黎残姓殆欲殱尽上天悔祸主上践阼首用仆等畀以和议康济疮痍於是振衣束发慨然启行副使何道宁本临安人既入我朝着道士服主上在潜邸时即以议和为请主上许之曰俟一日当行既践阼遂命与仆偕行仆等若知其不可亦非妄行者近朝廷闻犹未入境有诏北还且言秋高马肥当整六师载为南伐仆即上章以为刘君等既入必不可行而後旋斾盖以朝廷初发二使一入高丽一入宋国使高丽者未入其境而使者两辇继至项背相望一贺登宝位一请复故疆主上嘉之而许其请且於北京辽东搜括高丽人户送还本国於是高丽遣子入侍仆等自离辇毂几踰三月未见次第巳被责问区区之心以为此几一失边衅复动兵连祸结何时而已宁负稽缓罪戾坚为之待庶几有成明主上之意活两国之人虽斥逐戮辱死且无恨仆等久闻高议是其利害白日正中不必盖覆牵於多议奉天子之恩命而久於河上盘桓而不进岂为仆等之辱亦阁下之所恶不免喋喋再为具此以重干凟秋暑未艾万望惠绥钧履膺受厚福不宣

与宋国两淮制置使书

经顿首再拜啓迩者钦承朝命猥备行人荷仁纶奉信函乘驿而至境上疆场之吏不时达於是驻泊於五河朱秦二君至云执事开阃而国信始达且揄扬高议於是愿见之心益切以为鍧鍧之金声炳炳之玉光辉映荡洞者有日乃今舍舟而骑蹈陆去水径移仪真天啬厥幸而莫之见也虽然义同气合则楚越肝胆背驰殊趣则对面九疑胷中之所茹塞将以俎豆於左右者敢自靳乎尝以为士之为学期於有用不区区於浮末天之与巳者大而已自小赋畀者皆有用而已自弃之也夫道以用而见天地万物皆是也其或无用则天地万物息人所以裁成辅相使天地万物各尽其用而不使之息者也生生而不穷化化而不巳任重道远而不毙特立独行而不摇嶷?自致不与草木腐而埃尘蜚为有用之学待有用之几行有用之事或遇或不遇或成焉或否焉命与时不可期故有一时之用有一世之用有万世之用不虚生不妄为则建一时之事业建一世之事业建万世之事业事业虽殊而期于有用一也学而有用而终不遇则亦命焉耳矣学而无用与遇而不能以自用事几去而功业堕失道左见安视天民之毙而莫之顾使天地万物坏而俱不能以用可以为士乎哉仆始知为学则以是自淬厉愤悱以崛起尝自诵曰不学无用学不读非圣书不务边幅事不作章句儒以为不屈则无以信不积则无以用乃束发顿脰箝以益密索太极之藴凿混沌之窍闭关塞队絶彼柔道进明以晦续昼以夜求夫体以致夫用夺造化者有年而无几与时不可用也乃铲欲树志削去世蔓累九鼎以不移挽万牛以不囘以天下之至静观天下之至动必可行可用也而後起今主上在潜开邸以待天下士徵车络绎贲光丘园访以治道期於汤武岁乙卯下令来徵乃慨然啓行以为兵乱四十余年而孰能用士乎今日能用士而能行中国之道则中国之主也士於此时而不自用则吾民将膏鈇钺粪土野其无孑遗矣故主上践阼首有是举即命仆以行将以彗积年之凶衅顿百万之锋鋭存亿兆之性命合三光五岳之气一四分五裂之心推九州四海之仁发万世一时之机尽天地万物无穷之用建天下後世无疆之事业以正人极以迓天休是以主上以是命仆而不疑仆亦受之而不辞四月维夏冒暑而南既至边方为愦愦朱秦二君继至闻执事开阃贾公为相乃指天而贺以为有用之学今真有用矣於是开露肝臆触忌冒讳作为一书言当世事

<集部,别集类,金至元,陵川集,卷三十七>达於贾公以其不报又继以书及再为公移於执事非敢妄意狂斐以为二公之德之懿作新政治乘几与时其措置云为必大有以异於前日主上践阼於北二公登拜於南而仆有是行一世之事业与万世之事业可由此而建生民自是而生矣於是忘其固陋不自量揆芜辞蔓语勇不自制喜而为之多激而为之切倒廪倾囷无所藏盖似大而夸其实恳恻昭着至尽而明也凡办天下之大事必立天下之大节而一之以诚岂区区小智孑孑小数掩匿蔽昧而袭取之者所能哉故仆不敢竭尽也二书既备又屡言於关移关移既切又誓言於书式越行人之例负僭易之责裯复周悉期於一悟在仆者亦既尽矣其成与否则在执事於贾公执事颛面正朝贾公秉钧当国合符应契中外持衡天开此几为二公用治乱安危实此乎在其保合太和使羣生咸遂濡龎泽於不竭张鸿休於不朽致君於尧舜跻民於仁夀干戈不试朔南无虞遗黎残姓复见庆历大定之治天地万物各尽其用者惟所命挑怨兴祸使锋镝余民残尽而无孑遗者亦惟命仆之事业业巳如是使卒有用对扬主上知遇不负於初心与所学者惟所命使之?跋颠沛学於有用而卒无用者亦惟命虽然贾公於执事学际天人为一世元气致位将相生民休戚之所系其所负任者亦自重矣又何俟仆浅浅之言哉嗟夫士之所患无时与不遇故有终身不能立一事者无时与不遇犹不忍自弃也犹着书垂世托之空言以自见至於孟轲之距詖行放淫辞以承三圣议者犹以为功不在禹下矧於得时行道拨乱世反之正厝天下於治安者哉天道循环无往不复金亡以来兵乱极矣极而必治理势然也故剥之上九称硕果不食桓公无王而十年书王变风终陈而继以豳圣人立经陈纪以为治极必乱乱极必治也今北朝则主上践阼急於为治南朝则二公登拜咸与惟新事几鼎来和气荐至则仆之所学果有用矣自到五河及移沙洲绵历五月书劄关移一无所报今始南辕大惧鄙外不能自进於门墙於是又为喋喋顾瞻江淮风涛满笔胷次余波亦为从臾不知江浄天澄彻去藩垣两无猜阻竟在何日贾公望重地絶巳重干凟不敢复陈区区之心惟执事是望未卜良晤冬律权舆万望对时绥育膺受厚福不宣李制置囘书庭芝顿首拜启奉使翰读大学士比劳徒御来次淮壖知使指雅在弭兵绻惟我朝以仁立国傥信义交孚南北息警此圣主所乐为者一再承问备认输情第信使以美意而来松夀乃怀奸以逞修南城闯北镇幸我先备得以胜之以此而和殆类欵我今阃外方且饬备於行人之事未敢转闻且令潘镇参具白此意必使松夀无害於成然後执事始可衔命造朝也冬寒更冀珍啬不宣十一月日庭芝顿首拜启奉使翰读大学士

再与宋国两淮制置使书

经顿首拜启自到境内既蒙改馆复令幕中名德致书置燕敬佩至意兹承朝命宣赐银绢而加恩礼虽朝廷推仁实惟执事孱就之自出益为感刻然自陛辞南辕星穷岁易束臂舍馆坐糜饔牢近过天基节方具劄拜辞而有是命冯冯翼翼以为便当束载而复寂然益为踧踖不宁事非难处不知何故之以而淹远如是前书以淮安之役相讶今见省劄犹斥而不置淮安之役经等何与政所为鲁酒薄而邯郸围者也夫边将之事行人之礼初不相干况我辈乃主上之使非李公之使欵兵之计殆不其然第恐岁月淹久聘使不出中间藴蓄别起端倪李公素号骁雄而又骤胜一旦折辱不能寸克则乘驿而上以拘信使平南城激怒庙堂移檄诸镇而起忿兵东务方作啬人在野飘忽而入再为扬尘则贵朝必起应兵兵端一交祸乱何时而已使人何日而归乎且青齐塔察国王之分土而李公王之妹婿也伯姬虽殁叔姬复来今王有定策之功而士马精强必相率而致怒故宜早令我辈北还经虽不武亦能以理譬解而抑其锋其修南城袭北城战淮安亦得敷奏明其师之曲直顾惟方今之事无大於此而无急於此者宜急而反缓何也抑又思之以堂堂大宋而与区区一镇将校短量长而屡以为辞得无使人得以窥其浅深而拟议之乎呜呼中州遗士锋镝之余收其惊魂引其余息营缉鸠赞缔和图安囘生意於寒原泮冰天於雪国发为阳春再立元气而有主上断然行此虽云天意亦人力也治乱之几於是乎在後来之英俊一世之豪杰敛羽毛待风飈伺隙而投间者莫不引领拭目共观此举顿兵锋之鋭服豪杰之心塞觊觎之意老悍健之师虽不堕都销甲使之戢缩自退而无所施厝天下於治安此其时矣议者必曰北方有故姑留信使吾当收卞庄之利或以为故境可复中原可图听玄谟所陈岂无封狼居胥意以是而稽迟殆必误国夫南北之事汉晋以来至于今其成败皆可考亲仁善邻则治缔怨连祸则乱无出此二者自非大乱灭亡一彼一此徒以毙民羲之之书蔡谟之议药石之言也矧於自古易代之际不无小梗骨肉之间岂皆安和周之管蔡汉之吴楚唐之巢隐皆是也虽或称乱终以残灭讵可以是为利而堕好崇雠乎今主上应期开运资赋英明喜衣冠崇礼乐乐贤下士甚得中土之心久为诸王推戴稽诸气数观其德度汉高帝唐太宗魏孝文之流也故宜先於此复以成欢盟夫内交於牵聨有故之际则易求成於安强无事之时则难此经所以披露肝臆不避僭易借箸而为筹者也事至今日处置云为在君相与执事君相则不敢干渎以重取罪故又振凌滞气撼摇枯舌强为一鸣而复於执事也庶几与此新岁共成阳和发育万物咸跻仁夀

上宋主请区处书

大蒙古国信使翰林侍读学士郝经等谨昧死载拜献书于大宋皇帝阙下前岁三月主上践阼命经等奉书告登宝位输平继好弭兵息民经等草芥固不足以奉扬明命然亦不敢贪冒行李昧於一来以久闻陛下仁圣而主上亦以仁行窃不自揆庶几两朝之仁因是以达於天下於是沛然而行而不忌也六月初至境上于五河于濠梁于仪真今凡九月夫以两朝之大两国之重生民之事之多敢自以为淹而私惮烦有欲速之心乎初未入境时见陛下批答王楫等事有云中孚信及豚鱼忠信行乎蛮貊彼以善意而来朕秉至诚若夫成功则天也以为仁圣如此而主上又先以信使申以忱辞下臣获考其无疑矣乃今绵易岁月糜耗饔牢积委赉予迄无成命实为不宁顾惟经等鄙外疎远重以羁旅宜乎顿滞卒不自露蒭荛则鬷蔑之面终无异於灭明窃惟王者王有天下必以天下为度恢弘正大不限中表而有偏驳之意也建极垂统不颇不挠心乎生民不心乎夷夏而有彼我之私也故能奄有四海长世隆平包并遍覆如天之大使天下後世推其圣而归其仁故孔子赞尧曰大哉民无能名赞禹曰吾无间然言其君人之度如此其道其德乃如此也故贵朝高宗皇帝有曰国家兵不及汉地不及隋民不及唐所以维持人心者风俗也风俗者何仁也仁者何爱利而不杀公普而不偏犯而不校逊而不争不以地以道不以力以德不以衆以礼上下薰陶守之如一所以为三百余年之命脉也太祖皇帝初受推戴入京师兵不血刃呜咽流涕感人心而服天命仁之原也亲平三叛置燕云而不取授李彛兴以节钺仁之度也创业垂统阔略宏远立广大之规模使圣子神孙仪刑世守至於太宗皇帝铲拾诸僭平有河东威灵大震益务德教期於休息真宗皇帝澶渊之役从绥弗及反穷守约而与其成图惟安治仁宗皇帝推明信义再为定盟由是海内乂安隆於礼义民物滋殖教化盛行遂成风俗高宗皇帝所以推本而言为之力行知鞭之长不及马腹匿瑕藏疾再造区夏奉安列圣保宥下民积德累功祈天永命多历年数而中兴之主也圣圣相承罔有逸德故能见辽金夏人之灭以至于今而纪纲正君臣和风俗厚文物盛蔼然仁爱之治远轶汉唐駸駸乎三代比隆也恭惟陛下久御宇内仁闻四塞积德而化内恕以仁故能遇警不耸衅祸不铄今当天人厌乱硕果不食接续元气迓衡弭乱之时政陛下恢弘正大撤去藩垣亲仁善邻堕雠崇好张皇一人大明公恕以天下为度之日也夫贵朝之与本朝初无大故三十年间虽事之殷累承通好而本朝多故卒无有成盖天方开乱聨战鏖兵彗扑鼎亨大有以革其曲直之责亦有自任之者本朝立国五十余年天将韬戢锋鋭而底安治故令圣德集于主上资赋仁明乐闻善道喜衣冠躬礼逊乐贤下士自在潜邸巳符人望於是致之先帝而退守藩服聘起儒生论讲书史究明理学问以治道尝以为创法立制乃可底平弭兵息民其先务也先帝尝为大举主上力谏谏而不从致有合州之役受诏东出至于渡江实非本心十余年间遵养时晦将以大赉于民者今始得行故即位之初首命经等奔走致书此亦旷古希阔之遇南北二朝罕有之几也以为扬鞭而入挂席而出即见二境玉帛交驰於是经等握其机汲汲而来岂意贵朝牵於疑置而不急必有横议以移天聪蝟起事端各陈便利自以为公私而不国荏衅种祸因为交乱大见鄙外以误某等夫较短量长欲图报复者浅浅之谋也姑留信使坐以观变者孑孑之计也交乱输欵以图夹攻者良嗣之徒误国之人也贵朝以仁立政陛下以仁存心夫岂必尔为寇雠无容为善自新必尔於摈蔑而絶之无乃亦有所失非圣人先王维持人心之意乎且某等之来断然为之以行夙心者主上也合谋启廸对扬天衷者欲亲诸王也经营比次计安遗黎者六七儒生也夫狡焉思启封疆以乱为利者何国蔑有燕岭之北河湟之西姑置勿论藩方侯伯牙错棊置各土其地各分其民擅赋专杀父死子没今一再传年皆未及四十书传方略时务情伪莫不明练而各握重兵多者五七万少者亦不下二三万比年以来鏖战长征山川险易靡不周知以经观之其宁甘於束臂坐老岁月志富贵而已哉以主上英明统御有方怀服有道故皆云从景附若今信使交通相与报聘申画疆理要结好事讲睦修文数年之间纡余舒徐镇压解弛使其壮健衰猛厉弊干戈朽鈇钺钝强雄之气潜以消沮杀戮之运庶得少囘贵朝祖宗仁爱风泽亦得流诸华而济诸人以引以翼传之无穷则自陛下始不然则事几差缪威武再奋各得信其藴隆韝鹰柙虎掣去突出际风飈之会起云霄之志相与牵聨共为飃扬北朝有事则南朝不能无事一尘河朔载渡江淮则谁复谁何聘而不报使而不入某等何惜第恐异日有以归曲而或伤累朝之仁累圣政之万一也昔韩愈述破蔡之功曰凡此蔡功惟断乃成今日之事某亦谓在陛下断之而已夫天为刚德人君体之刚故明明故不惑不惑故能断断则天下大事无不行亦无不成天下恃之以安也牵於多议优游不断汉祚所以中衰天下亦因以乱也诗曰发言盈庭谁敢执其咎书曰惟克果断乃罔後艰陛下圣学高明英伟夙着何待疎远之臣之言哉某等自启行南辕至於入国南北之事一无闻知其间变故已与初终错迕不同两朝之事朝夕之间变不可必一日则有一日之变一月则有一月之变某等之岁月有限两朝之变故无穷以有限之岁月待无穷之变故某等何辜哉伏望陛下仁覆矜闵察其蝼蚁体太祖一仁之本原太宗一仁之涵养真宗一仁之要约仁宗一仁之风俗高宗一仁之命脉不限中表不为鄙外不心乎南北心乎生民答主上之盛意允遗黎之傒望乘机趋会摅抉潜慝保合太和使天下後世称陛下之仁曰五十年之兵乱至是而止经等亦得因依末光守先世之弊庐涵泳太平感恩佩德死且不朽聘而不报使而不入因仍苟且遂成变故缔和图安反以称乱陛下之仁不能及天下主上之命不能达则经不能共职遂堕好事负君负国自怨自艾永以自责亦死且不朽如申命下吏畀一明命无庸此辈玷汚壤土姑缓其死俾完守以归使主上治其无才无术旷日淹久卒无有成之罪亦死且不朽自至境内已尝致书於执政及制阃又因给赐上表陈谢因以陈情顾惟经等之技之心亦巳倾尽而犹未白也故有申饰固陋罄竭悃赤剸划肝肺触忌冒讳天威不违顾岂敢有藉袭而或靳隐贵朝元老硕德如云如林陛下聪明神智幽遐罔蔽其处置云为必大有以允当也何待经言虽然言之重辞之复其间必有大善恶故春秋有屡书再书圣人定书则夏之书四商之书十有七周之书三十有二非故如是之少如是之多也君臣之间信则言简而略不信则言重而繁矧於二国之间风俗不同好使不通信义不孚大兵之後而济以言又阏塞顿阻不能成行故郁於中而有不能巳焉者所以喋喋弊弊知其获戾而不顾也阳灵扇和伏愿对时育物大庇生民允属尘望经等谨昧死载拜以闻

与宋国丞相书

经顿首载拜启太师丞相国公阁下自衔命造境授馆仪真累蒙燕劳敬佩至意近又传宣抚问而加给赐不能随即裁谢是惧是惶经居燕赵之交在马牛下风天渊海山悬邈限越而於是时巳闻执事之议渢渢灏灏从臾一时私相告语以为必相天子而底南北之平一日亦槩受其赐及主上践阼经承乏使人则闻执事果膺登拜符敉宁之几会隆平之运大允南北之望龎艾辉炳瑞日祥云贲增天光於是趯趯而喜而莫之胜也昔辽主闻相温公乃敇边吏曰无或生事中国相司马矣今执事为相而主上适命输平之使宛然翕合不无以司马公之事业望於执事也夫天之所以赋畀於人不偶然也有是君则畀是相有是相畀是事业人之所以荷天之畀亦不易也相是君则行是事所以事天也政有所未立吾相矣吾当为立也事有所未行吾相矣吾当为行也以至乱有所未弭民有所未宁君子有所未用小人有所未去吾君之未遑吾法之未备吾相矣吾其能已哉及汲汲焉弊弊焉不敢少有暇逸必去必行而後废者举缺者备弊者革然後取古之人相君而未尝格之君者举而行之为一王法增益前人之光而为日新之政则相业至矣事君尽矣事天谨矣尝以为周公相武王有未下车而行者有下车而行者至於仰而思之夜以继日幸而得之坐以待旦奚为如是之急哉一有所未行则民有所未靖也而或自暇自逸岂先王相我後人日昃不食咸和万民之意哉盖亦不得已也故温公作相曾不几年新法之未便旧典之当举者更易殆遍至於忧老以终天下至今称为贤相不敢以急遽责去民之虐底民之宁当如是也窃惟方今之势祸天下者兵福天下者和相君而宅人者当何如哉去其所祸就其所福可也夫为祸福者在於北成祸福者在於南且如北朝不肯休兵夫孰能止之虽南朝欲休而莫能休也南朝欲和而北朝不从虽欲和而岂能和也哉故为之计者北人好用兵因其欲止而止之鲜於和因其欲和而和之则乱可弭而天下被其福也好用兵而激之以兵鲜於和而拒而不和则乱无期巳而天下被其祸也故曰为祸福者在乎北成祸福者在乎南本朝与贵朝初无大故无故而交兵者几三十年未知孰主张是而使至此极也天哀遗黎济剥以复主上践阼下止兵之诏发输平之使导迎嘉贶去天下之祸集天下之福适执事登拜於南是天赞之使大有以成变兹福於无穷也以为贵朝几不及布庭不及洒仆等有以得道路稽迟之罪匍匐一拜启钥进书合两朝之和为一元之气洋洋之几波凑鼎集措天下於万世一时出生民於万死一生使天下後世称之曰虽北朝仁爱之心而成之者执事也由是以开维新之务裨益相业翼明中兴而乃馆留仪真淹易岁月宜急而缓实有所未解也自陛辞入境南北之事一无所闻每与一二介佐自责自咎无乃主上举之之失而未见也行之之速乃宜速也无乃仆等委之之非而不知也命之之违而弗敢也何至於是也方今之事莫大於此莫急於此而淹缓如是反而求之既不在於主上又不在於仆等不知孰为之而孰致之抑其天欲未福於民而犹将以祸之也抑其为人阶祸而不欲其福也推明其故而莫之知也抑其不无望於执事抑其不敢蔽於执事而敷心腹而自献也其或是也与或非也惟执事处也其使进见以达主上之命而复书遣使以成其好固所望也其使进见复书於仆等不遣使而命之囘亦可也其不使进见具书遣使俾与仆等即此而囘亦可也是岂执事欲为之或其事势一出於此有不得已者抑仆等尝亦受教於君子固非生事而交乱者也其即此而囘则亦平心易气告诸主上以为贵朝与执事非故为此有不得已焉者方图後举汲汲而至也主上圣度优宏既先以礼夫岂增忿返以自违亦必恭已而待矣第恐执事牵於多故念不及此仆等不能进不能囘而犹在於此方春疫起或有变故虚其望而失其期莫能追悔仆等何恨第恐有以瑕纇於相业也呜呼仆等兵乱之後束髪志学期於有用而行之也遭遇主上乐贤下士即受弓旌之聘及其即位而有是命慨然而行如或藉赖脱民於兵而底於成使南北少见安治则执事之赐也?跋颠踣水益深火益热坐视天民之毙而莫之援所学所志卒无有用贻天下後世之非则仆之责也於执事何有哉窃观河朔自金亡之後硕士大老英伟之人流落殆尽而一二憗遗收缉残坠致之主上乃有今日其发诏命使之时莫不扶杖引领恻然沾涕曰不图今日复见盛事更须忍死以覩其成厌乱者则如是也後生晩进无科举之羁束无学校之礲错自其童丱便习兵革其肯如是乎瑰岸突兀隐隐自负莫不自以为王猛高允崔浩苏绰将自致霸王之略姑刮目视此以为进退也慰老成之望服英俊之心在兹举矣执事必有以处之也积日累月久为茹突感於德度为一快吐惟亮其淹抑而加恕蚤赐区决焉有上大宋皇帝一书更望敷达以白尘悃未遂参觌惟冀惠时珍摄燮和元化光慰舆望至祝不宣

陵川集卷三十七







卷三十八

<集部,别集类,金至元,陵川集>

钦定四库全书

陵川集卷三十八

元　郝经　撰

使宋文移

再与宋国丞相书

经顿首载拜启太师丞相国公阁下曩者南北定盟国有定命使有定辞礼有定数使来如归往反之间不过三数旬无出疆之专无请觌之私无僭易之言周旋礼律加之以敏而已矣故礼无不答行李不淹国家安其利生民被其泽而使人亦擅皇华之美振耀一世而以为荣也若夫盟好未定约言未成变故相仍梗塞犹在则大夫出疆有可以安国家利社稷者专之可也请觌不以为私多言不以为僭故张温使蜀未见而先抗表邓芝使吴见拒而即通书论者以为得而不以为失经等自到境上至於受馆如无阻遏即得成礼自视区区兵乱之余糠粃土苴之学将观礼慕仪?【音浑】?未见瞻顾之不暇安敢辄自振暴露短於三百余年文物礼乐之朝乎以为疆场交兵几三十年宿憾藴隆怒气旁魄一旦欲使委馁销铄舒徐安缓而底之平非大为剖白则不能也於是弊弊纚纚忘其固陋不计辞之工拙时之忌讳而枵然倾尽苟能解乡闾之鬭则虽被髪缨冠而亦往虎害可除则攘臂下车从为士者之笑果可济人濡乘舆而不愧於无术也既朝廷不得造执事不得见制使不得接於是作为表书关移公牒而皆不见答经等如是之无所靳汲汲切切而诚且尽而贵朝乃鄙外不急置而不问如是之摈蔑也必议者之不察以为此辈不识时务大兵之後敢涉吾地而踵王楫谭浩之故计必尔乎拘之虽执事高明正大横议之多不能无揺於中而亦有意乎督过之也不然何锢滞淹抑之如是经等亦颇受教於君子不畏义死不荣幸生夫岂一旦临小利害遽有所惜第恐伤贵朝积累之仁失遗黎傒苏之望启豪杰觊觎之心种南北杀戮之祸中州遗士经营启沃之勤无所济主上兼爱好生屈已通好之美意无所成此所以重为之惜恳恳灌灌犹以为言也夫天下之安危几而已矣一失犹可不可再也再失犹可不可复再也主上自在潜邸贵朝奉使王元善等至朔廷所持书币实在贵朝皇帝主上以为国家用兵岁久议和通好此其时矣虽前朝事今日犹可行也乃聘师儒魏璠王鹗以议之及先皇帝践阼遂命送还贵朝奉使遣术速门等报聘以不使入见岁月淹远奸人藉以激怒於是有合州之役主上每为咄唶嗟惜当时主上方御西师南平大理不见处置使人之事向使主上在先帝左右必不至於是故生此厉阶至今为梗是事几一失也岁戊午主上行营至真定之北牛镇谓经曰今师之出皇帝所命也一日事定汝为吾使宋讲信通好以安百姓经拜手曰经不佞不能奉承明命弭兵息民天地人神之福也其何敢辞主上曰一日便当行耳乃知主上通好弭兵之心有素也及其渡江得合州凶闻乃议班师令丞相赵公於鄂州东北隅万人敌下与贵朝约言曰如辞顺便可许和退师而言者忽略不一竟不得底要是事几再失也虽然犹命缓攻退师喻蒙古汉军诸师曰我今北定大事汝辈勿复攻击总摄诸军滨江驻劄无得侵掠以俟後命遂乘驿而北不意蒙古汉军诸帅不遵约束攻城侵掠备极凶暴大伤和气主上既至开平受诸王推戴即下诏於顺天起经於病中畀之书命授以金虎符今奉使贵朝告登宝位布弭兵息民意命经略史公賫诏往江上谕旨言有信使仍还江上兵适蒙古汉军诸帅弃师北归而史公不得前主上即欲治诸帅方命擅囘之罪而值即位大赦虽贷而未释也时经等巳在路月余既至东平而李行省连三致书言近遣人於淮安报信使之至仍先奉书要结好事为叶安抚所杀且闻毁都亭驿下诏告喻誓不与北和公等毋入不测也既而又令一幕官来邀令囘经等以为主上美意有素今日甫行千载一时不可中止宋国礼义之邦专务德化事循典则宁有不测苟尽吾诚以奉吾君之仁迓续两朝遗黎既絶之命其成与否系之於天且仗节即路之日百姓无不遮马快覩至有涕泣者曰不图今日复见盛事人情如此天意必从吾辈岂可怀私偷安半途而废乃移文告谕沿边守将不得无故兴师揺荡疆场西至云南东传於海镌戒谆复重为约勒遂自蕲宿至於五河贵朝果迁延不纳一行介佐三节人员莫不请囘经等以为事至今日更为少忍露宿茇舍泥饮粝食蚊蚋之与居狐狸之与伍枕虺藉蛇暴冒氛雾呕泄并作疟疠交攻而不惮也如是者三月及朱制干秦通判相邀登舟乃拜表阙廷移文边镇以为顺流东下便当成行而复泝流而西置之沙洲者一月仪真授馆以来虽恩礼加厚坐享饔牢而使人之事竟莫区处今复九月初谓本朝有故请囘而不许及得蕲宿囘文复无他故而又不放还如稽留我辈有益贵朝虽老死片天之下不以为憾如其无益徒役人衆耗縻禀饩箝口束臂块处株守面四壁而不闻无一人而与问事势淹远人情惮烦多言而必谓之躁催请而必谓之急不言而必谓之怒喟叹自艾而必谓之怨积日累月必得罪於衆左右矣不能成事而反生事此焉是惧且术速门之事合州之役武昌之举江上之师皆先朝之事非主上之所欲为主上之心经等所奉行者前岁三月二十四日之事也迄今乃复周岁其间事势与国书所言诏命所授必皆不同贵朝难以处置经等何由入见惟执事加察曲为闻奏即赐区处如信及经等成礼遣使保於无虞兼以与蕲宿文字已言贵朝具礼遣使达之本朝矣如犹有疑必於难处放令归国以为後图不然则寖以生变进退不能李行省之言为验经等独受窒蔽迂阔之责事几复再失之则南北永无好合之事天下後世无复有为生民横身负任者主上必谓汝辈尝谓此事宜行今乃如是责其伪妄则皆得罪中州遗士无复孑遗是最可痛也事势如此关系重大虽有雷霆之怒斧钺之威必复再千渎而不顾也久在舍馆从臾下风餍闻执事之议善处大事能弭大变出御藩方入总庶政始则有陶士行之敏而威名则过中则有谢安石之贤而德度则优将以导迎和气弘大信於天下以成其终经等之事所以动天下之几而莫有大焉者宜乎执事之谨处之也束装荷担拜书鹤立伫聆明命暑勇方盛万望对时珍育膺受厚福不宣

复与宋国丞相论本朝兵乱书

经顿首再拜启太师丞相国公阁下久在舍馆累尘清听知以数渎获戾而国家利害民生休戚茹塞填梗不能自制故不复计其烦叠若贵朝疑而不处仆等默而不言则差池更端错迕两置日益背左暌离乖隔何时而已使人之事当变故非常之时则竭尽忠赤力为剖白开陈利害万折不衂职分然也岂箝口从谀以常自处靡靡碌碌坐制於时甘为贱丈夫则非为仆等之辱亦执事之所恶也今日之事固知进退在於执事徙死在於执事使之荣使之辱皆在於执事固惟所处也抑其有误於执事者可靳忍闭密从其误而不变乎非惟误於执事顾亦误於仆等非惟误於仆等顾亦误於二国仆等之死徙进退之事小二国之治乱安危之事大虽不见信尤当论列也昔孟轲去齐三宿而後出画韩文公三上书宰相岂去之不勇求之太切乎君子济世之心天地生物之心也岂有一不见信则悻悻而去遂自弃絶哉仆等衔命造境岁月淹远言之不为不尽待之不为不久初以李行省之事相迓今则不复犯边复以讹言变故相动今则万安无事而犹不放还无乃说者以西王之梗指拟为辞将以仆等为藉手之具以之幸灾观变乎是所谓误於执事者也夫贵朝亿料之见岂若仆等之亲见间探不根之说岂若仆等之亲说说者必谓北方有故西王争衡主上之立有可议西王之势反可兴如此而稽留如此而待变如此而误执事如此而误两国岂可不为之辨遂使卒有误乎夫主上之立固其所也太母有与贤之意先帝无立子之诏主上虽在潜邸久符人望而又以亲则尊以德则厚以功则大以理则顺爱养中国寛仁爱人乐贤下士甚得夷夏之心有汉唐英主之风加以地广衆盛将猛兵强神断威灵风蜚雷厉其为天下主无疑也故属籍之尊而贤者合丹大王先帝之终率先推戴摩歌大王主上庶弟也在诸王中英贤亚於主上尝处大事不动声色先帝临终畀以後事先归推戴塔察国王士马精强尝代主上帅东诸侯亦先推戴倏烈大王总统西师奄征西海镇压西域三十余国主上母弟也去中国三万余里亦遣使劝进言兄亡弟及祖宗法也长兄既殁次兄当立兄若不立吾谁与归主上乃集大统应天人也即位之之初首发信使通好贵朝弭兵息民聘起诸儒更定制度则贤主也不意一二惧罪不逞之徒纠合奴隶间离骨肉刼立阿里不歌大王缔起兵端拒命漠北以次则幼以事则逆以衆则寡以地则偏兵食不足素无人望一时跳踉终就?【同摺音慑】灭夫开平至和林四千余里彼所据之地又去和林西北三千余里在金铁山外其极北则骨利干等西南则火石林牙诸囘鹘也乃汉西突厥北偏地穷荒徼隂寒少水草薄土瘠大抵皆沙石也其所从之人惟是西域近左小小部族为所胁制者如为必死之寇并命冲突不过乎闯澣海窥河湟揺荡遐裔而波斯外五大食安息等皆西域强国与相犬牙亦足相制矧於倏烈大王统御西土其容大肆僭逼纵使刼制其子讵肯以兄臣弟且其兵势足以自帝一方又讵肯以衆从寡以顺从逆以强从弱则彼卒无所成无所疑也今主上既以正立一时豪杰云从景附全制本国奄有中夏挟辅辽右白霫【音习】乐浪玄菟秽貊朝鲜面左燕云常代控引西夏秦陇吐蕃云南则玉烛金瓯未为玷缺藩墙不穴根本强固倍半於金源五倍於契丹纵彼小有侵轶则塔察国王一旅足以平荡其余三十余王犹卷甲牧马从容营卫矧於中国诸侯如史如李如严如张如刘如汪等大者五六万小者不下二三万虓将劲卒荏习兵革骑射驰突视蒙古囘鹘尤为猛鸷则前日北方之强转而为中国其肯使蠧国害民之尤者复肆虵豕彼虽死寇此亦死敌也彼之崛强祗足以自毙而不足以为害明矣说者岂可以便小本朝谓秦无人以先遣使便谓怯弱拘留待变夫三百余年礼义之朝论议之多当如是乎且先帝即位此辈挑乱起衅各肆窥窬主上令发囘王元善等因以修好此辈则故为沮坏以之激怒致令先帝有合州之役武昌之举交广之师南北生灵顿毙数百万先帝既终意犹未已前岁二月复令脱里赤等大起蒙古汉军十丁内再起两名以之西行部籍既定方行点数主上乘驿禽缚即罢其役向使此辈可量也初主上未立中国无备之时此辈乘之先人夺人或因可入今中国之备日修彼之力日惫宛转顿毙寖以睃削何所从入第恐窘急夺命穿捽西偏迤迤而南一日或为贵朝之爱则政当讲信修睦通好合势守卫中国计安元元贵朝备施黔以西交趾以南塞黎雅之险增嘉定之戍本朝备漠北河右瓜肃凉陇倏烈大王蟠亘西域扼其吭拊其背不能有为则中国之祸庶几乎息何乃羁持信使坐以观变贵朝之策果安在乎昔朝太祖陈吉思皇帝初并有诸部与汪罕连战言者谓金源章宗曰彼之相攻中国之利他人之事不在已家不为之谋卒以失国本朝烈祖脱鸾皇帝自金房穿出贵朝襄阳守臣以为是将图金何与於我不为之拒四川荆襄随以陷没凡守经事而不知权忽於近几而无远虑鲜有不败者且天下之势如一人之身使心广体胖丰容无故则可共为安泰如一处受病则举身不宁焉有断一臂去半身从其溃腐不为砭焫【同爇音屑】谓未至腹心以为无疾可乎使主上万安中国无事则贵朝可以安坐说者可以待变姑行谗慝以昧执事如天未悔祸万一有梗南北牵连相与鸿洞贵朝岂能常如今日则说者之误非为观变是自待变也故契丹之灭祸延及於贵朝金源之灭祸复及於贵朝以及於今其可再令北方有故乎如其有故可以为惧而不可以为幸也故为贵朝计者急於北复保合太和亟谋唇齿葺护藩篱修理边防奬率将士却浮揺之议定坚凝之盟逐生事之人必力行为无所藉惜南北两朝庶底安定仆等此言拟於面进既无入见之理亦无交际之期故规规反复沥血刳肝又至此极说者又必以为狂为愚一日或有验则渠亦必复以为知言也窃惟执事高明正大练达事几慷慨服义必以为此惟说者之生事小智自私不与利害咸於颊舌恣为营惑指近利以为功引远事以为证曲牵合以为辞知常而不知变见迹而不见理蔽俗而不知权或有误於执事亦并误於仆等惟加亮察幸甚幸甚

过总管囘降与贾丞相书

自接纳以来礼意隆茂以国事限越望崇地絶不能屡通音敬惶愧惶愧然再更冬岁月深久累为祈请不见区处未知何故之以而艰阻如是仆等奉承明命通好弭兵计安元元以入贵朝其进退可否则定於接纳之初邀之以入不使之出窃惟贵朝必不其然贵朝三百余年仁政是行礼义为治不为駮杂之事纯务王化以崇明信岂於通好使人亦既接纳无故而不使之见有故而不使之还固为羁留不与明降大为摈蔑终於不遣如夏人之拒命契丹之败盟金源之仇敌使人之来贵朝处置逆则益推之以恩悖则益加之以礼不校尤分曲天下莫不称贵朝之义至於本朝王楫之往反无成术速门等要以难行之事贵朝皆置度外不重怒复怨礼而归之天下莫不称贵朝之仁岂独於仆等而特有以异乎哉顾仆等之事非有大难处者如事体之不定变故之不虞横溃之冲隔藴蓄之蠧坏徒重恩礼而误於接纳别有牵制而疑於发遣事至今日亦宜通情相告诸所藏盖一皆开剖撤去藩篱扫平畦畛豁堂奥之深邃敞宫府之洞达使仆等舌茹心服虽赐之鈇钺亦含笑入地何用如是之重且难乎委如本朝有故至於分裂坏乱不能以国贵朝欲图报复则下一明诏却还其使命将出师无施不可贵朝酌进退之礼仆等全所守而归贵朝得义理之当仆等尽臣子之节则於事体两无亏损贵朝建极垂统保卫宗社维持人心忠臣义士节节山立以至於今名教之力也岂忍使仆等束臂兀坐失守丧节陨辱君命背弃名教则亦贵朝之所恶夫复雠者不折莫干矢惟射者之发故交兵亦行其使使人通好必有何罪而拘留不遣至意贵朝有可乘之几又焉用仆等而为疣赘以相梗碍必本朝可与又焉用仆等淹远岁月以稽好事至若贵朝长驱底定捷奏交驰版图麏至则自贵朝事仆等亦当复命无遂留之理必本朝不幸果如贵朝所言复隍之变迄无所归则仆等亦当坛帷致使三踊尽哭在我者尽而後事天待命必不偷生因仍苟且以自秽纵使贵朝不以为戮复何面目以见中州遗士仆等之事止於是而已而日益昧没漭无津涯反复思惟蝟起百端絜天斟海都所未解而二年之间四壁之外一无闻知块处株守如幕上之燕釜中之鱼凡诸文移如石投水只字片纸不与交关使之局脊无聊号呼宛转而卒莫之问生平之所韪韪初心之所焰焰一朝磨灭晦蚀殆尽而竟无矜闵者则亦命焉耳国事迟稽而家不能恤志力衰塞而亲不能养未知何以获戾而至此极既言本朝兵乱再报异闻不接国书却言入见事体违左必不可行今又坐待数月复及囘降引见之期亦无明降不能复自噤默故又一鸣激切之罪有所不避初望执事而来不请於执事则将焉往执事方隆相业遂底雍熙恊赞中兴巍然当国政尔驾驭英贤慰允人望岂独使不幸使人沈顿於此以伤和气望赐矜察断为区处即此发还终贵朝旷荡之恩全仆等区区之节幸甚幸甚惠风扇和万望对时茂育膺受厚福光慰舆望不宣

与贾丞相书

经顿首再拜启太师丞相国公阁下一自授馆屡易星岁竟不获曕望辉光漫为倾伫尔者牒请亦无囘音不免再为干渎经等之事本自易处数年之间不克进退是用喋喋以重速戾盖不敢欺贵朝亦不敢负本朝复不敢自欺亦不敢欺天下後世以误生灵终不见报且屡为有司扞格必其陈说不合事体而徒致干聒是以岁月益远变故益深睽离孤隔置而不问夫主上之命使人而不忌经之奉命而不疑皆以素闻执事之议指拟而来以为好事必成不知孰为厉阶至今为梗一室之内旁薄抑塞颠连宛转天所赋予巳所固有平昔之负任及今之所奉行者沮挠销铄渐欲澌尽而复遭遇贵朝大故堕甑解瓦复无所望是天靳福衽祸未欲天下平治阻遏之极又重以此非惟贵朝之不幸其於使人尤大不幸向者事势乖张今复气数翻覆则经等安用仍在舍馆执事方处伊周之任佐重光之命百官以听四海仰成大声轰磤正气崛阜兴滞补弊革讹饬陋事有壅而必行衅有积而必彗理有暗而必烛势有悖而必囘荡涤振厉烜赫一世咸与惟新经等之事既久且废屯艰亦极亦望赐一区处如本朝可与不替好事经虽不佞亦足付畀如其有故终於无成亦望纵遣以闲馆吏经等贪冒不识事几以入贵朝同夫俘执固所甘心今既数年新朝肆眚亦冀昭雪昔魏武之於关侯梁高祖之於贺拔胜孔明之於徐庶皆谋臣猛将反覆去就知其无留意犹不固止矧於通好使人断无不归之理而贵朝亦无终止之义区区一介留之不足以为益去之不足以为损焉用耗糜饔牢幽闭叹嗟以伤和气曩时无故弼成阿衡亦在执事只今有故转斡剖决尤在执事执事为之接纳执事为之区处保宥终全以礼进退则更生之赐皆执事之自出铭佩之意永永不朽太簇布气惟冀惠绥钧履膺受厚福不宣

陵川集卷三十八







卷三十九

钦定四库全书

陵川集卷三十九

元　郝经　撰

使宋文移

上宋主陈请归国万言书

大蒙古国信使翰林侍读学士郝经等谨斋沐昩死再拜上书于大宋皇帝阙下窃惟经愚鄙外使人信函未入天顔未覩而不揆荒芜辄重尘渎惶惧惶惧经闻使人受命不受辞衔命出疆无他事变两君辞命之外固不容使人私言衔命出疆遭遇事变则必造命使纶綍不致绾絶而信义克着虽烦赘稠叠有不敢已焉者经自入境向使都无阏塞以礼进退则经岂敢踰闲越制于君命之外复置私言於二国之间哉由其于天下之至信获天下之至疑以天下之至利蒙天下之至害本欲泽加于四海而乃祸丛于一身所以触雷霆犯鈇钺倾蠡于万寻之底侧管于九地之下撞寸莛于洪锺举爝火于太阳觊天日之一见暧昧之一白也於是始踰年时即上书阙下不报复上书宰相又不报经愚瞢昩不识忌讳以为奉扬君命负任二国提挈希邈之几输纳和平之美当不讳之朝遇听言之主一有阻絶即依违顾望自同寒蝉辄遂噤默则怀奸辱命甚矣虽以为愚且妄狂且惑不命之进退屏蔽其耳目尽其号呶而不听从其狓猖而不顾而不少自沮挠益为刮劘刳肝沥血尽智毕虑比佽以进至疎而为至亲至离而为至合乃一表复表再表一书复书再书牒省院关制府陈说者非一一皆不报今既绵历四年荐更寒暑祸变外铄中热自焚抱臂蹙额气息缕缕必渐以澌尽岂能扪舌以坐尽又当引领而快吐明天子贤宰相或一感悟昭降大命终成好事使之归骨以见主上则铭佩之意死且不朽至于尽言取怒或赐死于馆下则九原不敢憾夫天下之祸始于天下之不一自两日并照海宇分裂各土其地各分其民事乎此者则遗乎彼谋于北者则不及南一元之气散而兆人被其害相与争夺并灭而公天下之义废必有兼爱无私一视同仁之君复有保合太和道济天下之臣视彼犹此视北犹南撤天下之籓篱破天下之畦町旷然一德充实无妄卓尔而立而不惑断然而处而不疑一以忠恕公普待天下天下虽不一而其义固自一天下虽不合而其义自脗然而无间也方乾坤破碎角立瓜剖而乃对面齐秦肝胆楚越弊弊焉自营之不暇戕生人祸天下何时而已乎夫天下有定理而无定势圣人驭天下之大柄本夫理而审夫势不执于一不失于一而惟理是适是以举而措之成天下之事业以天下之至静御天下之至动以天下之至常应天下之至变以天下之至无为而为天下之至有为势莫能定而理无不定推理而行握符持要以应夫势天下无不定也贾谊有言汤武之定取舍审而秦王之定取舍不审审者何审夫势也定者何定夫理也取舍者何理势之间也见夫势必求夫理轻重可否不相违戾而後权得而处之定天下之大柄不去而行夫临制之道故不以一巳之势易天下之势不以天下之势易一巳之势不以已然之势累本然之势不以当然之势累未然之势定于中审取舍于外操存其理而曲尽其势王者之事备矣夫一巳之势如是而便利如是而遂乐而理有未安者宁违于已以徇夫理是不以一已之势易天下之势也天下之势如此而可以有为如此而可以得志而理有所不可者必反诸已以求夫理是不以天下之势易一已之势也天下之事业已如此屹然不可移也判然不可变也而理不可焉必弃之而不为也是不以已然之势累本然之势也方今之势当如此也而一时则可异日则不可不为也是不以当然之势累未然之势也如是则审势求理无不尽矣故曰天下有定理而无定势也若夫圣人在位大一统以安天下际海内外靡不臣属有天下之全势行天下之正道无复有余事矣不幸而纪纲衰微遂底颓败则迹夫所以衰求夫所以兴此自一势也修而安之以复其初亦自一理也又不幸而豪杰并起割裂河山相与为敌莫能相尚此又一势也抚而安之各保其有此又一理也故大一统以安天下三代汉唐及贵朝之盛时是也修而复之以安天下周宣王汉世祖之时是也不能有天下之全而各安其所有六朝五季之际是也南北并起中分天下以交际之道共求安治贵朝中叶以後及今日之事是也不计夫势之强弱兵之胜负时之利病事之得失一之以和而本之以理此贵朝之所以为得也抑不知当今之势当然而理亦当然耶当今之势已然而理亦已然耶窃惟贵朝今日之事有似乎徇夫势而于可否之间有未尽夫理者贵朝自太祖受命建极启运创立规模一本夫理其取淮南平三叛灭唐蜀校其武功有不逮汉唐之初而革弊政弭兵凶弱藩镇强京国意虑深远贻厥孙谋有盛于汉唐之後者尝以为汉氏之治似乎夏李唐之治似乎商而贵朝享国之久则似夫周可以为後三代然而贵朝国体则以正为大国势则以弱为强而维持人心蔓衍国脉巩固疆理孱葺基图则和平舒缓寛柔将就犯而不校不以力争以惜兵爱民为本故有夏后氏之质而不华有商人之敬而不肆有周人之文而不荡有汉氏之公恕而不疎有李唐之德义而不杂度德而处量力而用逡巡退逊保宥安全无赫赫甚大之名有皥皥治安之实致力于纲纪文物礼义不侈于甲兵土地人民不为孟施舍之守气而一以曾子之守约其势常屈而其理常信故能祈天永命踵三代而轶汉唐是以聘契丹交金源待本朝不爱重币厚礼而使者冠盖相望于道使显德之民增羡数倍虽靖康之难而资东南之富庶足以立国安疆徙都定鼎以及于今其势益屈而其理益信或者亦尝弃理而事势矣图惟未成而祸变辄至或者又尝恶屈而求信矣势或少信而祸变辄至一再有为徒为厉阶至今为梗一理之定必不可违一时之势必不可成者亦可见矣盖自石氏失驭耶律氏入汴天下便有南北之势以周世宗之英武仅能取关南数县终不能复有燕云太祖受禅则姑置北汉使藩翰契丹席周人之威遂平诸僭终不以燕云为事但畀边将以权使专制生杀扞御疆场而已创业垂统保大定功卒安中国殆深见夫理而不拘夫势此其所以圣也圣子神孙继继承承世为仪刑与之定盟至于金源信誓愈固是以南北乐生几三百年一理之定用之不尽而享之无穷者又可见矣夫有天下者孰不欲九州四海奄有混一车同轨书同文行同伦息贯革之射而包干戈以虎皮德着刑措幽遐罔间端委垂衣而天下晏然穆清也哉理有所不能势有所必不可也亦安夫所遇之理而已必不悖礼妄动以自速咎故汤以七十里文王以百里不隘夫地惟笃夫道安于所遇卒王有天下而大其世至于勾践之栖会稽高祖之王汉中文帝之却走马光武之闭玉关皆见理审势安于所遇得动静之几者也故能高提霸王之器应时致治功烈着于时而名声昭于後贵朝祖宗深见夫此持勤控约不肯少易是以太祖开建大业国势方张可以有为而不为太宗丕承基统国势益固可以有为而不为真宗亲却大敌国势益盛可以有为而不为仁宗治效浃洽国势益强可以有为而不为神宗大有以革国势益新可以有为而不为高宗坐弭强对国势不蹙可以有为而不为至德盛烈輷輷殷殷在人耳目皆有其势而弗乘安于理而不妄者也今乃或者欲于迁徙战伐之极三百余年之後不为扶持安全之计欲断生民之余命弃祖宗之良法不以理以势不以守以战不以和以恶以一巳之势易天下之势收奇功取幸胜为诡遇之举见手指之琐屑忘肩背之拥肿轻泰山而重鸿毛不亦误乎伏惟陛下之与本朝初欲复前代故事遣使内交越国万里径达一脉天地人神皆知陛下之仁计安生民之意而气数未合兵锋抢攘小人交乱事体不一虽行李往来徒费道路迄无成命非两朝之不幸生民之不幸也有继好之使而无止戈之君有讲信之名而无修睦之实有报聘之命而无输平之约是以藉藉纷纷不足以明信而适足以长乱至渝合交广之役而祸乱极矣天祚明德而有主上转斗极之气透氷天之春藴降仁惠以福天下自谓诸王圣敬日跻即有济世之心弭兵之意蟠见藩服延致儒生访以治道议和止杀期于必行於是语经于沙陀命经于常山约言于武昌畀书于开平下诏于江上即位之初过以相与惟恐不及圣度优宏尤为慈爱乐闻善道笃于济衆有魏孝文之贤周武帝之义金世宗之纯极其至则三代名君不是过也不知贵朝何故之以而接纳其使拘于边郡蔽羃蒙覆不使进退一报兵乱告之以无所归再报异闻扼之使不能处山东之事本不相干以为欵兵及其降附底里进见则又摈而不问累为文移尽自陈说而皆不报一室之内颠连宛转不覩天日绵历数年主上何罪经等亦何罪而窘逼至是耶夫重兵锋以相图者先朝之事也伺衅隙而生事者疆场之吏也推兼爱以弭兵者主上之心也委身命以奉行者经等之义也必贵朝欲以曩时之事行之于今以为主上不当通好经等不当妄来始至境上郤之可也误于接纳逐之可也欲加之罪戮之可也边将犯边指为欵兵徇而後戮可也必欲锢滞穷蹙使之皇惑自裁不知其罪且有君命亦自不敢也伏惟陛下圣德天纵造道立极存神过化销铄大变在位今四十年享国之永与商周圣王贵朝祖宗并世比隆将使万物各得其所岂独于通好使人使至此极乎经等之来一自入境贵朝即有定处况复耆英满朝俊德在列宰弼陪贰谋之不为不深台谏侍从议之不为不熟学馆髦异贡之不为不多边阃将帅察之不为不精交际之道故典具在上下井井条纲不紊总萃如一观本朝之盛衰视本朝之虚实体本朝之强弱酌本朝之可否则经等之事烂乎其覩亦易处也而乃置之舍馆数年不问或者必以为本朝兵乱有隙可乘小信未孚不足与録敌有衅不可失也彼之相攻吾之幸也大变之後是吾大利之日也必有范子语楚子之言以为晋君不在诸侯而北方可图祖逖誓江之志击楫中流以为中原可定桓温进取之计洒扫山陵以为函夏可有王玄谟北伐之说从入横出以为居胥可封天方佑吾吾可有为进据山东则河朔可图檄出关南则燕云可复直扼天壍则故京可收泝江而上则两川可举以贵朝积累之盛蓄养生聚三百余年恢复故疆固所当为办此一事尽有余力固宜不藉使人鼓行而前以为大举然而大河南北秦陇东西海岱表里名城数百纵使本朝有故委而不问诸镇侯伯亦未易取中间或有魏太武敛戍之计纵令入境一旦抄骑百千为羣则或者之论适足以病国不足以有成其次则不过乘其有故夺据要害必守之地进取必取之地方其有衅焉问使人闯隙攻瑕冒利以进纵使得一城取一寨未能偿数世之所失而徒弃二国之明信堕坏礼义之国体结起边衅以为背胁疽根则或者之论又足以病国而不足以有成明矣盖惟计天下之势而不计天下之理故也若燕云可复则太祖复之矣旧京可图则高宗图之矣淮北可取则宁宗取之矣山东可收则陛下收之矣又岂直俟今日之有隙而後乘之耶盖非不能也势不可也非惟势不可也而理固不可也是以祖宗知理之然宁失之弱而不为强宁失之守而不为战宁失之弃而不为取不以地以道不以力以德抚有人民奉安宗祧至于今而烈烈也故凡天下之事无有出于理之外者以理而观得失自见也以理而处胜负自知也以理而行通塞自见也苟不计夫一定之理而求夫不定之势欲以一已之势而易天下之势天下之势卒不可易而一已之势自穷未有不贻祸于天下者故熙丰之间有意于强国矣而卒莫能强新法之弊遂至党人之祸宣政之间有意于恢复矣百年之力漫费于燕山之空府而因致复隍之变开禧之间有意于进取矣而随得随失反致淮南之师端平之间再事夫收复矣而徒弊师徒漫为拾渖遂失蜀汉是皆贵朝之事且陛下所亲见者旁薄横溃至于今日以陛下之德胜卒自解弛委馁而去又可复有为耶而议者不规夫古之理惟徇夫今之势不惧夫远祸惟嗜夫近利但顾一巳一时之事不顾天下後世之事此经所以昧死强僭必言之而不靳也苟惟徇天下之势不规天下之理则又必谓辽金夏人吾见其灭彼今有故气数可测委如贵朝所报本朝兵乱异闻等事一皆不妄岂宜遽以为玩本朝立国根据绵络包括海宇未易摇荡太祖皇帝倡义漠北一举而取燕辽再举而取河朔又再举而灭西夏遂乃掇拾秦雍倾覆汴蔡穿彻巴蜀绕出大理东西北皆际海而南际江淮且自周汉以来雄肆劲猛瞰临中国况又如是之大且强乎而其风俗淳厚禁网疎略号令简肃是以夷夏之人皆尽死力委如所报岂能一向即无君主有中国以来才四十余年岂能一向便至沦弃金源氏既失燕秦又弃河朔限河以国仅有河南一道犹作一龟兹贵朝不与之絶者殆二十年本朝纵有一时之变岂可遽为轻蔑而遂不与乎无金源氏之世讐有金源氏倍半之势殆亦未可轻也况复祸乱之际天所以开圣人也至如所报本朝骨肉睽?诸侯背叛则或有之以主上之仁圣必能享国而文治太平岂能遽至是耶夫一时之祸乱天所以启主上也日将旦则必有隂沴之翳龙将飞则必有云雷之郁将底于极治则必厌以大难乾坤而後必繋以屯屯而後终之以履万物各有其道而後繋之以泰也故晋有里丕之难而文公以兴齐有无知之难而桓公以霸夏有浇羿而少康以王周有管蔡而成康以治诸吕所以启文帝巢隐所以启太宗岂独至於主上使即不幸于祸乱之间乎是无天也至于所报非惟本朝之不幸亦贵朝之不幸也主上万安必能弭兵遂成好事使南北之民免杀戮之祸而共跻仁寿不然则战争方始而贵朝可忧矣事至今日贵朝不再为报前日之事未可定也则宜汲汲遑遑以应主上美意讲信修睦计安元元而乃仍自置而不问实有所未解者抑天未厌乱将由是以缔起兵端耶抑由是以别有所藴蓄耶抑其间有主张是者必不使之成耶皆不可得而知也窃尝思之本朝用兵四十余年亦休息之时也天畀仁圣而有主上亦治平之世也贵朝受兵三十余年亦厌苦之时也保有天命而有陛下亦非生事之君也即位之初先遣信使输平继好弭兵息民置之舍馆绵历岁月久益不问此尤所未解者抑其间有不得已焉者耶抑得已而有故欲不已者耶抑天未许二国之成故令梗踣隔越耶何昧昧如是也必或者之论以为其势可乘而不顾夫理有以惑陛下者夫南北之势一定之势也南之不能有于北一定之理也理之所在非人力之所能强又非一时之势可以轧盖本然不易之道也天下之势始于北而终于南一气之运建于子而屈于午动本于静阳本于隂日北至而阳生南至而隂生屈者信之本也死者生之原也所以死而不厌而为北方之强寛柔以教则南方之强也故凡立国者莫不自北而南也是以周自戎狄迁豳去豳国岐而都丰镐至于成周则极矣平王东迁于是不能复古盖自西北而入于东南也秦人自汧渭霸关中并六国最後灭楚亦自西北而始也汉自关中取韩魏梁赵蹙项氏于彭城亦自西北而至于东南也至世祖都洛而汉氏极矣昭烈入蜀辅以孔明之英贤关张之忠勇仗义复汉攻樊城震许都屡出岐山久驻渭滨终不能有关洛一郡孙氏立国江东据三州以虎视天下有陆逊之沈鸷吕蒙之谋画出濡须下皖口攻合肥以战为守终不能得淮北一民元帝渡江有王导之懿陶侃温峤谢安之贤亦尝经略中原取河南入关中出彭城胜淝水而山桑代陂枋头折败相继终不能救江沱日车之侧当是之时蔡谟之言羲之之论最为见理审势而竟不见用宋武帝举江淮之衆平广固灭姚秦入长安其势甚张竟不敢登大河北岸而其所得弃不旋踵文帝以元嘉之盛欲恢复河南两为大举到彦之败还而王玄谟退走遂使代马饮江建康震骇两淮郡县赤地无余春燕来归巢于林木至于齐梁出入于彭城悬瓠之间争夺于雍豫青兖之地错迕纷拂殆无宁岁陈庆之乘魏之乱而纳元颢未几而狼狈以归梁武帝以妖梦之故思中原牧伯之朝卒自贻侯景之祸只为掲其本根而以之召乱是数朝数君者岂不欲帝中华而奄北海哉理不可也见夫势而不见夫理欲以东南之衆争衡于西北顿掷人命违易天常是以卒不能有成而自致折败也夫终南劒门在乎西长淮大江在乎东首尾相呀重险相蔽而天地之形势定所以隔区宇而限南北也且其土风不同材技不一河朔之人豪劲猛厉长于骑射善于驰逐而重厚耐久故能去国而远鬬江淮之人剽勇轻疾长于舟楫利于速战上岸杀敌洗脚入船故能冯险而善守四海混同南北为一则都无所用苟为分裂各恃所长好聘不通则卒相折并康节有云自北而南则治自南而北则乱盖其气数使之然也如此则南北之理天下之势灼然见矣伏惟贵朝肇基王迹则自夫燕赵之交一时将相皆幽蓟常山之豪杰二祖功德则着于淮南受命启土则始于汴宋是以自北而南也既正皇极平唐蜀灭楚汉自江南至于岭南则又自北而南也江淮之间至于闽越户口滋殖十百诸夏文物学校盛于上国亦气数使然应夫万物相见南方之卦所以开後王而有今日也是亦自北而南也是以太祖不取燕云真宗不战澶魏仁宗不伐灵夏高宗不絶金源义理之强巍巍荡荡所以不害其继三代踰汉唐致治享国之美礼乐文物之盛仁爱忠厚之俗直壮克己之道公普便利之泽正大高明之域结人心固天命非晋宋六朝偏驳杂乱敢望其万分之一者也盖祖宗神圣创业垂统深见夫理为一定规模使子孙世守不敢少有变更踰越一或违之则祸败辄至是以大本一定基绪延远对越上帝光临大宝至于三百余年有汉氏之中微而无汉氏之大乱有李唐之中微而无李唐之大乱汉氏之有天下四百余年而唐有天下者几三百年自三代以来享国之久不过是也而贵朝则近踰于唐远几于汉汉氏则大纲举而细目疎故其弊则祸起于外戚而国窃于大臣李唐则细目举而大纲颓靡故其弊则祸起于衽席而位移于藩国贵朝则大纲正而不颓细目举而不紊汉唐之所以致乱者一皆无之而或有汉唐之中微者何也祖宗交隣之义有时而违之也小违之则小变大违之则大变又大违之则其变有不可胜言者也所以有迁国违难之事不能全有中华校其国势则反有不及汉唐者且承五季之後元气蠧蚀契丹西夏已据西北二边故其国势颇弱祖宗神圣而能安靖不致力于兵而致力于礼屈巳交隣计安中夏故能以弱为强语地语兵则不及汉唐曰礼曰义则大有以过之故讲信修睦弭兵安民不以力为强弱以礼为强弱者贵朝三百年之命脉也推而行之不使壅底以玉帛为干戈以使人为将帅行李往来不动声气二国之间迭为宾主其所役不过数十人所费不过一州之赋一郡之贡而天下帖然是以祖宗以来纡余委曲略其细故而存其大体修饬明信而不敢坠也非为其势当然也而理亦固当然也故凡有天下者必有所事与基图并立而为一国之盛衰使为国者业业焉持之而不敢失也奉之而不敢违也修之而不敢怠也其隆平安治则自夫其事之得乱略阽危则自夫其事之失必由之而莫能去为天下者必谨之而不敢忽也三代以来可以喻贵朝者汉唐而已虽其为治则不同而其享国则相类经所以援拟之而不置也夫母后外戚宦官大臣二汉之事也文武昭宣能谨之是以不能为祸元成桓灵不能谨是以受其祸而莫能违也宫闱藩镇李唐之事也自宫闱有故而入于藩镇相因而然也天皇以来或谨其始而不谨其终或始终俱不能谨是以病国家祸生人而莫能已也贵朝之建国也家法之美体统之正治内者甚备御下者甚严唐末五季之弊一皆革之纯乎其一王也故母后之圣号为女中尧舜而外戚不与政宦官不典兵而不杀大臣此又汉唐之所不敢望与三代可以比隆者也而其所事则在于邦交之一事关国体繋民命本盛衰乃汉唐之所无而贵朝所独有是以祖宗以来曲意勉强要结好援敛戢国势维持国体不与校量图惟安静与其忿然而举万衆曷若蔼然而驰一介一以和议邦交为国此贵朝之事也夫邦交之事非惟贵朝振古以然至贵朝而後盛尔经按小雅鹿鸣之三遣使劳使则使人之事前乎此已有矣又按周官大行人时聘间问归脉致禬是天子所以交诸侯也诸侯间于王事则相聘相朝是诸侯所以交诸侯也周室之衰齐楚秦晋治大行人之事始重申其辞命致其曲直邦之安危师之利钝皆繋焉是列国所以交列国也至于六国缔从连衡奉毛遂之盘进田文之币合沓苏秦之车骑摇撼张仪之唇脗而列国之交极矣至于汉氏遣使四出陆贾唐蒙张骞苏武远至数万里久至十余年中国所以交外国也至于蜀汉吴魏各据一面自帝一方兵之胜负则繋乎交之离合故其使人往来皆腹心大臣孔明鲁肃邓芝张温等皆一时之杰故汉吴一合而胜赤壁汉吴再合而取汉中吴魏一合而取荆州吴魏再合而胜猇亭当是之时行人之事益重是敌国所以交敌国也至刘宋元魏裂天下为南北行人往来兵亦不巳沈范吉常李彪周邵徐陵庾信等纷纭参错历七代二百余年而离合不一大抵合则俱安离则俱危合则生民受福离则生民被祸至于李唐始举义师首命刘文静使突厥及其季年内交藩国外聘诸夷叠叠幡幡莫适所定卒偾以亡至于五季中国微弱耶律氏起于松漠而复有南北之势自朱氏簒逆袍笏梅老来聘而高颀报之南北之交始通晋高祖受其冠带而事之甚谨南北之势始定至贵朝启运剗平诸僭有沛然混一之势乃置燕云而不取一再传後遂肆凭陵真宗不免亲屈万乘以幸澶渊寇凖高琼相与勠力以却大敌而圣虑深远不为从绥之计遂与定盟慴之以天威临之以大信馈之以重币示之以明约而南北之交始定好聘往来甲兵不试安天下者数十年其後盟约寖弛再侵河朔仁宗则又屈巳信义而富弼遂能负荷复再定盟好聘往来甲兵不试安天下者百余年至于宣政盟约遂坏靖康之末因弃都邑高宗南幸堕讐崇好遂安金源再定盟誓好聘往来甲兵不试安天下者又数十年而海陵凶虐妄为大举以渎明神而贯盈自毙高宗犹示大信不为追奔遂与金世宗定盟好聘往来甲兵不试安天下者又数十年生事之人妄启边衅而宁宗增修德政复与章宗定盟好聘往来甲兵不试安天下者又数十年由是观之以交隣为国而能计安天下者莫盛于贵朝也故曰以和议邦交为国者贵朝之事也天子之所持守大臣之所辅相百僚之所论议以为社稷之大经者惟此而已至于本朝适与陛下相当而陛下使命不一卒无有成盖本朝方极兵威奄正方国而天未厌乱每为差池是以陛下之圣意不能达祖宗之成规不能合生民之命莫与救药太和之气将遂殄絶天地设位必有对待陛下有此意则主上启此心盖其气数亦当然也契丹与贵朝定盟亦数世数十年之後也金源与贵朝定盟亦数世数十年之後也今主上之世数年数亦金源氏之世数年数也大定明昌之盛将复见于今即位之初先遣信使输平继好弭兵息民而贵朝置之舍馆绵历数岁尽自陈说摈而不问故经反复思惟以为必有横议之人将以弊贵朝误陛下者必谓此事于经何有于本朝何有妨经何事害本朝何事所惜者贵朝之国体陛下之盛德也此事必行经不过失一身本朝不过失一臣太仓耗一粒沧海扬一波邓林飘一叶泰山落一石于国何损至若贵朝所举皆中图惟皆获返旧京奄山东取河朔平关中剗白沟之界上卢龙之塞而本朝亦不失故物若为之而不成图之而不获复欲洗兵江水挂甲淮壖而遂无事殆恐不能一有所失则不既大矣乎且贵朝光有天下三百有余年矣盛治洋溢大业崇极方当白日之正中不趣羲和之驭可也将安将乐恬处易守不自摇动可也不弃其辅员于其辐以固皇舆可也经闻贵朝广西帅臣以交趾之变有言曰国家纪纲正君臣和百姓安若其有故天乱宋也宋不乱而经每为称道盖有国者不畏夫有乱畏夫自致其乱自致其乱则人也横逆而来则天也天欲乱人之国其如彼何哉尽其在我者而已巳无所致都所不计也已自致之覆乱不暇也经尝以为养生之术足以为寿国之道人之一身制嗜欲者心志也固筋骸者血气也为资养者饮食也为节宣者起居也故起居以时饮食以节血气周流无有垫隘心志安强无有沮挠则一身安而可以有为矣在童穉时则致夫童穉之事壮盛之时则致夫壮盛之事耆艾之时则致夫耆艾之事矫揉于颛蒙之际骋骛于方刚之年存养于耆艾之日以引以佚则可以延出年数之表而无札瘥夭折之患苟怠忽恣肆不知理身之道拂其心志劳其血气饮食不以节起居不以时诳幼子以不常贾余勇于中年肆侈哆于衰暮往往损其天年自致中下之寿故省事者养生之本生事者伤生之源由穉以壮由壮以衰由衰以老由老以尽理势然也少不为壮者之事老不为少者之事亦理势然也善养生者循夫理而已夫为国者亦然启基图者道也结人心者义也维持统体者纪纲也培植本根者风俗也创业之时则为创业之事守成之时则为守成之事寖明寖昌之时则为寖明寖昌之事寖微寖弱之时则为寖微寖弱之事辟国创制于建极之初张皇崇饬于盛明之日拥卫固护于微弱之时亦犹人之一身相其年数而时其所为老不为壮而穉不为老故其取以治治以安安以久强不为弱弱不为强亦本然之理也都无所逆而一顺夫理则世卜可踰祚胤可求而无覆败自絶之祸矣苟失道废义为于不可为之时可为之时而不为祸败之事咸其自取可以盛大蕃昌传世永久而自致倾覆亦理势然也故周过其历秦不及期善为国者亦循夫理而已伏惟贵朝道盛德至无疆惟休累圣奕叶瓜瓞绵绵昭宣重光贲若草木然而以理而推传世历年既盛且远殆如龎厚耆艾之人精通事变练历多故义理之强混涵亢矫精神折冲久而益壮然而血气则衰矣政尔具膏粱奉酒醴供药饵湛静简默深居高拱以寿国脉而固天命之时也或者乃欲添足于蛇置鱼于木委弃庙算经营野谋进廉颇之米肉观马援之矍铄奬厉充国牵率陶侃与新进少年力竞一时虽方叔元老克壮其猷方之万全坐胜应时居易不既背驰左顾有以误天下国家乎夫往岁交广之师渝合之变武昌之役是天所以大警于贵朝深眷于陛下也备御尝疎缺矣因是而申治精致图惟尝简缓矣因是而密勿深切玩易者因是而畏难恣肆者因是而敛戢怠者激之而于是乎悚以壮懦者逼之而於是乎强以力如器之方弊且漏因是而湘濯钉锢如事过之後不为生事以求夫异要结好援蔽之以信苏润疮痍镇之以静闭关息商以待元气之复求吾之所以未备者于内不求夫所以不当为者于外本夫理而不徇夫势则景定之元乃建隆之初也周汉晋唐之中兴者再贵朝则至是而三也诗所谓周虽旧邦其命维新者不止与文王复见於陛下而或者乃徇夫一已之势狃于一时之利不忌天之所警欲于大变之後抵巇投罅拘滞使人而别作为举祖宗三百年之成烈再为博者之一掷遂以干戈易玉帛杀戮易民命战争易礼义苟得志焉而都所不恤果能必无误乎贵朝有国以来隣并之间得失之故不为不多矣利病可否不为不熟矣势之当然而理之本然不为不久矣不待监之他人皆可自监也国步万折一安一危至于今日而复可为是耶陛下聪明睿智彰往察来周乎万物而不过济于天下而不遗可以进则进可以止则止得圣人之时顾岂从此以危二国盖有不得已焉者诞妄迂疎之辈徼功生事之徒偷贰苟且之人自用怙乱之士蝟起横议相与沮挠经等如鹿衆为犄角虽天子仁圣宰相贤明铄金之言不可夺也诞妄迂疎者则无有远虑不识时务敢为大言高论视天下之事皆不足为自以为子房孔明复出也翘然自喜惟欲多事巳不能持寸刃恶人之不复讐已不能取尺土恶人之不恢复笑夫登牀告病而勇于背城借一闻其欲和则忿然而怒即指为秦桧之流必为之梗沮而使之不行徼功生事者则不知国家长久之利惟以爵赏为志今日一战可以进某阶明日一出可以掇某职是以以败为胜以怯为勇不用其所长振暴其所短幸而俘获则列上首虏多张其数不幸而一偾委地使生灵肝脑盈野涂城则恬不为怪若已无所与闻其欲和则曰卷甲休兵置吾徒于何地必为之梗沮而使之不行偷贰苟且者则脂韦阿违不与负荷固陋营宠惟恐其失幸其得尔尽自迁延有少利害辄遽推避或以为当和则曰姑为接纳其使或以为当战则曰姑为命将出师至于两相背戾则曰姑两废置稽误日深畏难日重则惟恐陛下闻知而益为缄锢必为之梗沮而使之不行自用怙乱者则喜同恶异乐为徼幸某等之来倡义拘留始焉观变中则待变既而一切差池而无以应变则曰事势若此与之絶亦战与之和亦战执其使无以已其兵而终当与之战始可以和而不为之应自致其祸而归咎於人再起兵端不自悔悞弃疾於某益为诬染必为之梗沮而使之不行是特横议相与沮挠者而已二国之间误国欺君又有甚者焉彼间探造凿之人反复奸宄之徒是也夫间探造凿之人大抵皆为弱彼强此之说以取容悦又恶知夫国家利害生民休戚哉必曰彼方有故彼必乱彼骨肉必离彼臣子必叛彼民思吾君彼必慕吾化彼之输平也伪彼之命使也诈彼畏吾而为是彼欵兵而为是彼不足与吾可折箠长驱而取之矣闻之者必喜而必信夫反复奸宄之徒尤所以误二国而深祸本也或得罪於北而逭死於南或得罪於南而逭死於北一旦乘机投会蔽匿以进而重为交乱怀鬼蜮之计扇迎合之辞苟可以得志而无所不为奇发隂中巧为营惑与夫所谓诞妄迂疎徼功生事偷贰苟且自用怙乱间探造凿者焰焰而飈煽哄应而翕合前者倡于而後者和喁其势可以回天转极挂南斗于天山泼湖湘于瀚海决江汉之波以洗濯天下虽陛下神圣特立独行断然不惑亦未能有以郤彼经所谓然彼则以为不然经方反复其辞以自明彼则倍蓰其诬以必坏所以误经之事至于今日譸张为幻皆此辈也彼诞妄者大言惑上掇膴仕擅荣耀而自肆矣徼功者积劳累多位上将绾侯印而自得矣偷且者容身苟简远得失持两端而自便矣自用者文过重怒肆强执安残忍而自若矣造凿者取重赏获厚禄而自营矣奸宄者戢羽翼俟风飈而自憙矣四海之内被无穷之祸者兵民也二国之间蒙迍邅之难者某等也九重之内贻社稷之忧者陛下也抑将终从彼之言而必为乎抑亦将采刍荛之论舍彼而从此乎昔富郑公奉使契丹谓契丹主曰和则利归国家福及百姓不和则利归将帅而祸于国家契丹主大悟于是定盟盖理到之言不得不从也贵朝祖宗良法美意一主於和维持宗社以及于今岂可行之外国而不行之本国使此辈一时得志快意以害二国而种无穷之忧哉此其所以误陛下之甚者也非惟误之於陛下而又误之於经等非惟误之於天下而又误之於後世经所以熟数亟论而莫能已也经等布衣教授保塞主上聘起问以治道即以议和止杀为请其後对扬之间敷陈不一是以即位之初先遣信使即命经行入境以来绵历四年凡有藴蓄无不倾尽经实何人敢如此过涉猛浪与人家国事盖不敢欺天不敢欺君不敢误国家不敢误天下後世已然之事则既备言矣未然之事亦既先言矣将然之事亦既亟言矣本朝之事无不尽言也贵朝之事无不僭言也两朝之事无不并言也先朝之事无不兼言也推本一世之利害究竟万世之利害无不欲贡之贵朝以成好事也抑之而其气愈厉挫之而其志愈坚阏之而其辞愈切经之所以不负於国而忠於君者惟此焉在经等今日之事止是告登宝位布弭兵息民意其余无他蔽匿必贵朝以为不可必不能从何用置经於此下一明诏数其好事难成之故梗碍牵制之由稽留使人不为无故或别有盖藏之迹明白指陈使天下四海知本朝之所以命使臣而欺贵朝贵朝之所以留使人而责本朝至若贵朝所报本朝兵乱异闻等事一皆不妄今皆数年长淮以北一切事势必皆非曩时通好使人亦宜区处或贵朝终于疑阻巳别遣使无用经等亦宜赐一明降或欲与本朝校量畴昔必决胜负一主于战通好使人尤为无用而乃仍自拘留摈而不问陈说不答表请不报差官不从告归不许老天长日寖以销铄必自毙馆下经等之辱固自遗臭通好使人至于如此亦非贵朝美事所以惶惑无聊而又致夫此也坠乎千仞之下仰天而呼高下疾徐都所不知过之者睨而不视闻之者掩耳而走彼横议反复之徒必又瞰临而下石惟恐其不忠也区区使人不足忌恶陷误至今而犹不已必使之死而不出二国之民靡有孑遗然後为快也夫天下之大忌必出於所不忌但恐贵朝之事不在於好生之君讲信之臣和气致祥乖气致异有意虑之所不及者伏望陛下奋乾纲操独断以大禹之智行其所无事体主上之本心闵经等之愚昧本夫理而不徇夫势以天下为度以生民为念却夫横议生事反覆误国之言用夫祖宗导迎和气爱利之道畀经以二国之事使经展布四体披露一心有以不负陛下者今气数将周甲子改元政二国迓续维新之日也虽误之於始不误之於终主上行之於北陛下成之於南经等数年之戚一旦得信则事体仍在衅虽积而可消兵虽交而可弭亿万之性命可存挽回元气春动诸华天地人神之福也触忤圣听不胜战惧之至秋律西成伏愿对时育物大庇生民允属尘望使臣郝经等昧死再拜上大宋皇帝阙下

陵川集卷三十九




