全宋诗：苏
　苏敖
　　苏敖　春晚
　　苏敖　鸿沟
　苏邦　不欺堂
　苏滨
　　苏滨　耕堂杂兴
　　苏滨　题金陵杂兴诗后
　苏大璋
　　苏大璋　凤翀峰
　　苏大璋　蘼芜
　　苏大璋　瑞香花
　苏德祥　赠南岳宣义大师英公
　苏頴　望太湖
　苏福　初一夜月诗
　苏涣
　　苏涣　句
　　苏涣　赠刘讽
　苏籍　句
　苏坚
　　苏坚　后清江曲
　　苏坚　句
　　苏坚　清江曲
　　苏坚　题金相寺三首
　　苏坚　重过石井
　苏缄　诗一首
　苏简
　　苏简　次韵徐惇济久不食肉
　　苏简　次韵张正民游智者寺
　　苏简　访涌泉吴文叟隐居
　　苏简　赋雪梨寄二孙
　　苏简　同诸孙赋冰箸
　　苏简　咏金橘
　　苏简　至后书事
　苏京　湖上联句
　苏麟　句
　苏凌然　禹寺
　苏迈
　　苏迈　句
　　苏迈　夜坐联句
　苏某　和钟守宴建昌耋老
　苏耆
　　苏耆　虎丘
　　苏耆　句
　苏钦
　　苏钦　春日三会闲行
　　苏钦　九座山中即事二首
　　苏钦　穹石堂
　　苏钦　瑞泉庵
　　苏钦　山口晓望
　　苏钦　听雨轩
　　苏钦　游灵岩
　苏绅
　　苏绅　长生桧
　　苏绅　惠山寺并简窦公
　　苏绅　膠山寺
　　苏绅　金山寺
　　苏绅　句
　苏宷　和赵阅道游海云山
　苏寿　句
　苏寿元
　　苏寿元　和雷壑先生韵
　　苏寿元　水退
　　苏寿元　赠风鉴
　苏寿元师　赠伯莺
　苏舜元
　　苏舜元　悲二子聊句
　　苏舜元　丙子仲冬紫阁寺聊句
　　苏舜元　地动聊句
　　苏舜元　钓鳖石
　　苏舜元　淮上喜雨聊句
　　苏舜元　荐福塔聊句
　　苏舜元　句
　　苏舜元　青州资政寄示小楷伯夷颂许昌相公以诗跋尾因作诗谢二公兼呈永兴观
　　苏舜元　水轮聊句
　　苏舜元　送梁子聊句
　　苏舜元　题海昌安国寺
　　苏舜元　瓦亭聊句
　　苏舜元　仙都山
　苏颂
　　苏颂　北帐书事
　　苏颂　卞巡检重建苹节堂
　　苏颂　补和王深甫颍川西湖四篇　甘棠湖
　　苏颂　补和王深甫颍川西湖四篇　明月舫
　　苏颂　补和王深甫颍川西湖四篇　宜远桥
　　苏颂　补和王深甫颍川西湖四篇　竹间亭
　　苏颂　朝议大夫致仕张公挽辞二首
　　苏颂　陈和叔内翰得庄生观鱼图於濠梁出以相示且邀作诗以纪其事
　　苏颂　承示黄君诗再和韵
　　苏颂　初过白沟北望燕山
　　苏颂　初至广平纪事言怀呈同事合使
　　苏颂　春日会饮怀丘思同林成之作四首　次林韵
　　苏颂　春日会饮怀丘思同林成之作四首　又次林韵
　　苏颂　春日会饮怀丘思同林成之作四首　又和前韵
　　苏颂　春日会饮怀丘思同林成之作四首
　　苏颂　慈圣光献皇后挽辞七首
　　苏颂　次行奚山
　　苏颂　次韵敖侄书怀
　　苏颂　次韵蔡资政答朱寺丞惠千叶桃花菊
　　苏颂　次韵晁美叔游山见奇
　　苏颂　次韵陈蒙城金风堂射饮
　　苏颂　次韵陈元舆待制新怀州吕侍讲见寄
　　苏颂　次韵程公辟暮春
　　苏颂　次韵次中寄莘老学士
　　苏颂　次韵祷雪有感
　　苏颂　次韵刁景纯学士将至郡见寄
　　苏颂　次韵奉酬签判吕殿丞燕集西湖
　　苏颂　次韵奉酬通判姚郎中宴望湖楼过昭庆院暮归偶作
　　苏颂　次韵奉和次中叙别
　　苏颂　次韵葛大卿题江氏寒光阁
　　苏颂　次韵韩康公对雨即事有怀五弟
　　苏颂　次韵韩康公和曾令绰范景仁喜五弟改知汝海见寄之什
　　苏颂　次韵和丹阳裴如晦学士寄示与蔡子直陈述古唱酬五篇
　　苏颂　次韵和前漳守马郎中三篇　碧波亭感事
　　苏颂　次韵和前漳守马郎中三篇　续观潮
　　苏颂　次韵和前漳守马郎中三篇　游山
　　苏颂　次韵和钱穆甫答签判殿丞临安道中作
　　苏颂　次韵和丘秘校登长干寺塔
　　苏颂　次韵和宣甫叔父迁谪过都见寄
　　苏颂　次韵蹇侍郎天元殿门芝草
　　苏颂　次韵江南感事
　　苏颂　次韵蒋颖叔金部游介亭望湖山二十四韵
　　苏颂　次韵蒋颖叔同游超化院
　　苏颂　次韵蒋颖叔同游南屏见惠长篇
　　苏颂　次韵蒋颖叔游西湖入南屏山
　　苏颂　次韵久雨言怀
　　苏颂　次韵君实内翰同游范景仁东园
　　苏颂　次韵开府太师留别诸公
　　苏颂　次韵孔平仲学士详定次口占
　　苏颂　次韵孔学士密云龙茶
　　苏颂　次韵李公择送新赐龙团与黄学士三绝句
　　苏颂　次韵李公择谢黄学士惠文潞公所送密云小团一绝
　　苏颂　次韵李希荀寄念七侄庄并用前韵和十七侄彀送其行
　　苏颂　次韵林次中察院经过南都见寄
　　苏颂　次韵林次中九日都下感事二首
　　苏颂　次韵刘叔贡舍人从驾
　　苏颂　次韵刘莘老学士惜别言怀兼呈次中察院二首
　　苏颂　次韵柳郎中二咏
　　苏颂　次韵签判梁寺丞阻水见寄
　　苏颂　次韵签判太博谢府公新诗墨迹
　　苏颂　次韵签判同登介亭
　　苏颂　次韵签判张太博移竹
　　苏颂　次韵钱塘周寺丞狱空
　　苏颂　次韵三弟学士题七宝英师壁
　　苏颂　次韵司徒富公耆年会诗
　　苏颂　次韵宋次道庆黄安中李邦直二舍人皆自史院拜命
　　苏颂　次韵宋次道学士重过礼院
　　苏颂　次韵苏子瞻题李公麟画马图
　　苏颂　次韵苏子瞻学士腊日游西湖
　　苏颂　次韵孙莘老司谏见寄
　　苏颂　次韵王伯益同年留别二首　再次前韵
　　苏颂　次韵王伯益同年留别二首
　　苏颂　次韵王都尉团练押赐高丽归使宴射赠馆伴舍人兼呈诸公
　　苏颂　次韵王宣徽太尉耆年会诗
　　苏颂　次韵王正仲蒲传正二月十五日奉祠高禼二首
　　苏颂　次韵兖弟忠懿王祠
　　苏颂　次韵阳孝本游翟家湾书院二首又一绝
　　苏颂　次韵阳行先游招隐
　　苏颂　次韵杨立之观韵海
　　苏颂　次韵杨立之怀旧
　　苏颂　次韵杨立之见别
　　苏颂　次韵杨立之十一官府馆二篇
　　苏颂　次韵杨立之赠京
　　苏颂　次韵姚粹正月三日游山道中口占
　　苏颂　次韵叶希虞秘校同游天竺寺五绝句
　　苏颂　次韵约诸君游长干寺
　　苏颂　次韵曾子固舍人上元从驾游幸
　　苏颂　次韵致政华殿丞怀旧见寄
　　苏颂　次韵诸公从驾景灵宫二首
　　苏颂　次韵子瞻锁院赐酒烛
　　苏颂　答陈再次前韵
　　苏颂　答胡完夫示及四和前篇
　　苏颂　大夫七弟有庆新居二百四十言次韵和之
　　苏颂　道元上人累示禅偈诗笔并诸贤赓唱见索鄙作因成短句奉酬
　　苏颂　登雄州城楼
　　苏颂　邓圣求承旨叠贻佳句过有褒称无言不酬虽复牵强以多为贵固已数穷大
　　苏颂　刁景纯学士寄示嘉篇述前后过颍游览之乐不鄙虚陋曲蒙推奖感叹不足
　　苏颂　冬日北庭怀馀杭旧僚属
　　苏颂　冬夕会诸同僚与税舍弟郡斋饮话通判欧郎中以二绝句纪事见寄次韵
　　苏颂　冬至日瓦桥与李綖少卿会饮
　　苏颂　读杨文公集
　　苏颂　二月晦日过范景仁舍人留饮联句分夜而归
　　苏颂　发句米奉议见示与诸公唱和北山壮观佳篇因索鄙制老病久弃笔砚勉强
　　苏颂　发柳河
　　苏颂　发牛山
　　苏颂　方公说通直见示与小子京和答棋诗四篇因次本韵继蒙宠惠前后凡十五
　　苏颂　逢钱塘诗僧
　　苏颂　奉陪府公赛雪桥公庙纪事兼呈粹幕诸君
　　苏颂　奉使还至近畿先寄史院诸同舍二首
　　苏颂　夫人合春帖子四首
　　苏颂　府尹欧阳公以临书智信篇为贶谨以长句酬谢
　　苏颂　公说再和并前十五篇辄复课六章用足前篇之阙
　　苏颂　恭和御制赐太师致仕文彦博七言四韵诗一首
　　苏颂　恭和御制赐太师致仕文彦博五言六韵诗一首
　　苏颂　恭和御制赏花钓鱼
　　苏颂　恭和御制上元观灯
　　苏颂　恭谢庆成诗十韵
　　苏颂　观北人围猎
　　苏颂　观潮三首
　　苏颂　观文殿大学士刑部尚书赠左仆射兼侍中刘公挽辞三首
　　苏颂　馆西迎驾起居
　　苏颂　广东转运张公挽辞二首
　　苏颂　广陵芍药盛开品目比旧又多累日与同官赏叹不足因记嘉佑中西台吴大
　　苏颂　广平宴会
　　苏颂　国史龙图侍郎宋次道挽辞五首
　　苏颂　过土河
　　苏颂　过新馆罕见居人
　　苏颂　过摘星岭
　　苏颂　寒食后一日作和林秀才
　　苏颂　翰林侍读学士尚书右丞李公挽辞三首
　　苏颂　和安抚王临骐骥见寄
　　苏颂　和安上弟雪中登介亭
　　苏颂　和安上弟游湖山诸寺二首
　　苏颂　和安上弟雨雪应祷绝句
　　苏颂　和北轩薜荔
　　苏颂　和北游
　　苏颂　和陈和叔秋寒
　　苏颂　和陈彦升学士九月校书怀旧之作
　　苏颂　和晨发柳河馆憩长源邮舍
　　苏颂　和次中双庙感事
　　苏颂　和刁节推郊居寄说晤二诗僧
　　苏颂　和刁推官蓼花二首
　　苏颂　和丁御史出郊雩祀夕雨初霁
　　苏颂　和冬至紫蒙馆书事
　　苏颂　和府推官冬菊
　　苏颂　和富公十二人中第二人绝句
　　苏颂　和富谷馆书事
　　苏颂　和国信张宗益少卿过潭州朝拜信武殿
　　苏颂　和过打造部落
　　苏颂　和过神水沙碛
　　苏颂　和胡俛学士红丝栴
　　苏颂　和胡俛学士游西池书事
　　苏颂　和胡完夫侍郎再次前韵见寄
　　苏颂　和蒋颖叔亳州矮桧
　　苏颂　和就日馆
　　苏颂　和李少卿寄吴仲庶
　　苏颂　和李子仪寄吴仲庶
　　苏颂　和李子仪学士上元
　　苏颂　和李子仪瀛州借马寄安抚待制
　　苏颂　和梁签判颍州西湖十三题　碧澜堂
　　苏颂　和梁签判颍州西湖十三题　飞盖桥
　　苏颂　和梁签判颍州西湖十三题　涵春圃
　　苏颂　和梁签判颍州西湖十三题　临胜阁
　　苏颂　和梁签判颍州西湖十三题　女郎台
　　苏颂　和梁签判颍州西湖十三题　清风亭
　　苏颂　和梁签判颍州西湖十三题　去思堂
　　苏颂　和梁签判颍州西湖十三题　射堂
　　苏颂　和梁签判颍州西湖十三题　四望亭
　　苏颂　和梁签判颍州西湖十三题　西湖
　　苏颂　和梁签判颍州西湖十三题　西溪
　　苏颂　和梁签判颍州西湖十三题　撷芳亭
　　苏颂　和梁签判颍州西湖十三题　野翠堂
　　苏颂　和林成之五题　城南
　　苏颂　和林成之五题　江上
　　苏颂　和林成之五题　客来
　　苏颂　和林成之五题　西邻
　　苏颂　和林成之五题　惜别吟
　　苏颂　和林乔年学士
　　苏颂　和林丘二君会程坦之家二诗
　　苏颂　和刘明仲都曹见别三首
　　苏颂　和陆农师侍郎三和前韵
　　苏颂　和门下侍郎东台夜直见寄
　　苏颂　和门下相公从驾幸太学
　　苏颂　和农师四和前韵仍有推奖鄙薄之句再次韵
　　苏颂　和欧阳永叔少师会老唱和诗三首　和南都赵少师
　　苏颂　和欧阳永叔少师会老唱和诗三首　和汝阴侍读
　　苏颂　和欧阳永叔少师会老唱和诗三首　寄汝阴少师
　　苏颂　和签判郡圃早梅
　　苏颂　和签判早秋见寄
　　苏颂　和前三篇
　　苏颂　和钱塘周寺丞游南山
　　苏颂　和清明后一日游西池
　　苏颂　和丘与权秘校咏宝寄林成之进士
　　苏颂　和神水馆逢齐叶二国信
　　苏颂　和使回过松子岭
　　苏颂　和宋次道戊午岁馆中曝书画
　　苏颂　和宿鹿儿馆
　　苏颂　和宿牛山馆
　　苏颂　和孙节推寄罗发运
　　苏颂　和孙节推雪
　　苏颂　和檀香板
　　苏颂　和题会仙石
　　苏颂　和题李公麟阳关图二首
　　苏颂　和通判白同朝散见别
　　苏颂　和土河馆遇小雪
　　苏颂　和王察院竹筱巷阻风七言
　　苏颂　和王大观寄张仲巽
　　苏颂　和王临谢寄蜀笺双井茶
　　苏颂　和王禹玉相公三月十八日皇子侍宴长句三首
　　苏颂　和惟晤师游鹤林寺寄颖长老
　　苏颂　和文太尉第一无双绝句
　　苏颂　和吴仲庶待制见寄
　　苏颂　和吴仲庶寄李子仪
　　苏颂　和吴仲庶龙图寄德仁致政比部二首
　　苏颂　和奚山偃松
　　苏颂　和许秘校同游两天竺
　　苏颂　和宣甫叔读白傅丁相诗集
　　苏颂　和兖弟到郡先寄
　　苏颂　和兖弟游湖上诸寺二首
　　苏颂　和兖弟与梁况之学士同作四绝句　右呈况之常叔立之
　　苏颂　和兖弟与梁况之学士同作四绝句　右二首并和况之元韵
　　苏颂　和兖弟与梁况之学士同作四绝句　右纪况之学士题壁
　　苏颂　和杨直讲寒食感怀
　　苏颂　和游中京镇国寺
　　苏颂　和俞仲素太博游茅山二首　马上初望茅峰
　　苏颂　和俞仲素太博游茅山二首　宿明真观
　　苏颂　和张少卿过德清忆郎中五弟
　　苏颂　和张仲巽过瀛州感旧
　　苏颂　和仲巽过度云岭
　　苏颂　和仲巽过古北口杨无敌庙
　　苏颂　和仲巽山行
　　苏颂　和仲巽奚山部落
　　苏颂　和朱纯臣兵部上巳锡宴
　　苏颂　和诸君观画鬼拔河
　　苏颂　和棁弟矮松寺留题
　　苏颂　胡人牧
　　苏颂　胡完夫再示西省唱和诗特记曩游过有谦屈率尔赓次
　　苏颂　皇帝初郊大礼庆成诗
　　苏颂　皇帝合春帖子六首
　　苏颂　皇太妃合春帖子五首
　　苏颂　皇太后合春帖子六首
　　苏颂　即席分得秋字送张吉老学士移使京西
　　苏颂　即席分韵送李才元学士守临邛
　　苏颂　寄题傅钦之学士济源草堂
　　苏颂　寄题蒲传正学士清风阁
　　苏颂　寄题吴兴墨妙亭
　　苏颂　寄题徐郎中鄱阳高居望云台
　　苏颂　寄题宗室世泽太博修性斋
　　苏颂　寄译经清衍大师
　　苏颂　驾部郎中毕公挽辞二首
　　苏颂　接伴北使至乐寿寄高阳安抚吴仲庶待制
　　苏颂　解秩西还夕次葛驿二通判与签判学士留府诸君远出饯别情至礼勤辄成
　　苏颂　金陵府舍重建金山亭二首
　　苏颂　景纯学士文丈再录早年见庆嘉篇重用前韵奉和
　　苏颂　景德寺饮会丘思同作述怀诗兼纪一席之事见约同赋辄次元韵
　　苏颂　开府潞公太师得谢西归谨赋七言四韵诗五首拜送
　　苏颂　坤成节集英殿宴教坊口号
　　苏颂　累年告老恩旨未俞诏领祠宫遂还乡闬燕间无事追省平生因成感事述怀
　　苏颂　离广平
　　苏颂　李公择尚书见示出郊奉雩祀马上口占七言四韵走笔继和
　　苏颂　吏部顿郎中起陆尚书佃与同年因迎哲宗神主集班西苑追思昔预闻喜逮
　　苏颂　林次中示及追和浙西三贤述梦诗其间叙卫公事几尽辄拾其遗逸再次前
　　苏颂　留守太尉潞国文公宠示耆年会诗次韵继和
　　苏颂　留台宾客李公挽辞二首
　　苏颂　留台蔡资政见示嘉章且有花时之约忽蒙除代恨阻亲依因抒鄙怀仍依元
　　苏颂　六月六日访晁美叔吏部越宿蒙惠长篇因次其韵
　　苏颂　龙舒太守杨郎中示及诸公题咏洛阳新居见邀同作辄依安乐先生首唱元
　　苏颂　龙图阁学士赠银青光禄大夫滕元发挽辞二首
　　苏颂　虏中纪事
　　苏颂　陆农师又示第五和篇褒借益勤辄复酬答
　　苏颂　某奉使过北都奉陪司徒侍中潞国公雅集堂宴会开怀纵谈形于善谑因道
　　苏颂　某两使辽塞俱值郊礼之岁今以至日到北帐感事言怀寄呈同馆诸公
　　苏颂　某忝被给札之召伏蒙景纯学士文丈宠示嘉篇且述早岁先人试职之日尝
　　苏颂　某忝命守馀杭杨元素内翰洎两禁诸公出祖佛寺席上探韵赋诗以宠其行
　　苏颂　某向忝使辽于今十稔再过古北感事言怀奉呈姚同事阁使
　　苏颂　暮春与诸同僚登钟山望牛首
　　苏颂　南郊大礼庆成诗五首　右朝享景灵宫
　　苏颂　南郊大礼庆成诗五首　右赐赦宣德门
　　苏颂　南郊大礼庆成诗五首　右发册文德殿
　　苏颂　南郊大礼庆成诗五首　右荐享于太庙
　　苏颂　南郊大礼庆成诗五首　右有事于南郊
　　苏颂　牛山道中
　　苏颂　欧阳文忠公挽辞二首
　　苏颂　判秘阁何龙图赴职宴集诸公同赋诗以纪出入之盛
　　苏颂　彭城郡郑太夫人挽辞二首
　　苏颂　彭城县太君挽辞二首
　　苏颂　仆射文庄高公挽辞二首
　　苏颂　濮安懿王夫人挽辞二首
　　苏颂　七弟示诗后又改缘字为川字因再次韵
　　苏颂　七言二首奉答签判学士
　　苏颂　七言送林次中南归
　　苏颂　契丹马
　　苏颂　契丹帐
　　苏颂　钱起居挽辞二首
　　苏颂　窃忆旧游再赋一篇
　　苏颂　秦国夫人挽辞二首
　　苏颂　秦国太夫人挽辞二首
　　苏颂　清晖茅亭
　　苏颂　丘林诸君以春雪三绝见寄走赋长句奉酬
　　苏颂　润守修撰见招与左丞王公大夫俞公东园集会宾主四人更无他客某顷为
　　苏颂　润州钱祠部新建宝墨亭
　　苏颂　三月二日奉诏赴西园曲宴席上赋呈致政开府太师三首
　　苏颂　三月十七日三舍人宴集西省刘叔贡作诗贻坐客席上走笔和呈
　　苏颂　沙陁路
　　苏颂　山路连日冲冒西风颇觉行役之劳
　　苏颂　尚书祠部郎中大理少卿邹公挽辞二首
　　苏颂　尚书左丞赠开府仪同三司邓公挽辞三首
　　苏颂　省中早出与同僚过谭文思西轩咏太湖石
　　苏颂　石缝泉清轻而甘滑传闻有年矣前此数欲疏引入州治久不克就予至则命
　　苏颂　使回蹉榆林侵夜至宿馆
　　苏颂　侍读给事王公挽辞三首
　　苏颂　首夏即事与丘与权同韵作
　　苏颂　蜀公范景仁忠文公挽辞四首
　　苏颂　司空平章军国事赠太师开国正献吕公挽辞五首
　　苏颂　司空赠太傅康国韩公挽辞五首
　　苏颂　司徒侍中杜正献公挽辞五首
　　苏颂　司徒侍中贾魏公挽辞二首
　　苏颂　宋中道都官挽辞二首
　　苏颂　送达夫同年殿丞宰吴江
　　苏颂　送丁郎中守江州
　　苏颂　送洞霄宫王文玉学士归吴
　　苏颂　送都官辛七丈赴治江夏
　　苏颂　送韩玉汝太博出守洋州
　　苏颂　送滑道人游庐山
　　苏颂　送黄从政宰晋江
　　苏颂　送集贤赵少卿出守淝州
　　苏颂　送冀州向团练
　　苏颂　送句都官粹建阳
　　苏颂　送句判官赴大理详断
　　苏颂　送句湛太博通守汝阴
　　苏颂　送李留后赴镇天平
　　苏颂　送李屯田粹丹阳
　　苏颂　送李屯田子震赴宛丘签判
　　苏颂　送若讷上人归衢州
　　苏颂　送僧务静还吴
　　苏颂　送邵裔员外尉长洲
　　苏颂　送沈太博粹滑台
　　苏颂　送沈学士守毗陵
　　苏颂　送石舍人得告还蜀
　　苏颂　送唐安虞部赵侯
　　苏颂　送王广渊司门出守绛州
　　苏颂　送王秀才出京
　　苏颂　送王彦祖学士守毗陵
　　苏颂　送惟晤游庐山
　　苏颂　送襄州李观察
　　苏颂　送许当世职方通判泉州
　　苏颂　送薛宗孺通理并州
　　苏颂　送阎秘丞宰雩都
　　苏颂　送仪州李太保丈
　　苏颂　送张中正先生归庐陵
　　苏颂　送赵君权中归福唐兼呈陈季中
　　苏颂　送郑无忌南归
　　苏颂　送周尹郎中守梓潼
　　苏颂　送朱郎中寿昌通判河中府
　　苏颂　送朱屯田赴辟成都
　　苏颂　送朱职方赴天彭
　　苏颂　送祖印忠师南归
　　苏颂　送祖择之少卿学士出疆
　　苏颂　苏明允宗丈挽辞二首
　　苏颂　睢阳五老图
　　苏颂　太傅相公以梅圣俞寄和建茶诗垂示俾次前韵
　　苏颂　太皇太后合春帖子六首
　　苏颂　太平守梅学士隔阔累年会遇京口喜道旧故特枉篇章勉次来韵二首
　　苏颂　太子太保致仕李公挽辞二首
　　苏颂　题画草虫扇子
　　苏颂　天禧寺竹
　　苏颂　同赋山寺郁李花
　　苏颂　同吕缙叔诸君寄怀希用师
　　苏颂　同事合使见问奚国山水何如江乡以诗答之
　　苏颂　王都尉示及吕丞相柳溪图诗见邀同作走笔奉呈
　　苏颂　王侍郎挽辞二首
　　苏颂　王宣徽见示延驻慧海长老诗因次其韵
　　苏颂　王子直挽辞二首
　　苏颂　闻蛙
　　苏颂　奚山道中
　　苏颂　奚山路
　　苏颂　暇日游逍遥台睹南华塑像独置一榻旁无侍卫前无香火对之歆然起怀古
　　苏颂　效范景仁侍郎次韵和君实端明长句奉呈龙舒杨守
　　苏颂　谢赐御书诗五言十二韵
　　苏颂　谢太傅杜相公惠吴柑
　　苏颂　新岁五十始觉衰悴因书长句奉呈仲巽少卿
　　苏颂　兴龙节集英殿宴教坊口号
　　苏颂　行次塘堤
　　苏颂　秀才石君予同年子也携书见投重之以歌诗意甚勤厚其归也邀予言为赠
　　苏颂　宣甫宿约见过既而不至翌日有诗为示谨次元韵
　　苏颂　宣甫随行有端石茶匣甚佳道中为仆夫所损某见之谓微瑕无伤寻蒙送示
　　苏颂　宣甫以栟榈茶刷见惠继之以诗依韵奉和
　　苏颂　宣徽南院使太子太保赠司空冯公挽辞三首
　　苏颂　宣仁圣烈皇后挽辞五首
　　苏颂　杨君宠示嘉篇次韵奉和
　　苏颂　咏丘秘校山水枕屏
　　苏颂　用诸公本韵各和一篇共三首
　　苏颂　游保宁院练光亭同丘程凌林四君分题用业字韵
　　苏颂　又次王侍郎韵
　　苏颂　又次中书蔡相公韵
　　苏颂　又和蔡子直
　　苏颂　又和春日对酒
　　苏颂　又和次中答莘老见招
　　苏颂　又和蹇侍郎七言四韵
　　苏颂　又和内院海棠
　　苏颂　又和十二月十一日雪
　　苏颂　又和月夜理笛答晤见寄
　　苏颂　又两绝
　　苏颂　又送石舍人
　　苏颂　又同敖侄韵
　　苏颂　又五言
　　苏颂　又自和
　　苏颂　与次道集贤谏议元素翰林赴冲卿枢密谏议见招宴会同赋
　　苏颂　与蒙城知县陈著作同赋吐绶鸟
　　苏颂　与丘程凌林四君同赋食河豚
　　苏颂　与诸同僚偶会赋八题　不期而会
　　苏颂　与诸同僚偶会赋八题　待灯
　　苏颂　与诸同僚偶会赋八题　登赏心亭
　　苏颂　与诸同僚偶会赋八题　府庠小沼
　　苏颂　与诸同僚偶会赋八题　华藏竹
　　苏颂　与诸同僚偶会赋八题　秦淮柳
　　苏颂　与诸同僚偶会赋八题　邑署独鹤
　　苏颂　与诸同僚偶会赋八题　坐久月初上
　　苏颂　元丰己未三院东阁作　己未九月予赴鞫御史闻子瞻先已被系予昼居三
　　苏颂　元丰己未三院东阁作　元丰戊午夏予尹京治陈氏狱言者以为推劾不尽
　　苏颂　元日鸿庆宫朝拜二十韵
　　苏颂　元佑癸酉秋九月蒙恩补郡维扬十一月到治莅事之始首阅题名前后帅守
　　苏颂　再酬三次前韵
　　苏颂　再次前韵
　　苏颂　再次韵
　　苏颂　再和
　　苏颂　再和倒韵
　　苏颂　再和暮春
　　苏颂　再和入省宿
　　苏颂　再和三篇
　　苏颂　早行新馆道中
　　苏颂　赠大理寺丞陈公挽辞
　　苏颂　赠吏部尚书建安郡正肃吴公挽辞三首
　　苏颂　赠太师中书令王公挽辞二首
　　苏颂　赠同事合使
　　苏颂　摘星岭
　　苏颂　漳州知郡郎中见示旅次感事辄次元韵
　　苏颂　正月一日皇帝御大庆殿受文武百僚朝贺行上寿之仪乐章曲名　皇帝举
　　苏颂　知枢密院孙温靖公挽辞二首
　　苏颂　致政少卿邵公挽辞三首
　　苏颂　致政侍读孙蔓叔挽辞二首
　　苏颂　中京纪事
　　苏颂　中书令程文简挽辞三首
　　苏颂　中书侍郎赠银青光禄大夫傅钦之挽辞三首
　　苏颂　重次前韵奉酬子由子开叔贡三舍人二首
　　苏颂　诸公唱和多记经历之事因感昔游复用元韵凡三首
　　苏颂　诸公和雷字韵茶诗四绝句外复有继作辄续二篇
　　苏颂　紫宸殿正旦宴教坊口号
　　苏颂　走笔次韵察推见别二篇
　　苏颂　走笔奉酬签判殿丞游思上人院
　　苏颂　昨日纳还公择诗卷相次复示三篇不独说茶曲尽其妙加以敏捷不易追攀
　苏台父　题惠山翠麓亭
　苏为
　　苏为　东池诗
　　苏为　泛宛溪至敬亭
　　苏为　湖州作
　　苏为　化成圩
　　苏为　句
　　苏为　邵武作
　　苏为　送张无梦归天台
　　苏为　宛溪
　　苏为　宣城花
　　苏为　昭亭山
　苏小娟　和赵院判
　苏洵
　　苏洵　丙申岁余在京师乡入陈景回自南来弃其官得太子中允景回旧有地在蔡
　　苏洵　朝日载升
　　苏洵　初发嘉州
　　苏洵　次韵和缙叔游仲容西园二首
　　苏洵　从叔母杨氏輓词
　　苏洵　答陈公美
　　苏洵　答二任
　　苏洵　答张子立见寄
　　苏洵　过木枥观
　　苏洵　涵虚阁
　　苏洵　和杨节推见赠
　　苏洵　寄杨纬
　　苏洵　荆门惠泉
　　苏洵　九日和魏公
　　苏洵　菊花
　　苏洵　句
　　苏洵　昆阳城
　　苏洵　老翁井
　　苏洵　欧阳永叔白兔
　　苏洵　上田待制诗
　　苏洵　神女庙
　　苏洵　送李才元学士知邛州
　　苏洵　送陆权叔提举茶税
　　苏洵　送任师中任清江
　　苏洵　送蜀僧去尘
　　苏洵　送王吏部知徐州
　　苏洵　送吴待制中复知潭州二首
　　苏洵　藤樽
　　苏洵　题白帝庙
　　苏洵　题三游洞石壁
　　苏洵　题仙都观
　　苏洵　题阎立本画水官
　　苏洵　途次长安上都漕傅谏议
　　苏洵　万山
　　苏洵　我客至止
　　苏洵　仙都山鹿
　　苏洵　香
　　苏洵　襄阳怀古
　　苏洵　颜书
　　苏洵　忆山送人
　　苏洵　游嘉州龙严
　　苏洵　游陵云寺
　　苏洵　有独者犊
　　苏洵　有骥在野
　　苏洵　又答陈公美三首
　　苏洵　与可许惠所画舒景以诗督之
　　苏洵　云兴于山
　　苏洵　自尤
　苏易简
　　苏易简　禁林讌会之什
　　苏易简　句
　　苏易简　特吟诗二首送英公大师
　　苏易简　题临兰亭序
　　苏易简　赠翰林学￡　宋公白
　苏瀛　大涤洞天留题
　苏遹　大涤洞天留题
　苏元鼎　游齐山寺
　苏云卿　还张德远书币题诗蔬圃壁间
　苏植　岁在辛酉改元嘉泰庚伏之末拉亲友姚述之鲜长源黎元实逃暑南岩讲河
　苏仲昌　句
　苏籀
　　苏籀　跋思古斋诗卷
　　苏籀　白菡萏一首
　　苏籀　北榭
　　苏籀　避地咏史一首
　　苏籀　避暑山寺二首
　　苏籀　编联偶作
　　苏籀　卜居漫赋
　　苏籀　卜居遣兴一首
　　苏籀　不雨一绝
　　苏籀　才难一首
　　苏籀　参云亭纳凉小集二首
　　苏籀　廛居一绝
　　苏籀　廛居一首
　　苏籀　陈{左纟右聿}男求厥父挽诗二首
　　苏籀　陈翁妻何氏挽词
　　苏籀　程待制迈父求挽词
　　苏籀　程帅父朝议年八十余诸人作诗褒咏次韵一首
　　苏籀　程帅新作止戈堂索诗谨赋三首
　　苏籀　紬史
　　苏籀　春集僧舍一首
　　苏籀　春晴一首
　　苏籀　春日郊外
　　苏籀　春设一首
　　苏籀　次梅斋严韵
　　苏籀　次韵伯父茶花
　　苏籀　次韵伯业赋诗相迎喜予解秩一首
　　苏籀　次韵陈叔易远别离三首
　　苏籀　次韵答晁以道见赠二首
　　苏籀　次韵大父晒麦
　　苏籀　次韵待制王公出示李公丞相鼓山唱和之什不揆芜累奉和一首
　　苏籀　次韵邓志宏三月辛卯大雨雹
　　苏籀　次韵范才元中秋夜
　　苏籀　次韵范机宜感怀
　　苏籀　次韵范氏子园居即事三首
　　苏籀　次韵范子仪东山之什
　　苏籀　次韵范子仪怡山饭讫访王仙郡旧迹一首
　　苏籀　次韵洪谷瑞见和
　　苏籀　次韵洪谷瑞模临皋亭四画
　　苏籀　次韵洪令谷瑞平远台
　　苏籀　次韵洪令三月晦见寄
　　苏籀　次韵洪六丈舍人苏黄马券一首
　　苏籀　次韵李次仲赴巨山张舍人招赠之什
　　苏籀　次韵陪诸公湖上春游
　　苏籀　次韵孙邦求少监游刘园一首
　　苏籀　次韵王丈丰父待制荔枝二十韵
　　苏籀　次韵赵德载大监饯行之什
　　苏籀　刺少年行
　　苏籀　大父令赋捕鱼
　　苏籀　大父令赋旧扇
　　苏籀　大暑忆灵隐寺冷泉一首
　　苏籀　大坞山寺
　　苏籀　雕木工
　　苏籀　调王季恭省干
　　苏籀　东坡三绝句
　　苏籀　东山一首
　　苏籀　冬日即事一首
　　苏籀　冻雨一首
　　苏籀　读范龙阁五丈奏议三绝
　　苏籀　范箕叟啜茗一首
　　苏籀　访鹿田二首
　　苏籀　奉和秘监洪丈迎谏议徐公建除之什并次元韵
　　苏籀　赋丛兰一首
　　苏籀　耕者得古玉指环一首
　　苏籀　公退三首
　　苏籀　巩采若求厥父令尹德秀挽诗
　　苏籀　勾龙君贶求所居垂荫亭岷堂二首
　　苏籀　古劝学行
　　苏籀　古语
　　苏籀　故孺封曹氏挽章
　　苏籀　观兵
　　苏籀　观阛梨庵高树梅花盛发一首
　　苏籀　观胡文恭枢密全集偶成一首
　　苏籀　国士一首
　　苏籀　过故丞相吕汲公坟刹二首
　　苏籀　寒食后出郊一首
　　苏籀　寒夜
　　苏籀　韩簿之常山送行一首
　　苏籀　韩省干子平荐章应格朋友漠然未知忽改京秩作七言近体一首贺之
　　苏籀　何会卿妇清河张甥挽诗
　　苏籀　何武翼挽词
　　苏籀　和洪玉甫秘监荔枝三
　　苏籀　和卷中韩子苍梅花三首
　　苏籀　核实一首
　　苏籀　洪子再示论诗之意答一首
　　苏籀　后数朝复依前韵二首
　　苏籀　皇甫一首
　　苏籀　黄筌画金盆鸽孟蜀屏风者也一首
　　苏籀　徽宗皇帝挽词二首
　　苏籀　稽山漫作一首
　　苏籀　汲东坡所浚井一首
　　苏籀　寄吕德元时为督府属二绝
　　苏籀　甲寅岁雪一首
　　苏籀　甲子岁七夕与伯业伯衍游龙井聪老出示次韵边校理诗卷奉同雅趣一首
　　苏籀　简常次立一首
　　苏籀　简江国韩尉谢珍惠二绝
　　苏籀　閒咏一首
　　苏籀　鉴裁一首
　　苏籀　将军一首
　　苏籀　釂饮一首
　　苏籀　节妇吟
　　苏籀　解罢京局一首
　　苏籀　金华邵氏面山临溪而居又架木为亭云丘壑之胜趣乃兼得之邵氏求其名
　　苏籀　近市一首
　　苏籀　旧游一绝
　　苏籀　绝句一首
　　苏籀　苦热二首
　　苏籀　腊雪一首
　　苏籀　李监庙求拙轩一首
　　苏籀　李隐卿名谷与青城刘翁同舟至兰溪卿大夫修生者馆之道侣赠李诗云李
　　苏籀　连雨偶成二首
　　苏籀　连雨作寒二首
　　苏籀　林少伊直院母夫人柳氏挽词
　　苏籀　临双溪一首
　　苏籀　灵岩寺偃松一首
　　苏籀　留别赵大年并侄十七秀才
　　苏籀　六月不雨至七月中自宽一首
　　苏籀　龙井僧全示寄庵枢密程公累篇季文弟新什求余继其末一首
　　苏籀　龙翔真歇和尚求诗赠一首
　　苏籀　楼枢密挽词二首
　　苏籀　陋居一首
　　苏籀　吕伟信求冰花诗赋得两绝
　　苏籀　旅舍中秋一首
　　苏籀　漫述二首
　　苏籀　眉州禅僧一首
　　苏籀　梅雨一首
　　苏籀　蒙和府待制宠和前韵又承东湖水嬉之招一首
　　苏籀　绵扇偶吟一首
　　苏籀　勉旃一首
　　苏籀　闽中秩满一首
　　苏籀　木樨花一首
　　苏籀　南溪太息一首
　　苏籀　拟古
　　苏籀　偶成二绝
　　苏籀　潘令度求厥弟令表挽章一首
　　苏籀　潘令度送牡丹绝句
　　苏籀　潘卿求内主令人挽章二首
　　苏籀　潘舍人求父朝议挽诗
　　苏籀　陪侍知府待制丈巾山高设窃闻是日赓和去春林倅红楼风什奉继一首
　　苏籀　平津一首
　　苏籀　千叶白浮蕖一首
　　苏籀　侨居
　　苏籀　侨居一首
　　苏籀　晴日纵步二首
　　苏籀　秋分一首
　　苏籀　秋冷一首
　　苏籀　秋兴一首
　　苏籀　秋夜听雨一首
　　苏籀　秋夜雨凉一首
　　苏籀　去年一首
　　苏籀　群盗一首
　　苏籀　壬申春雪一绝
　　苏籀　瑞香一首呈韩子平
　　苏籀　僧庵崖上榴花
　　苏籀　山行入寺一首
　　苏籀　山斋閒咏
　　苏籀　邵公济求泰定山房十诗　褒勤堂
　　苏籀　邵公济求泰定山房十诗　采薇洞
　　苏籀　邵公济求泰定山房十诗　怀伊亭
　　苏籀　邵公济求泰定山房十诗　尽山亭
　　苏籀　邵公济求泰定山房十诗　柳陌
　　苏籀　邵公济求泰定山房十诗　邵公泉
　　苏籀　邵公济求泰定山房十诗　松门
　　苏籀　邵公济求泰定山房十诗　桃溪
　　苏籀　邵公济求泰定山房十诗　下马桥
　　苏籀　邵公济求泰定山房十诗　竹溪
　　苏籀　嵊邑周干办挽诗
　　苏籀　莳兰一首
　　苏籀　示儿子诩
　　苏籀　示施又新同舍
　　苏籀　事毕汤巩方三君再用前韵复酬一首
　　苏籀　试闱即事三绝
　　苏籀　守局一首
　　苏籀　疏懒一首
　　苏籀　暑雨忆衢州一绝
　　苏籀　睡起一首
　　苏籀　松门
　　苏籀　送才元长乐倅
　　苏籀　送陈梦得省闱一首
　　苏籀　送程孚叟知归州
　　苏籀　送滁守蔡瞻明提举
　　苏籀　送都属八舍弟桂林买马一首
　　苏籀　送范比部持节广东
　　苏籀　送富枢知三衢三首
　　苏籀　送韩少汲萍乡尉
　　苏籀　送李举之武博学宏词
　　苏籀　送芍药者一首
　　苏籀　送苏念八郎下第西归梁益
　　苏籀　送孙丞法先池阳二首
　　苏籀　送王机宜归襄阳侍下一首
　　苏籀　送赵宪御史赴江西三绝
　　苏籀　送中书潘舍人省上二首
　　苏籀　送朱乔年被举荐监石井镇
　　苏籀　岁晏即事
　　苏籀　题两黄仙人炼丹山顶一绝
　　苏籀　题刘紫微贡父公是集一首
　　苏籀　题南圃一首
　　苏籀　题僧寮白瑞芗一首
　　苏籀　题善草字者一绝
　　苏籀　题徐帅川诗卷一首
　　苏籀　题张公文潜诗卷一首
　　苏籀　酴醿一绝
　　苏籀　酴醿一首
　　苏籀　退士一首
　　苏籀　晚秋偶成
　　苏籀　晚秋一首
　　苏籀　王季海求父宣义挽词二首
　　苏籀　王叔明示长句讶乌涧人不出楚则失矣齐亦未为得也次韵一笑
　　苏籀　往日
　　苏籀　望道一首
　　苏籀　维摩诘一首
　　苏籀　闻旧曲一首
　　苏籀　闻邻佳酣讴一绝
　　苏籀　武林春日二绝
　　苏籀　武林春日一绝
　　苏籀　惜花一首
　　苏籀　夏旱一首
　　苏籀　夏日池上
　　苏籀　夏日叹二首
　　苏籀　孅阿一绝
　　苏籀　咸阳县令求清渭楼诗和何子应长句
　　苏籀　小僧乞其师静悟塔铭一首
　　苏籀　校雠古史二首
　　苏籀　休沐日
　　苏籀　雪斋即事一首
　　苏籀　炎夏即事一首
　　苏籀　药褚吟一绝
　　苏籀　夜凉
　　苏籀　夜饮一首
　　苏籀　忆京雒木芍药三绝
　　苏籀　忆雍都一首
　　苏籀　饮东窗一首
　　苏籀　永嘉周道人求诗一首
　　苏籀　幽栖三首
　　苏籀　游服者二绝
　　苏籀　游鼓山一首
　　苏籀　游寒豨次醅字韵题九曲亭一首
　　苏籀　诱学徒一首
　　苏籀　娱老一首
　　苏籀　与可墨竹二十韵
　　苏籀　寓言一绝
　　苏籀　元夕
　　苏籀　元夕偶成
　　苏籀　园人饷果
　　苏籀　择邻一首
　　苏籀　赠苏文瓘
　　苏籀　张孺人九十六岁签判求眉寿堂诗二首
　　苏籀　张子安求无处道人挽词
　　苏籀　招范子仪登升山次范韵
　　苏籀　赵和叔大夫母安人曹氏挽词
　　苏籀　栀子花一首
　　苏籀　中壘一首
　　苏籀　中觞二绝
　　苏籀　仲秋较试净惠精舍会者六人约重九事毕置醴谢汤巩方以诗坚约次韵酬
　　苏籀　仲秋苦热半格一首
　　苏籀　重阳一首
　　苏籀　舟中怀古一首
　　苏籀　朱从事安诗挽词一首
　　苏籀　朱亭伯改转见过一首
　　苏籀　祝舜俞少卿示曩岁葺蒙园陪游风什一编不度枵疏上尘二首
　　苏籀　著书
　苏竹里　和高斯立见寄
　苏棁　题李行中秀才醉眠亭










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　



全宋诗：苏





苏敖　春晚

芳草莫寻游处迹，好花空认折残枝。

啼莺似怨归何速，舞蝶应怜出太迟。

苏敖

苏敖　鸿沟

置俎均牢彘，峨冠信沐猴。

方矜几上肉，已随幄中筹。

海岳归三尺，衣冠閟一丘。

路人犹指似，山下是鸿沟。

苏邦

苏邦　不欺堂

室明室暗两相宜，方寸长存不可欺。

勿谓天高鬼神远，要须常畏自家知。

苏滨

苏滨　耕堂杂兴

背乡不过五十日，世事如云逐段移。

客里念家家念客，归来一似未午地。

苏滨

苏滨　题金陵杂兴诗后

六朝留寄多多恨，一士来歌百百诗。

驱使春风游笔下，个中情景个中知。

苏大璋

苏大璋　凤翀峰

早起联镳上翠微，瞰虚历级步嵚崎。

昔闻华顶莲生藕，今见南山菊满篱。

纵眼横看天地阔，壮怀唯有鬼神知。

安期引我丹霄路，十里云烟特地披。

苏大璋

苏大璋　蘼芜

叶叶秋声中，霏霏蚤英蔌。

分持有如松。繁华匪惭菊。

勃蔚袭轩墀，薰沾满衣服。

情人擢纤指，拾蕊动盈掬。

蘼芜见离骚，苓藿入语录。

苏大璋

苏大璋　瑞香花

芳蕤何蒨绚，尤物真旖旎。

五叶映雕阑，三桠骈粉蕊。

妍分春月魂，香彻肌骨髓。

苏德祥

苏德祥　赠南岳宣义大师英公

学就书闻在道林，几年辛苦用身心。

九霄雨露酬知早，百首风骚立意深。

青白野云闲里卧，古今碑碣醉中寻。

因何负此多般艺，可惜教师鬓雪侵。

苏頴

苏頴　望太湖

杳杳波涛阅古今，四边无际莫知深。

润通晓月为清露，气入霜天作溟阴。

笠泽鲈肥人脍玉，洞庭柑熟客分金。

风烟触目相招隐，聊为停桡一楚吟。

苏福

苏福　初一夜月诗

气朔盈虚又一初，嫦娥应事半分无。

都于无处分明有，恰似先天太极图。

苏涣

苏涣　句

云台胜景压苍溪，东汉遗名冠蜀西。

苏涣

苏涣　赠刘讽

林下人归少，君归不待年。

能令两蜀士，叹甚二疏贤。

苏籍

苏籍　句

醉乡须待我，诗社莫添人。

苏籍

苏籍　句

梦蝶岂知真是蝶，骑牛何必更寻牛。

苏坚

苏坚　后清江曲

层波渺渺山苍苍，轻霜殒木莲叶黄。

呼儿极浦下笭箵，社翁欲熟浮蛆香。

轻蓑淅沥鸣秋雨，日暮乘流自相语。

一笛清风万事休，白鸟翩翩落烟渚。

苏坚

苏坚　句

我梦扁舟浮震泽。

苏坚

苏坚　清江曲

属玉双飞空满塘，菰蒲深处浴鸳鸯。

白蘯满棹归来晚，秋著芦花一岸霜。

扁舟击岸依林樾，萧萧两鬓吹华发。

万事不理醉复醒，长占烟波弄明月。

苏坚

苏坚　题金相寺三首

丈室十一尺，闽山数百层。

春风近梅柳，腊水漫沟塍。

苏坚

苏坚　题金相寺三首

已爱观音远俗尘，鹫峰林壑更清新。

不辞遍历安禅地，要使溪山识主人。

苏坚

苏坚　题金相寺三首

隐约开晹谷，坐看云气升。

地神归献秀，一色露山棱。

苏坚

苏坚　重过石井

登临萧寺几回头，石怪林深山自秋。

地布黄金长照日，泉溜碧玉暗通沟。

浚穿地脉疑无底，静啮崖根更不流。

多谢老僧勤供佛，井华晓汲注瓷瓯。

苏缄

苏缄　诗一首

使君尊老致聃彭，跻彼公堂醉兕觥。

祝饐俾观新礼节，纵谈犹说旧升平。

厖眉昔日商山皓，尚齿当年洛社英。

盛事欢传昩水上，赓歌归羡属儒生。

苏简

苏简　次韵徐惇济久不食肉

举家食肉迹虽陈，端有寒儒继后尘。

杜老长鑱聊卒岁，颜生陋巷不逢辰。

啖毡窃喜全高节，食肉从来鄙要津。

扪腹只应多愧负，天教吾党合清贫。

苏简

苏简　次韵张正民游智者寺

养拙何所诣，白昼门常关。

剥吸有好怀，绕郭横秋山。

佛庐占山麓，清净非人间。

曳杖得晤语，幽寻为怡颜。

三峰耸而秀，群巘抱以环。

寺同乔木古，僧与白云閒。

一鸟不复鸣，流泉自潺湲。

山林足胜践，世路羊肠艰。

苏简

苏简　访涌泉吴文叟隐居

水绕庭除屋近山，居人六月自清寒。

平时不起轩裳念，此去真输岩穴安。

书富五车成活计，樽开千日慰艰难。

径谋百亩从君隐，凭藉林泉寄一箪。

苏简

苏简　赋雪梨寄二孙

梨乃北方来，东阳有遗种。

开花如雪洁，结实论斤重。

似闻风霜来，採摘不旋踵。

肤莹玉在手，剖之醴泉涌。

甘凉宜解酲，席上贾余勇。

甚美非耐久，糜溃失前宠。

长安疑父祖，压沙岂伯仲。

时方禁苞苴，林下喜得共。

老人齿颊寒，食指难为动。

邻墙有酒仙，双苞可持送。

苏简

苏简　同诸孙赋冰箸

雪堆屋背已崔巍，沟瓦垂冰冻不摧。

乳石骈罗疑在谷，遗簪璀璨俨成堆。

泎寒侵被怜衰老，咀嚼鸣牙忆尚孩。

自是中原验时令，江南春候亦难裁。

苏简

苏简　咏金橘

小小根栽出近□，□□繁实傲秋天。

恍如列宿挂庭树，几误饥儿逐弹圆。

荔子甘香欲争席，赤心粗俗敢差肩。

饮仙嚼□□□赏，赋客寡闻犹未编。

苏简

苏简　至后书事

岁尽意不尽，日长愁更长。

将士介生虮，黔黎痺复疮。

拊膺念江夏，掩面向山阳。

大隐未高枕，巨鳌仍望洋。

旧闻死可祷，或以酒自戕。

废卷三太息，抚时徒感伤。

苏京

苏京　湖上联句

遥岑舣舟见，野思过桥生。

兴尽回兰棹，归鞍月正明。


苏麟

苏麟　句

近水楼台先得月，向阳花木易逢春。

苏凌然

苏凌然　禹寺

看轻转佛稻场边，一迳松杉密似烟。

见说老僧浑不出，送人只到寺门前。

苏迈

苏迈　句

叶随流水归何处，牛带寒鸦过晚村。

苏迈

苏迈　句

熟颗无风时自落，半腮迎日斗鲜红。

苏迈

苏迈　夜坐联句

清风来无边，明月翳复吐。

松声满虚空，竹影侵半户。

暗枝有惊鹊，坏壁鸣饥鼠。

露叶耿高梧，风萤落空庑。

微凉感团扇，古意歌白紵。

乐哉今夕游，获此陪杖屦。

传家诗律细，已自过宗武。

短诗膝上成，聊以感怀祖。

苏某

苏某　和钟守宴建昌耋老

使君尊老致聃彭，跻彼公堂醉兕觥。

祝饐俾观亲礼节，纵谈犹说旧升平。

庞鼎昔有商山皓，尚齿当年洛社英。

盛事欢传昩水上，赓歌归美属儒生。

苏耆

苏耆　虎丘

虎踞标灵迹，危楼杳霭间。

剑池沉石壁，金地涌秋山。

塔影松轩断，云迷藓迳斑。

磬随灵籁尽，鹤伴老僧间。

有句惭先哲，无辞愈厚颜。

我来聊寫望，顿觉离人寰。

苏耆

苏耆　句

上到天门最高处，不能容物只容身。

苏钦

苏钦　春日三会闲行

风摇陇麦东西浪，春入郊原远近花。

闲趁溪流到村曲，断垣乔木两三家。

苏钦

苏钦　春日三会闲行

溪上横岗一道斜，成行鸳鹭落平沙。

竹篱茅舍林中见，仿佛孤山处士家。

苏钦

苏钦　九座山中即事二首

红药青绫心已灰，且从开士宿招提。

半窗白月炉烟断，枫叶萧萧乌夜啼。

苏钦

苏钦　九座山中即事二首

攜僧缓步听溪声，课仆疏筠出翠屏。

泉石膏肓吾自许，余生应不愧山灵。

苏钦

苏钦　穹石堂

新堂良佳哉，前山罗万戟。

中有倚天石，玉立破深碧。

异时老夕郎，直道众谗咋。

不种南山豆，聊卜辋川宅。

举头得佛观，喜甚几折屐。

名加一字褒，价重连城璧。

忽骑箕尾去，胜概堕岑寂。

乃孙丘壑姿，结屋踵前迹。

时呼名胜流，谈觞阅晨夕。

向来富贵人，搜索遍山泽。

舳舻蔽江淮，斧凿巧鑱刻。

屡闻挥橐金，所得仅鸡肋。

谁能燕坐间，领略在几席。

要知此段奇，自是天所惜。

吾生事幽讨，佳处皆足历。

是中一延睇，颇觉慰平昔。

会须买东邻，来作堂中客。

公乎肯见容，斯言当不食。

苏钦

苏钦　瑞泉庵

当年正觉此韬藏，岩穴于今尚有光。

特特扪萝访遗迹，龙神何事报支郎。

苏钦

苏钦　山口晓望

喜鹊寒鸦噪晚田，山前茅舍起炊烟。

小桥败叶风频扫，斜月平芜犊自眠。

苏钦

苏钦　听雨轩

曾买江天著钓船，夜深波浪拍船舷。

只今耳畔闻风雨，恰似当年蓬底眠。

苏钦

苏钦　听雨轩

身外无穷百不闻，算沙活计亦慵论。

斋余闲倚蒲团瞑，只有溪声落耳根。

苏钦

苏钦　游灵岩

高峰峭壁近江城，晓日浮舟荡漾明。

并峙幽岩云外邃，朋来嘉客坐间盈。

泠泠迸石甘泉冽，馥馥袭人和气生。

此景此游俱胜绝，诗壁仍仰万人英。

苏绅

苏绅　长生桧

几年飞锡倦寻芳，云衲斓斑掩竹房。

一榻夜禅蒲座稳，满盂春供药苗香。

汲泉岩畔惊猿饮，裁苇池边引鹭翔。

像室雾昏灯焰小，石楼风度磐声长。

攀萝别岭冲寒雾，扫叶前林趁晓霜。

大抵僧居遗俗虑，此中身世更清凉。

苏绅

苏绅　惠山寺并简窦公

绮塍行尽入松门，暂拂尘缨袖惹云。

海月未升楼上见，湖波初起坐中闻。

宝扉膜拜青莲相，石案傍行白{在痓右毛}纹。

促榻偶随居士语，煮茶烧栗到宵分。

苏绅

苏绅　膠山寺

驱马款禅扉，松风冷拂衣。

红尘不到处，青嶂此忘归。

鸟望生台下，云侵讲座飞，

楞伽味真趣，转觉俗缘稀。

苏绅

苏绅　金山寺

九派分流涌化城，登临潜觉骨毛清。

僧依玉鉴光中住，人踏金鳌背上行。

钟阜云开春雨霁，海门雷吼夜潮生。

因思绝顶高秋夜，四面云涛浸月明。

苏绅

苏绅　句

游人汉女投珠路，野火荆山出猎朝。

苏绅

苏绅　句

城郭依然郧子国，山川分得楚王台。

苏绅

苏绅　句

一篇此日摛鸿藻，五色它年浴凤文。

苏绅

苏绅　句

它年躶马相逢处，记得先生旧姓名。

苏宷

苏宷　和赵阅道游海云山

笙歌揭虚阁，帷幕匝春池。

且与民同乐，都忘天一涯。

旧游嗟倏忽，故步喜追随。

陌上人如堵，归鞍莫载驰。


苏寿

苏寿　句

却因贾赞善，来作歙知州。

苏寿

苏寿　句

戴笠披蓑军十万，饥嗔饱喜客三千。

苏寿元

苏寿元　和雷壑先生韵

青紫过如拾芥轻，今吾非辱故非荣。

海波忽与桑田改，书眼空如秋月明。

只可一丘容鹤隐，何须万里较鹏程。

到头更要深山住，不作终南捷径名。

苏寿元

苏寿元　水退

转眼江流已昨非，便随鸥鹭省渔砚。

飞花无复浪千顷，倒影依然山四周。

不向静中观物理，更于何处觅天机。

兴来倚杖斜阳外，弄篇潺湲未肯归。

苏寿元

苏寿元　赠风鉴

空有奇胸賏石渠，功名不许老头丰。

凭君细阅寒窗下，还有它年房杜无。

苏寿元师　赠伯莺

伯莺苏氏子，年少勤经史。

下笔如有神，气概迈前古。

切勿恃其长，囊麋自然香。

如有周公美，使骄不足扬。

苏舜元

苏舜元　悲二子聊句

有客自远方，来以二子说。

穆子病疾初，家事巨细缺。

邻人苦其求，翳师久以决。

案杯小大空，布被旁午裂。

馀喘尚能鼓，老愤知已结。

目悽望羊泓，断反谓蝟茁。

尤酸击馀生，嗥噁留永詄。

语妻后日计，书策未可徹。

教子勤诵读，时命不复说。

吾属何流离，众人方草窃。

凌子久道路，十口著羁绁。

恰旅重江间，正值大饥节。

既无裹饭交，疾走继粗粝。

又无执饮人，及时沃枯竭。

惜哉损天命，痛焉在新絰，

帝胡生尔身，世复称其杰。

胸伏气万丈，肠贮怨百折。

艰难汩风波，鹪顇随霜雪。

久仆动龙钟，弱女痴蹩躠。

文随寒饿空，道与烟焰灭。

魂兮竟何归，去矣不得别。

长府岂无财，莫济翳药切。

太仓岂无粟，莫解复肠热。

天子圣在上，海内清欲澈。

伊人胡不官，既死安得活。

朝青与暮紫，神喜天不轧。

昂国与怒马，门满道不绝。

之子苟闲厕，斯民迺贪餮。

高亢世弗亲，方严鬼所掣。

敢言不足珍，宁免否来齿。

思潜泪辄抽，惨旧面成耋。

举目此牢落，侧身今鄙媟。

箴言耳空虚，险论口{左危右支}。

作诗告石梁。聊以慰寒骨。

苏舜元

苏舜元　丙子仲冬紫阁寺聊句

白石太古水，苍厓六月冰。

昏明咫尺变，身世逗留增。

桥与飞霞乱，人间独鸟升。

风泉冷相搏，楼阁暮逾澄。

反覆青冥上，跻攀赤日稜。

呗音允别壑，塔影吊寒藤。

仙掌挂太一，佛坛依古层。

岩喧闻斗虎，台静下饿膺。

晴槛通年雨，浓萝四面罾。

日光平午见，雾气半天蒸。

潭碧寒疑裂，钟清远自凝。

阳陂冬聚箂，阴壁夏垂缯。

有客饶佳思，高吟出远凭。

雄心翻表裹，远目著轩腾。

岑寂来清夜，沈冥接定僧。

宿猿深更杳，落木静相仍。

松竹高无奈，烟岚翠不胜。

甘酸收脱实，坳雝布清塍。

北野才沈著，南天更勃兴。

恣睢超一气，黤黕起孤鹏。

并涧寒堪摘，看云重欲崩。

行中向背失，呼处下高应。

庭树巢金爵，樵儿开玉绳。

断香浮缺月，古像守昏灯。

乳管明相照，莎髯绿自矜。

深疑啸神物，{左危右支}欲敌殽陵。

俯仰孤心挠，回翔百感登。

书画风动壁，诗唏涕霑膺。

岁月看流矢，心肠剧断絙。

追攀初有象，悲愤遂相乘。

故赏知无遁，遗灵若此凭。

依然忍回首，愁绝下崚嶒。

苏舜元

苏舜元　地动聊句

大荒孟冬月，末旬高舂时。

日腹昏盲伥，风口鸣呜咿。

万灵困险戚，百槎嗟阳衰。

浓寒有胜气，天冻无败期。

六指忽摇曳，群蹠初奔驰。

丸铜落蟾吻。始异张浑仪。

列宿犯天纪，预念汉志辞。

民甍函鼓舞，禁堞强崩离。

坐骇市声死，立怖人足踦。

坦途重车偾，急傅壮马欹。

陵早劝抚手，砾块当扬箕。

停污有乱浪，僵木无静枝。

众喙不暇息，沓嶂惊欲飞。

踊塔撼铎碎，安流荡舟疲。

倒壶丧午漏，颠巢骇眠鸱。

居人眩眸子，行客劳髑儿。

南北顿儵忽，西东播戎夷。

四镇一毛重，百川寸涔微。

众蛰不安土，群毛难丽皮。

惊者去靡所，仆或如见挤。

轰雷下檐瓦，决玉倾仓粢。

双颠太室吻，四躶宸庭螭。

万宇变旋室，百城如转机。

念此大灾患，必由政瑕疵。

胜社勇厥气，孤阳病其威。

傅是下乘上，亦日尊屈卑。

夫惟至静者，忧不可保之。

况乃易动物，何以能自持。

高者恐颠坠，下者当鎮綏。

天戒岂得慢，肉食宜自思。

变首孽可息，损降祸可违。

愿进小臣语，兼为丹扆规。

伟哉聪明主，勿遗地动诗。

苏舜元

苏舜元　钓鳖石

未穷双佛刹，先到一渔家。

山雨已残叶，溪风犹落花。

汲泉沙胍动，敲火石痕斜。

应是任公子，竹间曾煮茶。

苏舜元

苏舜元　淮上喜雨聊句

江淮经岁旱，春暮忽然雨。

乱点逾广津，散洒入原土。

万物气稍苏，厉妖莫能聚。

群山洗故尘，紫翠坐可数。

昏如笼纤妙，媚若隐绀缕。

碧瓦南崦中，重叠出迥觛。

扁舟凌空飞，白鸟人烟舞。

遥林动新滋，颜色若可取。

碧草弄微芳，低昂欲来语。

緐声过沙头，上下讴哑橹，

浓淡新画成，快惬久病愈。

念此时多虞，岂得岁少阻。

焦心闵疲农，虚口待得稌。

县吏事凶贪，气若解缚虎。

惟于从诛敛，乃能奋怒武。

青天虽云明，疑不照艰苦。

此时忽靟霈，知有神物主。

不然诸苍生，性命委草莽。

本蹶邦岂宁，皮去毛安附。

歌此告巨公，行当视前古。

苏舜元

苏舜元　荐福塔聊句

踊甓皇都壮，盘基紫宙雄。

山河供远目，檐户发高风。

梯险三休上，轮开一气中。

门当谷子午。影落陌西东。

韵铎翻天籁，危觞驻夕红。

侧聆悲下俗，仰面识长空。

绝若神挤至，深壁壑暗通。

人寰如蚁垤，身世甚秋蓬。

叹息兴亡地，沈吟制作工。

清思抱明月。狂欲把鸿飞。

去矣登临兴，巍乎造化功。

凉襟当爽垲，幽意入鸿蒙。

头角峰如揖，丹青树不同。

城郭回迤逦，阁殿失穹隆。

可使孤怀放，胡为万恨终。

何当得壮士，提取出尘笼。

苏舜元

苏舜元　句

断香浮缺月，古像守昏灯。

苏舜元

苏舜元　青州资政寄示小楷伯夷颂许昌相公以诗跋尾因作诗谢二公兼呈永兴观

法书遥逐使车还，嘉句新从相府颂。

牢落二贤天地外，风流三绝古今间。

台文竞耀高逾丽。化笔交挥老更闲。

不用悲吟恐飞去，岂无神物护重关。

苏舜元

苏舜元　水轮聊句

痛矣真源丧，纷纭物象来。

水轮今若此，世事亦宜哉。

上下车交辐，周旋斗转魁。

咸渊日微堕，仙窟月初开。

旁柅从为用，垂绠重亦回。

枘多初不晓，机密暗相该。

圃外沧浪洩，庭间霹雳摧。

玉飞千仞表，缨挂九泉隈。

翻覆殊难定，牵连巧自媒。

建瓴今比速，抱瓮此相哀。

平眂曾无觉，深窥遂可猜。

圃圃释子壁，轧轧燕王台。

解见陶埏运，宁观将轂推。

造端原有发，汲用姑知材。

本异道家意，定遭怡士咍。

转圆非雅且，欹器有深灾。

持满忘前监，相顷自下摧。

流风无以复，视此一裴回。

苏舜元

苏舜元　送梁子聊句

大荣大辱，能生死人。

二物不并，以挠厥真。

之子病闷，肠如车轮。

劳尤到母，饶寒著身。

世俗卤莽，辄置莫亲。

文彩华艳，伏不得伸。

凄吟衰号，酸入四张。

夜计破午，若燕作秦。

腹愤轧轧，胸奇陈陈。

淮国晚岭，吴渠春津。

去谢夙蕴，归逢故辛。

雌火相丑，刮凿遯屯。

驾风鞭霆，以脱凡鳞。

苏舜元

苏舜元　题海昌安国寺

书堂三月初三日，絮扑纱窗燕拂檐。

莲子数杯赏泠酒，柘枝一曲试新衫。

阶临池面胜看镜。屋映花丛当下簾。

谁倚南楼指新月，玉鉤素手两纤纤。

苏舜元

苏舜元　瓦亭聊句

阴霜策策风呼虓，羌贼胆开凶{左凶右炎}豪。

赤胶脆折乳马健，汉野秋穟黄云高。

驱先老尩伏壮黠，裹以山壑鬼莫招。

烽台屹屹百丈起，但报平安摇桔槔。

喜闻羸师入吾地，主将踴跃士惰骄。

神锋前挥拥胜势，横阵立敌俱奔逃。

不知饵牵落槛穽，一麾发伏如惊飙。

重围八面良难度。相顾无路惟青霄。

地形窄束甲刺骨，皆裂不复能相鏖。

弃兵滚滚令不杀，部曲易主无织嚣。

恸哭皇天下厌祸，空同无色劲气消。

狂童得志贱物命，陇上盘马为嬉遨。

苍皇林间健儿妇，剪纸沥酒呼嗷嗷。

将军疾趋占葬地，年年载柩争咸崤。

朝延不惜好官爵，绛蜡刻印埋蓬蒿。

三公悲吟困数败，车上轻重如鸿毛。

白衣壮土气塞腹，愤勇不忍羞本朝。

重瞳三顾可易得，亮辈本亦生吾曹，

穷居衰牢厌咄咄，岁月奔激朱颜凋。

当年请行太明下，今日颓堕思南巢。

阳羡溪光逗苍玉，尽半健鲫烟中跳。

便欲买田学秧稻，不复与世争錹毫。

奈何三世奉恩泽，肯以躯命辞枯焦。

以知出处击大义，一饭四顾情如烧。

贺兰磨剑河饮马，颈击此贼期崇朝。

归来天下解倒挂，玉色蔼蔼宸欢饶。

笔倾江河纸云雾，欢颂来业包陶姚。

苏舜元

苏舜元　仙都山

龙车凤辇入瑶上，辙迹高悬不可攀。

唯有风吹鼎湖水，青莲花叶落人间。

苏颂

苏颂　北帐书事

北海蓬蓬气怒号，厉声披拂昼兼宵。

百重沙漠连空暗，四向茅檐卷地飘。

与日过河流水涸，行天畜物密云遥。

輶轩使者偏蒙福，夙驾阴霾斗顿消。

苏颂

苏颂　卞巡检重建苹节堂

栋宇更新构，亭名即旧规。

和容君子志，歌阕大夫仪。

官政搜兵暇，宾贤命席时。

弦开秋月满，矢落晓星驰。

叠中朋筹胜，交酬饮树移。

连鼙呈画的，急管送金卮。

更得萧斋榜，重看沈壁诗。

恩勤主人意，雅志最相宜。

苏颂

苏颂　补和王深甫颍川西湖四篇　甘棠湖

为湖始何人，人贤物亦久。

所以甘棠名，百年犹不朽。

苏颂

苏颂　补和王深甫颍川西湖四篇　明月舫

明月照寒宵，湖水白如昼。

纵览泊中流，清光应可就。

苏颂

苏颂　补和王深甫颍川西湖四篇　宜远桥

溪流去无穷，路远更难尽。

信步到桥边，望中千里近。

苏颂

苏颂　补和王深甫颍川西湖四篇　竹间亭

青青林间竹，有亭才袤丈。

林深隔嚣尘，人间见真尚。

苏颂

苏颂　朝议大夫致仕张公挽辞二首

清修闻校议，慈惠布州蕃。

奉使功虽最，遗荣道亦尊。

卜居邻楚泽，反葬近秦源。

自得寻真趣，高风世所敦。

苏颂

苏颂　朝议大夫致仕张公挽辞二首

忆寓龙阳馆，曾陪布素游。

登朝俱老大，分祛几春秋。

脱屣追三景，遗衣复一丘。

无因素车送，感旧涕双流。

苏颂

苏颂　陈和叔内翰得庄生观鱼图於濠梁出以相示且邀作诗以纪其事

公堂四合临中衢，翰林壁挂观鱼图。

传之近自濠梁客，云是蒙邑先生居。

先生昔仕楚园吏，傲世不蕲卿大夫。

逍遥淮上任造适，高岸偶见群鲦鱼。

清波出游正容与，潭底传沫煦以濡。

悠然饵纶不可及，谁知此乐真天娱。

惠施好辩发闳论，谓彼固异若与吾。

至人冥观尽物理，岂以形质论精粗。

禀生大块厥类众，合则一理散万殊。

渊潜陆走各自适，天机内发宁拘拘。

鸢飞戾天兽易薮，螣蛇游雾龟曳涂。

味色谁能辨带鹿，足颈乌用嗟蚿凫。

蜄筐信美害爱马，钟鼓虽乐愁鶢鶋。

青宁久竹代生变，螽虫风化相鸣呼。

方游溟海大空外，坎井讵能谈尾闾。

若知飞息分皆足，图南未必胜抢榆。

人生均是受形气，好恶欢养同一区。

死生寿夭亦大矣，自本而视奚有无。

方当在梦则栩栩，及其既觉还蘧蘧。

入荣轩冕不累性，独往丘壑非为愚。

不求刻意不徇利，孰是隐几孰据梧。

惟能应变不囿物，天籁自与人心俱。

一从郢匠丧其质，狂言空见传于书。

当时陈迹复何在，客有过者犹踟蹰。

先当朝士题咏处，不见綦履空遗墟。

画工智巧良可尚，景物纵异能传模。

古今变态尽仿佛，旦暮烟云随卷舒。

遂令都邑繁会地，坐见淮山千里馀。

泛观既已忘物我，企想岂直思玄虚。

惟公雅尚每耽玩，持示同好良勤劬。

自怜衰老喜求旧，况荷明照均友于。

朝陪玉堂暂晤语，暮入荜门还宴如。

欣然共乐濠上趣，相忘正在于江湖。

苏颂

苏颂　承示黄君诗再和韵

先春百品避东洄，曾按茶经较胜来。

除却黄家双井白，其馀布鼓敢争雷。

苏颂

苏颂　初过白沟北望燕山

青山如壁地如盘，千里耕桑一望宽。

虞帝肇州疆域广，汉家封国册书完。

因循天宝兴戎易，痛惜雍熙出将难。

今日圣朝恢远略，偃兵为义一隅安。

苏颂

苏颂　初至广平纪事言怀呈同事合使

双节同来朔漠边，三冬行尽雪霜天，

朝飧羶酪几分饱，夜拥貂狐数鼓眠。

光景不停如转毂，归心难遏似流烟。

须将薄宦同羁旅，奔走何时是息肩。

苏颂

苏颂　春日会饮怀丘思同林成之作四首　次林韵

二月中和气序均，酒酣偏觉长精神。

之人欢会何稀阔，惆怅尊前更惜春。

苏颂

苏颂　春日会饮怀丘思同林成之作四首　又次林韵

右持卮酒左持螯，慷慨酣歌忆藉糟。

因想良交成不寐，清谈终夕未为高。

苏颂

苏颂　春日会饮怀丘思同林成之作四首　又和前韵

诗论心胆见天真，酒逐羁怀若有神。

一夕所思惟我友，四时最乐是熙春。

苏颂

苏颂　春日会饮怀丘思同林成之作四首

浊酒浇肠遣旅怀，春宵常苦漏声催。

坐中不见丘夫子，明月无光厌举杯。

苏颂

苏颂　慈圣光献皇后挽辞七首

内德方{上新下女}茂，徽音比姒超。

诒谋二圣托，燕处两宫朝。

功被人间满，神归帝所遥。

巍巍光献策，万世配仁昭。

苏颂

苏颂　慈圣光献皇后挽辞七首

晨夕东朝路，銮舆问寝兴。

蟠桃未再熟，羽驾忽西升。

逝水还天汉，流光下玉绳。

圣心哀罔极，时望永昭陵。

苏颂

苏颂　慈圣光献皇后挽辞七首

帟室深攀慕，仙都去不归。

悲凉虚水殿，彷佛见铢衣。

难复金龙驾，终开白兽扉。

西郊三百里，雨涕万人挥。

苏颂

苏颂　慈圣光献皇后挽辞七首

越从景佑至元丰，俪极坤仪四纪中。

复辟先朝尊启母。助勤熙旦广尧聪。

深居高拱收渊默，盛德成功绝比隆，

太史方修长信注，续诗应首二南风。

苏颂

苏颂　慈圣光献皇后挽辞七首

冀王阴德在高门，南院功名燕后昆。

庆衍曾沙钟圣女，尊居东殿见神孙。

糺宗新广宣平第，尚主重开沁水园。

自昔后家称累盛，谁如终始六朝恩。

苏颂

苏颂　慈圣光献皇后挽辞七首

初颁遗诰大廷中，百辟悲号四海同。

过越丧期天子孝，便蕃恩泽外家丰。

桥山弓剑开高寝，原庙衣冠入閟宫。

玉辇三元朝象帝，年年长慕阙门东。

苏颂

苏颂　慈圣光献皇后挽辞七首

亭构依然揭大椿，宫闱无复驻飚轮。

清衷念切承颜日，长乐悲深奉质辰。

六御骖騱开道路，五陵松柏惨风尘。

周南旧老偏摧感，曾是初元奉策臣。

苏颂

苏颂　次行奚山

奚山缭绕百重深，握节何妨马上吟。

当路牛羊眠荐草，避人鸟鹊噪寒林。

羸肌已怯旜裘重，衰鬓宁禁霜雪侵。

独爱潺湲溪涧水，无人知此有清音。

苏颂

苏颂　次韵敖侄书怀

传家累世奉遗经，窃禄清朝足代耕。

虽是丹心比葵藿，其如黧貌点冠缨。

时乎易失年加我，来者安知畏后生。

戒饬尔曹惟道术，逢辰须用佐安平。

苏颂

苏颂　次韵蔡资政答朱寺丞惠千叶桃花菊

分得浓华质，依然苦薏香。

繁红如上苑，密蕊胜南阳。

不用寻根叶，须留过雪霜。

殷勤送东阁，聊荐百年觞。

苏颂

苏颂　次韵晁美叔游山见奇

已践修涂到急流，暂回俗驾喜同游。

名为外物知难必，学悟无生信若浮。

骚雅深情追李杜，林泉高兴拉巢由。

迟留更爱灵峰境，青桂风来不待秋。

苏颂

苏颂　次韵陈蒙城金风堂射饮

南都绿蚁封初拆，西圃芳条换新碧。

宾僚相遇惜馀春，樽俎留连因促席。

百夫决拾看和容，何用娱宾循饮格。

前者新诗严武事，几日毬场较锋镝。

幕中赖有从事贤，抱器逢时隼当射。

聊从把酒发笑谈，岂独鸣弦观准的。

分明争计算多少，举令都忘歌节拍

蒙邑大夫富才艺，早擅词林名藉藉。

昨来州序偶淹留，幸接话言逾宿昔。

行筹不必苦辞觞，得隽况曾先射泽。

多惭病守鲜欢悰，出口无奇但喑哑。

贪荣窃禄未能归，每听春禽愁杜魄。

今朝何似强开颜，为喜尊前有嘉客。

苏颂

苏颂　次韵陈元舆待制新怀州吕侍讲见寄

缮性虽知众射标，颓年无奈羽谯谯。

覃怀新守纡高旆，宁海元侯驻累乔。

忆拟曹鞭涡水赋，尝陪戴席德阳朝。

郡斋继日听馀论，不复牢愁咏大招。

苏颂

苏颂　次韵程公辟暮春

日日寻春春欲还，园林游兴未应阑。

间关莺啭冲牙韵，烂漫花开历绿团。

须信马蹄随处健，肯教金盏暂时乾。

休惊节物频更换，适意欢娱定一般。

苏颂

苏颂　次韵次中寄莘老学士

曾见台乌朝夕飞，尚稽双凤浴天池。

远方随牒应难久，同好弹冠即有期。

佐幕暂来光右席，还家聊去植芳篱。

睢阳老尹钦才望，待看同升赞盛时。

苏颂

苏颂　次韵祷雪有感

终过元朝欲首春，条风先度海东门。

寒凝一雨成飞雪，泰长三阳应上坤。

疵沴渐消和气满，咏歌频发味言温。

人情共喜年光好，不向樽前未易论。

苏颂

苏颂　次韵刁景纯学士将至郡见寄

偃伏声名三十年，当时伦辈有谁前。

曾随贡籍逢标鉴，更向词林接俊躔。

上馆久违牵梦寐，归舟将至想神仙。

襟怀旷达应如旧，迟对清尊一问焉。

苏颂

苏颂　次韵奉酬签判吕殿丞燕集西湖

江海为藩地绝尘，湖山寻胜坐邀宾。

消除袢暑忘三伏，追忆曾游隔五春。

极望林峦横紫翠，旋供肴核剥青皴。

常时欲到喧嚣阻，偶得相陪似宿因。

苏颂

苏颂　次韵奉酬通判姚郎中宴望湖楼过昭庆院暮归偶作

山半楼台绕曲堤，水风当夏却炎威。

常思遍览前朝迹，自恨劳生暇日稀。

偶到上方凭槛久，恥如员峤蹑云飞。

白莲旧社空遗址，有几人从此路归。

苏颂

苏颂　次韵奉和次中叙别

嘉句连篇惠好音，愧无琼玉报南金。

几年漂泊离群恨，此日逢迎话旧心。

气类自应怜茂悦，世情谁复拟高深。

且将怀抱还尊酒，莫为思归动越吟。

苏颂

苏颂　次韵葛大卿题江氏寒光阁

溪凝蓝黛合双川，阁在千岩万壑前。

潄石我思清病齿，倚琴谁共听流泉。

云生北岭横空白，春入东郊一望鲜。

况是江南风物好，待君重咏四时天。

苏颂

苏颂　次韵韩康公对雨即事有怀五弟

燕间谁伴泛金焦，注想鴒原望泬寥。

接客后堂聊造适，偃藩临汝正逍遥。

齐名孟季须爰立，一致夷聃异反招。

笔札文章俱第一，风流今不数三萧。

苏颂

苏颂　次韵韩康公和曾令绰范景仁喜五弟改知汝海见寄之什

许汝相望画戟深，裴刘赓唱递筩临。

两忘出处俱安节，不得亲疏共照心，

幕府尚传诗寡和，士林重诵斗攸斟。

追思五纪词场旧，何日逢迎更盍簪。

苏颂

苏颂　次韵和丹阳裴如晦学士寄示与蔡子直陈述古唱酬五篇

登瀛忝继唐词客，补郡仍陪汉望郎。

政事将何攀邵杜，声名空贵蹑王杨。

苏颂

苏颂　次韵和丹阳裴如晦学士寄示与蔡子直陈述古唱酬五篇

三贤领剧缘才选，拙者求间属倦飞。

幸得汝阴当僻左，无能尸禄众应讥。

苏颂

苏颂　次韵和丹阳裴如晦学士寄示与蔡子直陈述古唱酬五篇

紞鼓吴门彻曙开，郡人还喜邓侯来。

政成岁稔庭无讼，谁伴南园举宴杯。

苏颂

苏颂　次韵和丹阳裴如晦学士寄示与蔡子直陈述古唱酬五篇

当年二邑弦歌洽，所幸诸生簦躥随。

此日毗陵流美化，风流应似赞皇时。

苏颂

苏颂　次韵和丹阳裴如晦学士寄示与蔡子直陈述古唱酬五篇

惠爱昔曾留二浙，能声行复表三河。

更传骚雅联编富，可是江山助思多。

苏颂

苏颂　次韵和前漳守马郎中三篇　碧波亭感事

华堂直北望云烟，劳远勤归此待贤。

下榻喜逢徐稚至，登舟常羡李膺仙。

知君将奉三年最，感旧曾歌一夜怜。

红粉若能留客醉，不辞飞盏共陶然。

苏颂

苏颂　次韵和前漳守马郎中三篇　续观潮

江皋空阔见东溟，两讯潮随远近生。

夹岸炎天迷雪岭，居人晴日骇雷声。

客帆朝暮乘风去，渔罟东西逐浪行。

尽道波神久恬静，应缘四海正清平。

苏颂

苏颂　次韵和前漳守马郎中三篇　游山

西山高下极深幽，十里清波一棹游。

喜逐御风真造适，遍题僧壁更迟留。

松间觅径因穷险，亭际披云尽露秋。

却羡官间无检束，徜徉何异五湖舟。

苏颂

苏颂　次韵和钱穆甫答签判殿丞临安道中作

吴越开基旧土疆，鉴山仍是种瓜乡。

七朝赐履加尊宠，五世苴茅奉宪章。

里社依然题昼锦，昆云不绝佩韖囊。

人怀馀德能封殖，犹有当时似盖桑。

苏颂

苏颂　次韵和丘秘校登长干寺塔

九劫半依山，经营昔甚艰。

周遭严佛宇，直上俯天关。

登陟缘梯险，淹留布坐悭。

椽楹亦涂附，棂槛遍朱殷。

白日分明到，青云咫尺攀。

龙潭斜影落，鸟翼怯飞还。

基构从吴晋，声名动朔蛮。

灯然时照耀，梵唱每循环。

往事稠重问，前朝指顾间。

谁知息心处，香火老僧间。

苏颂

苏颂　次韵和宣甫叔父迁谪过都见寄

解组纵戎五筦城，壮谋期欲荡蛮腥。

数奇不意同飞将，肺腑何因学卫青。

报国有心犹慷慨，谪官无闷但沈冥。

竹林此日重相过，高论时欣侧耳听。

苏颂

苏颂　次韵蹇侍郎天元殿门芝草

列圣储灵贶，坤珍应祀仪。

分葩对牟首，观瑞驻华芝。

毓德繇皇始，彰功在圣时。

早闻萦殿桷，复见孕门楣。

自有云成盖，非因水聚脂。

黄英苞五德，古字秀三枝。

户牖瞻丹幄，簪裾从羪緌。

画图稽大隗，歌咏入咸池。

九庙流光远，千龄复旦期。

将书符命志，宁比玉灵诗。

苏颂

苏颂　次韵江南感事

京洛倦游后，江南感慨多。

壮怀伤岁月，醉眼小山河。

无路通谈说，穷年谩揣摩。

知音如有遇，终采击辕歌。

苏颂

苏颂　次韵蒋颖叔金部游介亭望湖山二十四韵

我昨来馀杭，孟陬值杓建。

春色正融怡，皇华纡瞔眄。

言此佳山水，巧丽极怪变。

有如画屏风，罗列围四面。

城南古浮图，又为一郡冠。

联驱松径中，信步苍崖畔。

莓苔粘履屐，虬枝拂簪弁。

纵览识高深，顾慕增诧叹。

心迷真赏奇，竟觉旅游倦。

物色虽难穷，指注亦粗遍。

楼台郁相望，无异挂盘线。

向非适幽遐，何由尽闻见。

惟昔吴越君，塔庙务华焕。

依山镌大像，叠石累高岸。

经构无已时，赀费岂复算。

较其舆地中，佛寺占过半。

荣华一朝尽，金石空残片。

款识刻犹存，排衙行不乱。

虚亭复增修，郡府馀壮观。

故人柏台彦，早岁历监殿。

自从交臂来，几回伤聚散。

声光日以高，使节复频换。

江湖偶追陪，旬浃停车传。

更有山林期，兹焉适予愿。

苏颂

苏颂　次韵蒋颖叔同游超化院

贤良才识明，御史风望清。

命驾千里至，高谈一座惊。

旧故偶获道，离忧自兹平。

朼来湖上寺，共语堂西楹。

念昔一交臂，几年两摇旌。

契阔信靡定，邂逅欣偕行。

日薄聊顿辔，兴来再飞觥。

霜林陨丹叶，泉坻结新冰。

湖月金炯炯，竹风玉玲玲。

峰峦对三山，楼殿如九成。

南州足奇丽，此地尤兼并。

因君发题咏，足使增嘉声。

苏颂

苏颂　次韵蒋颖叔同游南屏见惠长篇

青山横莽苍，万石出南麓。

古刹表耆阇，高声耸群玉。

居惟择冈峦，近靡数松竹。

郡郭路非遥，游人舂不宿。

陟巘极跻攀，循崖劳伛伏。

架筒引流泉，跨岭构重屋。

讲座据妙峰，禅堂对枯木。

幽寻难屡期，将往谁能独。

偶逢霜台客，暂驻骢马足。

联步访丛林，终朝走郊牧。

相期方外游，顿忘河上曲。

夷路喜君腾，高阁惭予束。

更听名理言，俯惬中心欲。

况已证真常，讵止齐宠辱，

愿言挹清风，可用警浮俗。

苏颂

苏颂　次韵蒋颖叔游西湖入南屏山

楼台高下满仙风，疑是蓬莱象帝宫。

湖面涵虚云漾漾，山腰藏景石珑珑。

松筠影出红尘外，钟梵声来碧落中。

薄暮将归起馀思，落霞飞鹜正横空。

苏颂

苏颂　次韵久雨言怀

久雨涔{左雨右资}浃甸圻，层云晻暧压城低。

沈灰将恐蛙生灶，负土深防蚁漏堤。

避冷竹窗烘炭兽，祷晴琳馆抗旌霓。

知君方欲行千里，早晚残霞却照西。

苏颂

苏颂　次韵君实内翰同游范景仁东园

銮禁限沉深，鳌头雄趂屭。

主人出休沐，秋色正明丽。

偶为东园游，便有中林意。

纵言得造适，览物增意气。

风清濯烦襟，日永忘归辔。

朝野本无间，簪组何用弃。

未必幽栖人，识兹真乐地。

苏颂

苏颂　次韵开府太师留别诸公

经济才谟沛有馀，幡然高谢意何如。

青云路尽寻归鞅，绿野堂成忆旧庐。

汉苑宴游联魏丙，邺都宾客记应徐。

他时若到城南第，入副宸衷对绮疏。

苏颂

苏颂　次韵孔平仲学士详定次口占

多士盈廷待指南，老枚何幸接徐严。

子亭覆实参高议，时引清风拂画檐。

苏颂

苏颂　次韵孔学士密云龙茶

精芽巧制自元丰，漠漠飞云绕戏龙。

北焙新成圆月样，内廷初启绛囊封。

先春入贡来千里，中使传宣下九重。

自省何功蒙上赐，青蒿应为倚长松。

苏颂

苏颂　次韵李公择送新赐龙团与黄学士三绝句

红旗筠笼过银台，赤印囊封贡茗来。

社后三旬颁近列，须知邮置疾奔雷。

苏颂

苏颂　次韵李公择送新赐龙团与黄学士三绝句

黄金芽嫩先春发，紫碧团芳出焙来。

闻说采时争节候，喊山声动甚惊雷。

苏颂

苏颂　次韵李公择送新赐龙团与黄学士三绝句

团团龙镜未磨开，馥馥新香满座来。

试酌灵泉看饽沫，犹疑盏底有风雷。

苏颂

苏颂　次韵李公择谢黄学士惠文潞公所送密云小团一绝

小团品外众茶魁，宅相分从宰相来。

南省同僚得传玩，朵颐终日味山雷。

苏颂

苏颂　次韵李希荀寄念七侄庄并用前韵和十七侄彀送其行

初从童乷祝千春，俄见骞腾祝更频。

已喜吏资能可问，又嘉文笔速如神。

室堂宜念承先构，乡里须教号善人。

我待儿曹上霄汉，便归林下岸仙巾。

苏颂

苏颂　次韵李希荀寄念七侄庄并用前韵和十七侄彀送其行

里閈相从秋复春，矜怜几类党频频。

摛词已识言浮物，学艺兼知义入神。

纵使声名高世俗，直须慈惠及生人。

吾家自有青毡在，岂羡林宗垫角巾。

苏颂

苏颂　次韵林次中察院经过南都见寄

都府曾为入幕宾，玉符重忝守藩臣。

几年流落甘间散，平日交游半要津。

簿领沉迷千虑耗，鬓颐衰飒二毛新。

圣恩休养深知幸，厚禄华堂许便亲。

苏颂

苏颂　次韵林次中九日都下感事二首

桃杏初开已去家，又逢兰菊绽新花。

感时谩缀茱萸佩，惜别应怜棠棣华。

迢递宦游来日下，悠扬归思绕天涯。

一尊重到平津合，惆怅文窗旧绿纱。

苏颂

苏颂　次韵林次中九日都下感事二首

登高能赋属诗家，况值嘉辰对菊花。

乍感商飚流素龠，故摛鸿藻艳春华。

边关礼命行看至，淮海归期亦有涯。

早晚霜寒侵旅榻，又悬复帐换青纱。

苏颂

苏颂　次韵刘叔贡舍人从驾

鳌头星掖贵兼清，不似南宫散六卿。

继踵棣华联禁直，并时兰玉占高名。

甘泉法从皆才低杰，皇佑孤臣独老生。

自叹荆枝半凋落，若论宗戚亦沾荣。

苏颂

苏颂　次韵刘莘老学士惜别言怀兼呈次中察院二首

梁园寒早雪霏微，亲友将分一棹归。

客舍萧条风送柳，离筵凄惨酒沾衣。

霜台二妙君相继，幕府三端我所依。

况是汴渠今不涸，留连犹得奉音徽。

苏颂

苏颂　次韵刘莘老学士惜别言怀兼呈次中察院二首

诗侣方逢梦与微，摅怀未尽遽言归。

正思玉鱠将登俎，应笑缁尘又染衣。

金石交情知不改，辅车形体自相依。

何时得遂江湖乐，薄宦牵羁甚纆徽。

苏颂

苏颂　次韵柳郎中二咏

蒲条围坐雪添瓶，侧理糊窗炽炭明。

常对图书堆四壁，却思裘褐胜双旌。

道心生后安休息，事局间来怕践更。

睡足定应输杜守，穷愁何必学虞卿。

苏颂

苏颂　次韵柳郎中二咏

百幅敲冰密属连，寝甘谁复诮便便。

心间好隐忘言几，官冷宜铺坐客毡。

乌布任宽忘道韵，绛纱徒侈怯霜天。

休嗟抛掷缣绫贵，据榻犹胜枕杫眠。

苏颂

苏颂　次韵签判梁寺丞阻水见寄

京府偕趋幕，弥年接坐隅。

驽骀攀骥足，鱼目混骊珠。

风谊敦贪薄，吹嘘变朽枯。

交亲齐鲁卫，政事拟阿蒲。

契合宁容间，情通不鄙无。

邀欢困萍蚁，较味賸莼鲈。

气盛吞云梦，文雄猎具区。

报投均缟紵，应和念篪竽。

巢阁行观凤，为裘伫荐狐。

世家传鹊瑞，职业在鸿都。

耸壑方腾干，乘风好纵舻。

一飞尝得志，平步即夷涂。

见比亲琼树，清如隐玉壶。

终当拾青紫，讵止学盘盂。

少别如旬日，相望似五湖。

荒郊逢辙涸，激水待云肤。

窟穴增蛇鼠，腥臊恶蚋蛄。

尊思孔北海，釜叹范莱芜。

始见生蓂魄，俄惊绕树乌。

初犹甘杞菊，久渐厌粱苽。

昼咏依依柳，宵看历历榆。

晨兴常过午，朝膳每通晡。

间逸输吾子，驰驱属鄙夫。

无因随李郭，长日想田苏。

沙涨舟犹胶，河流轨不濡。

行邮才咫尺，命驾只须臾。

坐俟聆金玉，来应笑磇硄。

多惭昏钝枣，难慕湛精醐，

安得生双翼，徒然处橛株。

重吟赠我句，足以豁蒙愚。

苏颂

苏颂　次韵签判太博谢府公新诗墨迹

幕府雍容但省文，笔精诗格两难伦。

临池得法毫端健，击钵成篇藻思新。

征虏雅歌追乐事，兰亭赓唱掩芳尘。

梁王宾友邹枚在，末至惭非赋雪人。

苏颂

苏颂　次韵签判同登介亭

纷纷尘事厌烦冥，何处能令爽气生。

簿领欲迷头不举，烟霞才望眼偏明。

门临沧海千重险，地压高丘一再成。

若论三山方外境，须将此地拟浮瀛。

苏颂

苏颂　次韵签判张太博移竹

梁苑有修竹，移来正得时。

新开一斋馆，分植两轩墀。

璮碎青金影，纤圆碧玉枝。

物应人共美，性与地兼宜。

渐喜声成韵，毋伤色暂衰。

宁因恶土变，自与好风期。

窗闼常相对，阑干不用施。

看怜朝露爽，坐觉昼阴迟。

拟富非侯等，亲邻见凤姿。

燕杯留几席，画笔置藩篱。

护长防将折，删枯欲更滋。

破忧谈将解，化恐误仙骑。

节耸蛟螭骨，苞翻虎豹皮。

竿长终劲挺，根困任离披。

肯顾柯亭赏，休思渭水持。

吟馀毫亦健，灌罢器频欹。

戴谱须书此，淇园未羡之。

七贤尝伴侣，六逸重犹夷。

缅继斯人躅，如吹仲氏篪。

萧然发清思，赖尔作良知。

苏颂

苏颂　次韵钱塘周寺丞狱空

网疏由世教。讼息偶年丰。

圜土无留系，黎氓识变风。

时方还治古，令欲训民中。

宣布来千里，兴行自一同。

吏宁嗟画地，书亦简司空。

共对承平理，惟思尽至公。

苏颂

苏颂　次韵三弟学士题七宝英师壁

岩居得幽胜，俗累无忧伤。

占彼凤山腋，建兹法云堂。

宵眠一毡蒲，昼食几稻粱。

净众集善缘，勇猛能自强。

瑞相严中楹，梵夹罗四旁，

轩窗据苍崖，松竹围重冈。

不杂人世喧，更觉禅味长。

我尝命宾友，间或携肴觞。

中休憩丈室，远览登上方。

念昔保城堑，屹然壮金汤。

列刹以百数，息民殄千殃。

爰居尽乐土，利用无缺{左爿右斤}。

遂使吴会俗，长为礼义乡。

何独竺乾域，宝山亦清凉。

苏颂

苏颂　次韵司徒富公耆年会诗

古人称宴安，居处必择地。

诸公来河南，有若不期会。

岩岩大司徒，早辞槐鼎贵。

嘉谟纳渊衷，故事留台寺。

构第铜驼坊，开门瀍水次。

居守德爵同，位重官三事。

高轩每过从，纵言谈道艺。

复有乡里贤，夙昔承嘉惠。

崧岭高横空，洛波清见底。

履道追昔游，行厨载芳醴。

燕毛礼所重，安车皆戾止。

年尊二国公，齿序众君子。

愿公寿千秋，慰民瞻具尔。

三载一来朝，当陪天子祀。

苏颂

苏颂　次韵宋次道庆黄安中李邦直二舍人皆自史院拜命

右垣更直宠新班，便坐通名听别宣。

词训已高长庆代，事权不下永明年。

除官草罢诸番制，执简研馀万岁烟。

曾向兰台陪笔削，喜闻严近擢班迁。

苏颂

苏颂　次韵宋次道学士重过礼院

斋居永日坐重帘，共叹清才久滞淹。

诗格转精缘大手，风情不薄早斑髯。

曲台论议于今美，东观翻雠载世兼。

孤学尸官犹有赖，繄君馀润远相沾。

苏颂

苏颂　次韵苏子瞻题李公麟画马图

霜纨横卷书绦垂，轴以瑇瑁囊青丝。

披图二妙骇人目，笔画劲利如刀锥。

龙媒迥出丹青手，势若飞动将奔驰。

鞯衔如在赤墀立，仆御犹纵红缨羁。

子虔六辔衒沃若，长康骏骨称天奇。

虽传画谱入神品，未有墨客评黄雌。

六诗形似到作者，三马意象能言之。

奇踪莫辨霸或干，高韵压倒陆与皮。

从来神物不常有，未遇真赏何人知。

君不见开元厩马四十万，作颂要须张帝师。

苏颂

苏颂　次韵苏子瞻学士腊日游西湖

腊日不饮独游湖，如此清尚他人无。

唱酬佳句如连珠，况复同好相应呼。

君尝听事嗟罪孥，虽在乐国犹寡娱。

是社稷臣鲁颛臾，直道自任心不纡。

最爱灵山之僧庐，彼二惠者清名孤。

案上梵夹床龙须，炉销都梁馔伊蒲。

洁行自欲敦薄夫，长吟拥褐忘昕晡。

坐客不设毡氍毹，对镜如看方舆图。

君怀经济才有馀，名声妖孽懲颜蘧。

且来山林寻遁逋，更玩四营兼参摹。







卷351

苏颂

苏颂　次韵孙莘老司谏见寄

虽非文史足三冬，岂类无心但有胸。

曾读丘坟叨典领，再分符竹荷矜容。

君恩欲报微萤爝，亲禄方营苟釜钟。

平日交情今楚越，徒劳瞻望景山松。

苏颂

苏颂　次韵王伯益同年留别二首　再次前韵

从宦飘飘九见春，共嗟名迹尚埃尘。

相逢梁苑留趋幕，不鄙池阳去长人。

蚤向文科分甲乙，尝於命历校庚辛。

穷通定分非婴虑，惟有交情久益亲。

苏颂

苏颂　次韵王伯益同年留别二首

桂籍昔叨联署等，莲帷今幸接芳尘。

埙篪契合均天属，金石交深过古人。

直向岁寒期茂悦，肯同时俗论甘辛。

优游且作江南令，惠爱於民此最亲。

苏颂

苏颂　次韵王都尉团练押赐高丽归使宴射赠馆伴舍人兼呈诸公

通侯年少侍中郎，主客名园满国香。

赐酒九行勤貊使，一帆千里送吴航。

鸣弦屡奏前筹捷，摛藻俄传秀句长。

更与诗翁相属和，骊珠数百透函光。

苏颂

苏颂　次韵王宣徽太尉耆年会诗

古来贤相称高奇，虞有皋夔商傅伊。

帝臣王佐见谟训，千载相望如同时。

我朝公辅代间出，钟秀辰象分躔离。

堂堂太尉实异禀，风质粹美和而威。

仁皇始擢自藩翰，渭水兆告非熊罴。

立朝早已擅风采，料敌曾不失毫厘。

圣圣相承倚时栋，入登槐鼎出拥麾。

司徒相继据魁轴，势压诸夏摧附枝。

一言寤意尊社稷，万里奔命来戎夷。

君臣一体自同德，下鄙汉相矜规随。

功成治定预告老，还乡治第当西圻。

十年休佚养冲气，泰宇充茂心欣嬉。

二公勋德诵人口，载于彝鼎歌于诗。

吾皇得相柄文武，调变四序齐璇玑。

孟轲尝称圣之任，乃曰百世人之师。

固宜天畀两元老，期颐常保松筠姿。

规橅载在庙堂上，自使风俗淳浇漓。

前年召自大名尹，对罢累请菟裘归。

帝曰公今更强固，闵烦几政留清规。

两加金貂百官首，再剖玉麟三水涯。

洛人闻之喜且抃，如在旱岁逢云霓。

朝临留府暮私第，偃息又将弥再期。

今春欲作耆英会，涓日象值神俱比。

谓宜饮食与宴乐，对接宾客心忘机。

康宁寿富复好德，向此巨福全者稀。

席间诸老尽贤杰，相得欢甚欹冠緌。

饮盈百榼似尼父，歌有三乐同荣期。

杯盘衍溢逮舆隶，割肉酾酒如林池。

衣冠填咽两城市，车马照耀清涟漪。

夜阑百炬列红烛，天寒四座添重帏。

钜儒洒翰序嘉会，义薄皎日垂清晖。

诸公半酣各赋咏，含毫叠纸鱼鳞差。

诗成累幅灿珠玉，光艳宜若陵钩奎。

歌声旖旎啸鸾凤，酒气冷冽喷酴醾。

长篇立刻在金石，楷字高揭当轩墀。

晋公延宾就绿野，谢傅卜宅临清溪。

当时贵客亦有数，讵与今日争光辉。

謄书远报邺都守，开缄摘句情融怡。

答言遂起归与兴，迹虽未往心先飞。

三贤事业固同道，用舍安得常情知。

官尊邦国之柱石，望重士林之羽仪。

退舍进用自殊致，大义当以公言推。

不能则止固达识，陈力可行当有为。

圣君知臣贤达节，事有轻重须从宜。

宁拘经礼致为政，自有邦人歌衮衣。

三台明润少微烂，光彩并照大紫微。

子房辟谷方壮岁，张苍作相当庞眉。

曹参置酒坐公府，晋贤高蹈来东篱。

昔人出处固有意，造适自与时推移。

光阴可惜且行乐，任从鷤鴃方春啼。

苏颂

苏颂　次韵王正仲蒲传正二月十五日奉祠高禼二首

视草名臣奉汉祠，祝禼才胜长卿迟。

诗成雅类占宜芾，乐阕欣同梦射罴。

宫殿疑仪临百子，神明歆德荐三厘。

凌晨拜胙归天阙，杲日煌煌照上枝。

苏颂

苏颂　次韵王正仲蒲传正二月十五日奉祠高禼二首

涤牢宫醴被禋时，物吐华心睡景迟。

禁掖嘉祥开覆燕，祠官先兆应维罴。

阳郊类帝重封土，宣室思贤正受厘。

天锡子孙千亿报，年年玉叶长新枝。

苏颂

苏颂　次韵兖弟忠懿王祠

五君相继擅吴方，坐视群雄取乱亡。

侍子奔驰先入贡，邻邦旅拒独勤王。

岂惟佛刹传遗像，自有孙谋袭懿芳。

应似窦融归汉日，功名累世到瑰章。

苏颂

苏颂　次韵阳孝本游翟家湾书院二首又一绝

淮上陂陁百亩冈，谁言形势占高强。

郊居拟卜东阳宅，屋壁将营阙里堂。

四面松篁分种艺，百家图籍待收藏。

何人欲课三冬学，向此潜心事素王。

苏颂

苏颂　次韵阳孝本游翟家湾书院二首又一绝

翟市西傍一径开，偶携亲友陟崔嵬。

莫言第舍衡门陋，已有仙翁步屧来。

日欲衔山回返照，风还吹雨压浮埃。

才归便得诗盈轴，气猛才豪岂易陪。

苏颂

苏颂　次韵阳孝本游翟家湾书院二首又一绝

谩夸三岛冠灵鳌，咫尺在冈去靡劳。

若使南阳人独卧，风云宁隔海山高。

苏颂

苏颂　次韵阳行先游招隐

古屋萧森数十间，禅扉幽寂叩常关。

少微处士遗尘远，灵鹫高僧得地间。

穿石到池泉滴滴，磨崖生藓字斑斑。

山林真趣谁能辨，乘兴时来兴尽还。

苏颂

苏颂　次韵杨立之观韵海

六学先声病，群书欲备详。

摛文资引据，结字辨偏旁。

篆楷颜毫妙，编联蜀纸光。

残篇虽脱落，犹可挹遗芳。

苏颂

苏颂　次韵杨立之怀旧

秋卷昔观宾，同游上苑春。

归轩今取道，共食浙江珍。

俛仰周三纪，文章了十人。

穷通不复问，一以付天均。

苏颂

苏颂　次韵杨立之见别

梁苑昔倾盖，膺门尝赠鞭。

几回留客舍，四纪度星躔。

染翰频穿砚，翻书屡绝编。

文章传累世，功业慕当年。

怀宝思求售，趋时辄遘邅。

宋忠徒问卜，孟子本知天。

得丧时难必，穷通命使然。

半生淹贡部，晚节困乘田。

事监才非称，歳喧性未便。

畏途嗟坎壈，野思忆潺湲。

解绂无终竞，同袍每共怜。

老来心更逸，归去乐应全。

凤融翔千仞，鲵蟠入九渊。

旧交尤惜别，后学欲钻坚。

湖峤新营第，河滨促放船。

一经勤教子，三径往邻贤。

顾我今耆艾，投间竚冶甄。

何时江海上，拂榻重相延。

苏颂

苏颂　次韵杨立之十一官府馆二篇

固无政术效前贤，又乏诗名继乐天。

连岁出藩居善地，何时负郭有良田。

回风已隔三山路，讲德难偕四子篇。

满目胜游都未到，且将图画与人传。

苏颂

苏颂　次韵杨立之十一官府馆二篇

楚客登临悲素秋，感时风物自飕飕。

潦收远水清堪鉴，雨过群山翠欲浮。

月露往来羁旅恨，仓箱千万里民讴。

鬓毛衰飒欢游少，珍重嘉篇写我忧。

苏颂

苏颂　次韵杨立之赠京

小子方承学，初心未见功。

雕虫徒好赋，舞象僪成童。

率尔多惭路，师哉远慕雄。

颛侗如可教，丈席冀趋风。

苏颂

苏颂　次韵姚粹正月三日游山道中口占

车马西郊踏晓光，城隅一径绕羊肠。

泉流带雪添膏脉，山色逢春变郁苍。

云外楼台晴挂影，风前松桧远飘香。

仁祠久祷蒙嘉应，预庆农畴岁袭祥。

苏颂

苏颂　次韵叶希虞秘校同游天竺寺五绝句

蜡屐终朝践石苔，飞鸢不动绝尘埃。

片云忽作人间雨，尽道灵山应祷来。

苏颂

苏颂　次韵叶希虞秘校同游天竺寺五绝句

鹫峰何代落山隈，每到须清一世埃。

叹息俗缘常窘束，半年才得两回来。

苏颂

苏颂　次韵叶希虞秘校同游天竺寺五绝句

山半僧轩四面开，下看城市一浮埃。

此间真趣谁能辨，飞鸟空中自往来。

苏颂

苏颂　次韵叶希虞秘校同游天竺寺五绝句

丛林涧水尽萦回，岩室云房不染埃。

若使此中容小隐，会须卜筑赋归来。

苏颂

苏颂　次韵叶希虞秘校同游天竺寺五绝句

槛前常有施生台，窗隙都无野马埃。

掩室道人偏得意，经年未省入城来。

苏颂

苏颂　次韵约诸君游长干寺

寺按郡东南，僧尝为我谈。

初因晋大士，来获古灵龛。

历世名空在，重兴德乃堪。

先朝赐新额，此地建精蓝。

亿载扶皇统，生民息战函。

刹仍存故里，龙复止深潭。

九级惟涂甓，千梁尽架楠。

亭台各轩豁，岩谷更空豦。

殿角芝成玉，松稍露队甘。

穴栖金礼鼲，池怪集神{左丹右龟}。

可爱临冈曲，何人结草庵。

欲来寻隐逸，谁与共欢酣。

念往须勤到，登高已旧谙。

低头小城市，举目遍村岚。

静境由兹达，尘容却自惭。

常思真趣响，可抑俗饕贪。

宇宙开怀适，江山极望涵。

相邀幸多暇，命驾即追参。

苏颂

苏颂　次韵曾子固舍人上元从驾游幸

雪霁蓬莱瑞景新，槐枫迎日丽重宸。

钟残长乐千门晓，辇过章街九陌春。

星列从官齐拱极，风驱前跸旋清尘。

一篇未易歌鸿业，三愿还将祝圣人。

苏颂

苏颂　次韵致政华殿丞怀旧见寄

佩韘相从四纪前，鲤庭论契荷忘年。

文如潘陆倾江海，学造重黎绝地天。

簪绂弃来名已厌，乡闾归后乐应全。

冥飞尚隐樊笼旧，未副初心愧昔贤。

苏颂

苏颂　次韵诸公从驾景灵宫二首

青鵷如跂万椽匀，地接璇流隔世尘。

三后在天歌下武，一人膺福见君陈。

珠旒漆漆怀濡露，玉案年年侍荐新。

庑下丹青从臣列，左趋萧丙右甘辛。

苏颂

苏颂　次韵诸公从驾景灵宫二首

太清宫庙近蓬莱，连日天门六扇开。

万乘旌旗冲晓过，两宫舆辇诘朝来。

城中三水河通汉，庭下千官棘映槐。

老稚扶攜同祝圣，年年常此望昭回。

苏颂

苏颂　次韵子瞻锁院赐酒烛

暮召从容对浴堂，归来院吏写宣忙。

郢醪独赐尊常满，龙烛初然泪有香。

起草才多封卷速，把麻人众引声长。

百官班里听恩制，争诵雄文出未央。

苏颂

苏颂　答陈再次前韵

牛斗经年望建标，忽闻行李度南谯。

仙舟复喜逢元礼，飞御仍烦接子乔。

已试演纶成典册，尚劳分竹偃藩朝。

海沂邂逅诚多幸，继日相过不待招。

苏颂

苏颂　答胡完夫示及四和前篇

书名曾伏庾征西，词命宜封玉检泥。

前日星垣同属咏，即时墨客已潜携。

岂惟家集分门录，直待郊居满壁题。

更览晋祠新石刻，从来文体压梁齐。

苏颂

苏颂　大夫七弟有庆新居二百四十言次韵和之

勿谓衡茅陋，门墙亦仅全。

山连京岘外，水接漕渠边。

乔木傍行列，幽花晚秀妍。

子孙环舍后，兄弟对斋前。

树果非求息，临流靡察渊。

卜邻同晏宅，任地得周廛。

往复康庄路，过从乡里贤。

招来三径士，疏引一人泉。

金谷虽惭石，蜗庐已胜先。

焌尝时近享，香火道心虔。

左右冈兼阜，纵横陌与阡。

思归诚久矣，到此是终焉。

篱援丛芳枳，庭除绕碧鲜。

尚之南学远，休琏北邙偏。

街柳长垂带，堤榆未坠钱。

窗閒靖节傲，梧老惠施眠。

去国魂劳断，铭恩骨待镌。

幸安蓬户奥，乌用铁枢坚。

刁岭东隅见，林庄几世传。

杉松高掩抱，岩麓势联绵。

构筑多遗址，经营信昔缘。

毋劳借官地，便可入寥天，

歌哭于斯室，耕桑待有年。

谁知真趣在，平地即神仙。

苏颂

苏颂　道元上人累示禅偈诗笔并诸贤赓唱见索鄙作因成短句奉酬

释子南宗秀，囊文数见过。

灯分壁观后，诗学宝书多。

摘句心游刃，谈空辩注河。

儒林盛推挹，风势张云柯。

苏颂

苏颂　登雄州城楼

三关相直断华戎，燕蓟山川一望中。

斥堠人间风马逸，朝廷恩广使轺通。

岁颁金絮非无策，利尽耕桑岂有穷。

自古和亲诮儒者，可怜汉将亦何功。

苏颂

苏颂　邓圣求承旨叠贻佳句过有褒称无言不酬虽复牵强以多为贵固已数穷大

召节从来蜀道西，遗思人尚襩青泥。

禁中手笔由裁制，天下英雄在挈携。

密议金銮应有记，登庸石刻竚重题。

纶闱盛宴仙鳌会，飞集翩翩五凤齐。

苏颂

苏颂　刁景纯学士寄示嘉篇述前后过颍游览之乐不鄙虚陋曲蒙推奖感叹不足

昔岁寓文馆，雅志慕藩屏。

尝闻近畿州，胜绝惟南颍。

十年走京华，官局苦间冷。

欲求一麾去，数奏囊章请。

适会择兹守，乘时窃侥幸。

君相宠儒林，念久贷諐眚。

旋蒙左符赐，上戴天恩并。

扁舟促行役，洪渠逐奔猛。

飘然离尘嚣，有若出机穽。

从容光景多，历览江山迥。

去都时值秋，到官月逢寎。

此邦信名区，民愿俗无警。

昔守皆巨公，今犹蒙镇靖。

非才偶承乏，继治实多幸。

前贤有规模，遇事见要领。

因此颇间暇，得以探物景。

溪湖绕郡郭，台榭跨冈岭。

春媚花百名，秋香荷十顷。

野色连莽苍，水容迷渌净。

虹驾逵路长，鷁泛源流永。

幽寻穷胜处，登陟疲足胫。

适意自留连，对人成诧逞。

是时汴流阻，北客多过境。

景纯罢山阴，前旆亦南骋。

予逢丈人行，再拜肃襟袊。

君待同舍生，抗礼均侪等。

公斋荐具薄，主席奉陪鼎。

馈以清淮鱼，报我龙山茗。

西园复追从，继日承音謦。

胸怀坦而夷，不事畦与町。

杯盘命镌简，丝竹烦正订。

横管教吹羌，新声赏歌郢。

善谑剧笑谐，尽欢忘醉醒。

自兹别经秋，多故值忧梗。

七月会同轨，远臣伤吊影。

交旧少经涂，酒希但虚皿。

兀然坐空合，何异蛙在井。

故人勤眷盼，尺书询动静。

新诗三百言，斫句露锋颖。

念旧起悲伤，曾游皆记省。

眷予忝畴曩，被爱逾踵顶。

感嘅知己心，中藏聊自儆。

景纯书阁老，二纪酬申丙。

当年文雅誉，久合登西省。

心贪为郡乐，旌旄屡操秉。

徊翔成淹留，前辈今谁并。

复闻乞淮藩，早已饰归艇。

南河如可棹，北渡时引颈。

溪亭待清扫，宾具重消整。

还当揖前尘，晤语慰悬耿。

苏颂

苏颂　冬日北庭怀馀杭旧僚属

曾约寻山春水间，越江吴岫遍留连。

沙头寺院看花日，湖上楼台试茗天。

酒后歌呼常薄暮，风流云散忽经年。

异方万里相望处，满眼荒郊倍惨然。

苏颂

苏颂　冬夕会诸同僚与税舍弟郡斋饮话通判欧郎中以二绝句纪事见寄次韵

弟兄叨郡两淮间，宾友衔杯午夜欢。

喜听话言消酒力，更钦风义敌霜寒。

苏颂

苏颂　冬夕会诸同僚与税舍弟郡斋饮话通判欧郎中以二绝句纪事见寄次韵

立朝才薄幸潜郎，出守恩优便养堂。

赖得同僚借河润，坐令尸禄荷龙光。

苏颂

苏颂　冬至日瓦桥与李綖少卿会饮

使传驱驰同被命，边城迢递偶相从。

风霜正急偏催老，岁月如流又过冬。

方念去家千里远，无辞沈醉十分浓。

须知此会洵堪喜，北上河桥便寡悰。

苏颂

苏颂　读杨文公集

文公名节冠当年，没世清风更凛然。

梁父旧庐空德里，西州华屋恸时贤。

平生奏御三千牍，不朽文章二百篇。

潇洒建溪遗俗在，至今弦诵满山川。

苏颂

苏颂　二月晦日过范景仁舍人留饮联句分夜而归

闻道星轺税鞅韟，朋游相继款斋扉。

正当春霁园英富，况值时清谏疏稀。

共喜开颜论雅旧，须留持酒玩芳菲。

属酬新句尤欢纵，不限严更未许归。

苏颂

苏颂　发句米奉议见示与诸公唱和北山壮观佳篇因索鄙制老病久弃笔砚勉强

省座来分圣主忧，仙翁常作北郊游。

瓜田接畛寻期会，菊蕊浮杯阻献酬。

壮观风骚归作者，平山欢宴集清流。

从兹淮海登临趣，乐事良辰属二州。

苏颂

苏颂　发句米奉议见示与诸公唱和北山壮观佳篇因索鄙制老病久弃笔砚勉强

冈陵起阜崇，花木露夭浓。

襟带湘泯水，屏围晋楚峰。

地全居爽垲，人不厌迎逢。

彷佛观平远，分毫见栝松。

苏颂

苏颂　发句米奉议见示与诸公唱和北山壮观佳篇因索鄙制老病久弃笔砚勉强

欲状江山秀，无如格律诗。

形容天际美，假借笔端奇。

注目临沧近，沿流北固卑。

不因篇咏见，绝景有谁知。

苏颂

苏颂　发柳河

清晨驱马两崖间，霜重风高极险艰。

前日使人冲雪去，今朝归客踏冰还。

道旁榛莽樵苏少，野外污莱耒耨閒。

还似昔年经历处，下弦残月插东山。

苏颂

苏颂　发牛山

山坂萦纡道阻长，数程行处尚相望。

晨装方指南高外，宿馆还趋北斗方。

既乏远谋惭肉食，空将衰鬓冒寒霜。

却寻十载曾行地，风物依然土境荒。

苏颂

苏颂　方公说通直见示与小子京和答棋诗四篇因次本韵继蒙宠惠前后凡十五

思涌如倾潮汐池，才高早契圣明知。

省中一语开天意，江表三年得吏师。

通旧辱投文举刺，可人欣对费袆棋。

更观丽句贻初学，岂谢韩公荐士诗。

苏颂

苏颂　方公说通直见示与小子京和答棋诗四篇因次本韵继蒙宠惠前后凡十五

衰病常求饮上池，药投坚痞苦难知。

间挥绿绮歌三乐，静玩韦编诵九师。

纵有文章忧瓿酱，剧无机智懒行棋。

爱君高唱多才思，撩摘羁怀入小诗。

苏颂

苏颂　方公说通直见示与小子京和答棋诗四篇因次本韵继蒙宠惠前后凡十五

久纵间僻向沧池，忽见嘉宾喜可知。

触热正烦思美廽，卧疴方苦遘良师。

欲留尽兴时须饮，要取忘忧祗有棋。

二者已欣陪造适，解颐仍得鼎来诗。

苏颂

苏颂　逢钱塘诗僧

把手忽相逢，开谈究诗义。

子虽浮屠流，乃抱风骚志。

钱塘佳山水，一一助清思。

何处最堪怀，飞来峰下寺。

苏颂

苏颂　奉陪府公赛雪桥公庙纪事兼呈粹幕诸君

北走出都门，寒坰冒初雪。

言瞻汉三公，严祠奉遗烈。

襜帷未行春，首兹荐腥血。

念昨冬愆阳，时风少凝冽。

长人惜熯灾，坐合苦忧惙。

遣吏造灵宇，精心致萧焫。

冥感不逾旬，同云寝融结。

甸畿千里间，滋液遍农畷。

兆为丰年祥，仓箱行可阅。

报祈礼则然，况乃人望觖。

前期告祝史，按令肄仪蕝。

俎豆载博肥，尊罍泲芳飶。

朱辬朝启行，骑从纷交列。

雍容幕府盛，陪预愧蒙拙。

联行趋閟宫，就位修罄折。

拜望已告虔，叹咏想奇节。

惟昔汉之季，奸雄逞权谲。

公初任州郡，超然脱羁紲。

敢犯跋扈锋，终正狡吏谳。

霁威遁世贤，先觉安民杰。

举当仇无避，义在亲则灭。

入朝掌武事，出塞受师孑。

胡尘息边土，蛮貊竮巢穴。

屡进行惟危，保终名不缺。

世阀著庙鼎，庸勋刊冢碣。

清风邈千载，血祀岂尝绝。

时其福善事，乡人每谈说。

水旱或荣雩，响应甚昭晰。

神实依于人，祷祀戒轻媟。

今兹罄诚礼，庶可消眚孽。

府公台阁老，家声继皋契。

都圻出居留，条令见施设。

芘民慈惠师，事神粢盛洁。

威行肃群豪，政成除一切。

贰车实邦英，诸僚亦时哲。

儒雅资缘饰，吏治赖关决。

非才荷宽矜，幸免事卑屑。

方欣盍簪得，载咏嘤鸣阕。

期会间亦希，宴游时岂辍。

嘉此岁事和，乐哉民共悦。

览古极优游，言归日将昳。

苏颂

苏颂　奉使还至近畿先寄史院诸同舍二首

书林轻别紫云边，轺传重行北斗间。

正类子卿悲异国，不同太史访名山。

鞍韂腾踏双膟重，风日煎熬两鬓班。

待得使回翻旧稿，只应新例又刊删。

苏颂

苏颂　奉使还至近畿先寄史院诸同舍二首

倐忽经冬又涉春，年光冉冉暗催人。

要荒一去三千里，晦朔俄惊十二旬。

绝代方言空问俗，蓬山直舍已凝尘。

汗青何日成书去，头白常惭窃禄频。

苏颂

苏颂　夫人合春帖子四首

晓漏催银烛，新春趁贺朝。

御香烟馥郁，宫佩影飘颻。

苏颂

苏颂　夫人合春帖子四首

岁近寒风薄，宫深爱日迟。

欲知春到处，梅杏有新枝。

苏颂

苏颂　夫人合春帖子四首

良辰孟月辰新阳，和气中宵遍未央。

不待望春宫转漏，便趋崇庆殿称觞。

苏颂

苏颂　夫人合春帖子四首

君王崇俭化邦家，禁掖承恩绝泰奢。

只拟讨寻钩盾籍，何曾琱刻上林花。

苏颂

苏颂　府尹欧阳公以临书智信篇为贶谨以长句酬谢

八法能工世罕精，帅钤多暇录遗经。

言称智信文毋害，体具真行笔不停。

势似公权题殿壁，心希逸少写黄庭。

下僚何幸蒙垂赠，循览留为座右铭。

苏颂

苏颂　公说再和并前十五篇辄复课六章用足前篇之阙

汪汪雅量若陂池，才略纵横未易知。

振藻词场无怯敌，游心艺苑有馀师。

独醒继日长辞酒，坐稳间时但校棋。

塞北山河遍登览，吟哦马上足新诗。

苏颂

苏颂　公说再和并前十五篇辄复课六章用足前篇之阙

皇华几月案盐池，钩按从来未有知。

隐伏无由逃计最，勤劳长足儆官师。

事逢错节皆投刃，利析秋毫类算棋。

他日朝廷询北事，讲论风俗待陈诗。

苏颂

苏颂　公说再和并前十五篇辄复课六章用足前篇之阙

欲养蛟龙谩凿池，惟应道术两相知。

论年校德予惭老，强识多闻子可师。

监彼盈虚门若市，明于取舍智犹棋。

干时已副宽民诏，沈俊休吟咏史诗。

苏颂

苏颂　公说再和并前十五篇辄复课六章用足前篇之阙

封境东连浴日池，川源近眞四方知。

水官无事延年计，估客应求范蠡师。

楼阁嵯峨千里鉴，田畴夷坦一枰棋。

追寻燕友南皮会，谁继曹刘七子诗。

苏颂

苏颂　公说再和并前十五篇辄复课六章用足前篇之阙

荷叶田田水满池，东堂真趣几人知。

折华暇日寻园吏，竞渡经春习棹师。

随分命宾仍授简，不妨问易更看棋。

欢怀既适从何见，事事忘言尽在诗。

苏颂

苏颂　公说再和并前十五篇辄复课六章用足前篇之阙

莫笑凡龟恋泽池，不蕲刳灼效前知。

亲逢日月光华旦，勉慕渊源浸渐师。

义切仰山勤景行，事迷当局戒贪棋。

衰迟犹窃君侯禄，深愧曹风伐辐诗。

苏颂

苏颂　恭和御制赐太师致仕文彦博七言四韵诗一首

出处逢时道不殊，当年功立老间居。

来膺冕绂三公命，归奉云章五色书。

社稷元臣名已遂，山河雄镇宠仍疏。

琼林诏饯衣冠盛，岂止都门百两车。

苏颂

苏颂　恭和御制赐太师致仕文彦博五言六韵诗一首

晓日清明霁，华林物色新。

诏颁慈惠宴，恩厚老成人。

衮冕三川客，杯觞四府臣。

献酬同饱德，恺乐尽含醇。

帝惜营丘去，民思尹氏均。

宸章一褒贲，道不愧如仁。

苏颂

苏颂　恭和御制赏花钓鱼

四照仙花次第开，上林重睹属车来。

雨晴驰道纡天步，风引浓香到寿杯。

瑞燕入檐时拂掠，恩鱼窥钓更徘徊。

柏梁绝唱容赓缀，独愧非才亦与陪。

苏颂

苏颂　恭和御制上元观灯

宝杯莲烛艳宫台，万户千门五夜开。

楼下舞韶清吹发，云间鸣跸翠华来。

九宾宴集占风使，四近班陞构夏材。

自愧周南独留滞，十三年隔侍臣杯。

苏颂

苏颂　恭谢庆成诗十韵

圣孝当天世继明，两全能飨礼交行。

路朝躬款三年报，斋寝先端七日诚。

穹厚博临通脄蠁，祖宗严祀极专精。

冕章从质更新制，钟虡铿纯复旧声。

舞佾前陈徽烈茂，燎烟升达上仪成。

不祈厚福归诸己，务达庞恩及庶氓。

还御端闱孚大号，载颁元历庆鸿名。

欢谣沸渭盈都辇，协气旁流浃海瀛。

百辟旅庭纷岳抃，四方延首效葵倾。

帝心虔巩常无怠，亿万斯年享治平。

苏颂

苏颂　观北人围猎

莽莽寒郊昼起尘，翩翩戎骑小围分。

引弓上下人鸣镝，罗草纵横兽轶群。

画马今无胡待诏，射鵰犹惧李将军。

山川自是从禽地，一眼平芜接暮云。

苏颂

苏颂　观潮三首

海门双峙隔沧溟，潮汐翻波势若倾。

万叠银山横一线，千挝鼍鼓震重城。

来无源委逢秋盛，信有盈亏应月生。

今古循环曾不涸，谈天闳辩岂能名。

苏颂

苏颂　观潮三首

尝观七发论涛篇，比物侔形恨未妍。

声入闾阎家十万，势陵组练甲三千。

冯夷海若凭深险，种魄胥神竟后先。

纵使风波能鼓怒，终归漩{左氵右复}作澄渊。

苏颂

苏颂　观潮三首

横江白浪涌崔嵬，应是波神羽卫来。

陛戟百重驰道远，舳舻千里峭帆开。

缓如积雪飞霜路，急似硃崖转石雷。

惟有东西争渡者，暮还朝往任相催。

苏颂

苏颂　观文殿大学士刑部尚书赠左仆射兼侍中刘公挽辞三首

特起来南国，登庸历宰卿。

立朝弦载直，遇物称如平。

一梦荣华尽，千年封秞成。

秋风暮江起，凄咽逝波声。

苏颂

苏颂　观文殿大学士刑部尚书赠左仆射兼侍中刘公挽辞三首

星坠寝门夕，鵩来州舍辰。

人悲丧遗爱，帝梦失良臣。

勋业经纶远，文章气燄新。

殁犹荣故里，宸笔镂坚珉。

苏颂

苏颂　观文殿大学士刑部尚书赠左仆射兼侍中刘公挽辞三首

蚤历平津馆，尝蒙鲍叔知。

笑言忘位貌，论议切箴规。

岂悟三秋别，遂成隔世期。

英风今已矣，遗恨满江湄。

苏颂

苏颂　馆西迎驾起居

一梢鸣跸启重关，广殿传呼趣就班。

瑞日初临黄盖外，紫云先绕翠裘间。

和鸾音里趋翔过，锦绣围中拜舞还。

共诧书林清近地，彤墀咫尺对天颜。

苏颂

苏颂　广东转运张公挽辞二首

清白家传业，中和吏向风。

一门台阁仕，入使弟兄同。

谳议民无讼，均输国不空。

职劳终损寿，勤事有遗忠。

苏颂

苏颂　广东转运张公挽辞二首

寄委频承宠，经营未尽才。

方从舆轿去，忽逐逝川回。

返葬京阡远，遗思粤俗哀。

人知有馀德，嗣子蹑兰台。

苏颂

苏颂　广陵芍药盛开品目比旧又多累日与同官赏叹不足因记嘉佑中西台吴大

应是圆玄降瑞精，散为穠丽遍邗城。

重苞叠蕊三春后，腻脸丰肌百态生。

一自毫堂甄异品，至今花谱续嘉名。

都缘尤物多奇变，岂为繁华逐世情。

苏颂

苏颂　广陵芍药盛开品目比旧又多累日与同官赏叹不足因记嘉佑中西台吴大

禀质由来自绝伦，谁将巧思变天真。

郑风谑赠缘情密，谢守翻阶得句新。

菊聚万铃樗大本，松添七鬣竹浮筠。

未知妍陋从何辨，等是生成一大钧。

苏颂

苏颂　广平宴会

胡中宫室本穹庐，暂对皇华辟广除。

编曲垣墙都草创，张旃帷幄类鹑居。

朝仪强效鵷行列，享礼犹存体荐馀。

玉帛系心真上策，方知三表术非疏。

苏颂

苏颂　国史龙图侍郎宋次道挽辞五首

台阁三朝旧，丝纶载世承。

早年钦妙誉，末路愧同升。

论议无吾间，文章岂众能。

二经垂绝笔，天丧沈吴兴。

苏颂

苏颂　国史龙图侍郎宋次道挽辞五首

接武由童冠，论年并巳庚。

切磨三友益，终始一交情。

少别才经夏，何言遂隔生。

空深寝门恸，不见繐帷旌。

苏颂

苏颂　国史龙图侍郎宋次道挽辞五首

告卧春明日，灾逢本命年。

英灵百人敌，奄忽一朝捐。

妙墨宗祧秘，遗文太史编。

家书四世学，嗣子复能传。

苏颂

苏颂　国史龙图侍郎宋次道挽辞五首

前日闻君撤瑟初，伤心悲愤不能舒。

平生鲍叔偏知我，垂老庄龙独弃予。

人物风流今已矣，交流零落痛何如。

从兹道义谁相告，每欲临文辄废书。

苏颂

苏颂　国史龙图侍郎宋次道挽辞五首

君尝龃龉更三已，我亦邅回再下迁。

趣舍既同高谊在，升沈虽异素交全。

斤从质丧知何用，蕙为芝焚亦自怜。

重咏十年情味句，吁嗟生意转翛然。

苏颂

苏颂　过土河

长叫山旁一水源，北流迢递势倾奔。

秋来注雨瀰郊野，冬后层冰度辐辕。

白草悠悠千嶂路，青烟袅袅数家村，

终朝跋涉无休歇，遥指邮亭日已昏

苏颂

苏颂　过新馆罕见居人

引弓风俗可伤嗟，满目清溪与白沙。

封域虽长编户少，隔山才见两三家。

苏颂

苏颂　过摘星岭

路无斥堠惟看日，岭近云霄可摘星。

握节偶来观国俗，汉家恩厚一方宁。

苏颂

苏颂　寒食后一日作和林秀才

寒食初过一百五，陌上风轻敛微雨。

宫花铺绣浅深红，蜀柳垂丝千万缕。

都人士女趁时节，郡圃山樊乐樽俎。

肯教容易度春光，来日清明更妍煦。

苏颂

苏颂　翰林侍读学士尚书右丞李公挽辞三首

西李风流远，中朝族望幽。

宠荣三学士，试守六藩侯。

不见登时栋，还惊失夜舟。

平生喜名理，一致视浮休。

苏颂

苏颂　翰林侍读学士尚书右丞李公挽辞三首

儒雅名公子，承平辅相孙。

台仪尊右辖，世职重高门。

富贵今如梦，便蕃殁有恩。

迩英前席地，无复进嘉言。

苏颂

苏颂　翰林侍读学士尚书右丞李公挽辞三首

岁晚辳辕道，神归嵩少原。

百年封域广，三品葬仪尊。

笳吹迎风急，帷裳蔽日昏。

洛人应堕泪，几世见铭旛。

苏颂

苏颂　和安抚王临骐骥见寄

十月河滨土未乾，行人裘褐苦沾汗。

边侯顾遇劳纡轸，驿舍留连暂憩鞍。

义贯雪霜松操古，气凌星斗剑光寒。

待君早晚功名就，重约虚斋论隐桓。

苏颂

苏颂　和安上弟雪中登介亭

滴沥泉池乱蕊珠，悠颺僧壁点頳糊。

登高偏见远山好，万瓦参差篆玉符。

苏颂

苏颂　和安上弟游湖山诸寺二首

四百僧居胜沃洲，北连高岭万松稠。

似将天下江湖景，都作云屏置一州。

苏颂

苏颂　和安上弟游湖山诸寺二首

十里湖山绕四门，游人朝暮隘重闉。

楼台远近连郊郭，到处皆为水石邻。

苏颂

苏颂　和安上弟雨雪应祷绝句

霰雪为霖近浃旬，江湖清气压冬温。

应时岂是诚能感，作物宜同易画坤。

苏颂

苏颂　和北轩薜荔

分得岩枝带藓文，壁间延蔓密含春。

摇风似展垂云翼，和雨疑骞化浪鳞。

寒对竹轩陵霰雪，静陪犀柄辟埃尘。

省闱不比山河远，休拟灵均咏若人。

苏颂

苏颂　和北游

衔命初开朔土游，故人威重肯回眸。

旌旗在列千馀骑，棨戟遥临十一州。

令尹投兵方秉羽，羊公临塞但轻裘。

诸贤酬唱无间日，卷轴今应束两牛。

苏颂

苏颂　和陈和叔秋寒

夕雨初开霁，晨霜已结寒。

增裘肌怯重，对酒面生丹。

急节惊收潦，归心念采兰。

昕趋更清栗，委佩缀公桓。

苏颂

苏颂　和陈彦升学士九月校书怀旧之作

京国重阳册府家，正披坟史猎菁华。

思飘昔日龙山帽，阻看残秋上苑花。

怅惜岁华霜染鬓，滞留归思角生车。

自怜高阁穷年业，青简刊雠未有涯。

苏颂

苏颂　和晨发柳河馆憩长源邮舍

君逢嘉景思如泉，欲和惭无笔似椽。

山谷水多流乳石，旃裘人鲜被纯绵。

服章几类南冠系，星土难分列宿躔。

安得华风变殊俗，免教辛有叹伊川。

苏颂

苏颂　和次中双庙感事

天宝黎民困贼庭，杞城睢社势相形。

四公百战期歼虏，数载重围不启扃。

当日捐躯全土境，至今遗貌载丹青。

行人安得侵松槚，樵采从来禁有刑。

苏颂

苏颂　和刁节推郊居寄说晤二诗僧

倦赋从军咏式微，山斋重此理松扉。

春来园圃朱樱遍，霜后盘飧绿芋肥。

瓶锡时邀高士驾，台缁多学野人衣。

白莲诗社方求友，喜得支公与共归。

苏颂

苏颂　和刁推官蓼花二首

烟雨寒塘外，萧条广隰中。

花逢秋至盛，人爱水边红。

碎缬排霜叶，纤蕤拂露丛。

尊罍不见赏，留得伴溪翁。

苏颂

苏颂　和刁推官蓼花二首

莲疏菊未破，野艳独敷荣。

濯水红缨细，铺园步障平。

露寒偏发色，风劲不摧茎。

采掇聊供饵，丹房助气清。

苏颂

苏颂　和丁御史出郊雩祀夕雨初霁

雩帝临初孟，涓辰用吉辛。

肄仪惭陋学，司直接名臣。

出从笼街驭，时观避路人。

雨馀鲜野服，云霁变鱼鳞。

觚陛牲匏洁，公卿冕佩辏。

共期严荐享，上副圣心纯。

苏颂

苏颂　和冬至紫蒙馆书事

泰畴迎长日，殊方展庆杯。

关山厌沙碛，星斗望昭回。

月共寒更永，风随协气来。

欲知王历正，候律应孳莇。

苏颂

苏颂　和府推官冬菊

经冬寒菊已离披，梁苑残英尚满墀。

尊酒还思元亮醉，秋香又过子愚期。

寻芳意思人尤厚，耐冷枝条土所宜。

墨客有谁偏好事，留将乐府著新辞。

苏颂

苏颂　和富公十二人中第二人绝句

再迁蝉冕官三事，早上龙旂节一双。

富贵两忘心不动，天魔如见亦归降。

苏颂

苏颂　和富谷馆书事

迢迢归驭指榆津，日日西风起塞尘。

沙底暗冰频踠马，岭头危径罕逢人。

客心牢落偏多感，天意融怡渐发春。

珍重诗翁饶藻思，剪裁风物见长新。

苏颂

苏颂　和国信张宗益少卿过潭州朝拜信武殿

夷裔陵边久，文明运算高。

三冬驰日御，一夜陨星旄。

从此通戎赂，于今袭战袍。

威灵赡庙像，列侍写贤豪。

民获耕桑利，时无斥堠劳。

金缯比干橹，未损一牛毛。

苏颂

苏颂　和过打造部落

奚夷居落瞰重林，背倚苍崖面曲浔。

涧水逢春犹积冻，山云无雨亦常阴。

田塍开垦随高下，榀μ路攀缘极险深。

汉节经过人兑看，忻忻如有慕华心。

苏颂

苏颂　和过神水沙碛

沙行未百里，地险已万状。

逢迎非长风，狙击殊博浪。

昔闻今乃经，既度愁复上。

幸无涨天灾，日月免遮障。

苏颂

苏颂　和胡俛学士红丝栴

京都花品予尝评，夭桃仅有十数名。

含丝繁艳今始识，鲜苞长蕊彯红缨。

春晴日暖助颜色，灼灼一片朝霞轻。

鲛绡剪碎旋装缀，虬须摘尽将纫萦。

因知化工巧难状，偏于草木呈瑞精。

又疑华灯九光烂，蜂蝶不敢来窥争。

江南萱草易滋殖，维扬芍药初种成。

此花皆有红丝号，恨不同时相合并。

君家数株发庭际，爱玩常挂帘钩琼。

有客风流欲寄目，主人喜笑张筵迎。

飞觞洒翰偏得意，都缘尤物牵风情。

我虽多病不能饮，犹思强举花前觥。

苏颂

苏颂　和胡俛学士游西池书事

皇都有沧池，近在金商陌。

渊源控河汴，襟带引京索。

众派泻寒光，一鉴涵空碧。

晴明天垂幕，阴霭地滋脉。

烟岚隘五湖，气象吞七泽。

漪涟十馀里，缟练千万尺。

楼殿起参差，门闉开岝峴。

人间识方壶，古来惭太液。

美哉台沼名，壮我帝王宅。

惟昔经始谋，兹见神武迹。

非同泗渊滥，盖用昆夷策。

万乘纡警跸，群官扈銮轭。

津头驻翠华，唐中蒷赤籍。

水犀陈百旅，画鷁棹千只。

时多吕梁人，士有中黄伯。

旋渊齐出没，桅樯竞跳踯。

鼓枻变鱼丽，飞江生羽翮。

一时军事严，四表皇威赫。

承平垂百年，声教重九译。

朝惟讲文物，民亦厌金革。

楼戈无复用，池御因不易。

年年春风暮，处处禊筵辟。

曲堤柳交阴，上苑花遍拆。

舟师校艨冲，乐佾锵金石。

翔禽鼓轻翰，潜鳞跃修额。

鸣鼍促繁节，阴兽荡精魄。

浮吹时往来，彩标纵争获。

鱼龙随变态，波浪相激射。

何妨试{趣取换乔}勇，岂徒观戏剧。

吾皇兹豫顺，庶物遂闿怿。

灵囿无禁止，都人任游适。

轮蹄去若狂，锦绣委如积。

临流错杯盘，列肆张幄帟。

金缯乐挥散，采翠乱狼藉。

嘉会此难逢，良辰真可惜。

前日瀛洲仙，顾谓同舍客。

言此好时节，岂当虚废掷。

掩卷下直庐，连镳出东掖。

郊原朋盍簪，舲舸觞浮醳。

指顾集珍羞，饾饤瞻肴核。

暂喜解朝缨，仍便岸纱帻。

清波入平望，嘉果富新摘。

园奇插山丹，水美鱠霜鲫。

喧呼少停樽，眺览间信屐。

画桥蹑虹霓，宝殿觇楹磶。

再见琼林芳，重思曲江席。

宠恩徒欲报，颛愚岂任责。

翩翩众翘彦，一一富才画。

同时致荣阶，云谁量远蹠。

曰予孤陋姿，本惟一逢掖。

无能拾青紫，有志厉冰蘖。

久事州县劳，已甘簿书役。

公卿广收扬，文字误掎摭。

得怀儒馆铅，始识君门戟。

何乃英俊流，不以才地隔。

同登石渠阁，共阅金匮册。

饱食任嬉游，县君奚补益。

所赖友贤能，庶几逭隳谪。

兹游诚可乐，何幸谬见择。

逮赋醉言归，都忘日之夕。

风云一流散，俛仰成宿昔。

集贤冰厅郎，雕章古风格。

感此意稠重，足成言四百。

记彼集间事，有如丹在白。

初惟侈荣观，终乃发幽赜。

分明指行藏，祑砢见肝鬲。

诸贤继佳篇，仲吕和无射。

辞源可渺瀰，笔锋俱砉騞。

彼美双南金，辉映连城璧。

乐事子同赋，联编予有获。

钦慕风雅情，慰诲诗书癖。

滞思豁以开，遥襟耸然释。

报投愧刍芜，叩虚漫紬绎。

多谢久要言，赠君岁寒柏。

苏颂

苏颂　和胡完夫侍郎再次前韵见寄

荷橐相从两掖西，清尘自不间污泥。

恩颁玉醴同沾醉，坐簇宫花任折携。

幸接剧曹联四选，曾观大笔赋三题。

因吟将相门生咏，牛白声名便欲齐。

苏颂

苏颂　和蒋颖叔亳州矮桧

桧生本修直，此种特殊异。

高不盈寻丈，广乃遍阶砌。

短干自坚强，附枝交荫翳。

森然葆羽欹，隐若虬龙坠。

不知何代有，木老色弥翠。

尝闻古仙者，应化在兹地。

手植有遗迹，深根几千岁。

神灵应护持，道宫存款识。

自此物色繁，因为圃人利。

封殖虽地宜，屈蟠由巧智。

以彼凌云姿，还同蔽牛类。

拳曲如能寿，轮囷不为器。

谁云矫生质，终亦遗世累。

诗伯一留题，禅丛重增贵。

岂若榴柽然，空传草木记。

苏颂

苏颂　和就日馆

戎疆迢递戴星行，驿骑奔驰朿火迎。

人向万山峰外过，月从双石岭间生。

马蹄看即三千里，客舍今逾四十程。

每念皇华承命重，愧无才誉副群情。

苏颂

苏颂　和李少卿寄吴仲庶

延阁儒臣出抚边，指纵胡虏坐挥鞭。

歌谣早已留南楚，唱和今还到北燕。

使客过从车结辙，耕夫安佚土开阡。

更将佳句刊斋壁，留作河间故事传。

苏颂

苏颂　和李子仪寄吴仲庶

并驰绝塞待燕邻，喜过重关值故人。

阔别经年劳远梦，留连此日奉清尘。

威行列郡连营肃，恩浃诸戎异域春。

愿学子云承汉诏，未央宫壁颂功臣。

苏颂

苏颂　和李子仪学士上元

倾都繁盛数宵中，知是钧天第几重。

岧阙开筵纡警跸，彩山张乐戏鱼龙。

月华高下随灯丽，春色融和入酒浓。

拟逐胜游行乐去，长年于事亦无悰。

苏颂

苏颂　和李子仪瀛州借马寄安抚待制

塞草黄明畜牧肥，外闲千驷气增威。

权奇毛骨森相映，騕褭精神动若飞。

暂借行人持玉节，屡陪方伯展朱旂。

料君早晚趋严召，安稳乘归从六騱。

苏颂

苏颂　和梁签判颍州西湖十三题　碧澜堂

北渚清泠十顷波，偶来凭槛意如何。

且观秋水蒙庄论，休听沧浪渔父歌。

苏颂

苏颂　和梁签判颍州西湖十三题　飞盖桥

朱桥矗矗两园间，湖水平时柳可攀。

车马等间湖上去，游人常踏月中还。

苏颂

苏颂　和梁签判颍州西湖十三题　涵春圃

桃李阴阴一水涯，因人封殖更繁华。

湖光凝碧花飘锦，春物惟应此地嘉。

苏颂

苏颂　和梁签判颍州西湖十三题　临胜阁

近郭溪流一衣带，中流凫屿小蓬莱。

西园胜事凭高尽，到者踟蹰不忍回。

苏颂

苏颂　和梁签判颍州西湖十三题　女郎台

荒台孤映拂晴霓，曾是诸侯筑馆基。

一郡人夸最高处，年年长作会春期。

苏颂

苏颂　和梁签判颍州西湖十三题　清风亭

广寒宫殿诚夸诞，消暑楼台久寂寥。

未似虚亭面空阔，时时清籁濯烦歳。

苏颂

苏颂　和梁签判颍州西湖十三题　去思堂

丞相临人以惠和，三年乡校起弦歌。

至今旌旆曾游处，犹道当时乐事多。

苏颂

苏颂　和梁签判颍州西湖十三题　射堂

射者如仁求审固，美哉成室序朋俦。

今时宾礼存无几，舍矢犹堪一献酬。

苏颂

苏颂　和梁签判颍州西湖十三题　四望亭

高亭春望思无穷，千里人烟指顾中。

比屋如云浓被野，颐颐醇俗乐时丰。

苏颂

苏颂　和梁签判颍州西湖十三题　西湖

椒泽疏源势不休，绕城冰玉湛寒流。

凫鷖容与菰蒲乱，占得江湖一望秋。

苏颂

苏颂　和梁签判颍州西湖十三题　西溪

夹岸垂杨展绿阴，倚空庭树照波心。

游人不泛西溪水，岂见回环野径深。

苏颂

苏颂　和梁签判颍州西湖十三题　撷芳亭

春来何处最花繁，湖水西头百亩园。

无限游人折红蕊，可怜桃李自无言。

苏颂

苏颂　和梁签判颍州西湖十三题　野翠堂

郊原西与莽苍连，隔岸人家小径穿。

满目风光杳无际，柳如山色草如烟。

苏颂

苏颂　和林成之五题　城南

心乐郊原景，人应似我稀。

城南时一到，山寺几忘归。

新竹当行径，飞云恋客衣。

谁能咏招隐，向此息尘机。

苏颂

苏颂　和林成之五题　江上

何处偏伤江上春，天涯失意未归人。

片云极望添乡思，孤棹随波寄客身。

塞雁来时凭远信，海鸥驯处见吾真。

休嗟进取无成去，幸有荣名足慰亲。

苏颂

苏颂　和林成之五题　客来

有客过我门，开颜喜相见。

贫居何以待，案上书千卷。

高论到古人，终日自忘倦。

非同豪富家，丝竹留饮宴。

苏颂

苏颂　和林成之五题　西邻

西邻击鼓北邻听，饮马持戈密相应。

一朝奋跃事争锋，朔气充盈夸战胜。

中原太平日已久，刃顿兵间空细柳。

二疆款附岁奔驰，捆载金缯萃渊薮。

饫肥服暖四十年，但欲包藏忘德厚。

谋夫愤愤壮士忧，屡献忠言曾苦口。

庙堂尚论正无为，肯向平时议攻守。

朔方三十有六郡，户敛家输佐行阵。

非无硕画破妖巢，直遣万里威棱振。

皇天爱人犹赤子，纵欲殴之言亦讱。

彼方束手听誓盟，重获岁时贽琛赆。

斯民怀德乐休兵，戍卒归来解锋刃。

皆言邻徼复清夷，嗟哉异类终难信。

苏颂

苏颂　和林成之五题　惜别吟

丈夫岂无泪，不学儿女悲。

今日独潸然，为别良交知。

交知不易遇，一别会何时，

念兹出门去，空有长相思。

非无樽中酒，亦有桐与丝。

未饮先叹惋，欲歌还喑噫。

谁能谅予心，惜哉此别离。

苏颂

苏颂　和林乔年学士

高阁清寒夜未暝，独持铅笔校中经。

灯残短檠人初静，月上虚廊户不扃。

倚盖星河檐际直，玉晨钟磬枕边听。

归来欲记通宵景，恍若曾游上帝庭。

苏颂

苏颂　和林丘二君会程坦之家二诗

春晚寒不已，节候差季孟。

木行怯初阳，水官恣馀横。

滂沱连月雨，愁叹斯民病。

已紊四时和，更伤群物性。

园花半零落，犹逞晨妆靓。

陇麦将痿摧，况值风威劲。

我愿天地心，慎举阴阳柄。

十雨应太平，时丰顺睿圣。

庶令疵沴消，永保寒暑正。

无复三月中，惨惨行冬令。

苏颂

苏颂　和林丘二君会程坦之家二诗

天涯人未归，飘然江海上。

客心蓬任风，归路萍随浪。

青云少知己，白日多罹谤。

著书见穷愁，倚门知肮脏。

皇皇干名禄，戚戚足羞让。

岂特为身谋，所怀慰亲望。

昔人在困踬，宁复论得丧。

吾徒抱道义，岂不保趣向。

勉希一箪贤，无慕千乘相。

卷舒各有时，出处当自谅。

苏颂

苏颂　和刘明仲都曹见别三首

二年为郡乐邗坡，喜遇丰年万物和。

政拙未能观水薤，气衰时复咏烟萝。

朱方亭下归心速，扬子桥边别泪多。

禁职祠官容佚老，晚蒙恩泽更滂沱。

苏颂

苏颂　和刘明仲都曹见别三首

久污朝宠老非宜，禄厚躬间不尔亏。

优诏还令使真室，特恩仍免觐京师。

力疲都是垂头马，志适何殊曳尾龟。

年事已高心虑息，山堂无俟德璋移。

苏颂

苏颂　和刘明仲都曹见别三首

幽居邻有万窠松，坐见京江四面峰。

形若橛株随倚徙，愁如顽矿渐销鎔。

尚纡轩冕心颜厚，但觉林泉兴味浓。

茗饮药苗留待客，时时宾友自过从。

苏颂

苏颂　和陆农师侍郎三和前韵

主人满酌玉东西，坐客无辞醉似泥。

此日逢迎皆笑语，几年南北叹暌携。

早登鸡省先诸彦，合入鳌坡试五题。

雅道寂寥今复振，士风一变始於齐。

苏颂

苏颂　和门下侍郎东台夜直见寄

五年班缀望夔龙，曾托帡幪庇雨风。

末路自矜黄发老，平时曾识黑头公。

升沈不改交情见，出处虽殊趣舍同。

谩叩芜音答高唱，终惭下管应清宫。

苏颂

苏颂　和门下相公从驾幸太学

圣主恢儒率旧章，首冬鸣跸下胶庠。

生师褒博趋鱣序，文武端严列雁行。

承诏敷陈商戊甲，执经环立晋袁王。

三千学者多才秀，定有同升孔子堂。

苏颂

苏颂　和农师四和前韵仍有推奖鄙薄之句再次韵

敬舆平日始来西。老拙方叨掌武泥。

初见鱼龙起腾跃，从陪鵷鹭共牵携。

儒林盛会沾恩饫，云阁新图预客题。

更听高谈造名理，人间无物不均齐。

苏颂

苏颂　和欧阳永叔少师会老唱和诗三首　和南都赵少师

富贵功名已两忘，望高嵩华量包湘。

还家傲似蒙庄子，定策忠于汉霍光。

远访交亲情益重，共论诗酒兴偏长。

园亭继日休车马，却悔多年滞庙堂。

苏颂

苏颂　和欧阳永叔少师会老唱和诗三首　和汝阴侍读

出守尝希阮仲容，剖符仍继夏侯公。

金华旧侣三贤并，绿野先归二老同。

宴会莫如今日盛，唱酬还有古人风。

自嗟流落江湖外，不得尊前听燕鸿。

苏颂

苏颂　和欧阳永叔少师会老唱和诗三首　寄汝阴少师

得时行道贵知终，猛退如公世罕逢。

掷弃浮名同敝屣，保全高节似寒松。

文章千古追谟诰，勋业三朝镂鼎钟。

见说新堂频燕会，故时宾客定相容。

苏颂

苏颂　和签判郡圃早梅

绿萼丹跗炫素光，东园先见一枝芳。

凌晨霜点铅胡粉，满槛风飘水麝香。

味入和羹来傅野，声随边角动渔阳。

山亭最好通宵赏，微雪相辉映月廊。

苏颂

苏颂　和签判早秋见寄

沧海西垠浙水头，人生不到负吴讴。

剖符何幸来都会，坐合俄惊陟夏秋。

每按吏条惭汉诏，未丰民食念箕畴。

所欣幕府多才彦，樽俎时时接宴游。

苏颂

苏颂　和前三篇

孟郊篇什况咸池，夫子文章我所知。

岂特曹刘同品目，固将苏李是宗师。

语如转弹逢真赏，喻到鏖兵诧国棋。

所集若携归阙下，诸公应序盛山诗。

苏颂

苏颂　和前三篇

山公偏爱习家池，每出游时醉不知。

既是国侨如旧识，何须阮籍乃吾师。

亭边菡萏铺新锦，水际闾阎近布棋。

欲作宣城十日饮，留连梦得似敦诗。

苏颂

苏颂　和前三篇

百雉金城十仞池，天声遐憺远戎知。

剖符但报三年政，推毂无劳六月师。

胡马逸归常见画，塞鸿征尽著残棋。

欲歌盛业赓周雅，须假清风吉甫诗。

苏颂

苏颂　和钱塘周寺丞游南山

两寺临湖共一山，名传四五百年间。

台前康乐翻千叶，井上仙翁炼九还。

挂壁空存游客咏，掩关都属野僧间。

欣同僚友寻幽趣，岩石云萝永日攀。

苏颂

苏颂　和清明后一日游西池

万家供帐集西明，彩舰芳林酒屡行。

强对莺花无奈老，时闻歌吹不胜情。

轮囷佳气城头近，烋噢清风语下生。

休沐傥间须数往，水边庭际解朝缨。

苏颂

苏颂　和丘与权秘校咏宝寄林成之进士

天下岂无宝，此宝常旷乏。

浑然肖天质，不与璯璠杂。

万产蓄精粹，百灵常护押。

天王得而兴，人事留岂盍。

问将安所施，邦国凭镇压。

问谁能为售，靡物可酬答。

孰嗟道不行，将以补千衲。

孰忧大厦摧，用以支众庘。

在昔夏及周，相继登天榻。

搜索罄寰瀛，异物悉归狎。

万玉会诸涂，九鼎安於郏。

人神为交欢，海岳在呼歜。

无远不奔趋，无强不折拉。

区区霸者君，犹能救收抭。

譬夫至音奏，所听才韚韔。

晋强由一战，齐盛成九合。

小邦愿输币，邻境求盟歃。

至宝既见用，光价日以洽。

岂若秦与赵，争璧相蹂踏。

其下数十代，交攻事矛甲。

用舍亦异道，盛衰势相沓。

得之权纲震，失之基本塌。

吾君系皇统，威棱海隅匝。

大器固神扃，众奇萃缇匣。

山瑰及海灵，尽获诸罗罨。

拣金碛砾中，或不间砂鑞。

求珠渊泉底，或见取{外广里上卑下两虫}蛤。

珉石尚珍藏，理宁斥珪玾。

其间偶弃遗，诚堪为嗟{左甲右欠}。

或是选择殊，非由道路狭。

渊哉二君言，相投予意恰，

谁能借其辩，九重贡君阖。

上以启聪明，次以广开纳。

冀于涓尘中，收拾秘箱笈。

明时宁自疑，本无双刖法。

苏颂

苏颂　和神水馆逢齐叶二国信

几旬驰传困风埃，忽听南轺病眼开。

千里边疆难际遇，一封京信况同来。

论情不异声投谷，适遇过於渴望梅。

谈笑未经催命驾，归心虽切且徘徊。

苏颂

苏颂　和使回过松子岭

石径萦纡甚七盘，披榛策马上烟峦。

回头却见临潢境，千里犹如指掌看。

苏颂

苏颂　和宋次道戊午岁馆中曝书画

鸿都清集秘图开，遍阅真仙暨草莱。

气韵最奇知鹿马，丹青一定见楼台。

宴觞更盛华林会，坐客咸推大厦才。

久事簿书抛翰墨，文林何幸许参陪。

苏颂

苏颂　和宿鹿儿馆

边城射猎取麑麛，夭麌仁心所不为。

鸣角秋山少閒日，标名邮馆客慵窥。

苏颂

苏颂　和宿牛山馆

山深孤馆迥，部落不成城，

夜永人无寐，冬温气自清。

夷音通夏楚，汉地接平营。

恩信今无外，边庭肯背盟。

苏颂

苏颂　和宿牛山馆

孤村四望百重山，使节相陪北度关。

休叹光阴怀往昔，且看岩石自斓斑。

苏颂

苏颂　和孙节推寄罗发运

一瓢贤巷僻如山，十部文移日满前。

辍得间时常命驾，和来新什已盈编。

交游莫逆心相照，出处虽殊道两全。

能使清风激颓俗，世情谁得议高坚。

苏颂

苏颂　和孙节推雪

腊催时雪到江涯，云压寒空凝不飞。

台榭风光先有意，山川秀色远相辉。

人怀姑射清难见，诗似阳春和者稀。

闻上高楼寻胜赏，缅怀嘉尚重依依。

苏颂

苏颂　和檀香板

镂檀芬馥贯縚衺，击玉敲金一串花。

自与丽妃亲记曲，后来传玩几人家。

苏颂

苏颂　和题会仙石

双石层棱倚翠巅，相传尝此会群仙。

系风捕影谁能问，空见遗踪尚岿然。

苏颂

苏颂　和题李公麟阳关图二首

渭城凄咽不堪听，曾送征人万里行。

今日玉关长不闭，谁将旧曲变新声。

苏颂

苏颂　和题李公麟阳关图二首

三尺冰纨一绝诗，翩翩车马送行时。

尊前怀古间开卷，见尽关山远别离。

苏颂

苏颂　和通判白同朝散见别

乐土民勤不带牛，观农时得看耕楼。

老惭卧阁思投绂，恩假祠宫换典州。

就第未荒三径菊，过江无俟五湖舟。

题舆别乘方腾逸，讵肯相从物外游。

苏颂

苏颂　和土河馆遇小雪

薄雪悠扬朔气清，冲风吹拂毳裘轻。

人看满路琼瑶迹，尽道光华使者行。

苏颂

苏颂　和王察院竹筱巷阻风七言

闻道扁舟下迅湍，怒涛惊浪拥前滩。

岸迷津际居无定，人隔过从意少欢。

风信未回聊对景，岁华将暮自凌寒。

君才一日能千里，直上青云亦未难。

苏颂

苏颂　和王大观寄张仲巽

内使名卿话昔游，高谈术略气横秋。

边亭一别嗟淹久，故眼相看重唱酬。

旧德朝端方见用，清才关外苦难留。

腰间韖绶频加宠，几见新头代故头。

苏颂

苏颂　和王临谢寄蜀笺双井茶

铃合优间斲句新，客亭传诵慰驰神。

诚知撷露敲冰陋，岂敌挥毫掞藻春。

固乏琼瑶酬错宾，多惭鱼目换骊珍。

近来闻道谈机迅，更恐难当彼上人。

苏颂

苏颂　和王禹玉相公三月十八日皇子侍宴长句三首

紫云楼外拥天香，初见前星帝座旁。

庭乐声长歌燕翼，朝簪色喜动明光。

仙巾缥缈尊三弁，环带玲珑袭九章。

遥听相君称贺语，心倾尧日荐霞觞。

苏颂

苏颂　和王禹玉相公三月十八日皇子侍宴长句三首

从臣环极宴披香，帝子趋庭揖在旁。

日御舒长延昼景，星辉明润照天光。

沉沉殿幄三云邃，簇簇宫花五采章。

四曲汉歌齐祝圣，九宾周卫尽班觞。

苏颂

苏颂　和王禹玉相公三月十八日皇子侍宴长句三首

奉宸班近殿中香，人在金銮日月旁。

鱼藻君臣同恺乐，露萧遐迩荷龙光。

已闻幼海歌重润，更得清风诵十章。

嘉会古今应罕遇，未饶西母白云觞。

苏颂

苏颂　和惟晤师游鹤林寺寄颖长老

黄鹄山前古梵宫，参差楼殿倚岩中。

群峰重叠围松径，三伏嬉游爱竹风。

牛首禅宗怀马素，襄阳耆旧忆庞翁。

长思胜会真幽适，谁使句婴不与同。

苏颂

苏颂　和文太尉第一无双绝句

未遂退休时望系，再烦居守主恩优。

自缘齿德高群牧，须在山河最上流。

苏颂

苏颂　和吴仲庶待制见寄

几日风沙结襟袖，忽传嘉惠眼重开。

交情不改乘车约，和气先随掞藻来。

元帅本由诗礼选，行人愧匪语言才。

相逢且喜论平素，若校文章未易陪。

苏颂

苏颂　和吴仲庶寄李子仪

五纪修戎好，重关四向开。

村郊纵牛马，战地长蒿莱。

过客朝连暮，征轺去复回。

元侯勤主礼，一一倒瓶罍。

苏颂

苏颂　和吴仲庶龙图寄德仁致政比部二首

道骨仙风擅世华，肯将璠玉混泥沙。

潜郎未老辞朝路，傲吏归来学道家。

逸似子荆将潄石，清如中散本餐霞。

应思平日市朝客，缰鏁拘挛正可嗟。

苏颂

苏颂　和吴仲庶龙图寄德仁致政比部二首

倦游城阙厌纷华，一棹南归出白沙。

簪绂弃来如释负，山林到处便为家。

流泉绕舍锵金玉，仙饵盈槃泛露霞。

珍重宗英嘉隐操，远裁清句重咨嗟。

苏颂

苏颂　和奚山偃松

乱枝辀辮翠阴圆，倚岫垂崖尽偃然。

不为深根生触石，定应高干上摩天。

苏颂

苏颂　和许秘校同游两天竺

柳浦重城忝建旟，旧吴星分斗牛墟。

鹫峰遗迹奇难状，大士灵光应不虚。

游伴偶陪宾结驷，肴蔬深愧食无鱼。

高谈终日穷幽赏，俗虑尘襟顿释除。

苏颂

苏颂　和宣甫叔读白傅丁相诗集

二公清尚固难偕，迁谪襟怀亦洞开。

得志已观邪与正，寓言宁校福兼灾。

恬然委顺诚高识，展矣文华信雅才。

珍重佳篇堪继美，咏歌中遣待时来。

苏颂

苏颂　和兖弟到郡先寄

虽非禄厚与官尊，多幸名都遂出藩。

访旧遍游江北路，提封连接海西门。

六年往复头先白，四郡推迁席不温。

衰病早宜归畎亩，君恩未报自难言。

苏颂

苏颂　和兖弟游湖上诸寺二首

丛林四百见州经，尽在钱塘旧县坰。

十里湖光连北郭，千寻岩翠绕南屏。

松间幽径迎冠盖，竹里飞泉入户庭。

胜境无因朝日到，羡他禅伯老林扃。

苏颂

苏颂　和兖弟游湖上诸寺二首

湖山不到每驰情，与客逢迎暂驻旌。

鹫岭飞来询慧理，龙宫吟就续延清。

僧房有竹循门见，磴道攀萝尽日行。

交臂晤言欣得侣，上台专使对仙瀛。

苏颂

苏颂　和兖弟与梁况之学士同作四绝句　右呈况之常叔立之

偶陪嘉约出重闉，自觉超然隔世尘。

若欲遍游山下寺，直须经岁驻征轮。

苏颂

苏颂　和兖弟与梁况之学士同作四绝句　右二首并和况之元韵

湖上归时暮气侵，松香花露拂巾簪。

万家灯火沙河里，月色相和廓暝阴。

苏颂

苏颂　和兖弟与梁况之学士同作四绝句　右二首并和况之元韵

鄞江东望水连空，越峤明峰几万重。

谁识此行多乐事，挥毫一曲饮千钟。

苏颂

苏颂　和兖弟与梁况之学士同作四绝句　右纪况之学士题壁

南山到处待挥毫，逸似凌云羽翮飘。

好著碧纱笼寺壁，更将金刻置岩标。

苏颂

苏颂　和杨直讲寒食感怀

永日轻风起暝阴，伤春情绪苦难禁。

流连节物游人意，怅惜时光志士心。

桃李新芳添远思，龙蛇遗事感悲吟。

知君退直饶欢趣，每向尊前赏奏音。

苏颂

苏颂　和游中京镇国寺

塔庙奚山麓，乘轺偶共登。

青松如拱揖，栋宇欲骞腾。

夷礼多依佛，居人亦贵僧。

纵观无限意，纪述恨无能。

苏颂

苏颂　和俞仲素太博游茅山二首　马上初望茅峰

三士隐沦地，上林句曲前。

朼来思访道，属望赋游仙。

松引飞轮路，云收积玉巅。

华阳不知远，趣驾似行天。

苏颂

苏颂　和俞仲素太博游茅山二首　宿明真观

平林行尽到岩扃，一昔恬然道味生。

爽籁远随林谷响，飞云时拂栋梁轻。

间倾仙斝流琼液，高论神方鍊日精。

更想真游成不寐，坐听松韵到黎明。

苏颂

苏颂　和张少卿过德清忆郎中五弟

平昔知君兄弟名，籍随廉茂策通经。

已伤荆木一枝折，重过桐乡双泪零。

朝见鹡鴒诗思苦，夜听鸿雁睡魂醒。

近闻阮巷有才子，异日轩昂看拾青。

苏颂

苏颂　和张仲巽过瀛州感旧

览君关外感怀篇，重到藩城倍怆然。

岂为宦游无定止，却思世故易推迁。

流年忽复龙周纪，急景仍逢雁去燕。

物是人非重惆怅，空馀陈迹吏民传。

苏颂

苏颂　和仲巽过度云岭

磴道青冥外，跻攀剧箭飞。

朔风增凛冽，寒日减清晖。

使者手持节，征人泪湿衣。

此时仁杰意，心向白云归。

苏颂

苏颂　和仲巽过古北口杨无敌庙

汉家飞将领熊罴，死战燕山护我师。

威信仇方名不灭，至今奚虏奉遗祠。

苏颂

苏颂　和仲巽山行

天险限南北，回环千里山。

客亭依斗绝，故地信偏悭。

伴月驱行传，缘云度故关。

林泉虽胜赏，无奈靑奚间。

苏颂

苏颂　和仲巽奚山部落

千里封疆蓟靑间，时平忘战马牛閒。

居人处处营耕牧，尽室穹车往复还。

苏颂

苏颂　和朱纯臣兵部上巳锡宴

故事修春禊，恩筵启凤林。

风光来莽苍，和气动幽沈。

六豆分肴贵，千钟酌醴深。

执兰游洧水，忘味听韶音。

凫藻群官意，云天上帝心。

叨陪宴湑召，非服愧华簪。

苏颂

苏颂　和诸君观画鬼拔河

关中古有拔河戏，传闻始盛隋唐世。

长絙百尺人两朋，递以勇力相牵制。

芳华乐府务夸大，黎园公卿谩轻肆。

拔山扛鼎乌足矜，引绳排根非胜事。

当时好尚人竞习，鬼物何为亦能是。

展吴画格入神品，陆法尤长写灵异。

蒲津古寺笔迹奇，世疑二子之{左纟右尼}置。

旗门双立众鬼环，大石当中坐渠帅。

蓬头圜目互奋踊，植鼓扬桴各凌厉。

东西挽引力若停，赋彩自分倾夺势。

画来已历数百年，墙壁岿然今不废。

观风使者集贤翁，每游其下几忘味。

因令搨手裂齐纨，横卷传看得形似。

精神气韵信瑰诡，毫发轻浓皆仿佛。

持来都下示朋僚，一见飘然动诗思。

诸公诗豪固难敌，形容物象尤精致。

气完语健隽众口，二子声名转增贵。

予观昔之善画者，心手规橅无不至。

穷奇极怪千万端，特出一时之用意。

鬼神冥漠不可诘，岂有便能人勇智。

仙官佛像亦如斯，变态随时转奇丽。

遂令来者信有说，塔庙从而增侈费。

后贤虽欲究端倪，竟亦无由革颓弊。

因知怪诞一崇长，渐靡成风滋巧伪。

兹图他日遂流传，更使人心惑魑魅。

苏颂

苏颂　和棁弟矮松寺留题

曲干隐腾蛇，樛枝展翠华。

何年乔岳种，移植法王家。

得地烟云润，盘根岁月赊。

纵横齐殿角，偃蹇拂檐牙。

数粒宜充酿，收黄好代茶。

风生惊砌鹤，日照乱城鸦。

墙仞高藏节，河津暗长芽。

息阴人接席，题壁字如麻。

据类眠梧隐，攀疑抟兽拿。

宫槐低可并，谯桧大无加。

虽异明堂柱，终同象载车。

殷勤与封殖，莫使溷尘沙。

苏颂

苏颂　胡人牧

牧羊山下动成群，啮草眠沙浅水滨。

自免触藩羸角困，应无挟策读书人。

毡裘冬猎千皮富，湩酪朝中百品珍。

生计不赢衣食足，土风犹似茹毛纯。

苏颂

苏颂　胡完夫再示西省唱和诗特记曩游过有谦屈率尔赓次

当年覆实子亭西，曾见春龙起蛰泥。

晚接官联方喜幸，老忧颠踣待扶携。

入兰游雾蒙熏润，激浊扬清望品题。

蹇步强攀英俊躅，终然驽骥力难齐。

苏颂

苏颂　皇帝初郊大礼庆成诗

六帝贻谋圣继明，两宫崇祀上躬行。

熙坛初展严禋报，观盥三终孝享成。

仰法祖宗尊本始，致隆高厚罄纯精。

告虔并荐圆方玉，在涤交充茧栗牲。

吉土兆南殊汉畤，景圭迎至协周正。

羽旄备物甘泉仗，觚陛层垓委粟营。

斋寝累朝思志意，真廷穣旦奉粢盛。

八神警跸殴氛沴，九貊梯航入贡菁。

过庙徂郊纡步武，撤茵停盖肃公卿。

服裘尚质遵前制，配册修辞正重名。

篆鼎割烹工奏夏，午阶登降斗旋衡。

先时非雾滋鳞隰，竟夕祥光烛缦城。

钟虡四厢庭乐毕，樵蒸千石燎烟轻。

龙回雕辇升峣阙，鹤负恩书下采楹。

海外鸡星占泽霈，楼前鼍鼓震霆惊。

风云气应灵台候，雷雨仁深犴圄清。

有昊感通钦辅德，聿修寅畏念持盈。

旁求遗逸搜岩穴，宽舍租逋恵隶氓。

天锡泰元神策瑞，民歌华黍岁丰声。

老臣扈从知何补，敢次舆言颂太平。

苏颂

苏颂　皇帝合春帖子六首

乘震司春令，先天布政经。

人时颁凤历，农事视龙星。

苏颂

苏颂　皇帝合春帖子六首

光宅唐尧日，暄和太昊春。

德如天溥爱，性与帝同仁。

苏颂

苏颂　皇帝合春帖子六首

西昴昏当午，诹訾旦在东。

圣君南面治，常候四星中。

苏颂

苏颂　皇帝合春帖子六首

律管已当人统月，斗杓初建孟陬辰。

新修元佑万年历，今日才开第五春。

苏颂

苏颂　皇帝合春帖子六首

五时读令王春礼，大驾临朝晋室仪。

东作西成皆有序，欲民敦本使前知。

苏颂

苏颂　皇帝合春帖子六首

四时嘉节宴游稀，盛德先从学士知。

每岁惟呈簇金帖，新春不和彩花诗。

苏颂

苏颂　皇太妃合春帖子五首

爱敬承三殿，慈柔化六宫。

常膺万春祝，永继二南风。

苏颂

苏颂　皇太妃合春帖子五首

甲观翔云覆，新宫书漏长。

柳条初弄色，梅蕊已飘香。

苏颂

苏颂　皇太妃合春帖子五首

圣皇钦翼孝心存，宫合深沉母道尊。

初庆新阳生巓律，又闻清跸过尧门。

苏颂

苏颂　皇太妃合春帖子五首

天下太平今有象，宫中行乐但迎新。

万年枝上看春色，三素云中望玉宸。

苏颂

苏颂　皇太妃合春帖子五首

冰散瑶津波隐隐，雪残鴗鹊气葱葱。

新春游豫祈民福，红伞琱舆从两宫。

苏颂

苏颂　皇太后合春帖子六首

九扈方司启，潜阳已发春。

瑶觞进椒柏，眉寿祝灵椿。

苏颂

苏颂　皇太后合春帖子六首

冬至四十六，三阳生此辰。

帝令天下寿，钻燧教斯民。

苏颂

苏颂　皇太后合春帖子六首

昼景添宫漏，慈闱念女功。

常时浴蚕日，亲到濯龙宫。

苏颂

苏颂　皇太后合春帖子六首

东郊青帻拜春回，迎得阳和次第来。

风向乌竿千里应，气随鱼钥九重开。

苏颂

苏颂　皇太后合春帖子六首

蓬莱殿里春开宴，长乐宫中帝奉亲。

妇顺母慈流美化，万方歌颂赞娥莘。

苏颂

苏颂　皇太后合春帖子六首

花影迟迟转午阴，渐闻宫柳变鸣禽。

休呈金彩矜工巧，但阅图书鉴古今。

苏颂

苏颂　即席分得秋字送张吉老学士移使京西

赐对中楹喜暂留，驻旌聊复到蓬丘。

朋游少别三周岁，尊酒相逢半白头。

频拜恩光龙铸节，屡宣风力隼横秋。

二邦已见澄清效，更尽宽平缓主忧。

苏颂

苏颂　即席分韵送李才元学士守临邛

君登石渠阁，荏苒十过春。

编摩业即卒，出入命已频。

人情叹荣滞，雅意犹逡巡。

襟怀恬而旷，鬓发黳如新。

躬随省中籍，念切堂上亲。

前时动乡思，归梦趋梁岷。

乞符去故里，拜疏伏紫宸。

恩颁尺一诏，宠驾双朱轮。

朝为浮瀛侣，暮作临邛宾。

谁言蜀道远，自喜家山邻。

岁晏风惨惨，行役心欣欣。

怊怅同舍友，仳离照心人。

杯行莫辞满，分携只明晨。

苏颂

苏颂　寄题傅钦之学士济源草堂

大形南址直河津，君有茅庐泲水滨。

苍翠入檐藏绝景，潺湲绕舍隔嚣尘。

久游台阁忘声利，长忆渔樵狎隐沦。

待得功成年至日，归来不负故园春。

苏颂

苏颂　寄题蒲传正学士清风阁

阁倚青山书满堂，门齐通德里高阳。

传家载世惟清白，教子何人似义方。

班嗣一丘虽道卷，刘商七业已名彰。

他年驷马充闾贵，须信文儒泽施长。

苏颂

苏颂　寄题吴兴墨妙亭

汉唐遗刻在江干，右史殷勤辑坠残。

剔去藓文人乍识，传来墨本字犹完。

六书体法从兹辨，二费声光遂不刊。

何必临池苦萦思，燕间时得坐隅观。

苏颂

苏颂　寄题徐郎中鄱阳高居望云台

子牟在江海，心存魏阙下。

君居虽远方，不忘朝廷者。

筑室负郊郭，虚堂连广厦。

浮梁江湖间，风物最萧洒。

官罢得优间，一到休车马。

开轩命宾客，棋壶杂觞斝。

园亭助登览，山川入骚雅。

霄汉不可跂，惓惓谁能舍。

目睇西北云，丹成此倾泻。

出还拥旌旟，归复傲林野。

真得吏隐趣，岂累荣名假，

宦游羁绁中，适意如君寡。

苏颂

苏颂　寄题宗室世泽太博修性斋

人情安逸或骄惛，君子操修有本原。

结宇近同间燕处，题颜深警圣贤言。

游心最乐群书富，寓目无穷百卉繁。

治世右文风教洽，彬彬儒雅遍宗藩。

苏颂

苏颂　寄译经清衍大师

辇寺栖迟不计年，衡门无异对林泉。

试闱给笔频辞命，译馆翻经屡奏篇。

九陌尘埃方外境，六时香火静中缘。

思陪丈室谈名理，自愧常为俗累牵。

苏颂

苏颂　驾部郎中毕公挽辞二首

世德公高裔，家声相国孙。

饰儒成吏事，训子服忠言。

道直躬难进，流长庆有源。

椎牛方返葬，纳驷已高门。

苏颂

苏颂　驾部郎中毕公挽辞二首

早仕潜郎省，通才适世资。

衣冠推吉履，州郡载遗思。

乔木陉山外，阴堂洛水湄。

令名千古在，沈刻争臣辞。

苏颂

苏颂　接伴北使至乐寿寄高阳安抚吴仲庶待制

道路传闻北守贤，就中清尚是河间。

辕门卧鼓军无警，幕府赓歌笔不间。

只合论思居禁闼，岂宜留滞在边关。

宁容旧客升堂室，拟请新篇满箧还。

苏颂

苏颂　解秩西还夕次葛驿二通判与签判学士留府诸君远出饯别情至礼勤辄成

远行车马出西城，风义相高一府倾。

留幕经年叨主诺，邮亭终夕困飞觥。

人烟数舍将归路，霜月三冬怆别情。

政拙自惭无惠爱，尚凭河润慰群氓。

苏颂

苏颂　金陵府舍重建金山亭二首

地出城隅辟故台，斩茅删竹受良材。

春塘梦草成诗后，画栋飞云式燕开。

一境山形天际望，四时风物坐中来。

府公经构民偕乐，鱼鸟犹知喜躶回。

苏颂

苏颂　金陵府舍重建金山亭二首

故时台榭对池心，空有名传拟穴金。

鬰理茅茨修竹茂，经营轩槛绿杨深。

桥横断岸虹流彩，花满芳园鸟啭音。

盛府多欢频命席，每容疏外共窥临。

苏颂

苏颂　景纯学士文丈再录早年见庆嘉篇重用前韵奉和

载世交游共一时，立朝几见盛门扉。

官班早合登青琐，星象俄闻返少微。

曾向瀛仙陪雅集，更同绵蕝讲鸿徽。

江干千里劳魂梦，常恨平安信息稀。

苏颂

苏颂　景德寺饮会丘思同作述怀诗兼纪一席之事见约同赋辄次元韵

濒江多胜宇，兹地更推高。

结友为文会，开樽较饮豪。

春华今始盛，圣代况亲遭。

美景堪行乐，雄谈任叫号。

数家供法馔，百斝和春醪。

异味频登俎，良庖旋奏刀。

盘丰介象鱠，手马毕生螯。

极量觚并榼，忘形畓与槽。

怜君皆旷达，独我叹徒劳。

俗状区区外，刚肠渐渐熬。

壮心虽不屈，谗口亦奚逃。

感寓尝怀古，愁来几悼骚。

宦涂蜗闹角，世事蝟森毛。

自得犹千虑，谁能挫一毫。

无烦恶蝇点，须拟效龙韬。

暂适惟诗酒，难兼是燕敖。

纵欢忘倦厌，论契甚坚牢。

峻节凌修干，清风遏怒涛。

就贤知不倦，营道岂云叨。

此席今谁继，知音尽俊髦。

苏颂

苏颂　开府潞公太师得谢西归谨赋七言四韵诗五首拜送

几夕华星动紫躔，少微光入太微垣。

帝临便座延公衮，人喜安车到国门。

恳叙官仪还汉节，亲承需宴酌尧樽。

朝家贵老超三代，惇史行看记善言。

苏颂

苏颂　开府潞公太师得谢西归谨赋七言四韵诗五首拜送

圣代登庸年独少，清时得谢齿尤高。

官如中令躬无疾，文似司空思不劳。

玉座案经涓对日，金壶加礼赐春醪。

祝公倍享灵椿算，长副吾君序燕毛。

苏颂

苏颂　开府潞公太师得谢西归谨赋七言四韵诗五首拜送

官崇真是帝王师，八十归休亦未迟。

不似孔光辞位日，早於姜望出封时。

仪形昔已图麟阁，稿草今应集凤池。

故府诸僚终有愧，甘陵犹欠纪功碑。

苏颂

苏颂　开府潞公太师得谢西归谨赋七言四韵诗五首拜送

君臣一德千龄际，柱石三朝四纪中。

天下重轻常系望，膝前谋议不言功。

位高少有名兼美，体健方知福更隆。

谩道汾阳贵且寿，若论勋考亦惭公。

苏颂

苏颂　开府潞公太师得谢西归谨赋七言四韵诗五首拜送

久持邦柄擅斯文，却扫丘园脱世纷。

已用三篇作霖雨，回看万事似浮云。

何须棨戟荣归路，自有旂常载旧勋。

欲别延英犹造膝，老臣虽去不忘君。

苏颂

苏颂　坤成节集英殿宴教坊口号

首秋初望敛阶蓂，侍宴千官拱大庭。

法部重翻慈寿曲，译场初上贝多经。

宝邻双节遥驰传，玉塞重关尽撤扃。

企望璇宫同祝圣，天南已见老人星。

苏颂

苏颂　累年告老恩旨未俞诏领祠宫遂还乡闬燕间无事追省平生因成感事述怀

我昔就学初，龆童齿未龀。

严亲念痴狂，小艺诱愚钝。

始时授章句，次第教篇韵。

蒙泉企层澜，覆篑期九仞。

十龄独侍行，千里赴朝觐。

靡依心向吴，能事躬在浚。

应门待宾客，睦族周分亲。

虽免逃杖諐，犹虞裕蛊吝。

十三从师友，群彦得亲近。

箕裘袭素风，兰芷渐腴润。

占毕自忘劳，攻坚常切问。

六经日沈酣，百氏恣蹂躏。

礼乐原夏商，春秋道尧舜。

论诗识温柔，讲易知谦巽。

书要通上古，史亦蕲尽信。

复熟中庸篇，推名善恶混。

楹书迨今存，手泽亦未泯。

赖此渐摩益，稍知贤圣蕴。

十八随乡书，三冬阅文阵。

同时韦带伦，共试棘闱瀎。

少年事矜豪，属辞少绳准。

程文竟乖疏，贡籍果遗摈。

内负未蹉跎，不能忘起偾。

赏延辄辞官，雅志将自奋。

笔苦手成胝，眠稀目生晕。

常患涉猎疏，肯效揣摩困。

再上忝乙科，初筵习磨榡。

绸缪结官课，奄忽罹忧疹。

灵光未及赋，陟岵遽衔舋。

星行赴帏堂，雨泣护归榇。

先畴闽岭遥，寓舍京口近。

葬营带郭田，地得兼山艮。

送往极充穷，拊存急趒赈。

三釜须自谋，一官姑孟晋。

恤孤逢旧知，温故拾馀烬。

荐衡荷德璋，嗣向怜子骏。

给札恩特殊，除职选尤遴。

遂去州县劳，入陪台阁俊。

校文擿三折，食贫岁四闰。

君相嘉宿官，圭符假名郡。

地望号优间，公租稍充{左牛右刃}。

二偏丰旨甘，百口免饥馑。

方喜私愿谐，遽叨召音迅。

素非干时才，屡试投虚刃。

治绩愧无闻，官资谬超进。

持橐入记言，演纶漫燥吻。

事无补毫分，心常怀愤懑。

一言偶寤意，三已固无愠。

再违金门籍，七换竹使印。

赐环元丰初，解组横海镇。

虏信使约修，周官预详攈。

上号太宫辰，奉册陪发轫。

复土裕陵日，杖桐方守殡。

阻趋七月期，莫从百夫殉。

衰麻虽未除，泪血犹未抆。

误被两宫知，首颁一札讯。

入长天台班，复冠鳌坡峻。

拔擢登台司，咨俞陪坐论。

属时久承平，狡羌未诛震。

任重才难胜，位高躬易陨。

丹衷徒蹇蹇，明诚乏斤斤。

靡惮啧言烦，姑守王臣荩。

圣神眷始终，进退礼周尽。

禁殿陟青规，琳宫叩虚牝。

再辞淮海藩，未许丘园逊。

风霜经六纪，蓬葆垂两鬓。

躬间犹冠带，禄厚足储餫。

贡馀香龙团，上尊白羊酝。

岁时荷恩沾，浆藿对馈尽。

春园乘间灌，冬户随时墐。

入对书甲乙，出驱车薄笨。

扶杖拜先茔，携觞问田畯。

蕃室倦扫除，綦几聊凭隐。

养浩希子舆，学生同祝肾。

念昔多艰勤，诲尔宜悱愤。

见贤弓在檠，遇事骖从靳。

竞情思昔非，视舌知柔韧。

高门训序畏，刊腹摩兜慎。

名教乐有馀，异端戒多紊。

其要本诚明，乌在问圆顿。

美璞不雕琢，安得怀瑜瑾。

良器不深藏，渠能免瑕璺。

学问不沾洽，何由垂望闻。

操守不坚纯，久必成缁磷。

进修欲及时，行违要无闷。

士行惜分阴，伯阳叹往运。

当年倘因循，晚岁必悔恨。

更思祖先勋，相传清白训。

世胄闽与吴，宗姻期及絻。

衣冠布中外，椽土无尺寸。

逮吾老乡闾，始得营畦畛。

蜗庐庇风雨，稷田助饔馂。

幸与仁智邻，仍远市城慁。

沈侯东阳居，陆叟颐山遯。

出处虽殊途，丰约已过分。

考室俟构堂，肥家在忍顺。

常使棣华荣，无致荆枝忿。

中冓须自防，外诱不可徇。

惧尔志悠悠，故吾言谆谆。

力行傥不渝，家声期远振。

苏颂

苏颂　离广平

归骑駸駸踏去尘，数朝晴日暖如春。

向阳渐喜闻南雁，炙背何妨问野人。

度漠兼程閒鼠褐，据鞍浓睡侧乌巾。

穷冬荒景逢温煦，自是皇家覆育仁。

苏颂

苏颂　李公择尚书见示出郊奉雩祀马上口占七言四韵走笔继和

雩郊几夕见龙星，盛乐初谐六变声。

荐币礼同匏爵重，洁牲人比玉壶清。

幕中闳辨通宵接，马上新诗顷刻成。

精意预期甘泽应，随轩飞入凤凰城。

苏颂

苏颂　吏部顿郎中起陆尚书佃与同年因迎哲宗神主集班西苑追思昔预闻喜逮

集英亲策际天人，曾见诸贤解褐巾。

荐棘校文钦藻思，华林颁宴接车尘。

年光世故推移久，士论朝咨宠遇新。

老病忽纡怀旧作，长吟犹忆曲江春。

苏颂

苏颂　林次中示及追和浙西三贤述梦诗其间叙卫公事几尽辄拾其遗逸再次前

曾览三贤述，吟哦日几遭。

文章追李杜，赠答拟刘曹。

二相逢辰早，中山擅价高。

才华固相若，光焰实难韬。

智决推安邑，超腾自髧髦。

武谋家府秘，晋祝史君褒。

任重函牛鼎，投虚剸兕刀。

内庭才视草，同列便栖毫。

夷夏欣宁谧，揄扬颂戢櫜。

台乌栖直舍，厩马借拳毛。

对数开宣室，忠逾谏馆陶。

丝纶长庆制，奴仆楚人骚。

双节分千骑，沧波看六鳌。

带垂金错落，服赐锦葡萄。

忧国常箴衮，延宾罕置醪。

韦平门素贵，周邵职奚叨。

在镇民除瘼，还朝雨润膏。

星霜恩感旧，休沐事忘劳。

去蠹过蟊蠈，防仇甚猘獒。

躬仍主戎索，手不释书絛。

相以父年入，权因主眷操。

神锋虽爽爽，灵府亦忉忉。

乌岭无遗镞，维城独赠袍。

风波消横议，枳棘奈群豪。

既悟方城语，何由别墅邀。

间言多斐贝，间地少蹊桃。

世路山川险，愁肠冰炭熬。

两朝空献替，万里孰呼号。

都为尤权势，终令触怒涛。

灾屯疑是马，朋敌目为牢。

伊昔来江海，频年泛棹篙。

再违文石陛，三拥浙西旄。

梦觉魂应断，诗成首重搔。

缄封寄僚友，往复走轺舠。

残漏传军柝，新流涨郡濠。

所怀存北阙，有志念东皋。

岂谓投荒裔，从兹解袠弢。

平泉遂榛莽，甘露渐藜蒿。

像寄浮屠宇，香焚过客艘。

依然见尘迹，流恨水滔滔。

苏颂

苏颂　留守太尉潞国文公宠示耆年会诗次韵继和

四登台衮垂三纪，三镇神崧第二春。

会老特过丞相阁，开筵仍具大官珍。

追寻故事图形在，喜遇承平笑语频。

叙述须归大手笔，唱酬俱是两都宾。

贵如方岳虞咨牧，清比西山晋列真。

盛集古今应未有，谩夸灵鹫会中人。

苏颂

苏颂　留台宾客李公挽辞二首

奕世儒缨胄，清朝翰墨臣。

裁成五色诏，出拥两朱轮。

柏署分曹佚，铜楼拜命新。

如何止中寿，志未展经纶。

苏颂

苏颂　留台宾客李公挽辞二首

当年开府镇金陵，贱子尝蒙国士称。

俯仰绪言犹在耳，齰咨遗恨遽填膺。

人歌梁木空伤鲁，兆启佳城欲葬滕。

引绋都门时一恸，悲风凄咽更难胜。







卷352

苏颂

苏颂　留台蔡资政见示嘉章且有花时之约忽蒙除代恨阻亲依因抒鄙怀仍依元

清羸躬现疾，出处道还周。

当轴谐人望，谋边缓主忧。

庄环聊造适，伊鼎待烹羞。

见约高斋会，将行尚少留。

苏颂

苏颂　六月六日访晁美叔吏部越宿蒙惠长篇因次其韵

近伏值休澣，端居无所为。

触热事造请，有如褦襶诗。

偶到昭德里，主人不吾非。

惟今吏部郎，望清秩非卑。

而与两铨选，事联相附离。

每听人物论，尤详台阁仪。

沿袭寻本原，左右逢津涯。

登朝鬓犹绿，继世衣仍缁。

欢然久相接，甚矣嗟吾衰。

谁言同趣舍，何力能嘘吹。

但惭蒹葭陋，坐对琼林枝。

时或把书卷，不厌颜生饥。

间亦忘形骸，任讥嗣宗痴。

喜君方得涂，骞腾复何疑。

岂此哀乌省，能留威凤姿。

君才适时用，早闻天子知。

荷囊与鸣玉，献纳无不宜。

宁校岁月劳，求为法令师。

苏颂

苏颂　龙舒太守杨郎中示及诸公题咏洛阳新居见邀同作辄依安乐先生首唱元

仲长买宅近高山，饶得群芳不费钱。

地接伊浑宜水竹，门临嵩室足云烟。

未抛簪组真朝隐，更有田园即世仙。

满箧新诗俱大笔，凿楹留待子孙传。

苏颂

苏颂　龙图阁学士赠银青光禄大夫滕元发挽辞二首

逸气雄词昔自将，文场独立见轩昂。

飞腾正近烟霄路，献纳尝依日月光。

去国丹心那易折，临州惠爱想难忘。

盖棺未毕经纶志，精爽犹应在帝乡。

苏颂

苏颂　龙图阁学士赠银青光禄大夫滕元发挽辞二首

大器何妨更晚成，当年师友尽豪英。

高谈每及功名际，壮志元无宠辱惊。

天上玉楼须作记，人间白日睹佳城。

伤心宿草东吴路，云水凄凉万古情。

苏颂

苏颂　虏中纪事

夷俗华风事事违，矫情随物动非宜。

腥膻肴膳尝皆遍，繁促声音听自悲。

沙昧目看朱似碧，火熏衣染素成缁。

退之南食犹成咏，若到穷荒更费辞。

苏颂

苏颂　陆农师又示第五和篇褒借益勤辄复酬答

讲序尝登虎观西，玺书对罢武都泥。

前言往行推多识，细管纤锋不自携。

信史已成知有法，好诗频寄更无题。

就中醉墨人偏爱，应与南朝小谢齐。

苏颂

苏颂　某奉使过北都奉陪司徒侍中潞国公雅集堂宴会开怀纵谈形于善谑因道

高燕初陪听拊髀，清谭仍许奉挥犀。

自知伯起难逋峭，不比淳于善滑稽。

舞奏未终花十八，酒行先困玉东西。

荷公德度容狂简，故敢忘怀去町畦。

苏颂

苏颂　某两使辽塞俱值郊礼之岁今以至日到北帐感事言怀寄呈同馆诸公

两忝临潢使，俱逢泰畴祠。

国阳随仗日，塞外抗旜时。

盛礼群公预，丹心万里驰。

周南叹留滞，何似异方悲。

苏颂

苏颂　某忝被给札之召伏蒙景纯学士文丈宠示嘉篇且述早岁先人试职之日尝

先友勤渠庆得时，相逢仍在右垣扉。

负山徒荷君恩重，起草多惭笔力微。

早岁应门叨赏识，几年联襼接音徽。

雕章华藻蒙褒贲，知我从今不患稀。

苏颂

苏颂　某忝命守馀杭杨元素内翰洎两禁诸公出祖佛寺席上探韵赋诗以宠其行

内阁临边贵，銮坡主席优。

赋诗嘉赵孟，载酒饯韩侯。

何幸江城守，容陪禁序游。

烟霄惭久隔，声气荷相求。

笑语随春煦，欢酣永日留。

百分传醆斝，五熟荐包羞。

西望千兵盛，东归两桨浮。

感时嗟老病，去国动离忧。

遂别青云友，重为沧海州。

应怜旧簪履，犹着故巾褠。

衮字荣褒宠，琼琚乏报投。

惟将夸远俗，歌咏入吴讴。

苏颂

苏颂　某向忝使辽于今十稔再过古北感事言怀奉呈姚同事阁使

曾到临潢已十龄，今朝复忝建旜行。

正当胡虏百年运，又过秦王万里城。

尽日据鞍消髀肉，通宵闻柝厌风声。

自非充国图方略，但致金缯慰远甿。

苏颂

苏颂　暮春与诸同僚登钟山望牛首

清明天气和，江南春色浓。

风物正繁富，邦人竞游从。

官曹幸多暇，交朋偶相逢。

并驱出东郊，乘兴游北钟。

陟险不蜡屐，扶危靡搘筇。

上登道林祠，俯观辟支峰。

辞山次阡陌，长江绕提封。

萧条旧井邑，茂盛新杉松。

揽物思浩浩，怀古心飆飆。

念昔全盛时，兹山众之宗。

天门对双阙，霸业基盘龙。

六朝递兴废，百代居要冲。

人情屡改易，世事纷交攻。

当时佳丽地，一旦空遗踪。

惟有出岫云，古今无变容。

苏颂

苏颂　南郊大礼庆成诗五首　右朝享景灵宫

惟宋五世，将郊泰玄。

祗若前典，钦崇道尊。

其日吉午，天时薄寒。

帝出斋寝，朝神紫垣。

降辂就次，被龙搢山。

礼荐苍玉，乐歌太安。

酌以琼醴，羞以灵飧。

飙御来格，上诚益虔。

思我基命，系於帝轩。

真祖膺符，锡类贻孙。

皇继其志，受祉弥繁。

炎炎景历，亿万斯年。

苏颂

苏颂　南郊大礼庆成诗五首　右赐赦宣德门

帝陟圜丘，天降之祜。

嘉与士民，均承福祚。

还御端闱，躬布皇度。

鸡星验占，鹄书胪句。

庆浃天渊，恩霏雨露。

涤垢弃瑕，蠲租薄赋。

三泉靡封，五刑几措。

太和充塞，群心率吁。

自古无赦，孰除诖误。

我朝本仁，实清弊斁。

赦匪其私，仁则有裕。

万民以怀，邦基巩固。

苏颂

苏颂　南郊大礼庆成诗五首　右发册文德殿

大孝尊亲，治本人伦。

自家之政，所以刑民。

天正元日，帝郊毕禋。

将崇母仪，爰即嘉辰。

正朝乾陃，羽卫星陈。

金石既作，公卿荐臻。

帝步西序，躬咨尔臣。

授以册宝，极其礼文。

群官在位，靡不欢欣。

谓天子孝，感于人神。

祝天子年，后于灵椿。

皇心匪懈，圣度惟新。

苏颂

苏颂　南郊大礼庆成诗五首　右荐享于太庙

天命有宋，系轩纂唐。

祖武宗文，积厚流光。

奕奕清庙，八祏同堂。

五祀备飨，百顺储祥。

皇帝孝思，明发不忘。

躬执圭瓒，再荐嘉觞。

公卿陟降，鼎俎芬芳。

广乐九变，群神迪尝。

昭我先烈，缉熙万方。

永思继述，成不敢康。

始朝于庙，诗歌嗣王。

烈圣在天，保佑我皇。

苏颂

苏颂　南郊大礼庆成诗五首　右有事于南郊

惟皇继天，宅位三秚。

灵德及远，嘉生茂遂。

仲冬月良，一阳气至。

上将告成，礼严肆类。

自庙徂郊，万灵拱卫。

天收宿雰，日丽佳气。

月逾既望，再登午陛。

对越苍祗，配以太帝。

奠玉酌匏，升烟燎币。

志尽虔恭，备成熙事。

玉舆旋衡，欢声沸渭。

皇专乃诚，下蒙厥惠。

苏颂

苏颂　牛山道中

农人耕凿遍奚疆，部落连山复枕冈。

种粟一收饶地力，开门东向杂夷方。

田畴高下如棋布，牛马纵横似谷量。

赋役百端閒日少，可怜生事甚茫茫。

苏颂

苏颂　欧阳文忠公挽辞二首

道济三千子，文高二百年。

朝廷得王佐，经术有师传。

笔削书才就，弥纶志未宣。

平生思颍事，倏忽启新阡。

苏颂

苏颂　欧阳文忠公挽辞二首

早向春闱遇品题，继从留幕被恩知。

何期瀔水缄书日，正是椒陵梦奠时。

感旧绪言犹在耳，怆怀双泪谩交颐。

谁将姓字题延道，共立门生故吏碑。

苏颂

苏颂　判秘阁何龙图赴职宴集诸公同赋诗以纪出入之盛

一去鸿都岁始旬，职更河澳与言纶。

兀o为戎阃蕃宣守，归作儒林典颂人。

寓直重游唐丽正，翻书还上汉麒麟。

参陪樽俎俱时彦，独愧非才踵后陈。

苏颂

苏颂　彭城郡郑太夫人挽辞二首

姓系山东胄，乡闾建业城。

有家归吉士，从子尹留京。

望郡疏封美，黄堂侍膳荣。

终焉贵与寿，无一慊平生。

苏颂

苏颂　彭城郡郑太夫人挽辞二首

他日亏常膳，呼医走数州。

初欣药瞑眩，俄痛疾弥留。

子舍终天恨，都人挽绋愁。

春风汝阴道，贵母葬新丘。

苏颂

苏颂　彭城县太君挽辞二首

封邑从夫贵，传家嗣子贤。

初闻板舆去，忽怆寿

迁。

树隐长平外，川流瀋泽前。

高门馀庆在，足以慰沈泉。

苏颂

苏颂　彭城县太君挽辞二首

寿考人间福，贤明阃内宗。

铭传史官笔，墓绕故乡松。

双剑归还合，南陔养莫容。

登堂曾拜客，凄怆望新封。

苏颂

苏颂　仆射文庄高公挽辞二首

学术儒林老，人流国士尊。

立朝惟直道，寤主有嘉言。

高议留帷幄，清风遗子孙。

音仪嗟日远，隧路閟东原。

苏颂

苏颂　仆射文庄高公挽辞二首

宠禄功名孰与同，平津儒者仕三公。

前言往行通今古，素节清规壹始终。

岩庙犹传风采盛，燕堂俄怆笑谈空。

从来操尚人知少，独有遗思在圣衷。

苏颂

苏颂　濮安懿王夫人挽辞二首

国邸留慈范，皇家肇庆基。

思齐京室配，袝庙濮园祠。

改卜三川兆，尊名一品仪。

礼隆由圣作，万世仰洪规。

苏颂

苏颂　濮安懿王夫人挽辞二首

大电光流庆，归云去莫攀。

千龄悲逝水，七月会因山。

陵阙乾坤壮，冈原巩洛环。

王家传爵土，世世奉神班。

苏颂

苏颂　七弟示诗后又改缘字为川字因再次韵

幽栖新得地，朴饰敢求全。

一亩真儒有，三年近道边。

锄荒还见旧，革陋遂成妍。

栋宇依岩畔，烟云入槛前。

人非胜土木，心每惧冰渊。

州处来閒燕，山居隔市廛。

轩窗横列岫，屏嶂对先贤。

念昔初经始，惟蕲远水泉。

丘园宁待贲，宗庙贵为先。

幸免灵台寄，重叨真室虔。

颐生无异术，送死有新阡。

世虑都忘矣，劳生此息焉。

道腴甘淡薄，食邑减芳鲜。

士誉言功德，僧谈半满偏。

未从招隐客，不费买邻钱。

昼静龙须坐，宵寒龟壳眠。

藉莎毋剪藄，即石不磨镌。

假职恩良厚，归田志益坚。

秋毫知帝力，清白自家传。

吾弟欣堂构，长言纪瓞绵。

思亲乐京口，怀土限闽川。

江左步兵酒，华阳小有天。

衔杯蠲痼疾，行药助修年。

更有扶衰物，邻家十八仙。

苏颂

苏颂　七言二首奉答签判学士

两篇华藻敌南金，辱赠应怜旧赏音。

平日所知谁莫逆，老年于事已无心。

云霄路在看君上，诗酒盟寒且共寻。

屈指当时文学士，谁知扬子思湛深。

苏颂

苏颂　七言二首奉答签判学士

常爱君房言语妙，仍钦叔度德名高。

受厘宣室行膺召，置酒梁园喜誉髦。

辩博方亲谈衮衮，别离俄起恨劳劳。

临岐更辱殷勤句，衰拙何胜异日褒。

苏颂

苏颂　七言送林次中南归

何事频思江海间，清时美彦未应间。

襟怀旧贮纵横术，献纳尝开咫尺颜。

吏隐尚劳趋幕府，郊居毋苦恋家山。

莼鲈正熟虽堪爱，羔雁相催又北还。

苏颂

苏颂　契丹马

边城养马逐莱蒿，栈皂都无出入劳。

用力已过东野稷，相形不待九方皋。

人知良御乡评贵，家有材驹事力豪。

略问滋繁有何术，风寒霜雪任蹄毛。

苏颂

苏颂　契丹帐

马牛到处即为家，一卓穹庐数乘车。

千里山川无土著，四时畋猎是生涯。

酪浆羶肉夸希品，貂锦羊裘擅物华。

种类益繁人自足，天数安逸在幽遐。

苏颂

苏颂　钱起居挽辞二首

地席贤王宠，官分右掖司。

文华天所赋，政事吏为师。

始见良言进，俄惊哲士萎。

平生公辅业，所赖圣明知。

苏颂

苏颂　钱起居挽辞二首

制策词科世得贤，谏垣书殿继为联。

皂囊封奏名宏议，丹扆书箴著旧篇。

朝许臧孙为有后，人嗟贾傅不遐年，

一门盛美时难及，家学于今令子传。

苏颂

苏颂　窃忆旧游再赋一篇

早见登龙夺锦标，继联官契仕蒙谯。

雕章屡爱函京作，宰树常论故国乔。

久叹徊翔淹禁阁，方欣良直赞清朝。

前篇谩约林泉访，祗恐群公赋反招。

苏颂

苏颂　秦国夫人挽辞二首

母仪兼妇德，训子复宜家。

旧宅邻三徙，新恩副六珈。

累茵荣养久，八秩享年遐。

宗族称贤行，诜诜福未涯。

苏颂

苏颂　秦国夫人挽辞二首

大国膺朝宠，枢庭慰母慈。

生为命妇首，殓用贵臣仪。

铃绋传哀阕，金犀卷赞祠。

攀车泣公辅，行路共齰咨。

苏颂

苏颂　秦国太夫人挽辞二首

象服朝仪贵，封君国壤陪。

从夫乘五马，见子蹑三台。

静树终难止，东波遂不回。

棘栾吾相慕，行道有馀哀。

苏颂

苏颂　秦国太夫人挽辞二首

上宰隆恩礼，中闱集宠光。

膳兰金鼎味，衣彩衮龙章。

不见文轩驾，遄惊葆挽锵。

宸慈均怆卹，临宴辍清觞。

苏颂

苏颂　清晖茅亭

山僧构亭山之麓，旋结茅蓬架园竹。

千年岩树怪枝虬，十亩龙池春水绿。

间移宾榻向松轩，一坐清风香馥郁。

谁为潄石枕流人，老此优游避喧俗。

苏颂

苏颂　丘林诸君以春雪三绝见寄走赋长句奉酬

彼美春工用意多，剪裁琼蕊缀庭柯。

妍辞重识梁园赋，寡和还推郢国歌。

莫叹馀花皆惨悴，共看修柏自婆娑。

尊前谩爱风光好，不见山阴泛棹过。

苏颂

苏颂　润守修撰见招与左丞王公大夫俞公东园集会宾主四人更无他客某顷为

曾览祁公五老诗，仍陪三寿燕留司。

今逢北固开尊日，正似南都命席时。

喜奉笑言挥麈柄，却惭衰朽倚琼枝。

定知此会人间少，五十年才一再期。

苏颂

苏颂　润州钱祠部新建宝墨亭

王萧书迹卫公诗，流落江南世少知。

古寺购寻遗刻在，新亭龛置断珉奇。

模传遂比黄庭字，埋没非同石鼓碑。

墨薮书评多逸事，何妨挥翰与题辞。

苏颂

苏颂　三月二日奉诏赴西园曲宴席上赋呈致政开府太师三首

幅巾私第已归休，当宁虚怀更款留。

避宠虽辞持节册，送行犹用济川舟。

城南旧圃扃花洞，洛下新庄引御沟。

诏谕两京居密迩，不妨乘兴往还游。

苏颂

苏颂　三月二日奉诏赴西园曲宴席上赋呈致政开府太师三首

邦人钦伫见仪刑，诏使相望对宠灵。

位冠三公师尚父，躬全五福寿康宁。

久留行色春过半，乍别天颜涕欲零。

谁识上心优老意，从行仍许鲤趋庭。

苏颂

苏颂　三月二日奉诏赴西园曲宴席上赋呈致政开府太师三首

昔美都门祖二疏，太冲篇咏贵良图。

不闻宾主俱公鼎，未见篇章出宾跗。

河岳英灵添赋咏，都人士女竞欢娱。

皆言元老归休盛，恩礼便蕃自古无。

苏颂

苏颂　三月十七日三舍人宴集西省刘叔贡作诗贻坐客席上走笔和呈

簪缨晓入凤池西，雨过重廊不踏泥。

禁掖英僚初拜庆，儒林旧侣许攀携。

两朝云露陪嘉宴，二纪尘埃愧旧题。

四户对开参国论，风流无复羡南齐。

苏颂

苏颂　沙陁路

上得陂陀路转艰，陷轮推马苦难前。

风寒白日少飞鸟，地迥黄沙似涨川。

结草枝梢知里堠，放牛墟落见人烟。

从来天地分中外，今作通逵近百年。

苏颂

苏颂　山路连日冲冒西风颇觉行役之劳

却到深山岁已残，西风连日作晴寒。

尘埃季子貂皮敝，憔悴休文革带宽。

往复七旬人意怠，崎岖千险马行难。

三关犹有燕山隔，安得陵空纵羽翰。

苏颂

苏颂　尚书祠部郎中大理少卿邹公挽辞二首

早日文章誉，他年法令师。

官终廷尉府，葬用贰卿仪。

参佐征南画，哀矜谳狱词。

平生经济学，不愧伯喈碑。

苏颂

苏颂　尚书祠部郎中大理少卿邹公挽辞二首

齰志龄虽趣，传家德已流。

里门开驷马，子舍直鳌头。

不见车茵贵，频加绂冕优。

箫笳归葬处，声断汉江秋。

苏颂

苏颂　尚书左丞赠开府仪同三司邓公挽辞三首

气縜江山秀，人如圭璧温。

一登文石陛，遂直紫微垣。

论议中司见，谋猷内制存。

公孙宿儒誉，垂老上金门。

苏颂

苏颂　尚书左丞赠开府仪同三司邓公挽辞三首

未正阶槐位，先登省辖崇。

帝方咨傅野，天遽夺杨公。

黻冕恩褒德，箫笳礼送终。

淮滨故人在，一恸向西风。

苏颂

苏颂　尚书左丞赠开府仪同三司邓公挽辞三首

贡部抡才选，高风素所钦。

方闻二道策，献纳百官箴。

荣滞登台晚，周爰注意深。

有时无命叹，遗恨古犹今。

苏颂

苏颂　省中早出与同僚过谭文思西轩咏太湖石

洞庭山连震泽水，怪石巉岩出波底。

谁言行远莫致之，好事经营俄至此。

爱君小轩才袤丈，满地新芳杂红紫。

偶来凭槛见奇峰，便有江湖秋思起。

苏颂

苏颂　石缝泉清轻而甘滑传闻有年矣前此数欲疏引入州治久不克就予至则命

峨峨凤凰山，有泉出其腋。

初微才滥觞，渐大乃穿石。

灵苗荫荼槚，宝气近金锡。

毖彼渊源长，兹惟云雾液。

人传煮茗奇，味与中泠敌。

陆生不到此，云谁能赏识。

牙城据冈峦，旧井皆漟泻。

先时属经营，曾未致点滴。

及此川谷盈，空为畎浍积。

我昨寻胜游，偶见为心恻。

料工度山原，举步过门戟。

水道兹可行，面势正相直。

剪裁竹千竿，接联笕万尺。

派别起中阿，架空逾下稷。

不及浃旬间，已到堂皇侧。

吐溜始涓涓，循除俄虢虢。

盈科殊未止，过颡非用激。

公堂及燕寝，股引各疏脉。

何期南涧流，近在使君宅。

日用助烹爨，岁储供醴醳。

冬春虽暂竭，秋夏多馀沥。

一支出横廊，通衢见勿幕。

众器竞挹奭，万口得盥涤。

无愧抱瓮人，幸宽挈壶役。

尝闻武林都，素号蓬瀛国。

非才叨长临，愒日苦諠剧。

湖山空在望，车马难屡历。

阻听潺湲声，谩怜苍翠色。

自得飞泉来，顿觉烦襟释。

常时两衙退，暂憩一轩息。

环流随启处，玉音闻几席。

尘土汨以消，形容清可觌。

谁知簿领中，有此山林适。

若非仕江乡，何由见奇迹。

智者必乐水，君子以观德。

岂徒狎而玩，宁嗟渫不食。

良嘉上善功，所至为利泽。

兹泉虽未大，其用已为益。

犹有膏润资，更期酾导力。

来哲倘不遗，庶几成远绩。

苏颂

苏颂　使回蹉榆林侵夜至宿馆

使还兼道趣南辕，朝出沙陀暮水村。

雪岭迢遥人自少，冰天凄惨日长昏。

鸦闻宿舍惊如闹，马识归途去似奔。

屈指开年到京阙，梦魂先向九重阍。

苏颂

苏颂　侍读给事王公挽辞三首

当代儒林老，谁知蕴学精。

典章推练达，经术号通明。

簪橐何时去，堂坊一旦成。

汉庭伤贾傅，仕不至公卿。

苏颂

苏颂　侍读给事王公挽辞三首

禁序方尊宠，雍容侍紫宸。

忽惊畴昔梦，遂失老成人。

史稿留天阁，铭旌去国闉。

龙门宾友散，挥涕想遗尘。

苏颂

苏颂　侍读给事王公挽辞三首

经幄咨嗟旧学臣，诔章追册两优恩。

平时宠禄由稽古，不朽声名在立言。

驷马嘶鸣还故国，素车奔走送高原。

诸儒师表今亡矣，惟有清风愯后昆。

苏颂

苏颂　首夏即事与丘与权同韵作

朱曦渐永烦暑添，薰风当昼飘前檐。

庭幽门邃搴帷帘，景物轩豁欣窥觇。

方池绿莹波文恬，两傍森森生苇蒹。

新荷未展排青尖，上下交映开鉴奁。

园林果实繁李棎，原野麦秀胜稻穝。

群飞众走羽毛彡，求阴息影愁烹焰。

江南郁蒸非类痾，时虽早热人心恹。

忻忻笑语喧闾阎，言此丰岁将饫餍。

正阳用事何太廉，乃使阴沴相陵詹。

正当汗浃絺衣粘，凄风忽生增纩缣。

淫霖旬日横流沾，市井郊郭皆渰淹。

林实坠落谁撦挦，麻麦散乱如删鎌。

斯民愁嗟言成谵，我时忧思坐间檐。

方食不知味苦甜，整齐几案抽书签。

发策一以天人占，少阴乘阳时最嫌。

小人当此多欺憸，君子遇之难怀谦。

天道虽远诚可瞻，上曰高明下沈潜。

四时中分寒与炎，一气不可相并兼。

推本事理知悉纤，灾害所起由渍渐。

岂非奸孽当除歼，又非直道伤诐譣。

孰居鼎鼐调梅盐，孰任阃阤怀韬吟。

圣皇言动谋於佥，布为利泽濡苍黔。

将消祲沴频深砭，感召冲气安危阽。

嗟嗟直口不可钳，谁当一探龙颔髯。

苏颂

苏颂　蜀公范景仁忠文公挽辞四首

雅丽文园令，深湛扬大夫。

初为蜀词客，终作汉真儒。

荣遇封公爵，归休职禁涂。

逢时致君事。自与二贤殊。

苏颂

苏颂　蜀公范景仁忠文公挽辞四首

仁祖倦勤日，公居献纳司。

累朝论国本，三接叹忠规。

未奋经纶业，空留典册词。

二名彰美行，千古有遗思。

苏颂

苏颂　蜀公范景仁忠文公挽辞四首

追忆词场旧，交游四纪馀。

编年逢绝笔，议乐见成书。

忽怆题丹旐，无由走素车。

伤心寝门恸，南望涕涟如。

苏颂

苏颂　蜀公范景仁忠文公挽辞四首

岁在龙蛇会，思贤屡感伤。

未收空土泪，又送蜀公丧。

士类将安放，交情何日忘。

共传金石刻，俱是大文章。

苏颂

苏颂　司空平章军国事赠太师开国正献吕公挽辞五首

二圣临熙运，元精降佐臣。

人承太岳裔，生在敦牂辰。

六纪登遐寿，三期秉大均。

还骑箕尾去，仍值在蛇春。

苏颂

苏颂　司空平章军国事赠太师开国正献吕公挽辞五首

运偶千龄旦，家传万石风。

五朝京兆尹，三世大司空。

致主唐虞上，论经伏郑中。

生钟维岳瑞，葬复近神崧。

苏颂

苏颂　司空平章军国事赠太师开国正献吕公挽辞五首

首建司空府，前临魏阙门。

特留黄发老，对直紫微垣。

故事传台阁，清风遗子孙。

四方桃李满，不待史官言。

苏颂

苏颂　司空平章军国事赠太师开国正献吕公挽辞五首

汉代明经相，唐朝镇俗贤。

时方尊长孺，天遽夺公权。

衮冕颁新隧，笳箫入故阡。

文成内外服，二美冠周篇。

苏颂

苏颂　司空平章军国事赠太师开国正献吕公挽辞五首

自叹羁屯世少同，平生知己莫如公。

早参直谅多闻数，晚入坯陶一器中。

存殁交情成契阔，晤言名理谩研穷。

追思五十年前会，已识河东父祖风。

苏颂

苏颂　司空赠太傅康国韩公挽辞五首

厚重资天粹，忠清袭世芳。

周臣言谔谔，汉相貌堂堂。

见象中台拆，伤时一鉴亡。

罢朝仍制服，卹礼厚公王。

苏颂

苏颂　司空赠太傅康国韩公挽辞五首

前日崇明路，初闻撤瑟时。

两宫驰道哭，三市辍舂悲。

精爽骑箕尾，功名载鼎彝。

谁修凤池录，直笔载萧规。

苏颂

苏颂　司空赠太傅康国韩公挽辞五首

文物衣冠萃一门，如公终始见舆言。

三登庆历三人第，四入熙宁四辅尊。

继世拜封前及后，并时当政弟连昆。

汉袁杨与唐萧杜，更有清风在裔孙。

苏颂

苏颂　司空赠太傅康国韩公挽辞五首

甲第初开汴水阳，安车归后体弥康。

交游款密情无间，尊酒欢娱兴未忘。

怀旧每论场屋事，伤离为惜颍川装。

朝来重过里门外，感物思人泪数行。

苏颂

苏颂　司空赠太傅康国韩公挽辞五首

六纪增年福未涯，三公归第宠频加。

达逢雨木官虽怕，贤值辰年梦已嗟。

中祀牲牢开祖道，太常铙吹送灵车。

伤心前月登门后，临别殷勤贶手华。

苏颂

苏颂　司徒侍中杜正献公挽辞五首

具美生名世，熙工职代天。

规橅在台阁，风采著藩宣。

大议方尊老，清时遽丧贤。

无言桃李感，闻者共潸然。

苏颂

苏颂　司徒侍中杜正献公挽辞五首

任重尝当国，功成急引年。

荣华脱屣去，名节掩棺全。

白日佳城远，清风举世传。

诔终朝有法，大行特高前。

苏颂

苏颂　司徒侍中杜正献公挽辞五首

当扆思遗直，推恩厚卹终。

衮貂官秩贵，驷马葬仪雄。

天老宵躔暗，高阳旧里空。

从兹使车问，不似十年中。

苏颂

苏颂　司徒侍中杜正献公挽辞五首

卜筑东畿谢事还，冥鸿高蹈孰能攀。

朝廷宠遇三公礼，园馆优游十载閒。

此日精诚骑列宿，他时歌咏叹颓山。

虑终不及传家事，独有忠言贡九关。

苏颂

苏颂　司徒侍中杜正献公挽辞五首

几杖初来宅次睢，孤生从此被深知。

翘材馆盛亲师益，绿野堂閒奉燕私，

恩纪难忘空陨涕，绪言如昨重铭肌。

涣阳松柏无因见，延首东南倍怆悲。

苏颂

苏颂　司徒侍中贾魏公挽辞二首

仁圣隆儒有汉风，平津经术位三公。

君臣契合千龄际，文武名尊二纪中。

再谢貂蝉深畏宠，屡提貔虎不言功。

一朝宾客衔悲散，寂寞延贤阁向东。

苏颂

苏颂　司徒侍中贾魏公挽辞二首

大邦开国赏元勋，秘殿陛班宠旧臣。

饪味几年调鼎鼐，丹青何日画麒麟。

千官祖{拔扌换车}都门外，驷马嘶鸣颍水滨。

已见刊碑新隧路，无穷堕泪故州民。

苏颂

苏颂　宋中道都官挽辞二首

儒雅名公子，风流粉署贤。

精神清比鉴，论议直如弦。

朝已期登俊，天胡不畀年。

永怀三友益，一恸寝门前。

苏颂

苏颂　宋中道都官挽辞二首

文章微婉气清遒，议论精通学赡优。

方见璠玙为国器，忽经兰菊陨霜秋。

梦中应讲阴堂奥，天上须刊白玉楼。

闻道遗编已成帙，何人列上载蓬丘。

苏颂

苏颂　送达夫同年殿丞宰吴江

尝夸吴会土风嘉，新领铜章一水涯。

岂为江山游赏胜，只贪晨夕旨甘奢。

鱼登盘俎霜萦缕，苹满洲汀雪吐花。

旧令多才君继美，松陵赓唱未应赊。

苏颂

苏颂　送丁郎中守江州

南朝兵马临江镇，圣世麾符守土臣。

此日风声动湓浦，早年名誉浃淮邻。

琵琶昔有天涯曲，{左舟右冓}{左舟右鹿}今无境外人。

退食优游多胜赏，杯觞不负庾楼春。

苏颂

苏颂　送洞霄宫王文玉学士归吴

仙都补吏向天涯，归棹南游事事嘉。

冬课洞庭千户橘，春尝石缝一枪茶。

蓬山厌直抛铅摘，公府伤离念棣华。

二纪编酬老朋伴，何时相逐访烟霞。

苏颂

苏颂　送都官辛七丈赴治江夏

官柳春来已可攀，使君旌盖驻江干。

还颁明诏恩优渥，坐使环封俗阜安。

西塞山川馀旧迹，南楼风月有清欢。

幕中才雅今应盛，暇日追游兴未阑。

苏颂

苏颂　送韩玉汝太博出守洋州

州封繁会逼梁嶓，继世为藩盛事多。

遗德在人棠蔽芾，旧游经眼树婆娑。

春生剑外壶浆溢，花满褒中驷马过。

父老逢迎应善祝，缁衣将入郑风歌。

苏颂

苏颂　送滑道人游庐山

康王观里采芝田，董奉家边种杏坛。

双屩一筇行到处，应寻岩室养神丹。

苏颂

苏颂　送黄从政宰晋江

泉山南望海之滨，家乐文儒里富仁。

弦诵多于邹鲁俗，绮罗不减蜀吴春。

怀章近辍枢廷杰，制锦重纡学馆人。

岂独光荣生邑里，须知美化浃瓯闽。

苏颂

苏颂　送集贤赵少卿出守淝州

行色光辉水国春，龙函画弩菟分银。

瀛州旧侣还挥袂，淮甸诸侯半望尘。

三品新緺垂若若，两朱华毂去辚辚。

谁言贵仕犹荣滞，二纪儒林最旧人。

苏颂

苏颂　送冀州向团练

河外诸藩北控胡，美君家世领鱼书。

旧传将略名尤重，却过亲庭庆有馀。

使节频烦民未息，边庭清晏候仍虚。

惟宣圣主威怀德，长使天声讋虏墟。

苏颂

苏颂　送句都官粹建阳

玉岭名都古越疆，监州今用上台郎。

溪山绝胜神仙宅，弦诵相闻礼义乡。

龙焙枪旗争早晚，刺桐花叶候灾穰。

朝廷恤远频颁诏，更倚贤能慰一方。

苏颂

苏颂　送句判官赴大理详断

廷尉咨贤佐谳刑，辟书连上得翘英。

时推黄霸持平久，众伏儿宽定奏成。

尺竹泛疑资审劾，惠文弹治要详精。

从来法吏多阴德，勉务哀矜助圣明。

苏颂

苏颂　送句湛太博通守汝阴

天汉南通颍水清，新恩监郡赴官荣。

数舟旗鼓家人喜，两岸壶浆父老迎。

暂试吏能收治绩，蚤闻时誉伏朝缨。

十年京国同游者，何日如君补外行。

苏颂

苏颂　送李留后赴镇天平

出拥朱辬就镇雄，须句封国济亭东。

干旄光动奎躔外，阃节权并鲁分中。

两绶鵰鹰纹异绣，半符鱼虎佩兼铜。

朝廷慎重惟良选，定有能声惬帝衷。

苏颂

苏颂　送李屯田粹丹阳

西津秋晚度归艎，新领监州建礼郎。

蚤伏能名动江左，重闻谣咏入朱方。

部中句曲三茅阜，境上吴门二陆乡。

官近仙都家在望，锦衣此日倍辉光。

苏颂

苏颂　送李屯田子震赴宛丘签判

交游情分十年馀，从宦差池后会疏。

远塞新归饶意气，长年相遇倍勤渠。

登朝蚤卧郎官帐，入幕还陪丞相车。

咫尺淮阳曹事简，邮筒莫遣少音书。

苏颂

苏颂　送若讷上人归衢州

应供何来此，囊书谒紫宸。

清间频赐对，止观久谈真。

恳谢兰袍宠，恩颁宝字新。

重还乡寺日，学侣益归亲。

苏颂

苏颂　送僧务静还吴

琴诗清绝事，静也两兼能。

技有知音许，名因国士称。

故山何日别，归舫待春乘。

却遂林泉适，弦歌结旧朋。

苏颂

苏颂　送邵裔员外尉长洲

洞庭山侧第新成，门对湖阴水鉴明。

紫绶使君还政日，彩衣仙尉拜官荣。

丘园自适亲心乐，桴鼓稀鸣吏局清。

退食不妨晨夕养，人生从宦此难并。

苏颂

苏颂　送沈太博粹滑台

早岁淮阳宰邑初，相君连上荐能书。

新从墨绶诸侯国，便领油泥别驾舆。

东郡提封今辅屏，南都接轸旧乡闾。

优游乐职人应羡，官便家荣两莫如。

苏颂

苏颂　送沈学士守毗陵

使君四十五专城，新向鸿都得请行。

高阁和铅人暂去，秋郊驱弩吏趋迎。

兰陵郡邑今尤盛，阳羡溪山古有名。

赋政优游多乐事，东园应不负飞觥。

苏颂

苏颂　送石舍人得告还蜀

寤寐家山谒告还，锦衣驷马路人观。

逢迎喜识词臣贵，行役谁言蜀道难。

江上田桑应不改，里中牛酒欲交欢。

岷峨信美毋多恋，盛典方资大手刊。

苏颂

苏颂　送唐安虞部赵侯

朱绂郎官领要藩，西南胜处蜀江源。

若非阀阅才资美，岂称朝廷选任恩。

路近烟霄经栈险，山如锦绣见花繁。

郡民旧染文翁化，礼教风流尚可论。

苏颂

苏颂　送王广渊司门出守绛州

仕宦人言为郡乐，名藩古有绛台雄。

居园幽绝刻樊记，分国盛强歌晋风。

历览胜游千骑上，坐颁仁政两河中。

当年谁似高门庆，五守同时间望隆。

苏颂

苏颂　送王秀才出京

都城大雪酒价高，我送故人倾浊醪。

酒阑置杯欲话别，不觉中心生郁陶。

丈夫聚散岂为念，所叹人事多徒劳。

忆昔我年未弱冠，西来观艺游神皋。

金门献赋嗟失路，因循四载何所遭。

京华碌碌少知己，但闻嘲弄声嗷嗷。

今年诏书恤西事，大开言路焌群髦。

因思平生负气概，临事始可观持操。

长缨羁虏岂无计，策虑未献心徒忉。

感君壮志正凌厉，术业沈究钤与韬。

上书论画兵家事，直请西去亲韐櫜。

又言若将众十旅，可为手足除纷搔。

逾时待报不闻命，西秦便欲从游遨。

束书携剑瞥然去，却顾名利轻如毛。

我谓方今正急士，帝言屡下搜英豪。

公卿悉意奉诏旨，推贤好善如干旄。

劝君失意且韬养，有能必见时称褒。

中朝列爵本驭众，进任将相皆儒曹。

一时未遇何须叹，吾辈岂久居蓬蒿。

苏颂

苏颂　送王彦祖学士守毗陵

黄州终始宋名臣，载世逢时见裔孙。

赐第中宸跻甲等，迁官京寺出殊恩。

文章已复光儒馆，风节应须继祖门。

坚请麾符知有意，聊将慈惠振元元。

苏颂

苏颂　送惟晤游庐山

飞锡指湓城，秋风一衲轻。

溪云随晚渡，岭月伴晨征。

敏思登临发，空谈举动明。

他时二林会，名字继融生。

苏颂

苏颂　送襄州李观察

半符双节镇关东，汉沔从来地望雄。

帕首诸侯趋道左，题襟群彦寄邦中。

江鲂鱠玉飧盘贵，霜橘堆金燕豆丰。

心厌纷华欣吏职，当时朝议宠民功。

苏颂

苏颂　送许当世职方通判泉州

仕宦远故乡，古人之所讥。

怀禄去养亲，千钟且为微。

当世粹州行，二美其庶几。

符竹非不贵，诚与雅志违。

独驾箳篁车，东南去如飞。

所怀恋晨昏，奚论官等威。

遥遥七闽山，乔木正芳菲。

驷马过旧游，道路增光辉。

荣观慰亲心，佩绶纡银绯。

上堂拜庆日，喜气生庭闱。

躬扶版舆去，径入牙城扉。

潭潭公府盛，华显犹布韦。

膳羞盈其前，酒红鱼蟹肥。

人生苟适意，富贵安所希。

况今邦伯贤，早辞尹王畿。

亦从北堂养，再拥双轮归。

君欣旧知己，复得相亲依。

守相同乡州，会遇时所稀。

纯孝自感人，远近闻风徽。

岂徒对交亲，夸诧昼锦衣。

苏颂

苏颂　送薛宗孺通理并州

河东望族衣冠盛，汉署潜郎阀阅优。

久擅才名宜治剧，又分朝寄去监州。

民风近古藩房肃，边候无尘戍役休。

元帅正求贤者佐，得君应喜助咨谋。

苏颂

苏颂　送阎秘丞宰雩都

江西剧藩曰南康，其山空青水贡漳。

环封千里十巨邑，邑皆万室居相望。

地穷吴境杂楚粤，民生窘急矜豪强。

积奸叠讼狃成俗，吏治纷扰多颓纲。

缓其衔辔乃纵驰，绳以密网还滋彰。

中和之政固难立，要在教化完堤防。

尔来守宰尤慎择，长人之计非寻常。

仪仪阎君文且敏，风韵粹絜含珪璋。

昨从筦榷荐称最，就委墨绶雩川旁。

周才治剧有馀地，犹以骥騤腾康庄。

牛刀砉騞解众理，排击曾未婴铦芒。

声华早已擅朝寀，群公称荐交封章。

况今知己正当路，拔擢贤俊登周行。

谓宜平步陟清要，何乃远官天一方。

平时进人用资履，详试政事观循良。

毋嗟邑令尚沉滞，昔贤为吏多践扬。

汉庭卓鲁终作辅，孔门言季俱升堂。

于时百里振嘉誉，逮今史简传清芳。

勉哉远继数贤迹，坐使慈惠流江乡。

政成绩茂奏丹扆，行矣台阁看徊翔。

苏颂

苏颂　送仪州李太保丈

持节出西闉，腰章入旧秦。

家传虎韬术，朝有象贤人。

合闭关山月，帷褰渭水春。

虏尘今向息，正是雅歌辰。

苏颂

苏颂　送张中正先生归庐陵

白首师儒学愈专，未应褐博缨鲜。

离群旧友青云上，负笈诸生绛帐前。

京洛风尘销客袂，江湖春色趁归船。

飘然无复羁名累，道信乡闾足谓贤。

苏颂

苏颂　送赵君权中归福唐兼呈陈季中

赵子抱经术，儒林挺孤秀。

策足入上庠，高谊诸生右。

秋闱再程文，怀宝不见售。

京师首善地，翘然俊贤囿。

朝廷举新诏，多士四方走。

主司搜择艰，有如羿张彀。

小善或不遗，宁当舍良茂。

岂非绳准高，刀尺下难就。

得丧不在己，自信非我疚。

岁穷感亲心，倚门方远候。

都亭谢知己，飘飘拂归袖。

乐彼闽中幽，里中贤友旧。

且复从其游，行义益充厚。

道存贵有用，独善古所陋。

明时无滞才，子行当勉懋。

苏颂

苏颂　送郑无忌南归

我家本南闽，处世若羁寓。

侍亲从宦游，东西迁者屡。

因循历年载，未识南中路。

间岁至都城，始与里儒遇。

尝闻闽中奇，英隽所丛聚。

山川降灵气，禀肖时魁梧。

往在祥符中，黄李称独步。

当时盛文物，在廷充振鹭。

二子簉其间，轩轩并镳驱。

得志何所如，康庄躶骐馵。

时文变新律，高辞无累句。

人传幼妇碑，朝奏客卿赋。

奇器擅珪璧，至音有韶瀋。

当宁喜同时，士林争景附。

渊澄或无鱼，木秀乃生蠹。

嗟哉士之贤，入朝尝见恶。

叔才亦稍迁，秘书观四库。

命穷时不偶，伶仃独翁孺。

名虽鼎甲贵，官止尘劳污。

蹉跎三十年，困踬卒颠仆。

伊予生后时，举颈徒企慕。

郑子乃其甥，肖貌何颖悟。

读书博而详，伟词亦能铸。

朼来至京国，首与予款晤。

吾尝念古昔，人贤犹爱树。

况遇贤之出，何必缘雅素。

从游遂无间，往来靡常度。

近遭试秋官，报罢不知故。

飘飘叹穷途，归橐不能具。

当路少知己，腹心谁可布。

我嗟近世人，龊龊何足数。

见善不能举，徒然用烋噢。

士有处忧困，岂尝一蒙顾。

劝君自求己，何用频龃龉。

还家乐诗书，养心益坚固。

无因一伤手，乃欲改前措。

泽豹未成文，尚能隐深雾。

齐禽戢其翼，久亦蒙傅羽。

况子气方刚，丁辰年未暮。

勉勉信予言，勤勤蹈前趣。

更想渭阳贤，怀道当有遻。

王忱希范宁，羊昙宗谢傅。

武子称卫玠，逢时乃腾骛。

深源赏康伯，传经有训註。

子其慕斯人，戒哉惇向素。

还来取高第，擢俊膺帝吁。

更发翁孺名，后来益垂裕。

作歌送子行，予言岂虚谕。

苏颂

苏颂　送周尹郎中守梓潼

曾携佳句使淮隅，离合差池二纪馀。

旋见豸冠三院贵，晚陪丹地一台居。

涪城又领铜鱼契，锦里先驰驷马车。

况是论年俱老矣，送君因复动归与。

苏颂

苏颂　送朱郎中寿昌通判河中府

邶诗咏凯风，以成孝子志。

郑人复君母，传称能锡类。

中郎常有怀，生不识所恃。

登朝虽厚禄，当食每忘馈。

念昔鞠育劳。嗟今出处异。

倚门岂不待，两求终莫致。

乳乌思反哺，哀鸣自垂翅。

百草摇春晖，宁无谢生意。

洒血向穹壤，解组出台寺。

驰驱咸雍郊，历访经行地。

至行感神明，精神通梦寐。

悠悠大道傍，亲息忽相值。

紫绶拜北堂，白头归长嗣。

悲忻叙契阔，恍如隔生事。

四纪世路殊，一朝板舆侍。

兹事昔未有，闻者共惊喟。

帅守为之言，诏趣还官次。

当年二千石，宠名非所利。

仕或便乡关，安用竹符使。

蒲中母家近，自屈为粹贰。

受命慰慈颜，腾装惬归思。

既徇报德心，亦安效官智。

觞以万寿荐，衣成五彩戏。

无复兴寒泉，何须赋大隧。

令人及圣善，孝慈两不匮。

赠言述高风，庶用激忠义。

苏颂

苏颂　送朱屯田赴辟成都

赞条初罢浙江回，辟命还从蜀道来。

朱绂聊光新幕府，乌星重照旧行台。

秋登危栈烟霄界，晓望通陎锦绣堆。

乐职定应能赋颂，知君堪继子渊才。

苏颂

苏颂　送朱职方赴天彭

晓鼓频趋宣政朝，左符还领郡封遥。

三春车马逾邛阪，千里帷裳布汉条。

蚤接朋僚情款款，旧传词笔气飘飘。

西南留滞应非久，可奈离襟重黯消。

苏颂

苏颂　送祖印忠师南归

扰扰京华客，营营不自间。

胡为丘壑者，亦到市朝间。

孤月无留影，归云靡定山。

东南清胜处，羡子一舟还。

苏颂

苏颂　送祖择之少卿学士出疆

四方专对昔难人，今辍文章侍从臣。

万里光华宣使指，百年恩信浃殊邻。

出关飞盖尘生路，度漠轻车雪拥轮。

少别书林还隔岁，归来期宴曲江春。

苏颂

苏颂　苏明允宗丈挽辞二首

观国五千里，成书一百篇。

人方期远到，天不与遐年。

事业逢知己，文章有象贤。

未终三圣传，遗恨掩重泉。

苏颂

苏颂　苏明允宗丈挽辞二首

尝论平陵系，吾宗代有人。

源流知所自，道义更相亲。

痛惜才高世，齰咨涕满巾。

又知馀庆远，二子志经纶。

苏颂

苏颂　睢阳五老图

归休谢事乐时闲，衣钵承传宰辅冠。

感德旧曾亲善政，沾恩新赐立危桓。

堂堂严貌依袭衮，粲粲文星荷月寒。

直笔当时修国史，英豪迈古后来看。

苏颂

苏颂　太傅相公以梅圣俞寄和建茶诗垂示俾次前韵

近来不贵蜀吴茶，为有东溪早露芽。

二月制成输御府，经时犹未到人家。

太官供罢颁三吏，东合开时咏九华。

从此闽乡益珍尚，佳章奇品两相夸。

苏颂

苏颂　太皇太后合春帖子六首

气至风条达，阳升土坟盈。

芸芸生物遂，两两泰阶平。

苏颂

苏颂　太皇太后合春帖子六首

圣诏颁宽大，天恩遍迩遐。

雷风孚号令，草木动萌芽。

苏颂

苏颂　太皇太后合春帖子六首

宝历书推律，春觞颂献椒。

年年似今日，三万八千朝。

苏颂

苏颂　太皇太后合春帖子六首

冬后五旬逢岁朔，腊前三白遍民田。

朝来淑气先时至，又见春秋大有年。

苏颂

苏颂　太皇太后合春帖子六首

荆楚牛人敺厉气，安丰枣腊祀苍精。

圣朝虽举前朝事，不为禳祈为劝耕。

苏颂

苏颂　太皇太后合春帖子六首

上寿春朝观外庭，诏恩不许会公卿。

即时二史书谦德，只使群官进姓名。

苏颂

苏颂　太平守梅学士隔阔累年会遇京口喜道旧故特枉篇章勉次来韵二首

老洿朝绂退方荣，真室官犹寓帝城。

敢诧丘园蒙贲饰，深惭缰锁滥名声。

安居幸已归閒燕，饱食将何答圣明。

珍重雕章勤奖借，久要情好见平生。

苏颂

苏颂　太平守梅学士隔阔累年会遇京口喜道旧故特枉篇章勉次来韵二首

学海儒珍昔所知，于令刮目异常时。

蜗庐何幸纡千骑，萤烛多惭对九枝。

铅摘次书才赡雅，麈毛挥辩状清羸。

竹符芸省翻留滞，可是青云缓步迟。

苏颂

苏颂　太子太保致仕李公挽辞二首

衣冠元礼旧龙门，旄钺西平奕代勋。

官是唐家贵公子，名高汉室故将军。

四朝人地推时望，千载丘园脱世纷。

国器幡然临挚殒，齰咨遗事谩传闻。

苏颂

苏颂　太子太保致仕李公挽辞二首

子厚论先友，文章忆稚年。

一时陪俊杰，四纪奉周旋。

兰玉高门盛，松筠晚岁坚。

风流今已矣，感旧独潸然。

苏颂

苏颂　题画草虫扇子

蠉飞蠕动诚微物，尺素轻盈谁画出。

一朝君手将动摇，犹似吟风欲跳逸。

竹梢草际弄轻翰，水墨浅深见纤质。

昔人徒爱明月诗，何似今看老师笔。

苏颂

苏颂　天禧寺竹

万个碧琅玕，两傍荫潭沼。

丛深蔽岩麓，干直露云表。

刹影下交加，山房上环绕。

昔尝止鸣凤，今肯栖凡鸟。

笋抽龙种瘦，箨坠孙枝小。

美胜会稽箭，珍逾汶阳簊。

兔园名非奇，渭川比终少。

樵删草根变，客玩茶烟燎。

创亭僧意高，谕佛禅心了。

吾爱有霜筠，一到忘昏晓。

苏颂

苏颂　同赋山寺郁李花

小树扶疏若剪裁，新英浓淡对山斋。

青红相间垂罗带，华叶同开缀宝钗。

未必无言芳径列，须看成实翠珠排。

禅扃掩映情多感，药谱标题品最佳。

众卉分敷争欲并，三春颜色此谁偕。

谁怜寂寞游观少，便与移根向玉阶。

苏颂

苏颂　同吕缙叔诸君寄怀希用师

方袍为佛者，学术以儒兼。

迹慕山林逸，心从典籍潜。

白云中寄趣，浮世外安恬。

遐想观书室，焚香正下帘。

苏颂

苏颂　同事合使见问奚国山水何如江乡以诗答之

奚疆山水比东吴，物色虽同土俗殊。

万壑千岩南地有，扁舟短棹此间无。

因嗟好景当边塞，却动归心忆具区。

终待使还酬雅志，左符重乞守江湖。

苏颂

苏颂　王都尉示及吕丞相柳溪图诗见邀同作走笔奉呈

爱君图写柳溪游，想像濠梁问子休。

渔钓每怀班嗣壑，烟波疑在志和舟。

清时未易忘轩冕，大隐何妨傲葛裘。

应笑龙钟老朝士，飞翔高下似轻鸥。

苏颂

苏颂　王侍郎挽辞二首

四纪文章老，三朝侍从贤。

安车初就第，华发未垂颠。

道卷留藩翰，才豪付简编。

风流一朝尽，士类共潸然。

苏颂

苏颂　王侍郎挽辞二首

献赋初从淮海来，汉皇欣得马卿才。

丝纶诰命追三代，山水歌辞冠一台。

甲第图书遗旧迹，寿原松柏长新栽。

故州民吏馀思远，画翣凄凉薤唱哀。

苏颂

苏颂　王宣徽见示延驻慧海长老诗因次其韵

南禅北祖亦何常，足历微尘自不伤。

病脑穷虽居一室，妙缘心已应他方。

禽鱼固欲求栖息，凫鹤宁须较短长。

京府宰官频问讯，且将竿木戏逢场。

苏颂

苏颂　王子直挽辞二首

嗟若时之彦，怀哉昔并游。

十年追几砚，一别见坟丘。

满目皆陈迹，伤心未白头。

风流何处尽，颍水去悠悠。

苏颂

苏颂　王子直挽辞二首

逝者日云远，人情尤感伤。

素车来隧路，奠哭起高堂。

集纪论才备，阡铭叙事长。

友兄成雅志，不朽是文章。

苏颂

苏颂　闻蛙

蛙黾何所恃，喧喧矜善鸣。

不知秽污质，群沸沼池清。

游子得无泪，羁人若为情。

华堂有丝竹，皆厌尔虚声。

苏颂

苏颂　奚山道中

山路萦回极险难，才经深涧又高原。

顺风冲激还吹面，滟水坚凝几败辕。

岩下有时逢虎迹，马前频听异华言。

使行劳苦诚无惮，所喜殊方识汉恩。

苏颂

苏颂　奚山道中

拥传经过白靑东，依稀村落有华风。

食饴宛类吹箫市，逆旅时逢炀灶翁。

渐使犬羊归畎亩，方知雨露遍华戎。

朝廷涵养恩多少，岁岁轺车万里通。

苏颂

苏颂　奚山路

行尽奚山路更赊，路旁时见百馀家。

风烟不改卢龙俗，尘土犹兼瀚海沙。

朱版刻旗村赐食，青氈通幰贵人车。

皇恩百岁加荒景，物俗依稀欲慕华。

苏颂

苏颂　暇日游逍遥台睹南华塑像独置一榻旁无侍卫前无香火对之歆然起怀古

忆昔初读南华篇，但爱闳辨如川源。

沉酣渐得见真理，驰骛造化游胚浑。

潜心四纪不知倦，间日讲解时寻温。

其言无端极放肆，大抵顺物尤连犿。

六经高深如韫椟，百氏蔽偏迷蹢阍。

伯阳语道最渊邃，中士尚或疑亡存。

竺乾权实信广大，妙用不出我藩垣。

伟兹三篇粹精奥，推本一化开幽{左亻右上民下日}。

反覆孝慈去愿誉，胎育仁义除诈谖。

情类相亲自才德，踶跂不立存朴惇。

寓言本为大方设，吊诡难与常人论。

祖尚玄虚灭理学，乖背宗旨由后昆。

遂矜放旷为任达，由此道真流亡反。

自非通识造闳远，安能超悟还淳元。

大钧斡旋本何有，相禅以种纷无垠。

载其形声直喑醷，感彼气类相嬗媛。

死生之辨在旦夜，梦觉之异分形魂。

神奇臭腐互美恶，蜩甲蛇蜕奚代迍。

卵胎无以易生种，风化自尔成虫蝚。

出入于机泯无际，始卒若环焉可扪。

芒乎万致始同体，明以一指弥滋繁。

异则肝胆为楚越，同则萧竹犹枅圈。

真宰难以眹迹见，灵台莫由形器援。

何者非彼何者是，孰为亲爱孰为怨。

六凿相攘有利害，两溢类妄成闹喧。

至细不必陋蛮触，倪大恶用惊鹏鲲。

天机所动体各适，足行岂异唾者喷。

外物既重内固拙，瓦注则巧金乃{左歹右上民下日}。

物之傥来莫御止，心所希跂俄屯{左上民右攵下月}。

有疾无用亢豚免，其迹已陈刍狗燔。

全生难恃社之栎，移是不定腊者{左月右昆}。

逢真令尹魄栩栩，恍丑全人脰肩肩。

因知祸福相倚伏，故于得失无蟟蝡。

惟能胆阕以生白，是乃孰耰而厌飧。

道非处服无不在，人以德性为之原。

有情有信非可致，一满一虚常不腾。

九年大妙得之野，参寥疑始传诸孙。

豨韦以之挈天地，堪坯以之袭昆仑。

明此南乡唐尧帝，明此处下素王尊。

众人逐物但役役，一曲自守常暖暖。

修躬明污躬则殆，饰智矜愚智弥惛。

单豹治里外逢害，张毅修襮中成殟。

退不为宾颍阳乐，荡而伤性喣水踷。

二子高节去孤竹，三闾独清浮湘沅。

弃世终亦馁薇蕨，行吟徒自悲兰荪。

彼为礼义矫末俗，犹以佩玉趋櫜韐。

将明是非崇世论，何异狐白资绁袢。

礼义治则忠信薄，是非著则名实翻。

尚贤贵德下滋伪，信赏明罚民尤冤。

宋荣犹然在讥世，其于毁誉方汶汶。

列子待风乃轻举，岂若御辩常掀掀。

至人达观齐物我，直往上古惟愚苮。

内通耳目外心智，旁挟日月超乾坤。

安时处顺任天倪，抱德炀和遗世喧。

悗乎忘言喙鸣合，窅尔自静鲵桓潘。

养生之主悟文惠，治气其勇过孟贲。

形形不形睨初始，物物不物邻羲轩。

得计弃智任鱼蚁，劳形怵心嗟虎猿。

呼我牛马谁毁誉，梦为鱼鸟还潜翻。

其穷不屑涸辙鲋，其高乃况南方鵷。

方其息死乐枯髑，亦既恬生慕孤豚。

尝闻藏言乃笑杖，既是偃室聊歌盆。

畏龙不羡宋人乘，睹鹊自感雕陵樊。

广莫将植拥肿木，江湖可浮瓠落樽。

不将不迎随物化，一龙一蛇更蛰蜿。

以道泛观未切著，得时而行或曲卷。

皇王上下惟变适，周鲁舟车殊运奔。

顾指不为天下化，排进靡使人心偾。

人于应问见影响，物被生杀通凄暖。

赏罚九变得其序，泽流万世非吾恩。

相{左上姊去女右上次下韭}乃合儒与墨，小辨岂数衍与髠。

河伯不逢海若语，岂知至道无穷门。

云将未得鸿蒙问，乌睹生物复其根。

神而化之不蘤立，未之尽者能诲啍。

长波所荡满今古，异代相应犹篪埙。

喟予所穉实樗散，作器自愧非玙璠。

逢辰偶得仕通籍，徼倖当与游西昆。

材力未足胜螽股，取舍徒思择熊蹯。

行年六十粗知化，藏经十二无能繙。

平时有志在寥廓，遇事无意从缗昏。

撄而后宁亘岁月，老之将至忘寒暄。

盱盱未免囿於物，扰扰不异风中幡。

昨从京辇絓丹笔，复得淮壤乘朱辬。

偶逢乐岁少休息，历览士俗因周爰。

提封乃是昔仁里，访古时复登平邍。

城中蝶巷接蓬头，郊外鱼台连漆园。

悠然清风隔千载，独有遗像当高墦。

山川世异改城郭，岁时人罕羞苹蘩。

先生县解出无有，后世景仰空擎拳。

大布{外广里契大换糸}履生弗饰，岂蕲朽壤衣如{满氵换王}。

乌鸢蝼蚁死不避，安用丘墟祀有膰。

虚堂虽异生存处，操趣犹令贪薄敦。

我怀方外想音采，坐视券内殴冥烦。

曳涂窃企濮水钓，投犗更思东海蹲。

子葵虽未得其道，意而固愿游其藩。

圣人之书议者扁，妙斲之质良在忧。

空遗糟魄宁咀味，纵有履迹焉投跟。

何当一发鸡瓮覆，因而更焚驹项辕。

天光内照宇自泰，人益不累中无闷。

云谁嗣响可晤语，至理竟亦归无言。

苏颂

苏颂　效范景仁侍郎次韵和君实端明长句奉呈龙舒杨守

公居幽绝谁能纪，欲到应须劳屐齿。

从官出入路萦纡，况今又去藩龙舒。

人在天南居在北，乡心千里云山碧。

山庭不用勒移文，时乐中和归未得。

他年若寻仙老会，洛下诸公尽中外。

百二十坊山水间，甲第相望门巷对。

过从不独赏芳珍，造适何妨谈道真。

回头却望朝市里，多少思归未去人。

苏颂

苏颂　谢赐御书诗五言十二韵

圣学天攸纵，宸文日又新。

因摛镂牙管，分赐挈囊臣。

玉几繙经暇，瑶宫锡宴辰。

清躬忘旰食，睿藻出丝纶。

才赏唐词客，人称贺季真。

开编掇风什，洒翰落霜筠。

楷法前无古，书评妙入神。

良惭孤陋甚，获对宠光频。

得异登床诮，藏过韫厁珍。

护持同始卒，荷戴等穹昮。

职幸联簪笔，忧常念负薪。

惟勤黄卷业，仰答大君仁。

苏颂

苏颂　谢太傅杜相公惠吴柑

任土吴邦果，分甘故相庭。

累累朱实烂，馥馥蜜筒馨。

玉液三重酿，神丹九鍊形。

盘中堆火齐，案上闹铜钉。

玩比韩嫣弹，餐胜楚子萍。

琼津融不竭，尘虑涤还醒。

近比瓜称瓝，休夸李似瓶。

南楼今匪贵，东望亦虚灵。

盛乃长洲苑，传之大禹经。

秋包千树富，霜叶一林青。

荐味同饴露，沦辉信景星。

租园输岁赋，守吏占官丁。

贡罢中都府，供先绿野扃。

缄封重篚袭，道里百邮亭。

想忆金华宴，须倾缥瓮醽。

同梨资可口，与枣助延龄。

岂意殊方物，频沾俗吏厅。

食珍时有愧，拜赐敢遑宁。

顾乏齐瑶报，宜追戴带铭。

永言难纪美，应念思飘零。

苏颂

苏颂　新岁五十始觉衰悴因书长句奉呈仲巽少卿

始衰心事自堪嗟，但觉光阴似转车。

白傅开经五秩满，仲尼学易数年加。

负薪筋力诚难强，报国功名事转赊。

若问信书何所得，乐天知命任生涯。

苏颂

苏颂　兴龙节集英殿宴教坊口号

赤龙应世季冬初，上八开祥霓绕枢。

金石宣和韶九奏，乾坤荐寿岳三呼。

善邻两使星轺集，拱极千官蕊绶趋。

共捧尧钟歌既醉，洋洋朝野正欢娱。

苏颂

苏颂　行次塘堤

淼淼寒流千里馀，带城襟垒似江湖。

侯王设险古未有，夷狄窥边今遂无。

数郡营屯归耒耨，万家生聚利菰蒲。

长堤不绝才如线，南北冲冲是坦途。

苏颂

苏颂　秀才石君予同年子也携书见投重之以歌诗意甚勤厚其归也邀予言为赠

石生故人子，袖书远相过。

趋翔有父风，步阔冠峨峨。

自言少也孤，奉亲由江鄱。

区区营甘旨，靡暇谋其他。

三十未有成，无门托丝萝。

求知走四方，慷慨成悲歌。

顾我旧朝寀，谓能激馀波。

多惭僻郡守，局趣如生何。

空持赠我句，坐合长吟哦。

方今绍唐虞，咏歌继卷阿。

举世用经术，革去辞章讹。

诏书起遗逸，草泽咸搜罗。

高爵待俊杰，世砺钝以磨。

君子务藏器，生其勤切磋。

乘时挟才策，继世收贤科。

壮怀无自忽，流年易蹉跎。

苏颂

苏颂　宣甫宿约见过既而不至翌日有诗为示谨次元韵

夙昔成嘉约，朝来不见过。

出门非有碍，掩室返多魔。

咫尺且犹尔，分携将奈何。

徘徊延望久，云际待金波。

苏颂

苏颂　宣甫随行有端石茶匣甚佳道中为仆夫所损某见之谓微瑕无伤寻蒙送示

物重齰轻岂易持，何时登顿损瑰奇。

曾为什袭缇巾宝，一见寒姿不忍遗。

苏颂

苏颂　宣甫随行有端石茶匣甚佳道中为仆夫所损某见之谓微瑕无伤寻蒙送示

镌砻圭角制尤精，岂为微瑕用便轻。

且赏岩珍终耿介，休思人事有亏成。

苏颂

苏颂　宣甫以栟榈茶刷见惠继之以诗依韵奉和

装橐分馀具，茶筒使拂尘。

制时工匪易，得处赏尤频。

常与轮槽并，宜为焙匣珍。

斋中延客语，供办未应贫。

苏颂

苏颂　宣徽南院使太子太保赠司空冯公挽辞三首

特起来湖海，详延入隽科。

三登褎然首，再续喜哉歌。

岩庙勋劳积，藩宣惠爱多。

超遥脱屣去，谁叹逝川波。

苏颂

苏颂　宣徽南院使太子太保赠司空冯公挽辞三首

清润慈明玉，汪洋叔度陂。

不忧仁者寿，早作哲人萎。

黄鹄归无日，青乌葬有期。

阴堂介邢密，相望国侨祠。

苏颂

苏颂　宣徽南院使太子太保赠司空冯公挽辞三首

皇佑登瀛日，同升愧妄庸。

我年先一饭，君学富三冬。

久要平生好，分携晚岁逢。

无因素车去，执绋望丘封。

苏颂

苏颂　宣仁圣烈皇后挽辞五首

辰极閟轩辉，天人覆玉衣。

两朝临大宝，九载运璇玑。

永巷私门绝，通闺外族稀。

蕃厘崇构閟，应待媪神归。

苏颂

苏颂　宣仁圣烈皇后挽辞五首

及物深仁远，流光内德昭。

徽音继任姒，至治协黄尧。

崇庆才亏膳，延和遽罢朝。

千官号慕处，声动九重霄。

苏颂

苏颂　宣仁圣烈皇后挽辞五首

避殿尊先后，垂帷佑圣孙。

忧勤万机政，听纳七臣言。

功载生民咏，神游永厚原。

鸿名兼四德，难尽赞坤元。

苏颂

苏颂　宣仁圣烈皇后挽辞五首

六月因山葬，三年率土哀。

风云金殿暗，雾露石门开。

羽卫环神岳，衣冠返帝台。

悲凉九虞礼，不见大安回。

苏颂

苏颂　宣仁圣烈皇后挽辞五首

元秚临朝日，群贤辅政辰。

孤臣起南国，再命入洪钧。

雨露恩弥渥，涓埃报未因。

守藩垂老恨，无路从灵輴。

苏颂

苏颂　杨君宠示嘉篇次韵奉和

江湖一别岁经旬，携手重游上苑春。

华发满头犹未仕，少年得意果何人。

利名机浅贫奚恤，道义交深老益亲。

清世怀文终有用，穷途宁久困无津。

苏颂

苏颂　咏丘秘校山水枕屏

远山近山各奇状，流水止水皆清旷。

烟云到处固难忘，笔墨传之尤可尚。

古人铭枕戒思邪，高士看屏助幽况。

左有琴书右酒尊，怠偃勤兴时一望。

苏颂

苏颂　用诸公本韵各和一篇共三首

早陪鵷鹭侍丹闱，旋见夔龙陟近司。

西阁屡观新诏草，东曹犹记旧文移。

半途霄壤成分异，几岁江湖役梦思。

席面故人皆显重，可怜颜尉独庞眉。

苏颂

苏颂　用诸公本韵各和一篇共三首

二纪书林得并迁，升沈俱喜在樽前。

非才幸复登群正，大笔犹稽直五砖。

欣听友声同伐木，坦忘情类似虚船。

白头光景尤须惜，乐事相逢且豁然。

苏颂

苏颂　用诸公本韵各和一篇共三首

继踵螭阶入右垣，曾参何敢望渊骞。

复门重庆登庸命，枢合仍陪话旧筵。

贵贱交情都不改。始终风节固难迁。

公卿平日推高誉，朝论今谁过邓先。

苏颂

苏颂　游保宁院练光亭同丘程凌林四君分题用业字韵

寺本梁瓦棺，地临吴建业。

何人构虚亭，胜概压危堞。

岩扃豁常开，江练静相协。

洪涛虽震腾，迅流终妥帖。

远穷沧溟尽，近与长淮接。

水色古今同，潮声朝暮愶。

中间数洲渚，来往拿桴楫。

摇深鸣榔喧，渡阁孤帆怯。

到此是安澜，游人无病涉。

满槛霁光浮，平林风势猎。

黄昏烟引素，清晓波成褶。

归云间自飞，列岫平如帖。

秋岸狎鸥鸟，春城噪批颊。

园橘冬垂丹，堤榆夏飞荚。

竹径粉筠坠，松梢饴露浥。

老桧倚轩檐，干劲如雄侠。

野花闹黄紫，格顽若婢妾。

离觞歌柳枝，江人忆桃叶。

往事杳难寻，欲问言成喋。

惟惜建邦都，形胜敌岷邺。

后人奉竺乾，创寺据山胁。

邑居正佳丽，栋宇争炜烨。

山游鸾鷟羽，池变炎灰劫。

凤去台遂空，国移人亦慴。

兴衰既代谢，荣悴固相蹑。

幸今明世逢，早蒙湛恩浃。

安堵四民居，饱食千僧馌。

吾侪正间暇，来游失疲薾。

心朋况遨从，云梯屡登邋。

山川思虑清，风云抱怀惬。

百里见毫厘，万象入眉睫。

南望牛首峰，双阙俨重叠。

却视虎踞基，石城犹岌巌。

北阜盘虬螭，三山树矛铗。

风流非昔时，事迹看载牒。

开尊忘醉醒，纵论鄙嚅嗫。

念当时值泰，岂叹径未捷。

经纶苟韬藏，鼎饪终调燮。

揽景且留连，无为利名摄。

苏颂

苏颂　又次王侍郎韵

礼藉标三瑞，灵篇首五芝。

忽传神草植，高出庙垣楣。

物色甘泉诏，形容缪袭辞。

敷荣连刻桷，滋液本华池。

运应承平旦，辰临孟夏时。

阶蓂符历数，丰芑协声诗。

尊祖诚斯洽，称觞礼所宜。

共知天辅德，万叶固皇枝。

苏颂

苏颂　又次中书蔡相公韵

彼美三华瑞，储灵四大宫。

色分嵩谷外，地近汉房中。

玉质荣同本，莲茎出并丛。

载形非博厚，锡羡自穹窿。

列驾驰文舄，旁观眩秀瞳。

珍符彰圣孝，天应甚昭融。

苏颂

苏颂　又和蔡子直

官局诚俱冷，交盟信不寒。

风霜两鬓白，冰蘖一心丹。

未剖方州竹，犹熏画省兰。

北宫陪论定，应似汉丁桓。

苏颂

苏颂　又和春日对酒

倦游城阙祗疏慵，偏爱君家好事风。

后院按歌声不歇，雕章得句曲方终。

欢来趋向诸缘息，醉里情怀万虑空。

谁道广文官独冷，未曾虚度一春中。

苏颂

苏颂　又和次中答莘老见招

近甸无辞暂驻车，吴门虽好隔重湖。

且尝竹苑迎霜兔，休忆松江

钓鲈。

老见交朋尤眷恋，醉吟风月好踌躇。

广陵喜得贤宾客，簪履光华胜瑇珠。

苏颂

苏颂　又和蹇侍郎七言四韵

金支烨烨映宣宫，致福诚由上德崇。

九庙灵光流自远，七明嘉种感潜通。

瑞图丹采终难状，药谱神功未易通。

更览诸公赓和句，方知汉祀曲非工。

苏颂

苏颂　又和内院海棠

华萼相辉采翠重，几番浓艳九春中。

根盘省闼偏含润，影拂邻墙暗逐风。

繁若百枝然宝炷，深于三入染纁红。

诸君赏咏时连属，珍重多才好事同。

苏颂

苏颂　又和十二月十一日雪

腊前寒雨已为霖，一¤　皑皑变暝阴。

春圃暗惊花萼早，客舟偏觉漕渠深。

都无车马尘过眼，唯有尊罍酒惬心。

共喜时和成美岁，预知氛祲不能侵。

苏颂

苏颂　又和月夜理笛答晤见寄

闻说羌戎出塞行，征人才听泪交横。

三秋霜气先时至，万里乡心半夜惊。

子野踞床思逐弄，季长卧邬亦牵情。

阕终更想关山月，不惜新辞记旧声。

苏颂

苏颂　又两绝

江天惨淡物华新，四望漫漫起玉尘。

但怪长衢已盈尺，岂知闭户有高人。

苏颂

苏颂　又两绝

看雪宜临广路津，年年光景见长新。

不知滋液功多少，且慰东皋首种人。

苏颂

苏颂　又送石舍人

予告西还上宠优，辉华行李照亭邮。

内朝簪橐虚严直，故国山川想旧游。

一去秋光连栈道，及归春色动皇州。

眼看景物皆清绝，定有佳章到处留。

苏颂

苏颂　又同敖侄韵

不见山翁住翠微，空传金刹自前齐。

晓猿夜鹤休惊恐，泽雉林乌自雊啼。

客到上方思寄傲，僧携素板乞留题。

重寻黄鹄飞翔处，尽日无人为指迷。

苏颂

苏颂　又五言

道卷门常静，心间眼倦开。

忽闻宾榻扫，为喜使车来。

世事浮云过，时光暮雪催。

放怀何所俿，卒岁自游哉。

苏颂

苏颂　又自和

一入石渠署，八逢霜树寒。

任讥书尚白，不废研磨丹。

骑省愁看鬓，骚人兴佩兰。

壮年几已过，游乐谢曹桓。

苏颂

苏颂　与次道集贤谏议元素翰林赴冲卿枢密谏议见招宴会同赋

江淮罢郡许归朝，台阁重来鬓渐凋。

内禁群英容接武，西枢元弼记尝僚。

当年已绝坐中礼，此日犹蒙客右招。

衰病无堪还自慰，交游相继上层霄。

苏颂

苏颂　与蒙城知县陈著作同赋吐绶鸟

羽毛之美其类众，雉曰吐绶世尤重。

灵姿异禀来何方，有客携持自咸雍。

朱笼驯习绣墩调，珍贵不与常禽共。

庭前爱玩不能已，欲买未有千金俸。

一座嘉宾共诧夸，留连为倒春醪瓮。

送将题目与诗人，要待清才如屈宋。

斑斑赤质闹花纹，瓅瓅明珠络衣缝。

暖风晴日正间暇，绮翼丹趺时{上髟下东}忪。

垂胡两组锦舒张，约发双笄玉浮动。

倏忽披开叠胜文，蒙茸乱绾青丝综。

初疑瑞草衔鹘啄，又讶牦缨彯马鞚。

行縢赤芾交胫足，羽服裲衣曳霓蝬。

汉官绶{上艹下戾}何须染，郑公书带徒劳种。

引颈才盈尺寸间，镂彩盘绦无缺空。

未容俯近复卷收，顷刻无由发清唘。

向人顾盼虽无言，奋臆犹如将告控。

有生之乐贵得所，所乐山林殊市哄。

斥鷃飞翔本蓬蒿，鷾鸸社稷存梁栋。

不慕爰居享钟鼓，要逐凫鹥唼菰葑。

临流照影刷羽翰，朝飞求偶随群从。

十步一啄百步饮，乌用樊中久羁{左扌右穹}。

主人提挈诚厚恩，岂若郊原使间纵。

我闻章服以旌礼，物有等威须折衷。

韖囊厉带最光华，宠锡或招三褫讼。

惟兹异类亦何知，被服文章安所用。

得非造化育群伦，美恶短长皆适中。

凡物有用固为灾，矫性伤生尤可痛。

介特一死古士挚，得时三嗅子路共。

晋室文裘或遭焚，羽山夏翟先修贡。

解颜亦取如皋获，离羓已入王诗讽。

旌旄甚盛见楚人，乐缀有数闻众仲。

嗟嗟才用既若斯，竮伏何由脱罗总。

今虽窘束苦笼槛，犹胜烹燖充调供。

徘徊且逐稻粱肥，莫厌庭除资好弄。

方今太平物遂性，异兽奇禽罢供奉。

庶民咸乐萃灵台，上苑虚开发云梦。

西雝既已翔振鹭，阿阁终当集灵凤。

佇见觚棱神爵栖，重歌蜀使碧鸡颂。

惟尔文华固异常，效祥荐祉宜飞羾。

近郊薮牧好游遨，应须一借扶摇送。

苏颂

苏颂　与丘程凌林四君同赋食河豚

水族诚万种，兹鱼非众俦。

形庞而味异，名与畜豕侔。

江南春风和，乘时泝江流。

贪婪尔之能，腥臊固相投。

膨膨逞怒腹，骈骈竞尖头。

靡因梁笱获，谩污筌饵求。

虚传百金贵，不充四时羞。

假以姜桂芼，荐之尊俎酬。

饱饫有奚适，包藏乃为忧。

嗟予鄙异食，顾此偏憎尤。

河鲂风陈诗，虾蟆讥柳州。

腊毒戒厚味，兹言实嘉谋。

盍投会稽犗，更垂渭滨钩。

一钓蓬山鳌，复连东海鳅。

割鲜轻屠龙，和羹小函牛。

谁同厌若鱼，何必夸食鰌。

苏颂

苏颂　与诸同僚偶会赋八题　不期而会

泛交以势利，君子期久要。

道义苟契合，出处无阻遥。

龙兴云必从，宫鸣商亦调。

乐哉此席会，固非夙相招。

苏颂

苏颂　与诸同僚偶会赋八题　待灯

黄昏蝙蝠飞，空堂蟋蟀吟。

相对语未阑，不觉更漏侵。

呼童持短檠，注以兰膏深。

皎皎见寒光，良宵惬予心。

苏颂

苏颂　与诸同僚偶会赋八题　登赏心亭

秦淮接长江，活活流不已。

高亭出城角，四面尽湍水。

山川孤云飞，槛阁清风起。

望远何所思，故人在千里。

苏颂

苏颂　与诸同僚偶会赋八题　府庠小沼

面向秦淮流，背枕清溪水。

当轩观未足，凿沼近可拟。

月明练光寒，风动漪涟起。

不用植菰蒲，惟将鉴容止。

苏颂

苏颂　与诸同僚偶会赋八题　华藏竹

竹性本孤洁，况在只园中。

经年荫华宇，永日吟清风。

心虚大道合，干直贤人同。

雪霜任摧挫，寒姿独青葱。

苏颂

苏颂　与诸同僚偶会赋八题　秦淮柳

古树枕淮流，桥边与亭畔。

借问植秦堤，何如在隋岸。

南朝正佳丽，绮陌多攀玩。

嗟今非昔时，荣悴俱可叹。

苏颂

苏颂　与诸同僚偶会赋八题　邑署独鹤

常赋士衡云，兼怀惠连雪。

庭前闻清唳，天外见寒月。

舞爱素琴横，饥思朝露洁。

问尔谁为群，威凤在丹穴。

苏颂

苏颂　与诸同僚偶会赋八题　坐久月初上

高轩微雨过，初夕凉风生。

兀坐正幽寂，云间月华明。

移榻向寒阶，遥望孤蟾清。

所思故人远，对此伤予情。

苏颂

苏颂　元丰己未三院东阁作　己未九月予赴鞫御史闻子瞻先已被系予昼居三

早年相值浙江边，多见新诗到处传。

楼上金蛇惊妙句，卷中腰鼓伏长篇。

仳离岁月流如水，抑郁情怀积似烟。

今日柏台相望处，隔垣音响莫由宣。

苏颂

苏颂　元丰己未三院东阁作　己未九月予赴鞫御史闻子瞻先已被系予昼居三

词源远远蜀江流，风韵琅琅舜庙球。

拟策进归中御府，文章传过带方州。

未归纶阁时称滞，再换铜符政并优。

叹惜钟王行草笔，却随诸吏写毛头。







卷353

苏颂

苏颂　元丰己未三院东阁作　己未九月予赴鞫御史闻子瞻先已被系予昼居三

源流同是子卿孙，公自多才我寡闻。

谬见推称丈人行，应缘旧熟秘书君。

文章高绝诚难敌，声气相求久益勤。

莫为歌诗能数眯，圣朝终要颂华勋。

苏颂

苏颂　元丰己未三院东阁作　己未九月予赴鞫御史闻子瞻先已被系予昼居三

近年出处略相同，十载邅回我与公。

杭婺邻封迁谪后，湖濠继踵絷维中。

诗人嗫嗫常多难，儒者凄凄久讳穷。

他日得归江海去，相期来访蒜山东。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

搆虚为实尽枝辞，直道公心自不欺。

众口铄金虽可畏，三人成虎我犹疑。

忠邪所赖圆穹鉴，通塞须凭大衍推。

况是圣神方烛理，深冤终有辨明时。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

推治无期任猛宽，苛留累月尚盘桓。

风霜几日经摧挫，案牍逾旬未省观。

失势我如鱼在网，操权吏甚虎而冠。

南班小吏犹知礼，朝夕时来一问安。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

飞语初腾触细文，廷中交构更纷纭。

纲条既甚秋荼密，枉直何由束矢分。

御史皆称素长者，府徒半识故将军。

却怜比户吴兴守，诟辱通宵不忍闻。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

纵出由来古有诛，徇私无实荷宽纾。

已知公冶本非罪，免似邹阳更上书。

刀笔任从文俗议，风霜方识宪台居。

自惭衰拙将何用，学术无堪政事疏。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

吏议推穷旧话言，畏途迢递冒风澜。

两词罢对文移绝，一室常眠枕席寒。

郁郁久居人共叹，皇皇求义我知难。

谁将羑里匡陈事，便作间堂紫极看。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

名絓台章冒典刑，圣仁无滥许原情。

尹京虽愧四方则，廷尉亦非天下平。

三已自知无愠色，一廛归去愿为氓。

君恩天地何由报，九死鸿毛比尚轻。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

平日论心友与亲，白头临事斗如新。

舏衣难喻疑金客，束縜应无乞火人。

三省行藏知有命，十年流落困无津。

物情世态经谙练，不假虚词问大钧。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

秋杪拘留冬欲阑，一旬参对累旬间。

适逢御史俱厘务，更值中朝久绝班。

壁观无言休问祖，坐忘遗照且晞颜。

是非荣辱知难必，反覆须臾觉梦间。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

防人不善自为谋，对吏方知口起羞。

本为追胥宽逮系，何期僚属致增尤。

溺灰竟欲焚安国，书牍谁将念绛侯。

惟有丹诚贯金石，风波飘荡任沈浮。

苏颂

苏颂　元丰己未三院东阁作　元丰戊午夏予尹京治陈氏狱言者以为推劾不尽

罢尹一年重置对，去家千里涉寒温。

青云交友难倾盖，白发慈亲正倚门。

日断濠梁横涕泗，梦回京口役形魂。

宽恩若未投诸裔，好奉安舆葺故园。

苏颂

苏颂　元日鸿庆宫朝拜二十韵

上国房心次，仙都太紫微。

璧门开倣雉，金阙立如翚。

昔圣躬三祀，乘时动六飞。

奠圭涡曲已，鸣跸涣阳归。

孚号兴王泽，尊名象日畿。

经营原庙制，虔巩上天威。

祖系崇轩鼎，宗祊奉汉衣。

豫游恩甚盛，谒款礼无违。

却顾和鸾迹，咸嗟岁序非。

璿源流永永，尧德冠巍巍。

我后遵鸿烈，声明极范围。

乾坤扶宝历，日月拱琳扉。

朝会元正始，班联内著依。

叙官风宪肃，就列羽仪辉。

北面鸾分党，东隅斗转机。

寒销冰玉砌，风绕大龙旂。

瑞色花藏绿，欢声雾散霏。

未竣真馆集，遥仰帝阳晞。

至治尤遐邈，先猷重发挥。

邦人徒望幸，延首向端闱。

苏颂

苏颂　元佑癸酉秋九月蒙恩补郡维扬十一月到治莅事之始首阅题名前后帅守

维扬禹九州，淮南唐四镇。

地据江海冲，星占楚吴分。

五季剧荒扰，我朝夷僭闰。

督府时称雄，守帅选常遴。

由来竹符使，莫匪邦家闻。

其间九贤者，尤推万人俊。

太原文章伯，师友渊源瀎。

五事陈便宜，七制推典训。

屡荐官虽崇，三已色无愠。

岐公老藩朝，惠爱浃吴晋。

荐士言有味，偃兵功不陈。

鼎饪方燮和，丘园终委顺。

哉文肃公，生遘休明运。

三朝翰墨工，二府谋猷奋。

道卷任推迁，名全蔑缁磷。

郑公梁栋才，天质璯琳韵。

大笔弟兄同，万事朝廷问。

徊翔极宰枢，终始无疵吝。

仁宗初倦勤，魏公复来觐。

堂堂真相尊，謇謇嘉言进。

十字篆勋劳，大焌报忠荩。

乐安予旧馆，早岁窥墙仞。

儒林仰宗工，政府发闳论。

虽无鼎铭勋，却有书传信。

吾友仲邍父，利器发硎刃。

论经鄙章句，纵辨摧凌谇。

经纬夙志违，风流壮年尽。

文武惟秀公，将相纡双印。

入辅复出藩，抚淮兼帅润。

忆昔获攀稽，后来尝慕蔺。

司空一代宗，累叶清风振。

继父汉韦平，致君古尧舜。

时叹人云亡，上嗟天不憖。

昔人企前修，景行仰高峻。

声气或相同，古远视犹近。

马迁称晏婴，羊祜交陆逊。

异代思执鞭，仇邻通馈餫。

粤予望诸贤，先后来兹郡。

既非镇俗才，仍抱终天衅。

砂砾自澄汰，铅镆殊铦钝。

将书名在石，终惭驽附骏。

前人固难追，遗德犹可徇。

鞭后志良勤，思齐言亦讱。

颜{左忄右典}章在怀，年侵霜满鬓。

俛仰复奚为，兹焉俟嘉遁。

苏颂

苏颂　再酬三次前韵

千里江山昔霸基，百年文物憺皇威。

闾阎栉比于今盛，塔寺鳞差自古稀。

极目烟霞时显晦，忘情鱼鸟自潜飞。

何须远慕岩居者，乘兴还来兴尽归。

苏颂

苏颂　再次前韵

岿然华屋四开扉，经构初凭佛大威。

最是一州孤绝处，不因嘉客到应稀。

凌虚自觉云梯近，销暑聊将玉盏飞。

人士莫嗟山简醉，犹能倒著接{上四下离}归。

苏颂

苏颂　再次韵

上尊百倍胜新丰，御茗珍兼大小龙。

颁赉并蒙中使降，捧持犹见守臣封。

露芽轻嫩研香馥，云朵纤浓印迹重。

拜赐频繁何以报，惟坚名节比寒松。

苏颂

苏颂　再和

朱门罗绮竞珊珊，未必儒官偏少欢。

随分管弦娱性尚，等间唱咏过暄寒。

幽人栖遁心非适，夸者经营席靡安。

一絓利名均是徇，能遗斯事更为难。

苏颂

苏颂　再和

十分春色九分残，计日追游至夜阑。

月照馀花光烛烛，露垂新叶影团团。

壅焙萱背尤宜厚，汲引荷池莫放乾。

看即熏风催暑景，要须佳玩两三般。

苏颂

苏颂　再和倒韵

新植苍筤竹，欣欣若感知。

日阴纷展盖，风韵巧吹篪。

幸对人潇洒，兼依地坦夷。

二年官此者，一日可忘之。

抱节疏仍密，交柯挺复欹，

藂生相友善，特立甚矜持。

长处苔微破，看来露亦披。

凤姿聊侧翅，蛇变但存皮。

莫作恂兵伐，留为介杖骑。

雪霜饶欲冒，雨露已先滋。

初见犹齐架，俄惊渐出篱。

中虚缘物性，外劲是天姿。

比亩虽云少，成林亦未迟。

庙丘当见采，栝羽岂劳施。

鹊尾冠须制，鵷鷕食可期。

拂云思柏悦，盈畹笑兰衰。

任土前书贵，名园此地宜。

纵难听巓管，肯学唱巴枝。

既许亲斋几，宁辞局甽墀。

更烦勤爱护，有用在他时。

苏颂

苏颂　再和暮春

黄莺初啭燕新还，林馆清虚景未阑。

瓮拨金膏倾腊脚，封开绿绢试春团。

条风吹笋苞犹嫩，谷雨催花色渐乾。

若待休间频宴集，牵拘人事恐多般。

苏颂

苏颂　再和入省宿

雕龙辞辨干时才，重赞甘泉屈壮怀。

被拥绫香归汉直，食荤忘茹似颜斋。

休嗟簿领书堆案，况是鸿鸾序渐阶。

公论共推资望久，春云高步信难排。

苏颂

苏颂　再和三篇

莫叹潜鳞久在池，已喧才誉满朝知。

雄辞自可吞云梦，博识应能对仲师。

荣辱早谙真采选，竞谦不校古儒棋。

使还即见金门召，况有中和乐职诗。

苏颂

苏颂　再和三篇

闻君八法擅临池，{左扌右厌}押工夫世少知。

学者伏膺虞秘监，时贤求范永禅师。

流传异日须悬帐，交质何人敢对棋。

敛手姜芽柳家样，解嘲几困老刘诗。

苏颂

苏颂　再和三篇

兵厨酿酒宅连池，为郡优悠每自知。

铃下文移归幕府，案前颐指走签师。

农桑课罢聊行乐，朱墨间来好序棋。

饱食将何报丰禄，歌时惟咏阜财诗。

苏颂

苏颂　早行新馆道中

经旬霜雪倦晨征，重到胡疆百感生。

日上东扶千嶂影，风来空谷万号声。

人心自觉悲殊土，物色偏能动旅情。

况是天恩怀景俗，不妨游览趁严程。

苏颂

苏颂　赠大理寺丞陈公挽辞

隐德称乡闬，清风遗子孙。

未荣三釜禄，先逝九原魂。

葬得眠牛地，家开纳驷门。

足令来者慕，信有教忠言。

苏颂

苏颂　赠吏部尚书建安郡正肃吴公挽辞三首

间代生人杰，高文擢隽科。

立朝风采峻，临郡惠慈多。

勋业传青简，音容逐迅波。

百年谁不至，与善果如何。

苏颂

苏颂　赠吏部尚书建安郡正肃吴公挽辞三首

畴昔商楹梦，吁嗟鲁凤衰。

清朝桡隆栋，多士失元龟。

坟阙开京壤，帷旌出洛师。

孤生怀旧感，西望涕交颐。

苏颂

苏颂　赠吏部尚书建安郡正肃吴公挽辞三首

他日容台议，功书预讨论。

秞章三品贵，诔策二名尊。

遗直将谁继，清风想尚存。

戢棺何所恨，牖下史鱼言。

苏颂

苏颂　赠太师中书令王公挽辞二首

族茂仙缑系，恩隆帝渚姻。

两朝全宠遇，一节贯忠纯。

敦说耽儒术，冲和味道真。

枢庭十五载，当宁倚良臣。

苏颂

苏颂　赠太师中书令王公挽辞二首

汾曲名家相国孙，翊登枢铉继承恩。

旂章礼秩连三府，彝鼎功名载一门。

棺歛袞衣哀册异，路驱班剑葬仪存。

清规素履知无晦，金刻雄文贲九原。

苏颂

苏颂　赠同事合使

山路尽陂陁，行人陟险多。

风头沙碛暗，日上雪霜和。

草浅飞鹰地，冰流饮马河。

平生画图见，不料再经过。

苏颂

苏颂　摘星岭

昨日才离摸斗东，今朝又过摘星峰。

疲躯坐困千骑马，远目平看万岭松。

绝塞阻长逾百舍，畏途经历尽三冬。

出山渐识还家路，驺御人人喜动容。

苏颂

苏颂　漳州知郡郎中见示旅次感事辄次元韵

江干邂逅再经旬，每挹清风叹绝尘。

炼得轻躯同槁木，养来和气胜阳春。

官间不废修金诀，功满终须礼玉宸。

自顾衰残多俗累，何时方外去相亲。

苏颂

苏颂　正月一日皇帝御大庆殿受文武百僚朝贺行上寿之仪乐章曲名　皇帝举

倬彼见象，於昭于天。

维南有极，离丙之躔。

既明且大，应圣乘乾。

诞受景福，亿万斯年。

苏颂

苏颂　正月一日皇帝御大庆殿受文武百僚朝贺行上寿之仪乐章曲名　皇帝举

泫泫零露，云英醴液。

和气凝津，流甘委白。

饴泛柈杯，珠联竹柏。

天不爱道，圣功允格。

苏颂

苏颂　正月一日皇帝御大庆殿受文武百僚朝贺行上寿之仪乐章曲名　皇帝举

嘉瑞降灵，应我皇德。

烨烨神芝，不根而植。

春秋三秀，昼夜五色。

物播诗歌，声被金石。

苏颂

苏颂　知枢密院孙温靖公挽辞二首

位冠枢机辅，名高羽翼臣。

一言曾寤意，四近久同寅。

丹旐都城远，青松隧路新。

西瞻裕陵道，想从属车尘。

苏颂

苏颂　知枢密院孙温靖公挽辞二首

畴昔逍遥曳杖时，銮舆临哭从官悲。

三朝弼亮推公望，一品哀荣厚葬仪。

陪幄谋猷存故事，出藩慈惠有馀思。

伯喈辞刻虽无愧，还作乡人堕泪碑。

苏颂

苏颂　致政少卿邵公挽辞三首

屡试循良政，兼推干裕才。

惠和绥列郡，风绩振行台。

始见彤襜去，遄惊画翣回。

甘棠犹蔽芾，高陇已崔嵬。

苏颂

苏颂　致政少卿邵公挽辞三首

江左推华胄，朝端挹老成。

官登九寺贵，迹寄五湖清。

治行当年立，家声继世荣。

书林有贤杰，名德岂惭卿。

苏颂

苏颂　致政少卿邵公挽辞三首

吴苑新开第，都门遂挂冠。

俄闻曳杖叹，未适散金欢。

旧迹馀三径，高风戢一棺。

只应名不朽，沈志史臣刊。

苏颂

苏颂　致政侍读孙蔓叔挽辞二首

秘殿除书降，经筵特诏开。

未闻陪幄议，忽起奠楹哀。

卜葬青乌兆，临丧白马来。

平生我投分，洒泪向天台。

苏颂

苏颂　致政侍读孙蔓叔挽辞二首

英祖修官日，先皇出震年。

甘泉方授职，少海继登贤。

望积公台久，恩从诔册宣。

遗思满京邑，曾议市租钱。

苏颂

苏颂　中京纪事

边关本是苦寒地，况复严冬入虏乡。

一带土河犹未冻，数朝晴日但凝霜。

上心固已推恩信，天意从兹变燠暘。

最是使人知幸处，轻裘不觉在殊方。

苏颂

苏颂　中书令程文简挽辞三首

邦国藩宣老，阶符陟降贤。

朝方尊旧德，天不畀遐年。

勋载奉常诔，神栖京兆阡。

悲笳声未断，垄日下虞渊。

苏颂

苏颂　中书令程文简挽辞三首

星坠寝门夕，歌兴梦奠时。

骑箕良弼去，罢社国人悲。

富贵惊川逝，功名白日垂。

只应金石刻，无愧伯喈辞。

苏颂

苏颂　中书令程文简挽辞三首

都门箫鼓动哀音，丹旐西归诏祖临。

故府簪裾空堕泪，高原松槚已成阴。

藩朝宣力由忠荩，彝鼎书功映古今。

他日甘棠知不剪，五州遗德在人深。

苏颂

苏颂　中书侍郎赠银青光禄大夫傅钦之挽辞三首

贾傅少驰誉，平津晚遘时。

生贤不俾寿，造物孰能知。

故事留乌府，清规载凤池。

上思杨绾直，当扆屡嗟咨。

苏颂

苏颂　中书侍郎赠银青光禄大夫傅钦之挽辞三首

璞玉浑金量，经邦论道贤。

肖形真间气，委蜕歨终天。

繐帐群公奠，楹书奕世传。

云谁哭之恸，庆历老同年。

苏颂

苏颂　中书侍郎赠银青光禄大夫傅钦之挽辞三首

平生出处与迍通，五十年中事事同。

晚岁金门陪末议，一朝华箦见将终。

晋贤已失苍生望，鲁国还嗟我道穷。

衰病无因送归绋，商声聊复寄深衷。

苏颂

苏颂　重次前韵奉酬子由子开叔贡三舍人二首

都堂直北正衙西，同日三贤拜紫泥。

供张府泉批敕赐，刊碑朱墨典签携。

姓名非夕金瓯覆，手笔他年玉简题。

制诏温纯诗什健，若非元白更谁齐。

苏颂

苏颂　重次前韵奉酬子由子开叔贡三舍人二首

公宴将阑日欲西，酒酣挥汗浥如泥。

重陪簪橐联镳出，仍得篇章满箧携。

直舍恍迷新户牖，赐书犹识旧签题。

岂惟梦想钧天路，更似闻韶子在齐。

苏颂

苏颂　诸公唱和多记经历之事因感昔游复用元韵凡三首

十年不到掖垣西，旧路重寻壁已泥。

四户贵同公鼎重，九门高共斗杓携。

追思往事惊陈迹，欲和长言怯巨题。

老见诸贤虽缩忸，不量绵力尚思齐。

苏颂

苏颂　诸公唱和多记经历之事因感昔游复用元韵凡三首

朝鞍早过凤楼西，雨浥轻尘未有泥。

颁宴百壶人共醉，演纶双笔客同携。

紫微旧刻兰堂閟，朱字新牌艺院题。

更识训词深厚意，言成膏泽惠编齐。

苏颂

苏颂　诸公唱和多记经历之事因感昔游复用元韵凡三首

平生南北与东西，岂是扬波与汩泥，

晚入金门诸彦接，来同绮席赐尊攜。

时逢宠渥欣陪预，老遇风光懒咏题。

共戴君恩何以报，惟将圣寿祝天齐。

苏颂

苏颂　诸公和雷字韵茶诗四绝句外复有继作辄续二篇

团膏才就贡纲催，度岭逾江万里来。

共看云瓯轻搅雪，还如春架动研雷。

苏颂

苏颂　诸公和雷字韵茶诗四绝句外复有继作辄续二篇

数杯茗饮沃羁怀，消尽酲醲爽气来。

若使伯伦知此味，宁夸酒后不闻雷。

苏颂

苏颂　紫宸殿正旦宴教坊口号

敦牂开岁斗回杓，共庆元正视朔朝。

仗下法官陈禹会，宴开平乐奏虞韶。

北邦肤使星持节，近侍词臣颂献椒。

共效华封人吉语，勤勤三请祝唐尧。

苏颂

苏颂　走笔次韵察推见别二篇

行藏无意但随时，不为人知我者稀。

角壳蜗牛初就舍，驯鸥海客已忘机。

缄收卷轴尘生蠹，合和丹丸醭有衣。

久冒宠荣无所补，敢烦从事叹巍巍。

苏颂

苏颂　走笔次韵察推见别二篇

老爱诗书志益坚，不成鱼网谩临渊。

幽居喜见新松菊，病目愁看旧简编。

事任间忙常自适，心忘毁誉敢求全。

知君有意论骚雅，何日从容话极玄。

苏颂

苏颂　走笔奉酬签判殿丞游思上人院

坐合何时得少休，羡君乘兴喜寻幽。

每逢幕府文书简，便作湖山佛寺游。

岩畔挥毫传丽句，林间炊黍饫香羞。

会须偷拨间忙日，更上高轩看碧流。

苏颂

苏颂　昨日纳还公择诗卷相次复示三篇不独说茶曲尽其妙加以敏捷不易追攀

近闻朝客建溪回，说得茶园次第来。

何事社前先厥篚，只缘春晚向无雷。

苏颂

苏颂　昨日纳还公择诗卷相次复示三篇不独说茶曲尽其妙加以敏捷不易追攀

昔年叨预通闺籍，曾得红囊贡茗来。

今日中台重受赐，回头已度十春雷。

苏台父

苏台父　题惠山翠麓亭

山势业业向北盘，高僧平日为开轩。

莫嫌长有车马到，真爱都无鸟雀喧。

剩长松篁留日脚，少移桃杏破云根。

十年往返未曾厌，煮茗尝泉到酒樽。

苏为

苏为　东池诗

谢塘疏凿时，沧洲聊可拟。

高有智者情，淡如君子旨。

秋光夜初永，渔唱幽宜起。

白鹭闲不惊，圆荷翠相倚。

宛然江上色，孰为嚣尘里。

待月泛潺湲，观鱼戏清泚。

楼阴仰窗岫，阁影明霞绮。

顶想及瓜时，恋恋庆无已。

苏为

苏为　泛宛溪至敬亭

南国初寒候，扁舟远客心。

归人出断岸，晚翼会疏林。

渔市临官道，丛祠蔽木阴。

长年多感慨，况此对分襟。

苏为

苏为　湖州作

野艇间撑处，湖天景亦微。

春波无限绿，白鸟自由飞。

柳色浓垂岸，山光冷照衣。

时携一壶酒，恋到晚凉归。

苏为

苏为　化成圩

下田怜沮泽，环堤圪成雉。

尧汤水旱时，蓄洩得专利。

泥资数斗沃，堨谢千金贵。

何物代天工，嘉此老农智。

苏为

苏为　句

夜浪珠还浦，春泥象印踪。

苏为

苏为　邵武作

爱重八九月，登高上下楼。

林红云白处，寒濑泊渔舟。

苏为

苏为　送张无梦归天台

彤庭留不住，归忆旧山频。

世路都无念，心源养得真。

琼台栖树石，碧落应星辰。

几话蟠桃熟，罇前醉过春。

苏为

苏为　宛溪

源分春谷边，来此自溪徼。

雪冻泛其流，潄玉鸣于沼。

晴光汤霞影，白浪浮天杪。

水木助清翠，景物随昏晓。

汀沙翠荇长，酒市青旗小。

凭槛立津亭，归心逐飞鸟。

苏为

苏为　宣城花

宣城花叠嶂，楼前族绮霞。

若非翠露陶潜柳，即是红藏小谢家。

苏为

苏为　昭亭山

昭亭载严祠，休祐穰穰布。

森罗绝涧松，盘屈中阿路。

凝眸盼平野，彷佛披寒雾。

水远露微阳，山明照红树。

数尺渔艇归，几点秋鸿度。

唯思圜室静，更祷馀紌富。

天末望白云，帝乡深所慕。

苏小娟

苏小娟　和赵院判

君住襄阳妾住吴，无情人寄有情书。

当年若也来相访，还有於潜官绢无。

苏洵

苏洵　丙申岁余在京师乡入陈景回自南来弃其官得太子中允景回旧有地在蔡

岷山之阳土如腴，江水清滑多鲤鱼。

古人居之富者众，我独厌倦思移居。

平川如手山水蹙，恐我后世鄙且愚。

经行天下爱嵩岳，遂欲买地居妻孥。

晴原漫漫望不尽，山色照野光如濡。

民生舒缓无夭扎，衣冠堂堂伟丈夫。

吾今隐居未有所，更后十载不可无。

闻君厌蜀乐上蔡，占地百顷无边隅。

草深野阔足狐兔，水种陆取身不劬。

谁知李斯顾秦宠，不获牵犬追黄狐。

今君南去已足老，行看嵩少当吾庐。

苏洵

苏洵　朝日载升

朝日载升，薨薨伊氓。

于室有绩，于野有耕。

于涂有商，于边有征。

天生斯民，相养以宁。

嗟我何为，踽踽无营。

初孰与我，今孰主我。

我将往问，安所处我。

苏洵

苏洵　初发嘉州

家托舟航千里速，心期京国十年还。

乌牛山下水如箭。忽失峨眉枕席间。

苏洵

苏洵　次韵和缙叔游仲容西园二首

春入禁城怀旧隐，偶来芳圃似还家。

番番翠蔓纏松上，粲粲朱梅入竹花。

客慢空劳严置兕，酒多无用早成蛇。

相公犹有遗书在，欲问郎君借五车。

苏洵

苏洵　次韵和缙叔游仲容西园二首

栽松成径百馀尺，隔径开堂似两家。

厌事共邀终日饮，渴春先赏后开花。

客来庭树鸣寒鹊，酒入肌肤忆冷蛇。

衰病不胜杯酒处，醉归倾倒欲乘车。

苏洵

苏洵　从叔母杨氏輓词

老人凋丧悲宗党，寒月凄凉葬旧林。

白发已知邻里暮，伤怀难尽子孙心。

几年赠命涵幽壤，当有铭文记德音。

千里缄词托哀恨，鸣鸣引者涕中吟。

苏洵

苏洵　答陈公美

少壮事已远，旧交良可怀。

百年能几何，十载不得偕。

念昔居乡里，游处了无猜。

饮食不相舍，谈笑久所陪。

拜君以为兄，分蜜谁能开。

齿发俱未老，未至衰与颓。

我子在襁褓。君犹无婴孩，

君后独舍去，为吏天一涯。

我又厌奔走，远引不复来。

岁月杳难恃，区区老吾侪。

况从与君列，多事岁若排。

心力不能救，衰病侵骨骸。

二子皆已冠，如吾苦无才。

君亦已有嗣，骨目秀且佳。

人事知几变，会合终不谐。

昨者本不出，豪傑苦自咍。

欝欝自不乐，谁为子悲哀。

翻然感其说，东走陵巅崖。

不意君在此，得奉笑与诙。

君颜蔚如故，大噱飞尘灰。

我老应可怪，白髭生两顋。

新句辱先赠，古诗许见推。

贤俊非独步，故旧每所乖。

作诗报嘉贶，亦聊以相催。

苏洵

苏洵　答二任

鲁人贱夫子，鸣丘指东家。

当时虽未遇，弟子已如麻。

奈何乡闾人，曾不为叹嗟。

区区吴越间，间骨不惮遐。

羽见反不怪，海人等龙蝦。

嗟我何足道，穷居出无车。

昨者入京洛，文章彼人夸。

故旧未肯信，闻之笑呀呀。

独有两任子，知我有足嘉，

远游苦相念，长篇寄芬葩。

我道亦未尔，子得无增加。

贫穷已衰老，短发垂髿髿。

重禄无意取，思治山中畬。

往岁栽苦竹，细密如蒹葭。

庭前三小山，本为山中楂。

当前凿方池，寒泉照豦豣。

玩此可竟日，胡为踏朝衙。

何当子来会，酒食相邀遮。

愿为久相敬，终始无疵瑕。

闲居各无事，数来饮流霞。

苏洵

苏洵　答张子立见寄

舟行道里日夜殊，佳士恨不久与俱。

峡山行尽见平楚，舍舡登岸身无虞。

念君治所自有处，不复放纵如吾徒。

忆昨相见巴子国，谒我江上颜何娱。

求文得卷读不已，有似骏马行且且。

自言好学老未厌，方册几许鲁作鱼。

古书今文遍天下，架上未有耿不愉。

示我近所集，漫如游通衢。

通衢众所入，癃残诡怪杂沓不辩可叹吁。

文人大约可数者，不过皆在众所誉。

此外何足爱，刓破无四隅。

况予固鲁钝，老苍处群雏。

入赵抱五弦，客齐不吹竽。

山林自窜久不出，回视众俊惊锟鋙。

岂意误见取，骐骥参羸驽。

将观驰骋斗雄健，无乃独不堪长途。

凄风腊月客荆楚，千里适魏劳奔趋。

将行纷乱若无思，强说鄙意惭区区。

苏洵

苏洵　过木枥观

闻道精阳令，当时此学仙。

练形初似鹤，蜕质竟如蝉。

藓上搘棺石，云生画影莚。

舟中望山上，唯见柏森然。

苏洵

苏洵　涵虚阁

幽居少尘事，潇洒似江村。

苔藓深三径，衣冠盛一门。

岭云时聚散，湖水自清浑。

世德书芳史，传家有令孙。

苏洵

苏洵　和杨节推见赠

与君多乖睽，邂逅同泛峡。

宋子虽世旧，谈笑顷不接。

二君皆宦游，畴昔共科甲。

唯我老且闲，独得离圈柙。

少年实强锐，议论今我怯。

有如乘风箭，勇发岂顾帖。

置酒来相邀，殷勤为留楫。

杨君旧痛饮，浅水安足涉。

嗟我素不任，一酌已頳颊。

去生别怀怆，有子旅意惬。

舍棹治陆行，岁晚筋力乏。

予懒本不出，实为人事劫。

相将犯苦寒，大雪满马鬣。

苏洵

苏洵　寄杨纬

家居对山木，谓是忘言伴。

去乡不能致，回顾颇自短。

谁知有杨子，磊落收百段。

拣赠最奇峰，慰我苦长叹。

连城尽如削，邃洞幽可款。

回合抱空虚，天地耸其半。

舟行因乐载，陆挈敢辞懒。

飘飘忽千里，有客来就看。

自言此地无，爱惜苦欲换。

抵头笑不答，解缆风帆满。

京洛有幽居，吾将隐而玩。

苏洵

苏洵　荆门惠泉

古郡带荒山，寒泉出西郭。

嘈嘈幽响远，衮衮清光活。

当年我少年，系马弄潺湲。

爱此泉旁鹭，高姿不可攀。

今逾二十载，我老泉依旧。

临流照衰颜，始觉老且瘦。

当时同游子，半作泉下尘。

流水去不返，游人岁岁新。

苏洵

苏洵　九日和魏公

晚岁登门最不才，萧萧华发映金罍。

不堪丞相延东阁，闲伴诸儒老曲台。

佳节久从愁里过，壮心偶傍醉中来。

暮归冲雨寒无睡，自把新诗百遍开。

苏洵

苏洵　菊花

骚人足奇思，香草比君子。

况此霜下杰，清芬绝兰茞。

气穉金行秀，德备黄中美。

古来鹤发翁，餐英饮其水。

但恐蓬藋伤，课仆加料理。

苏洵

苏洵　句

雀縠含淳音，竹荫抱静节。

苏洵

苏洵　句

谈诗究乎而。

苏洵

苏洵　昆阳城

昆阳城外土非土，战骨多年化墙堵。

当时寻邑驱市人，未必三军皆反虏。

江河填满道流血，始信武成真不误。

杀入应更多长平，薄赋宽征已无补。

英雄争斗岂得已，盗贼纵横亦何数。

御之失道谁使然，长使哀魂啼夜雨。

苏洵

苏洵　老翁井

井中老翁误年华，白沙翠石公之家。

公来无踪无足迹，井面团团水生花。

翁今与世两何与，无事纷纷惊牧竖。

改颜易服与世同，无使市人知有翁。

苏洵

苏洵　欧阳永叔白兔

飞鹰搏平原，禽兽乱衰草。

苍茫就擒执，颠倒莫能保。

白兔不忍杀，叹息爱其老。

独生遂长拘，野性始惊矫。

贵人织筠笼，驯扰渐可抱。

谁知山林宽，穴处颇自好。

高飚动槁叶，群竮迹如扫。

异质不自藏，照野明暠暠。

猎夫指之笑，自匿苦不早。

何当骑蟾蜍，灵杵手自捣。

苏洵

苏洵　上田待制诗

日落长安道，大野渺荒荒。

吁嗟秦皇帝，安得不富强，

山大地脉厚，小民十尺长。

耕田破万顷，一稔粟柱梁。

少年事游侠，皆可荷驽枪。

勇力不自骄，颇能叹乾粮。

天意此有谓，故使连西羌。

古人遭边患，累累关两刚。

方今正似此，猛士强如狼。

跨马负弓矢，走不择涧冈。

脱甲森不顾，袒裼搏敌场。

嗟彼谁治此，踧踧不敢当。

当之负重责，无成不朝王。

田侯本儒生，武略今洸洸。

右手握尘尾，指麾据胡床。

郡国远浩浩，边鄙有积仓。

秦境古何在，秦人多战伤。

此事久不报，此时将何偿。

得此报天子，为侯歌之章。

苏洵

苏洵　神女庙

巫阳仙子云为裾，高情杳步与世踈。

微有薄酒安足献，愿采山下霜中蔬。

仙坛古洞何清虚，中有琼楼白玉除，

江上浩荡谁来过，闻道琴高驾鲤鱼。

苏洵

苏洵　送李才元学士知邛州

贫贱羞妻子，富贵乐乡关。

不见李夫子，得意今西还。

白马渡漣水，红旌照蜀山。

归来未解带，故旧已满门。

平生浪游处，何者哀王孙。

壮士勿龌龊，千金报一飱。

苏洵

苏洵　送陆权叔提举茶税

君家本江湖，南行即邻里。

税茶虽冗繁，渐喜官资美。

嗟君本笃学，寤寐好文字。

往年在巴蜀，忆见春秋始。

名家乱如发，棼错费寻理。

今来未五岁，新传满盈几。

又言欲治易，杂说书万纸。

君心不可测，日夜涌如水。

何年重相逢，祗益使余畏。

但恐茶事多，乱子易中意。

茶易两无妨，知君足才思。

苏洵

苏洵　送任师中任清江

吾喜送任师，羡君方少年。

有如伏枥马，看彼始及鞍。

奔腾过吾目，萧条正思边。

谁知脱吾羁，傲睨登太山。

君今始得县，翱翔大江干。

大江多风波，渺然势欲翻。

浩荡吞九野，开阖壮士肝。

人生患不出，局束守一廛。

未常见大物，不识天地宽。

今君吾乡秀，固已见四川。

去上作边吏，出入烽火间。

儒冠杂武弁，屈与氊裘言。

又当适南土，大浪泛目前。

胸中芥蕂心，吹尽为平田。

陈汤喜划胜，所至常纵观。

吾想君至彼，胸胆当豁然。

苏洵

苏洵　送蜀僧去尘

十年读易费膏火，尽日吟诗愁肺肝。

不解丹青追世好，欲将芹芷荐君盘。

谁为善相应嫌瘦，后有知音可废弹。

拄杖挂经须倍道，故山春蕨已阑干。

苏洵

苏洵　送王吏部知徐州

东徐三齐之南邻，夫子岂是三齐人。

辞嚣乞静得此守，走兔入薮鱼投津。

徐州绝胜不须问，请问项籍何去秦。

江山雄豪不相下，衣锦游戏欲及辰。

霸王事业今已矣，但有太守朱两轮。

还乡据势与古并，岂有汉戟窥城闉。

论安较利乃公胜，行矣正及汴水匀。

苏洵

苏洵　送吴待制中复知潭州二首

十年尝作犍为令，四脉尝闻愍俗诗。

共叹才高堪御史，果能忠谏致戎麾。

会稽特欲荣公子，冯翊犹将试望之。

船系河堤无几日，南公应已悭来迟。

苏洵

苏洵　送吴待制中复知潭州二首

台省留身凡几岁，江湖得郡喜今行。

卧听晓鼓朝眠稳，行入淮流乡味生。

细雨满村蓴菜长，高风吹旆彩船狞。

到家应有壶觞劳。倚赖比邻不畏卿。

苏洵

苏洵　藤樽

苦藤生幽谷，蹙缩似无材。

不意犹为累，刳中作酒杯。

君知我好异，赠我酌村醅，

衰意方多感，为君当数开。

藤樽结如螺，村酒绿如水。

开樽自献酬，竟日成野醉。

青莎可为席，白石可为机。

何当酌清泉，永以思君子。

苏洵

苏洵　题白帝庙

谁开三峡才容練，长使群雄苦力争，

熊氏凋零馀旧族，成家寂寞闭空城。

永安就死悲玄德，八阵劳神叹孔明。

白帝有灵应自笑，诸公皆败岂由兵。

苏洵

苏洵　题三游洞石壁

洞门苍石流成乳，山下长溪冷欲冰。

天寒二子苦求去，我欲居之尔不能。

苏洵

苏洵　题仙都观

飘萧古仙子，寂寞苍山上。

观世眇无言，无人独惆怅。

深岩耸乔木，古观霭遗像。

超超不可揖，真意谁复亮。

蜿蜒乘长龙，倏忽变万状，

朝食白云英，暮饮石髄鬯。

心肝化琼玉，千岁已无恙。

世人安能知，服药本虚妄。

嗟哉世无人，江水空荡漾。

苏洵

苏洵　题阎立本画水官

水官骑苍龙，龙行欲上天。

手攀时且住，浩若乘风船。

不知几何长，足尾犹在渊。

下有二从臣，左右乘鱼鼋。

矍铄相顾视，风举衣袂翻。

女子侍君侧，白颊垂双鬟。

手执雉尾扇，容如未开莲。

从者八九人，非鬼非戎蛮。

出水未成列，先登扬旗旜。

长刀拥旁牌，白羽注强拳。

虽服甲与裳，状貌犹鲸{左鱼右亶}。

水兽不得从，仰面以手扳。

空虚走雷霆，雨电晦九川。

风师黑虎囊，面目昏尘烟。

翼从三神人，万里朝天关。

我从大觉师，得此诡怪编。

画者古阎子，于今三百年。

见者谁不爱，予者诚已难。

在我犹在子，此理宁非禅。

报之以好词，何必画在前。

苏洵

苏洵　途次长安上都漕傅谏议

丈夫正多念，老大自不安。

居家不能乐，忽忽思中原。

慨然弃乡庐，劫劫道路间。

穷山多虎狼，行路非不难。

昔者倦奔走，闲门事耕田。

衠谷聊自给，如此已十年。

缅怀当今人，草草无复闲。

坚卧固不起，芒刺实在肩。

布衣与食肉，幸可交口言。

默默不以告，未可遽罪愆。

驱车入京洛，潘镇皆达官。

长安逢傅侯，愿得说肺肝。

贫贱吾老矣，不复苦自叹。

富贵不足爱，浮云过长天。

中怀邈有念，惝恥难自论。

世俗不见信，排斥仅得存。

昨者东入秦，大麦黄满田。

秦民可无饥，为君喜不眠。

禁军几千万，仰此填其咽。

西蕃久不反，老贼非常然。

士饱可以战，吾宁为之先。

傅侯君在西，天子忧东藩。

烽火尚未灭，何策安西边。

傅侯君谓何，明日将东辕。

苏洵

苏洵　万山

万山临汉江，杰立与岘偶。

杜公破三吴，磊落叔子后。

当年爱山意，无乃求自附，

自比诚不憀，山水亦奇秀。

羊公苟有知，当为颔其首。

苏洵

苏洵　我客至止

我客至止，我逆于门。

来升我堂，来饮我罇。

羞鳖不时，詈我不勤。

求我何多，请辞不能。

客谓主人，唯子我然。

求子之多，责子之深，

期子下贤。

苏洵

苏洵　仙都山鹿

客来未到何从见，昨夜数声高出云。

应是仙君老僮仆，当时掌客意犹勤。

苏洵

苏洵　香

捣麝筛檀入范模，润分薇露合鸡苏。

一丝吐出青烟细，半柱烧成玉筹粗。

道士每占经次第，佳人惟验绣工夫。

轩窗几席随宜用，不待高擎鹊尾炉。

苏洵

苏洵　襄阳怀古

我行襄阳野，山色向人明。

何以洗怀抱，悠哉汉水清。

辽辽岘山道，千载几人行。

踏尽山上土，山腰为之平。

道逢堕泪碣，不觉涕亦零。

借问羊叔子，何异葛孔明。

今人固已远，谁识前辈情。

朼来万山下，潭水转相萦。

水深不见底，中有杜预铭。

潭水竟未涸，后世自知名。

成功本无敌，好誉真儒生。

自从三子亡，草中无豪英。

聊登岘山首，泪与汉流倾。

苏洵

苏洵　颜书

任君北方来，手出邠州碑。

为是鲁公写，遗我我不辞。

鲁公实豪傑，慷慨忠义姿。

忆在天宝末，变起渔阳师。

猛士不敢当，儒生横义旗。

感激数十郡，连衡斗羗夷。

新造势尚弱，胡为力未衰。

用兵竟不胜，叹息真数奇。

杲兄死常山，烈士泪满颐。

鲁公不死敌，天下皆熙熙。

奈何不爱死，再使踏鲸鳍。

公固不畏死，吾实悲当时。

缅邈念高谊，惜哉我生迟。

近日见异说，不知作者谁。

云公本不死，此事亦已奇。

大抵天下心，人人属公思。

加以不死状，慰此苦叹悲。

我欲哭公墓，莽莽不可知。

爱其平生迹，往往或孑遗。

此字出公手，一见减叹咨。

使公不善书，笔墨纷讹痴。

思其平生事，岂忍弃路歧。

况此字颇怪，堂堂伟形仪。

骏极有深稳，骨老成支离。

点画迺应和，关连不相违。

有如一人身，鼻口耳目眉。

彼此异状貌，各自相结维。

离离天上星，分如不相持。

左右自缀会，或作斗与箕。

骨严体端重，安置无欹危。

篆鼎兀大腹，高屋无弱楣。

古器合尺度，法相应矩规。

想其始下笔，庄重不自卑。

虞柳岂不好，结束烦馽羁，

笔法未离俗，庸手尚敢窥，

自我见此字，得纸无所施。

一车会百木，后斤斧易为。

团团彼明月，欲画形终非。

谁知忠义心，馀力尚及斯。

因此数幅纸，使我重叹嘻。

苏洵

苏洵　忆山送人

少年喜奇迹，落拓鞍马间。

纵目视天下，爱此宇宙宽。

山川看不厌，浩然遂忘还。

岷峨最先见，晴光厌西川。

远望未及上，但爱青若鬟。

大雪冬没胫，夏秋多蚮蛍。

乘春乃敢去，匍匐攀孱颜。

有路不客足，左右号鹿猿。

阴崖雪如石，迫暖成高澜。

经日到绝顶，目眩手足颠。

自恐不得下，抚膺忽长叹。

坐定聊四顾，风色非人寰。

仰面嗫云霞，垂手抚百山。

临风弄襟袖，飘若风中仙。

朼来游荆渚，谈笑登峡船。

峡山无平冈，峡水多悍湍。

长风送轻帆，瞥这难详观。

其间最可爱，巫庙十数巅。

耸耸青玉斡，折首不见端。

其馀亦诡怪，土老崖石顽。

长江浑浑流，触齧不可拦。

苟非峡山壮，浩浩无隅边。

恐是造物意，特使险且坚。

江山两相值，后世无水患。

水行月余日，泊舟事征鞍。

烂熳走尘土，耳嚣目眵昏。

中路逢汉水，乱流爱清渊。

道逢尘土客，洗濯无瑕痕。

振鞭入京师，累岁不得官，

悠悠故乡念，中夜成惨然。

五叹不复留，驰车走辳辕。

自是识嵩岳。荡荡容貌尊。

不入众山列，体如镇中原。

几日至华下，秀色碧照天。

上下数十里，映睫青巑巑。

迤逦见终南，魁岸蟠长安。

一月看山岳，怀抱斗以骞。

渐渐大道尽，倚山栈夤缘。

下瞰不测溪，石齿交戈鋋。

虚闻怖马足，险崖磨吾肩。

左山右绝涧，中加一绳悭。

傲睨驻鞍辔，不忍驱以鞭。

累累斩绝峰，兀不相属联。

背出或逾峻，远骛如争先。

或时度冈领，下马步险艰。

怪事看愈好，勤劬变清欢。

行行上剑阁，勉强踵不前。

矫首望故国，漫漫但青烟。

及下鹿头坂，始见平沙田。

归来顾妻子，壮抱难留连。

遂使十余载，此路常周旋。

又闻吴越山，中明水澄鲜。

百金买骏马，往意不自存。

投身入庐岳，首挹瀑布源。

飞下二千丈，强烈不可干。

馀润散为雨，遍作山中寒。

次入二林地，遂获高僧言。

问以绝胜境，道我同跻攀。

逾月不倦厌，岩谷行欲殚。

下山复南迈，不知已南虔。

五岭望可见，欲往苦不难。

便攎去登玩，因得窥群蛮。

此意竟不偿，归抱愁煎煎。

到家不再出，一顿俄十年。

昨闻庐山郡，太守雷君贤。

往求与识面，复见山欝蟠。

绝壁横三方，有类大破鑗。

包裹五六州，倚之为长垣。

大抵蜀山峭，巉刻气不温。

不类嵩华背，气象多浓繁。

吴君颍川秀，六载为蜀官。

簿书苦为累，天鹤办笼樊。

岷山青城县，峨嵋亦南犍。

黎雅又可到，不见宜悒然。

有如烹脂牛，过眼不得飡。

始谓泛峡去，经约今又愆。

只有东北山，依然送归轩。

他山已不见，此可著意看。

苏洵

苏洵　游嘉州龙严

系舟长堤下，日夕事南征。

往意纷何速，空严幽自明。

使君怜远客，高会有馀情。

酌酒何能饮，去乡怀独惊。

山川随望阔，气候带霜清。

佳境日已去，何时休远行。

苏洵

苏洵　游陵云寺

长江触山山欲摧，古佛咒水山之隈，

千航万舸膝前过，仰视绝顶皆徘徊。

足踏重涛怒汹涌，背负乔岳高崔嵬。

予昔过此下荆渚，班班满面生苍苔。

今来重到非旧观，金翠晃荡祥光开。

萦回一径上险绝，却立下视惊心骸。

蜀江迤逦渐不见，沫水腾掉震百雷。

山川变化禹力尽，独有道者尝闵哀。

琢山决水通万里，奔走荆蜀如长街。

世人至今不敢嫚，坐上蜕骨冷不埋。

余今劫劫何所往，愧尔前人空自咍。

苏洵

苏洵　有独者犊

有觸者犊，再箠不却。

为子已触，安所置角。

天实畀我，子欲已我。

恶我所为，盖夺我有。

子欲不触，盖索之苙。

苏洵

苏洵　有骥在野

有骥在野，百过不呻。

子不我良，岂无他人。

絷我于厩，乃不我驾。

遇我不终，不如在野。

秃毛于霜，寄肉于狼，

宁彼我伤。宁人不我顾，

无子我忘。

苏洵

苏洵　又答陈公美三首

仲尼鲁司寇，官职亦忆优。

从祭肉不及，戴冕奔诸侯。

当时不之知，为肉诚可羞。

君子意有在，众人但愆尤。

置之待后世，皎皎无足忧。

苏洵

苏洵　又答陈公美三首

仲尼为群婢，一走十四年。

荀卿老不出，五十干诸田。

顾彼二夫子，岂其陷狂颠。

出处固无定，不失称圣贤。

彼亦诚自信，谁难{左血右耳}多言。

苏洵

苏洵　又答陈公美三首

公孙昔放逐，牧羊沧海滨。

勉强听乡里，垂老西游秦。

自顾未为壮，徒为久辛勤。

君子岂必隐，孔孟皆旅人。

苏洵

苏洵　与可许惠所画舒景以诗督之

枯松怪石霜竹枝，中有可爱知者谁。

我能知之不能说，欲说常恐天真非。

羡君笔端有新意，倏忽万状成一挥。

使我忘言惟独笑，意所欲说辄见之。

问胡为然笑不答，无乃君亦难为辞。

昼行书空夜画被，方其得意尤若痴。

纷纷落纸不自惜，坐客争夺相谩欺。

贵豪满前谢不与，独许见赠怜我衰。

我当枕簟卧其下，暮续膏火朝忘炊。

门前剥喙不须应，老病人谁称我为。

苏洵

苏洵　云兴于山

云兴于山，靪靪为雾。

匪山不仁，天实不顾。

山川我享，为我百诉。

岂不畏天，哀此下土。

班班鸤鸠，谷谷晨号。

天乎未雨，余不告劳。

谁为山川，不如羽毛。

苏洵

苏洵　自尤

五月之旦兹何辰，有女强死无由伸。

嗟予为父亦不武，使汝孤冢埋冤魂。

死生寿夭固无定，我岂以此辄怨人。

当时此事最惊众，行道闻者皆醉辛。

余家世世本好学，生女不独治组{左纟右川}。

读书未省事华饰，下笔亹亹能属文，

家贫不敢嫁豪贵，恐彼非彼难为亲。

汝母之兄汝叔舅。求以厥子来结姻。

乡人婚嫁重母族，虽我不肯将安云。

生年十六亦已嫁，日负忧责五欢欣。

归宁见我悲且泣，告我家事不可陈。

舅姑叔妹不知道，弃礼自快纷如云。

人多我寡势不胜，祗欲强学非天真。

昨朝告以此太甚，捩耳不听生怒嗔。

余言如此非乃事，为妇何不善一身。

嗟哉尔夫任此责，可奈狂狠如痴麏。

忠臣汝不见洩治，谏死世不非陈君。

谁知余言果不妄，明年会汝初生孙。

一朝有疾莫肯视，此意岂尚求尔存。

忧惶百计独汝母，复有汝父惊且奔。

此时汝舅拥爱妾，呼卢握槊如隔邻。

狂言发病若有怪，里有老妇能降神。

呼来问讯岂得已，汝舅责我学不纯。

急难造次不可动，坚坐有类天王尊。

导其女妻使为孽，就病索汝襦与裙。

衣之出看又汝告，谬为与汝增殷勤。

多多扰乱莫胜记，咎汝不肯同其尘。

经旬乳药渐有喜，移病余告未绝根。

喉中喘息气才属，日使勉强飡肥珍。

舅姑不许再生活，巧计窃发何不仁。

婴儿盈尺未能语，忽然夺去词纷纷。

传言姑怒不归觐，急抱疾走何暇询。

病中忧恐莫能测，起坐无语涕满巾。

须臾病作状如故，三日不救谁缘因。

此惟汝甥汝儿妇，何用负汝漫无恩。

嗟余生女苟不义，虽汝手刃吾何言。

俨然正直好礼让，才敏明辩超无伦。

正应以此获尤谴，汝可以手心自扪。

此虽法律所无奈，尚可仰首披苍昮。

天高鬼神不可信，后世有耳犹或闻。

只今闻者已不服，恨我无勇不复冤。

惟余故人不责汝，问我此事久叹呻。

惨然谓我子无恨，此罪在子何尤人。

虎跑牛触不足怪，当自为计免见吞。

深居高堂闭重键，牛虎岂解逾墙坦。

登山入泽不自爱，安可侥倖遭骐驎。

明珠美玉本无价，弃置沟上多缁磷。

置这失地自当尔，既尔何咎荆与榛。

嗟哉此事余有罪。当使天下重结婚。

苏易简

苏易简　禁林讌会之什

雨晴禁署绝纤尘，讌会名贤四海闻。

供职尽居清显地，崇儒同感圣明君。

翩然飞白璇题字，焕若丹青翠琰文。

梓泽笙歌诚外物，兰亭诗酒不同群。

少年已作瀛洲老，他日终栖太华云。

莫怪坐间全不饮，心中和气自醺醺。

苏易简

苏易简　句

玉堂臣老非仙骨，犹在丹台望泰阶。

苏易简

苏易简　句

暇须半卷天香散。

苏易简

苏易简　句

天赋九华名状别，岧峣胜概压诸方。

苏易简

苏易简　句

憔悴贰卿三十六，与师气味不争多。

苏易简

苏易简　特吟诗二首送英公大师

乘舟南去唯寻酒，上马西行只咏诗。

醒醉去留皆遂意，如斯方信是男儿。

苏易简

苏易简　特吟诗二首送英公大师

祝融峰上曾传纳，太一山前旧结庐。

两地逍遥已三纪，争教肯在帝城居。

苏易简

苏易简　题临兰亭序

有若似夫子，尚兴阙里门。

虎贲状蔡邕，犹旁文举樽。

昭陵自一闭，真迹不复存。

予今获此本，亦可比欤璠。

苏易简

苏易简　赠翰林学￡　宋公白

天子昔取士，先俾分媸妍。

济济俊兼秀，师师麟与鸾。

小子最承知，同辈寻改观。

甲第叨荐名，高飞便凌烟。

遂使拜扆坐，果得超神仙。

迄今才七岁，相接乘华轩。

苏瀛

苏瀛　大涤洞天留题

天作名山满世间，洞霄毕竟出尘寰。

达翁不问长生药，高兴惟

九锁关。

愿学坡仙游赤壁，肯如谢老陟东山。

羽人能重来贤裔，杖屦相陪一日闲。

冉冉云根手可采，天然泉石故相参。

仙家永日元无夜，虚室冷风每自南。

賸办芒鞋寻隐躅，更从羽士纵玄谈。

真空不在多言论，学道何如啖蔗甘。

苏遹

苏遹　大涤洞天留题

生平未识洞霄宫，幸与东君访赤松。

丹井千年犹好在，青山九锁不曾封。

入门快觛云根石，矫首遐观天柱峰。

凡骨变成仙骨了，此躯何患弗为龙。

苏元鼎

苏元鼎　游齐山寺

秋浦齐山寺，峰峦楚楚长。

岩根堆雁塔，溪角架虹梁。

雨过闻幽磬，云开见上方。

苔侵石磴滑，花拥洞门香。

禅客探玄切，骚人觅句忙。

汲泉寒井废，观郡古楼荒。

白鸟巢危树，孤猿叫断冈。

碑珉黄阁相，诗板紫薇郎。

踪迹依稀在，文章大半亡。

登临正吟赏，惆怅见斜阳。

苏云卿

苏云卿　还张德远书币题诗蔬圃壁间

多年别作一番风，谁料声名达帝聪。

自有时人求富贵，莫将富贵污苏公。


苏植

苏植　岁在辛酉改元嘉泰庚伏之末拉亲友姚述之鲜长源黎元实逃暑南岩讲河

江山松柏深复深，清风一榻抵千金。

人间热恼无处洗，借我一庵聊洗心。

苏植

苏植　岁在辛酉改元嘉泰庚伏之末拉亲友姚述之鲜长源黎元实逃暑南岩讲河

世上功名何日是，我生百事常随缘。

吟哦相对忌三伏，歌罢曲肱还醉眠。

苏植

苏植　岁在辛酉改元嘉泰庚伏之末拉亲友姚述之鲜长源黎元实逃暑南岩讲河

水边林下逢衲子，我亦来追六月凉。

传得黄州新句法，茗搜文字响枯肠。

苏植

苏植　岁在辛酉改元嘉泰庚伏之末拉亲友姚述之鲜长源黎元实逃暑南岩讲河

作个生崖终未是，谁能铁裹斗铮铮。

相看领会一谈胜，山自白云江自横。

苏仲昌

苏仲昌　句

高城倒影下无地，秋水涵空长有天。

苏籀

苏籀　跋思古斋诗卷

娉然林下趣，仙袂拥书签。

心迹清无滓，情声慧且谦。

琐窗龟背戏，彤管兔毫尖。

十愿独非僭，陶云那得添。

苏籀

苏籀　白菡萏一首

瑳兮容旷世，冰腻郁妖红。

姑射非无偶，能言谅不同。

苏籀

苏籀　北榭

坐消床刃肘生胝，寓目危亭汗漫期。

奄霭烟岚客愁绝，高明茨苇屋云谁。

治城廛肆吁吾有，近市尘嚣懒汝移。

金刹仙梯霞祲近，云輟风马往来驰。

鹤鸣华表青田志，雁引边沙朔气飞。

越北燕南纷会解，伧音憬俗寖相知。

薮丘水竹挥毫助，友爱朋从摄袂随。

老印贪追仲宣赋，达生不泥子长奇。

苏籀

苏籀　避地咏史一首

量力难贪督亢图，冯亭致地祸来欤。

摸金公子驱长戟，割地先生醉堕车。

乘传有人延剧孟，运筹何术困由余。

鬼方政赖高宗克，雅信周公无逸书。

苏籀

苏籀　避暑山寺二首

瓜瓠成时肆割烹，芰莲相属足逢迎。

扫宽堂庑嚣烦解，汲冷盆壶頮濯清。

畏景贤愚殊苦乐，凉飚遍洒不堪名。

倦禅谩许絺衣挂，秋朔逍遥竹几横。

苏籀

苏籀　避暑山寺二首

冷澈鸡苏水，疏凉蝉翼绡。

山林等袢燠，江浙剧枯焦。

荫暍恫生聚，吁雩诉泬寥。

乾坤棋斗劫，终局算亏饶。

苏籀

苏籀　编联偶作

躭饫神奇致，思研理趣幽。

崎岖由考仿，勉励似鉯耰。

明耀鉴频拭，醇精酒屡醜。

编联存只字，解悟失全牛。

曷可裨宏议，于何答彼诹。

达辞宜驾说，典学善宣猷。

浑浑窥姚姒，专专切旦丘。

时王资粉泽，天匠不雕锼。

愍恻元元意，弥纶色色优。

雅驯镌鄙固，切实忌飘浮。

自古英茎肄，于今都市讴。

近谁臻壶奥，远孰擅风流。

壹郁穷居气，荒唐失友愁。

湛酣及醲郁，浸渍复优柔。

斐绮资咍噱，芜枵寡晤酬。

不为伤手斲，无取强颜羞。

管氏攘戎索，元龙高卧楼。

激昂牵老惫，书剑判悠悠。

苏籀

苏籀　卜居漫赋

肄习素未丰，摸索强剸裁。

铢黍概闻见，谆吃奚述哉。

三捷黜疏慵，湛潜散郎偕。

望道几何高，人事宁免乖。

眼中悠悠者，樵牧供谈谐。

披卷想前芬，肮脏无敌才。

功名不复朽，荣观竟烟埃。

幽幽畸人居，黄花荐醲醅。

所求一日富，不足语时侪。

寄言繁华侣，莫嗤钝如槌。

苏籀

苏籀　卜居遣兴一首

老懒清吟口角钤，任真虚一性安恬。

士农轨范一身任，孔老穷探两者兼。

斋舍晦晨鸡弗已，翱翔晚节蔗弥甜。

平生缘业今何憾，伫返神魂倍蓰添。

若个生涯论屋谷，课催童子具醪盐。

俊游稍谢出囊颖，道念常嗤隔日痾。

拟古纰疏何柳骨，摄生精密必张髯。

鹤轩发兴从讥晏，雁塔乘时定合尖。

苏籀

苏籀　不雨一绝

云将礮车来御敌，雨师箭镞插于房。

西成一颗望千滴，跋扈朱明未可量。

苏籀

苏籀　才难一首

建安谋首先文若，武德机神重伯襧。

此士不妨门第美，于今景仰太山高。

卓哉二贤强百万，何较九牛於一毛。

异代爱才尊尚意，纷纷萎腐见儿曹。

苏籀

苏籀　参云亭纳凉小集二首

设体兹晨遨饫时，四围青峭互巇嶷。

橐衣随牒何曾卜，饵药衔杯稍信医。

短舞不妨擎菡萏，谈谐且勿负玻瓈。

老夫直辔循吾范，无使斯民有以窥。

苏籀

苏籀　参云亭纳凉小集二首

踽踽迂疏彼一鳏，息交绝学殆顽颜。

时侪傥获多谋助，少作曾希长者删。

喂犬孱尪玩逋窃，辕驹牵踨旷尤瘝。

那无上术蠲人瘼，画戟临江城负山。

苏籀

苏籀　廛居一绝

天碧绡帱障铁牛，廛居烦促远林丘。

赫炎炽景烘炀灶，怅望金飚玉露秋。

苏籀

苏籀　廛居一首

广轮函丈中唐甓，安得青松柏筱柟。

兰菊葵荷聊代匮，鸟乌鹅鸭粗相谙。

中田他日规蜗舍，诸巘白云萦翠岚。

耕殖自营天韶佚，世芬妨道岂宜躭。

苏籀

苏籀　陈{左纟右聿}男求厥父挽诗二首

阃室良规范，萱堂子职修。

仪形俨惇硕，积习肖风流。

畴曩乡邻援，悽凉川逝愁。

太丘纯岂弟，慈爱理能周。

苏籀

苏籀　陈{左纟右聿}男求厥父挽诗二首

克家宗从誉，涧屋竹林庄。

情话非前听，门庭付令郎。

短生风烛顷，远日陇丘傍。

红粉祠堂壁，亦应镌短章。

苏籀

苏籀　陈翁妻何氏挽词

驯和乃宗竞，攻苦更家丰。

不失蒸尝职，无非女士风。

南陔泣笄冠，中馈叹光鸿。

夜绩灯谁续，承承锡祚隆。

苏籀

苏籀　程待制迈父求挽词

从班有子莳陔兰，三贵相承德齿官。

政理庭闱贻济美，暄凉枕席问平安。

箕裘桑梓人钦羡，滫瀡膏饴养色难。

千乘送车倾井邑，剑留传宝涕纨澜。

太古衣冠绮季风，庞眉鹤骨似霜松。

一枰瓜葛为嬉笑，奕叶芝兰真睦雍。

珍具乞言端有属，缙绅歌咏庆惟钟。

归全五福殊无憾，密印行将一品封。

苏籀

苏籀　程帅父朝议年八十余诸人作诗褒咏次韵一首

郎潜华首寤銮舆，连帅元戎十乘车。

吏道薛公何必问，史才倚相妙称书。

雍容鸠杖朝裾伟，谈笑蒲鞭法网疏。

万石恬侯定非晚，闽人安枕梦维鱼。

苏籀

苏籀　程帅新作止戈堂索诗谨赋三首

建州氓隶敢滔天，乱领妖腰伏乃愆。

献馘牙门森戟纛，解严后庑戢戈鋋。

劳归宣润奇材客，勅赐番禺馈米船。

劝课蚕桑陈俎豆，顽愚悛悟悔从前。

苏籀

苏籀　程帅新作止戈堂索诗谨赋三首

都士万家吁盗守，日行三百檄书驰。

蛮刀短榡相绳擿，章甫毛锥亦可支。

三道来攻吾设儆，千艘利涉尔焉知。

三州十万归农亩，櫜戢无穷歌颂诗。

苏籀

苏籀　程帅新作止戈堂索诗谨赋三首

楚王禁暴惭京观，汉世残民陃徼边。

伐叛从来非得已，修文自古属高贤。

禽鱼草木无垠惠，乡校康庄议论妍。

尽悴使君朝听美，不然海国岂安全。

苏籀

苏籀　紬史

延陵皋壤决归欤，习气过忧觚不觚。

何怪倚门嗟抗脏，近来合乐宠侏儒。

过关自欲闻鸡唱，居肆何须较马摸。

乖合偶然非汝力，迷途先觉解挛拘。

苏籀

苏籀　春集僧舍一首

绣川藻野炫嫣姝，练缟穠殷亭育炉。

二月峭寒轻抑勒，崇朝和气毕昭苏。

绀青六幕无纤翳，绿缛多畴几町区。

居士自携三昧醖，缁流丛错设伊蒲。

苏籀

苏籀　春晴一首

高槐汤饼排朝馔，喜菊香菹芼戛羹。

饷早趁墟樵垦计，浇春量腹圣贤并。

无由屠嚼相亲就，岂{左言右尼}奇章侈大烹。

飘忽红稠莺燕语，康衢冶服炫春晴。

苏籀

苏籀　春日郊外

葱路桃溪浩莽春，彤甍栱桷曜芳晨。

衣如方士客閒剧，园号仪同势绝伦。

梓幄桂旂端解赋，橘藩筱坞孰为邻。

畦畦姜芋葵荽蓼，物物蕃滋辅主人。

苏籀

苏籀　春设一首

折简王春涓胜日，执舆邻曲集侨官。

奕娃红手凌寒怯，歌颈涂芗诉白宽。

膏沐柳梅牵屐齿，冶妍桃杏压栏干。

珍烹斗赛携英黠，娱老妆楼叠肉槃。

苏籀

苏籀　次梅斋严韵

振条裂石寒飕飕，霰集黄昏天为愁。

若兰政恐远庭户，健步斸本移岩幽。

断魂能返神可雪，照夜薰天欲奔月。

妖韶敷艳满东风，肤清骨秀无相绝。

苏籀

苏籀　次韵伯父茶花

乌哹倾蓝雨春霁，琼芳入眼雾冬昏。

一枝肤雪壶中曜，静几低窗养晏温。

苏籀

苏籀　次韵伯父茶花

真态妖香自不言，斲冰修月妙无痕。

直须哜啜松风碗，岂患诗魔渴醉魂。

苏籀

苏籀　次韵伯业赋诗相迎喜予解秩一首

长衾大枕寝将安，猘子成擒路不难。

充类未应於义尽，去官无责本薛宽。

兵戈销弭非吾力，冠剑疏慵强汝弹。

新岁举觞嘉善祷，扫清崧颍并凭鞍。

苏籀

苏籀　次韵陈叔易远别离三首

昼短宵未明，何朝妾觌君。

泪滴九霄雨，愁凝千古云。

凤藏丹霄晚，鸿遵沙碛远。

楼迥眼波穷，轴折离魂断。

安得葛陂龙，肉骨丹九转。

苏籀

苏籀　次韵陈叔易远别离三首

妇慧弗谙事，谓世无离索。

洋洋旧依蒲，逐逐难翳藿。

冲风递弱羽，烂漫何乡落。

忧端埒南山，那堪鲁酒薄。

人力末如何，天公良可托。

苏籀

苏籀　次韵陈叔易远别离三首

别情荼无苦，诀语若为道。

日近长安遥，山围烟浪绕。

星河通故都，冰雪迫凋槁。

回辕尚茫茫，延颈空矫矫。

卜归付乾策，此策何人抱。

苏籀

苏籀　次韵答晁以道见赠二首

骨髓缄藏万古谋，畔牢愁思不禁秋。

常怜屈宋鸣中古，不遇丘轲放一头。

文赋东坡推典丽，简书西路失归休。

看公议论方游夏，岂数苏州与柳州。

苏籀

苏籀　次韵答晁以道见赠二首

玉井之泉汲又新，腐陈收拾已空囷。

铁牛城下三年眼，剨见仇池社里人。

苏籀

苏籀　次韵大父晒麦

西郊岁种十亩麦，自笑不耕惟坐食。

吾人一饱已天幸，此外何心更求得。

我田长熟无旱潦，玉粒收来坚且好。

岂同豪右执券契，虐取多求急於盗。

我家治生无奇功，累世守此慈俭风。

仓囷不满非所恤，冒暑一晒安敢慵。

长空不见纤云起，沽酒烹鸡会邻里。

炎飚不厌尘满身，冷饼行看冰上齿。

閒居舍此一事无，猣时干禄姑舍诸。

信知为农自足乐，秦相未必贤牵卢。

苏籀

苏籀　次韵待制王公出示李公丞相鼓山唱和之什不揆芜累奉和一首

飆昂经世量，超轶尘秕净。

猗欤寻山屐，泛矣随波艇。

颜笔振岩崖，戎眼清光镜。

平籬青云步，何如苍藓蹬。

忘怀挈伯鸦，寓意弹韶磬。

物外赤松期，域中兜率夐。

江溟嘘吸际，霞祲廓亏映。

龙象千礱攒，簦屩十方并。

弥天各纵辩，酌海终弗罄。

公侯诚得一，品物将大定。

瞿昙旧摽蕝，嵌洞尤奇胜。

雷唱涧流回，石刻惟人竞。

半山琅玕响，一井玻瓈莹。

松风瀑水合，时鸟慁人听。

慷慨羊邹游，雍容裴白并。

溪谷有佳色，题品益光幸。

渭滨行将猎，诏促预参乘。

王公居客右，羊舌偕赵孟。

小人缪好事，大册挟晨暝。

击节穆清风，续骚聊比兴。

苏籀

苏籀　次韵邓志宏三月辛卯大雨雹

剥圭碎璧崑山颓，天容黯惨凝不开。

随和抵鹊虎兕吼，阳愆阴伏推从来。

雀鼠怀安怖入壁，声侔海翻星陨石。

疾雷破山万壑沸，急雨悬河平地尺。

嘉生春浅才纤毫，季子御雹勤嗟嘷。

冲冲凿冰穷谷里，申丰此说殊未高。

苏籀

苏籀　次韵范才元中秋夜

常娥偕婺女，万里玉京会。

云環阕未终，莫霭黯愁对，

真人一謦欬，开阖随霁晦。

寒波扬广廷，清光一年最。

顷刻人间世，银色化诸秽。

法士屏杯杓，痴儿恋珍贝。

皆言此宵乐，复欲何时醉。

蟾宫正植璧，星潢亦委佩。

苏籀

苏籀　次韵范机宜感怀

珪组纷纷蚁慕羶，徇人可否冀超迁。

伤哉远略疲中国，恸矣长星出互天。

晋楚春秋书失国，惠昭徒驭竟言旋。

朝廷得士为强弱，郭隗来归不首燕。

苏籀

苏籀　次韵范氏子园居即事三首

媚兰多畦畹，党竹论尺寻。

倦矣一枝足，卓哉千里心。

气含湖海姿，名挂罴虎林。

长髯羒世累，秃鬓微霜侵。

雕钻久已休，潜伏恨不深。

亭丘近来趣，何止如山阴。

苏籀

苏籀　次韵范氏子园居即事三首

沼沚清涟生，泇泇复浼浼。

爨清饭不足，欢赏心无馁。

金丝撚条柯，酥蜡滴趺蕾。

樱桃与芍药，春事卜贞悔。

苏籀

苏籀　次韵范氏子园居即事三首

花开且复谢，回首悲今昨。

席月吹参差，临芳倾凿落。

莎苹藉醉枕，风竹惊眠觉。

宾僚上马去，乌鸟相呼乐。

春光在木杪，花絮相纷箔。

酒到忘醇醨，客来无善恶。

苏籀

苏籀　次韵范子仪东山之什

东隅岭峤纡层出，浓翠春妆日夕佳。

僧老林丘党猨鹿，地灵山泽产龙蛇。

井泉移得天台脉，洞壑时开阆苑花。

可笑篮舆趁斜日，白云回首梵王家。

苏籀

苏籀　次韵范子仪怡山饭讫访王仙郡旧迹一首

云衲撞钟集，鹤衣舆轿来。

暂沽彭泽酒，岂碍太常斋。

道释纵横说，门庭南北开。

皂丛天籁响，棋罢想龟回。

苏籀

苏籀　次韵洪谷瑞见和

此间空洞最无奇，整整从绳仅满规。

併谱沈芗及苓藿，公言羊质录鸮鸱。

秃巾鲍肆穿芒屩，争席畦丁与马医。

海浸冰销元凯癖，玉杯繁露董生帷。

苏籀

苏籀　次韵洪谷瑞模临皋亭四画

退笔残煤作冢池，庶几极力更前追。

寻源巴峡涛泷派，得骨柯山铁树枝。

京口风云随叱咤，渭川霆电扫端欹。

刻舟事往何嗟及，拙目高心付黠痴。

苏籀

苏籀　次韵洪令谷瑞平远台

能赋凭高所得多，海云岩崿若君何。

兼通西竺瞿昙意，欲和南风虞舜歌。

怪石甘泉作檀施，长廊古殿荫多罗。

相期正始微言绪，诗眼休嫌俗吏过。

苏籀

苏籀　次韵洪令三月晦见寄

掺袂东君属此觞，朱明履运返何乡。

结成硕果鹂鹒语，吹尽落花桑柘光。

梅雨闻君醉山阁，麦风招我步濠梁。

惜春岁月那相贷，肠断连山草树长。

苏籀

苏籀　次韵洪六丈舍人苏黄马券一首

长鸣天厩起毛龙，万马皆喑一洗中。

立仗式仪稽马叟，解骖牵赐有裴公。

累年兵火苏黄迹，旧券山河带砺同。

揽笔诗翁拟骚雅，雄然台阁快哉风。

苏籀

苏籀　次韵李次仲赴巨山张舍人招赠之什

君无吟秋草，萤飞而露湿。

曼倩古豪英，羡门深抆拭。

五难背生路，九钥探金碧。

乌龙因师指，龟峰森郡戟。

张罗候凫影，过客纷如织。

子房河上翁，挥犀高讌席。

嘘呵枣如瓜，肉眼殊未识。

西母掬露醒，东王浆霞赤。

至哉高尚公，著书不靳惜。

髻珠曩许学，玉版援金笔。

仙阶三洗髓，短生几两屐。

岧巆法身像，褒博乌纱帻。

焚沃觊有遭，稽首悲涕泣。

妙诀付神水，悃诚如皎日。

升降摩顶踵，抽添而损益。

劳生息奔迫，颓龄飞鸟急。

希求九阳聚，何惮一千夕。

近期赤水中，先睹玄珠得。

苏籀

苏籀　次韵陪诸公湖上春游

渠侬青门道，冶服遨荡俦。

一釂逞鸡鞠，联袂歌愿酬。

太伯表东吴，季子居延州。

湖山号佳观，篮舆肆优游。

肴香炙亦熟，只有空樽忧。

娱宾不计费，拘士捐牙筹。

诗盟得首唱，有客如此不。

挈壶并琴奕，松石岩湍乐。

境胜属幽人，豨云俗氛却。

洞穴锁苍霞，探奇或云莫。

不闻古肥遁，静极还思家。

高情縻圭俎，心迹何由遐。

畸人告予言，黄庭老生涯。

臧谷两亡羊，初平隐金华。

苏籀

苏籀　次韵孙邦求少监游刘园一首

权使将军势不行，连云鸳甽鸟乌晴。

池台溢郭鏁扃固，林樾半空甍栱頳。

席帽扬鞭来看鹤，绮疏褰幌政闻莺。

贺兰青海勋名事，雅意未谐幽与并。

苏籀

苏籀　次韵王丈丰父待制荔枝二十韵

叶实根株尚老苍，龙鳞皋比贵先尝。

千林断送诗骚酒，三绝无逾色味芗。

烂醖恢台养风骨，涵滋沆瀣结天浆。

怕寒僻处深於越，贽贡无阶遇有唐。

葱郁梧楸共庭户，风流芝玉秀斋房。

剖缄绛锦纷狼藉，莹手摩尼可比方。

頳卵鳞皴雄俎豆，双珠同蒂媚钗梁。

摘忧林薄明朝竭，缪论蕉卢几许黄。

口腹定非孤寓客，甘腴尽道胜吾乡。

峡山高咏诗日白，韶石英风赋予张。

芍药亦能烦驿置，蒲萄岂必擅西凉。

弹圜金橘差坚久，瑛赤含桃讵可双。

逆目提笼过陎阾，解颐梦渴吸湖江。

仲宣鸿笔丝纶手，摩诘清才黼藻光。

妙绝拣枝墙欲动，纤扦称擘侍于傍。

翰林纪绩延真赏，县长绳愆且弥忘。

赐燕行看与怀核，分题今日记升堂。

伤时有似少陵杜，上疏岂惟临武羌。

深忌河豚恕瑶柱，沈思橄榄过糠霜。

词情鉴裁俱超卓，促召龙墀献皂囊。

苏籀

苏籀　次韵赵德载大监饯行之什

君不见毕毛召芮强周宗，亮天不朽言行功。

间平歆向汉人望，道宗孝恭唐治戎。

一时入相九才杰，白贺胸中五色茸。

圣朝举亲加束擢，封植教诱从元丰。

芜皋卑飞华岳隼，鼓车暂屈翔麟骢。

召还喻蜀监王国，三雍入对文清雄。

昨者临分勤造请，是时暑退火星中。

公瑾之交似醇酎，吉甫之颂如清风。

博山麝炷玉镇席，翠璧雪乳金涂龙。

小人自分悠悠者，裨谌谋野渊明穷。

急觞高咏鼓英气，飒然危冠发上冲。

端每高明必贵达，果信顽鄙根中庸。

苏籀

苏籀　刺少年行

重仍印组矜蝉联，丰屋藻井松桷梴。

金钿翠屏珠串箔，椽烛高檠玳瑁筵。

炽红麒麟沈水炉，凤纹锦褥须弥毡。

琐窗犀案炫珍具，瑶瑛红珀莹杯棬。

儿掷枭卢喝大采，婢名素玉花月烟。

骄世华腴诧豪举，两得仁富宜兼全。

朔云颜巷积深雪，斫桂烧金冻折弦。

毛锥不摇汗马却，刻槌肤髓称才贤。

法家拂士屹山峙，俜然穷儒衢道边。

遥知莫不任运力，镞筿仰笑冲九天。

苏籀

苏籀　大父令赋捕鱼

寒鱼不乐水，遇汕辄来依。

溪边蓑笠翁，智深鱼莫知。

网罟既不设，钓竿亦罢携。

萧然徒手来，一一收无遗。

幽人买鱼食，心亦怜鱼痴。

早知烹割苦，宁如在流澌。

世人岂异此，外物常见羁。

好在李斯犬，当观庄子牺。

苏籀

苏籀　大父令赋旧扇

裁纨当团扇，当暑不离手。

炎凉一推迁，委掷昏尘垢。

蒙蒙萦蛛网，闇闇迷远岫。

人情逐时移，浪自分好丑。

一朝被收录，已迫朱明候。

开箧振浮埃，清风亦生袖。

有爱必有僧，无新故无旧。

可怜汉婕妤，涕泣将为咎。

贤哉楚令尹，无欣亦无诟。

苏籀

苏籀　大暑忆灵隐寺冷泉一首

我念热客辞，怀哉冷泉游。

此水暨此山，清便物殊尤。

澄渟快一生，晶澈夺两眸。

青瑶碧玻瓈，三顷方能侔。

澡雪戏{左山右豦}间，大川漫悠悠。

浣瀹鉴临际，千仞险何求。

面堂浸九筵，汎桨颺扁舟。

泠泠析酲惛，一一数虾鳅。

当阶掬珠璧，欹枕拖纶钩。

雷霆落闸喧，雪霜浮涧流。

京江谢洁滑，苕霅雄偏州。

月夕了无滓，暑天常似秋。

拜尘付一咍，汩泥亦包羞。

愿浴岐山凤，勿饮荆州牛。

苏籀

苏籀　大坞山寺

巘谷窈幽深，映发杉松嘉。

击钵半乔木，烧香乱烟霞。

穹林擢峭壁，搀竦回环遮。

四合山复山，泉籁音响哗。

清致满楼阁，道人心靡他。

寒磵柹栗秋，暗窗秀枇杷。

倦飞暂投迹，脱兔无复羋。

茹粲盐酪空，解钏与笄珈。

余生愧语偷，逆旅即住家。

战鼓震淮甸，雄师奋爪牙。

儒士缪揣摩，戎韬政纷拏。

才智为人谋，何事丘中麻。

冥鸿跨海岱，逝水悲荣华。

旷哉游方外，心迹同幽遐。

苏籀

苏籀　雕木工

君不见峄山高崖斯相迹，枣木刻模真并失。

又不见深之袖手安国碑，帝悟百牛欣倒石。

秦唐二子皆有声，何必今人不逾昔。

拙工砺器雕不已，印版传书差可贵。

方趺图首效碑影，穿凿胶黏总纰飇。

凤山之水生琼玖，斲磨光泽坚而黝。

文章光艳照千古，玉牒万金吁可剖。

刊劖四海多名手，何必区区镌腐朽。

苏籀

苏籀　调王季恭省干

治干怪君呼滑八，话言明府取王丞。

九皋未省山雌雉，三窟不逃秋角鹰。

僮鬻斛珠如许价，官居鼎钺最难胜。

孰令手版投耕耒，苦慕如汤厌若冰。

苏籀

苏籀　东坡三绝句

门庭桃柳人人护，焚屋新遭盗跖余。

邻社萧条近尤剧，孙孙子子宝公书。

苏籀

苏籀　东坡三绝句

岭背泉甘陵谷迁，危亭圜顾尚依然。

春兰秋菊无终古，地上居人世世贤。

苏籀

苏籀　东坡三绝句

为文赤壁并黄坂，奇韵平生想像中。

延目练江咨逝水，举头碧落看飞鸿。

苏籀

苏籀　东山一首

肮脏田官委吏偕，山於吾属倍青哉。

星言舆轿蒙茏里，山半振衣嚣鬨埃。

针水布畦春泽匝，吟风夹路岁寒来。

架岩刳木泉悲响，鏁洞白云花烂开。

灰冷虚堂敷白氎，爨清一饭脯青苔。

欲求出世三空义，一咄疏狂道眼裁。

苏籀

苏籀　冬日即事一首

蜡栀五万酬鞭直，洴絖百金真食封。

萧散不萌争闹趣，真醇缪觊养生慵。

涤清研里憨凡笔，磨澈鉴中嚬窘容。

暘旱玄冥僭春令，狐裘羔酒賏严冬。

苏籀

苏籀　冻雨一首

淋淋冻雨滴春朝，正月寒威倍凓憀。

汩淖不甘劳皁隶，执舆岂必胜刍荛。

素餐致寇思长策，失业疲氓想易招。

驯伏强豪苏馁乏，济时筹略直须超。

苏籀

苏籀　读范龙阁五丈奏议三绝

抚编屡叹才谟远，早岁升堂拜若人。

亹亹听言皆破的，龙蛇蟠屈负经纶。

苏籀

苏籀　读范龙阁五丈奏议三绝

奕枰著著穷机变，庖刃恢恢中会通。

世俗吏能那并比，汗颜血指竟何功。

苏籀

苏籀　读范龙阁五丈奏议三绝

九原英魄谁能作，规略千条殆可寻。

佐佑艰难揣夷狄，似兹举措好为霖。

苏籀

苏籀　范箕叟啜茗一首

无穷赏物胡名达，希世纤柔不计金。

爱雪并花也延命，掷丝与竹却知音。

情閒未绝毫厘念，文艳何妨铁石心。

雅倩樊蛮诵长恨，饮茶亦可拟芳斟。

苏籀

苏籀　访鹿田二首

隐士云凝北山麓，将军树竦碧崖寒。

乌犍户富犁千亩，苍簳梯空擢万竿。

荦荦马鞭贪快睹，森森僧席饫奇观。

未应泉石减天竺，自古英灵招考槃。

苏籀

苏籀　访鹿田二首

夕阳红晒稊生粉，晓露凝清栗脱蓬。

乐岁人并庞彘饱，高城地隔马牛风。

禽鼯天籁互鸣啭，林薄山屏竞蔚蓊。

採杞撷芎薪水暇，吾从庞老兴何穷。

苏籀

苏籀　奉和秘监洪丈迎谏议徐公建除之什并次元韵

建极翊皇舆，蓬庐怀致主。

除书肆时夏，提纲众目举。

满朝想风采，爱及巾垫雨。

平平戒自守，落落进攻取。

定倾繄其人，防秋今尚暑。

执舆岣嵝岭，栉风闽海浦。

破的出新诗，江山缭樽俎。

危机见未萌，刚鲠殊不吐。

成宪万方瞻，作者七人数。

收召无遗贤，商山非为吕。

开悟尧舜心，亢宗诚刻苦。

闭门踰厥垣，孰与驱驰许。

苏籀

苏籀　赋丛兰一首

楚郢都梁奇韵佚，岚溪云壑初何僻。

根蒂条莄玩九春，葩叶尖萌碧逾尺。

蕙转东君溢宠光，露浥清华烟染色。

蓊勃天芬透绮疏，英蕤绿艳撩诗客。

滋荣九畹不因人，无际幽深夹响屐。

三嗅书帷尝涉猎，满把骚人安忍释。

映俎垂筵纫委佩，斸苔徙槛芳盈室。

燥虚黏腻俗尘清，祛病析酲驱抑郁。

猗猗不採亦奚伤，雍容屈宋无伦匹。

赏慨年芳次第菲，轻重憎怜从结习。

辛夷为坞薜萝门，莎萯蒲芦类非一。

庭中绝出忘忧右，差等水仙诚莫逆。

遥知最妙岭头梅，适口和羹似难及。

更与丘明评国芗，后皇媚之殊赫奕。

苏籀

苏籀　耕者得古玉指环一首

百世繁华堕劫灰，凄凉断簪并擘钗。

淑颜窈窕亦尘土，指环耕出田中来。

野人辛勤务稼穑，两手龟拆陃草莱。

未知此环竟安用，但讶光采尤奇瑰。

王孙捉麈不辨玉，手面膏拭无纤埃。

柔荑纤纤擢绀袖，五云书势高崔嵬。

金拨收声饫犀箸，冰遏红牙诚妙哉。

指环不肯贫家售，东邻女贫人道丑。

巧梳堕马长扫眉，五色紝针工组绣。

古人制器知为谁，今时岂乏春风手。

春

春　银甲深藏袖，偕老赋诗须我友。

苏籀　公退三首

披文不释遗编慕，躭禄终惭远贿称。

劫劫抗尘非胜趣，寥寥出世有真乘。

转头值寓无穷极，措足虚邪粗可胜。

管晏空忧觉先物，未须薄薛与卑滕。

苏籀

苏籀　公退三首

缪簉康庄列大夫，沈研历久到盘盂。

囊余佔毕乾萤火，家有凌云旧履凫。

般若初心依耋老，参同内事靳儒舑。

吐音悫讱尝闻见，邂逅周旋只小巫。

苏籀

苏籀　公退三首

缺然资略每区区，抑冒扬清小小劬。

诹律纲条思济理，算缗公帑较输储。

三科识擢才能显，八计精研吏治孚。

端有硕生如杜蒉，升堂洗觯降除趋。

苏籀

苏籀　巩采若求厥父令尹德秀挽诗

东鲁怀经慕先哲，斋房僻处盛门徒。

勉陪流寓推乡校，优选文华庆仕涂。

议狱蚩氓生活路，削锄奸轨亟扬枹。

遗编亹亹乘儒典，济美弓裘后世模。

苏籀

苏籀　勾龙君贶求所居垂荫亭岷堂二首

葱蔚敬亭非索漠，几希陶宅绕扶疏。

江山壮观惟人助，祖祢高情陟彼砠。

雄笔仙才镌勒见，属车尘界默存书。

柴荆虽掩渔竿挂，旌戟嵯峩表旧庐。

苏籀

苏籀　勾龙君贶求所居垂荫亭岷堂二首

岷阳英杰古贤乡，侍史香炉今望郎。

柬擢欲书丹凤诏，梦魂勤到碧鸡坊。

已应盛美摽其茇，不比畸人愚厥堂。

宦牒随江归碧海，读书源派亦诚长。

苏籀

苏籀　古劝学行

昔岁原伯鲁，前日棘子成。

所谓悉常事，野哉亦苟生。

岂知负孔圣，义理如何行。

善饭斯为福，食肉其堪盲。

六籍漫不省，千载谁辨明。

秦时害文维法吏，赵高趦趄诳当世。

小夫无知信可耻，大官不学粗且鄙。

深思博问如其智，精义入神以致治。

从来廊庙须奇策，乃用弓戈为快意。

孔明泽中梁甫吟，著表行师肯倩人。

吕蒙孜孜窥往事，知新益解图当今。

横槊胡为忘试艺，不文不武伊何遵。

嗟予贫贱年将老，学古忧时满怀抱。

斯民陷溺岂无说，天下复平要有道。

子思立教自明诚，伯业华巅愈贪讨。

苏籀

苏籀　古语

卉槎匪意称居士，馈橐谁家号智囊。

鸢戾青云莫吁讶，雕逃炎热利深藏。

苏籀

苏籀　故孺封曹氏挽章

豪宗相承籍，遗懿本驯良。

夫息遵慈芘，汙莱化阜康。

杯棬留燕机，丹篆勒阴堂。

愈愈垂青紫，诜诜庆祚长。

苏籀

苏籀　观兵

错捐金带子舆台，李典张辽安在哉。

济溺我应知大略，摧锋人自得高才。

伍符勤选加搜练，戎阃徐图妙鉴裁。

引领山西十万骑，中原失御实堪哀。

苏籀

苏籀　观阛梨庵高树梅花盛发一首

舑儒花裓戒，畴昔井眉箴。

危绿擅丘壑，攒丛芗弁簪。

殷勤莳芳墢，浪莽纵疏森。

迥映晴空馥，乘凌阴霰任。

狂俦萦栩蝶，尤物富芳心。

玉蕊真人驭，铃斋水部吟。

烧灯助斜月，吹角伴横参。

树下幽禅观，琼蕤政糁襟。

苏籀

苏籀　观胡文恭枢密全集偶成一首

铿鈜正始音，严密萃英耆。

上仁体勋华，四方致雍熙。

文赋鸣升平，声誉艺林驰。

心口烂锦绣，欬唾皆珠玑。

韬涵白圭玷，挥洒清风词。

兴寄扩无穷，标望擅一时。

圣主逢嘉佑，两府皆龙夔。

岂应南北内际，造次差毫厘。

百尔贤佞评，卓绝公是非。

独无许郭术，人实不易窥。

东阿昭明懵，贝锦尤疏纰。

犹子后来杰，元佑参丞疑。

蝉联袭簪橐，孙侄声华飞。

妇韩外曾裔，稚子甥曰弥。

抚编可胜叹，缀缉刻棠梨。

定评杨谢公，遗芳六一碑。

苏籀

苏籀　国士一首

五陵少年铜乳臭，哲肃何甘作牛后。

曲合汙世乡愿徒，俗学聋瞽纷芜莠。

文士规模正始间，风流可喜未曾有。

志士机繁常济务，斡旋金谷捷趋走。

取乱尤须见兵势，料敌先应决攻守。

至言硕画安危机，却顾前思能审究。

服戎角力乃兵耳，入幄造膝直御寇。

人心天意归有道，务穑训学臻富寿。

自古迂儒无益算，盖世奇才实天授。

谁能剡牍出公言，明年定取单于首。

苏籀

苏籀　过故丞相吕汲公坟刹二首

元佑推谐弼，乾坤岂小康。

曹参尚清净，萧传性刚方。

报国无遗恨，兴邦举旧章。

累年公议白，名与日星光。

苏籀

苏籀　过故丞相吕汲公坟刹二首

缠绵思旧赋，沈痛八哀篇。

宇宙门人尽，谋谋国史传。

高闳人莫及，何代独无贤。

欲说源流远，还应笔似椽。

苏籀

苏籀　寒食后出郊一首

澹沱东风酒一卮，笙篁鸡鞠傲春晖。

绿波泛滟心微荡，邃苑提携手未挥。

藿靡莎长萦冶步，猗傩化亚羒薰衣。

桃溪飞弹游童过，竹坞闻棋道士归。

苏籀

苏籀　寒夜

铁檠知漏永，熠燿照蚍蜉。

三策遗当世，一封陈厥谟。

甫田须疾耒，巨浸想乘桴。

应猝诚乖用，何名道不诬。

苏籀

苏籀　韩簿之常山送行一首

苍隼卑飞亦将击，素琴不拟贵高张。

勾稽俛首亲朱墨，甘旨役心谋稻粱。

吏干能称追伯仲，朝端近例寘周行。

题名塔庙经坊市，俯瞷烟云越涧冈。

相勉三余牵著拟，助栽九畹待芬芳。

絷维骐骥初从轭，强劲蒹葭要饱霜。

县小官閒无甚责，秩卑俸薄又何伤。

公田私亩工夫遍，世阀前修在激昂。

苏籀

苏籀　韩省干子平荐章应格朋友漠然未知忽改京秩作七言近体一首贺之

山雌泽啄竞腾轩，孰有昂朐局短辕。

造物至公殊弗置，穷交未喻枉焦煎。

凤批一诺膺天陟，马颈三槃朝日边。

虎鼠狞尪随秉笔，铨曹常格勿从旃。

苏籀

苏籀　何会卿妇清河张甥挽诗

常念注西竺，浮生付六如。

良人怆中馈，二穉未胜裾。

妯党抆红泪，乡邻隘众车。

金花它日诰，封号表松樗。

苏籀

苏籀　何武翼挽词

横槊褫神佩，追随井钺军。

周旋圉徼最，首虏驿书闻。

斡榷承心计，汙邪续力耘。

门庐必高大，训子扩儒文。







卷361

苏籀

苏籀　和洪玉甫秘监荔枝三

林杪摘星陨，江干疑烧然。

香包浣花锦，冰质藐姑山。

巨擘纷璀璨，丁香吐妙妍。

唐亡倾国笑，何物免罹愆。

苏籀

苏籀　和洪玉甫秘监荔枝三

闽中谱殊盛，唐相赋初工。

万点凝霞赤，三危滴露丛。

驱芦抵乌鹊，投李饫儿童。

子美吟西蜀，樱桃先后红。

苏籀

苏籀　和洪玉甫秘监荔枝三

瘴乡骈琐质，善地最蒲闽。

冠绝林间品，难为坐上宾。

蟠桃寿天帝，萍实荐居宸。

无逸为龟策，何烦万马尘。

苏籀

苏籀　和卷中韩子苍梅花三首

先开媚晴昊，孤艳断魂时。

绕树沈烟主，凌寒檀晖披。

参横明月观，雪细影娥池。

结实冥冥雨，君看雀啅枝。

苏籀

苏籀　和卷中韩子苍梅花三首

冻卉虽舑甚，含英山意催。

斲冰冲晓色，绽绿透春回。

健步故人信，流芳好事杯。

不论山水僻，往往拾香来。

苏籀

苏籀　和卷中韩子苍梅花三首

国香倾国色，天质殆天怜。

含笑冰崖侧，无言石濑溅。

湘娥愁暮倚，孙令馥终筵。

卜夜多松炬，玉容殊更妍。

苏籀

苏籀　核实一首

窥见吕臣非奉己，可怜甘茂取宜阳。

敢晞激激苏门啸，老去悠悠孔里狂。

公利噫乎入私帑，滥吹窃尔耗官仓。

座铭枕几槃盂警，九鼎何心斥被{左康右瓦}。

苏籀

苏籀　洪子再示论诗之意答一首

文章三昧亦无多，甄品难甘状杜何。

撚脱髭须徒自哂，可怜弹铗为谁歌。

腐陈点化为珍玩，翡翠鹪鹩入羨罗。

拟续兰台快哉赋，后来作者岂容过。

苏籀

苏籀　后数朝复依前韵二首

下国官臣无懈时，矫然白首瞩嶔嶷。

鼠攘剪灭雷霆令，魃虐萧骚霈泽医。

廉裦移文谨钤键，萧斋丝管覆玻瓈。

烛阑松桂冥冥雾，赤豹文狸不许窥。

苏籀

苏籀　后数朝复依前韵二首

恤患周流喜逮鳏，当官掣肘汗渐颜。

预虞飘兀筏能驾，取次耕犁手欲删。

月窟日畿遵驿置，燕南越北洗恫瘝。

一廛清佚陶元亮，万斛閒愁庾子山。

苏籀

苏籀　皇甫一首

吏部初学除陈言，学成理达无可删。

腐朽点化皆不凡，有如黄河出崑崙。

鱼龙万怪随涛奔，志气刚伟充乾坤。

灌溉所短夸雄浑，篇什性情礼义根。

亦曰余事期知文，弟子皇甫同光尘。

师说岂不明渊源，首推燕许润王纶。

明堂郊庙严且尊，呜呼古人弗妄云。

研钻百家穷典坟，两贤纂组承华勋。

演敷奇致开妙门，眜耀四海苏顽昏。

苏籀

苏籀　黄筌画金盆鸽孟蜀屏风者也一首

孟氏观阙尝鲜新，蚢蚢栱桷翔青冥。

可怜当年百事足，鬼眼未遽窥高明。

铺首仓琅百楼耸，宝帘珠带关银屏。

风台露榭敞锦缬，朝朝暮暮吹竽笙。

鹅溪白茧冰雪清，黄史舐笔研丹青。

屏间观者诚粲者，醉颊融暖兰膏匀。

金槃滴取宫桃露，点{左黑右南}铅朱三昧处。

融怡宿粉晕娇红，一片辞枝三月暮。

妙趣忘言心独睹，花好更教宫女妬。

彩翎降趾戏吾廷，啄哺驯和谢笼粃。

跖石窥盆刷羽仪，天乐凤箫鷑欲举。

智者创物仁者守，何嗟及矣何追咎。

当时高岸尚微茫，零落萍蓬入谁手。

华堂粉壁倚叉竿，五十年前亡是叟。

细说盈亏阅今古，我曹知爱当知恶。

此间风韵出成都，花上杜鹃啼最苦。

见之坐右久弥新，咄咄庸工难与语。

苏籀

苏籀　徽宗皇帝挽词二首

朔驾虞巡陟，南沿禹会幽。

诒谋开上圣，多事酌鸿猷。

道妙仙心廓，文昭帝作优。

秋风旧汾水，海岱忽藏舟。

苏籀

苏籀　徽宗皇帝挽词二首

大器提擎力，怀生渥泽滂。

本枝繁盛衍，礼乐懋容光。

脱屣吁勤倦，置邮辞慨慷。

申胥不为己，定胜泣穹苍。

苏籀

苏籀　稽山漫作一首

三餐佚豫年其有，一醉陶然日不贫。

发议讵堪登膴仕，费赀端为速嘉宾。

屡空蜀信匮囊药，稍俲越吟追里邻。

刘白殊无记人句，奇章高设岂应频。

苏籀

苏籀　汲东坡所浚井一首

帅贰英英驻节旄，继唐流泽便滔滔。

源深东绝三桥市，涨缩西湖二雨篙。

沟驶甽坚无旱潦，瓶翻筒漏饮豚羔。

私家诵佛千畦稻，官帑收功万斛醪。

苏籀

苏籀　寄吕德元时为督府属二绝

稍费江南万侧厘，多謄符檄喻亡齐。

宽然折箠可入汴，已见票姚擒日磾。

苏籀

苏籀　寄吕德元时为督府属二绝

祖生晚节并刘琨，独免声消贾谧尘。

虎士淮淝初小捷，谢庭兰玉绝常伦。

苏籀

苏籀　甲寅岁雪一首

冬燠阳淫遇上春，飞霙爽彻浩无垠。

凌霄据壤平竏凸，破块抽萌蚀腐陈。

皎洁肌容宜夜觌，培堆靫髿诘朝新。

匀匀帝泽焌民粒，止止人寰世界尘。

野渡舟沈堆鹭羽，豪家堂下散瑶珉。

袁生高卧诚清尚，慧可安心奈苦辛。

苏籀

苏籀　甲子岁七夕与伯业伯衍游龙井聪老出示次韵边校理诗卷奉同雅趣一首

道隐祖风邈，讷斋重葺新。

猊巘下兽魅，神泓跃鳍鳞。

缁郎踵教律，梵夹画金银。

几岸风篁帻，屡钩崖峭绅。

颂诗传正眼，击节富其人。

汉沔曾沦碣，长康工写神。

思茇在封植，春萝容抗尘。

韡萼秀多秚，茶瓜经几巡。

休休墨儒行，汲汲宰官身。

欠伸白氎褥，翻倒明玑囷。

{上艹下登}褐岚烟染，心脾草树亲。

怜君深锻炼，公鉴襧老嚬。

苏籀

苏籀　简常次立一首

文章尘粃懒详论，吏术粗芜昧旧闻。

钝惫康庄输轶步，精强省寺称公孙。

咨吁国计神资略，嚄唶戎容壮抜藩。

咄咄书痴公事閒，蝉鸣官柳梦余魂。

苏籀

苏籀　简江国韩尉谢珍惠二绝

江国绵蛮登俎味，蒻缸渍畔糁盐醯。

坐愚糜殒追时好，嗟汝头颅不自知。

苏籀

苏籀　简江国韩尉谢珍惠二绝

獠羞峦错儒庖溽，熊掌大嗤牛尾狸。

饫脔羊膀与驼蹠，芳辛咀噍半酣宜。

苏籀

苏籀　閒咏一首

肆筵无釦器，钉壁但鑱碑。

慨叹慕前躅，咨吁亦小知。

饪谐棋酒伴，瓶远井泉湄。

自许羲皇上，陶然绝旷夷。

苏籀

苏籀　鉴裁一首

乔公评老瞒，谪仙奇郭令。

视远数十载，伟欤真智圣。

破贼此郎子，勿反吾同姓。

凡才慁世间，鉴裁惟其证。

大奸初难辨，明者独深省。

若人与斯评，厥重如钟鼎。

纷纷女娲土，安在所讥病。

惟贤则知贤，丝乱行将整。

掩书坐前轩，老眼安敢瞑。

苏籀

苏籀　将军一首

将军义勇名，蜂蚁尝旅拒。

俯迩建赤油，超摇挥白羽。

不辞援鼓桴，岂以遗君父。

匈奴恨未灭，致官逾哙伍。

麾下例千金，赫然士豫附。

家庭树油旃，天街腾露布。

平昌平恩侯，议论宁肯忤。

万金十千户，募将斩亡虏。

列屋鏁名倡，连车载清酤。

用钱取水衡，卜宅凌武库。

山岳势能移，震电赫凭怒。

画地成江河，鼻息吹云雾。

私斗患不怯，公战则先务。

可怜金玉帛，殊胜烟埃土。

嗟彼绅佩俦，索漠何太窭。

试移名将传，予汝频晤语。

苏籀

苏籀　釂饮一首

珠零醇碧郁春槽，矫首梅林釂自陶。

横槊未应随李广，团词亦足拟王襧。

俯从觞咏山阴禊，遥说笙簧锦里遨。

取次难论御戎策，岂知蛙舋鱣鲭臊。

苏籀

苏籀　节妇吟

君不见迥妙殊怜世绝尘，脱足褰帷韫玉人。

藕丝帖体沈香熨，清瘦纤柔伤九春。

勒芳戢翠妍无偶，啧啧拳拳徐叩叩。

洁馁何尝羡汙饫，令淑专贞绝难有。

绿樽翠杓稽留举，林下閒情风韵度。

单羇抛掷几星霜，琐卑胁胁蓬茨伍。

里邻深入敩嚬诧又夸，伧翁讵堪眉斧加。

想当然尔霸勾践，岂竢再顾倾夫差。

云霞拢抹振琼璫，茜穠蕙转婉清扬。

此翁南郭坐忘趣，道眼不玷慵来妆。

苏籀

苏籀　解罢京局一首

运水担柴力分遭，挟持泥古小儒劳。

浙潮屹起岷峨上，越巘遮蟠江海滔。

一叶鸥湍寻婺女，半生瓢泛信鱼舠。

曩时瓜步从容侣，好糁藜羹待共辧。

苏籀

苏籀　金华邵氏面山临溪而居又架木为亭云丘壑之胜趣乃兼得之邵氏求其名

茂林翠巘碧潺湲，凉月白云飘素筵。

几杖逍遥领其会，佳哉茜绚有余妍。

苏籀

苏籀　近市一首

摩肩蹑足吁屠贩，接衽骈颅坌驵筲。

巷隘姑名为小隐，宾佳不必有珍肴。

龙钟游宦如投耒，琐屑侨民一系匏。

丘索典坟心迹远，烟埃咫尺自喧淆。

苏籀

苏籀　旧游一绝

慨怅秦关旧侪侣，绫袍韘{左韦右占}火镰囊。

南来放马遵舟楫，鲈鳜西风号本乡。

苏籀

苏籀　绝句一首

双纹八尺展雕床，莲艳方空夜玉香。

雅秀冰姿延阁彦，岂应簪断作凄凉。

苏籀

苏籀　苦热二首

示病刘松殊不饮，烁燔汗眩兀如痴。

尘嚣堀堁东山扇，汩濁只惭叔度陂。

茗汁粟浆回渴梦，大门高屋惮炎曦。

生灵惴惴苗同槁，救暍哀祈风雨吹。

苏籀

苏籀　苦热二首

越吟吴咏两参商，我那皋原侬水乡。

赤地千仓待舂簸，炎飚九夏剧晴阳。

云霓不族讼风伯，雷电惭劳驱毕方。

独卧嗟咨龙伯懒，梦乘天驷洒淋浪。

苏籀

苏籀　腊雪一首

吞屋糁空嗥越犬，如椽悬乳战吴僧。

皛然一色纷无际，飘瞥群花散却凝。

人迹禽飞遭屏绝，竹端松顶重何胜。

将军逐虏弓刀湿，坐幄书生能不能。

苏籀

苏籀　李监庙求拙轩一首

镘圬累瓴甓，几席百春丛。

林坞纯真趣，衣巾质古风。

宁非迂叟合，岂与漫郎同。

不巧姑云尔，何妨诗更工。

苏籀

苏籀　李隐卿名谷与青城刘翁同舟至兰溪卿大夫修生者馆之道侣赠李诗云李

白公枉识郭虚舟，刘李飞符袒剑裘。

兴轶壶中身混世，气酣酒晨意横秋。

运调朱凤啄白石，耕莳金钱掣牯牛。

赤子返真标指妙，阿伽陀药青言不。

苏籀

苏籀　连雨偶成二首

槛棂生菌地生衣，釜甑有鱼盘有薇。

适俗簪袂取萦挽，累人口腹得岖崎。

行看海雾江云尽，却放风台月观辉。

拨置图书绝欣慨，一巾一钵款山扉。

苏籀

苏籀　连雨偶成二首

愚翁夸甫骨应寒，宇宙因谁危与安。

治道灼知斯鞅妄，中兴窃拟导安难。

文章一伎真何益，得失他年极易观。

私喜崔駰薄班固，缪贤朱博毁师丹。

苏籀

苏籀　连雨作寒二首

三杯卯醖雨轻寒，鼓腹侏儒恃县官。

樵指汲肩亲课督，僧签禅榻谢雕钻。

龛灯危蕊挑停久，编秩雌黄点{左黑右南}乾。

未许汉阴修浑沌，周诗三百近研观。

苏籀

苏籀　连雨作寒二首

未应牢杜敬通关，寄傲足怡元亮颜。

冗龊凡庸何异目，粗疏潦倒幸投閒。

平生那识贾三倍，晚节犹窥道一斑。

调燮裁成真大治，茂弘先进实非孱。

苏籀

苏籀　林少伊直院母夫人柳氏挽词

英英批凤杰，遗懿诵高堂。

淑质宗姻慕，慈怜寿凯康。

委蛇瞷夫子，勤苦养尊章。

驹隙八旬促，兰陔怆陨霜。

苏籀

苏籀　林少伊直院母夫人柳氏挽词

遐年畀东榻，流庆羡停储。

吊者九皋唳，幽夫百岁居。

鱼轩川上逝，石窌墓前书。

绝妙斯铭勒，宁惟崔蔡如。

苏籀

苏籀　临双溪一首

汪汪西步桃花候，去去南峦苍狗云。

日暖汀沙牧人梦，春嬉凫鹜野夫芹。

缭郛左右交流浍，彼岸烟昏涨梓枌。

颔首悠然辨真趣，会心比况有奇闻。

苏籀

苏籀　灵岩寺偃松一首

直哉十寻干，亭亭无附枝。

纡哉独纵肆，蟠据何离奇。

垂髯郁千霜，蛟臂犀兕皮。

揉刚为谦屈，至高而听卑。

攀玩凡几曲，凛冽英雄姿。

杰桌矧尚同，摆落造物为。

进乎绳纆外，诡异有所施。

激耳奏竽瑟，超世腾龙螭。

横秋老气逸，轶材那绁羁。

高可容冠舆，清甚生泠颸。

先容器万乘，爱身恐无辞。

抑抑卫武公，逮下文王妃。

筇竹与酒壶，挂空憩寂时。

客来秋冬际，狗驷车鸡栖。

有僧扪翠拂，擎跽求此诗。

苏籀

苏籀　留别赵大年并侄十七秀才

晋公宾佐选，英毅冠朝端。

三日拂冠剑，一时增羽翰。

世家存器质，国论伫图难。

从此抛经卷，青毡拜近官。

苏籀

苏籀　留别赵大年并侄十七秀才

君年有余富，我老渐来侵。

莽苍麏鼯野，峙停鸾鹄音。

藜羹秉觚牍，筚路向山林。

商略古人意，孜孜不患深。

苏籀

苏籀　六月不雨至七月中自宽一首

宿舂仅有忧将竭，嘉穗连云委暵暘。

厦屋珍台求暂寓，桃笙葵扇殆难当。

荷焌兰藉肴溪涧，藕脆萍馨饭莽苍。

龙火西颓已辰浃，何时得见雨浪浪。

苏籀

苏籀　龙井僧全示寄庵枢密程公累篇季文弟新什求余继其末一首

程苏中兴什，同庵有后前。

前朝沙门首，辨净超卓然。

耆宿失闻聪，饫参余小全。

龙泓风篁巘，荏苒二十年。

缁俦几换易，岩崿岂变迁。

亭亭百岁杉，泠泠九渊泉。

梵音扰龙性，玄解忘鱼筌。

有客辇瑰诡，无情施缯钱。

佛法伫隆兴，般若须人传。

更令观刹丽，但俾子孙贤。

三空正觉路，一喻实相圆。

不替人天师。重新演教禅。

苏籀

苏籀　龙翔真歇和尚求诗赠一首

象骨岩居闽府教，江海两封黄纸召。

孤云自南仍更东，阻觐尧蓂友廊庙。

讲通时论毗昙经，一佛出世只为人。

凝师白传有真契，凿齿弥天必相值。

河汉滔滔渺涯涘，三反九折时游戏。

簦屩跻堂累千辈，鍧雷激电非思议。

毫忽微差失大千，同尽鸳鸿与蝼蚁。

菩提一切皆具足，刮膜分光诚岂弟。

体味龙宫七佛书，卢老面目云何是。

余生流浪无明窟，回首尘尘非自己。

季咸鬼眼必见窥，和璞妙算应不遗。

大士知言善呵蔽，朝闻夕殒甘如饴。

疑蛇一祛病当愈，识路还家要有时。

金华士女涕泗流，胡为决往龙翔游。

是间虽住亦非住，奔轶常行祖师处。

苏籀

苏籀　楼枢密挽词二首

决科腾踏无前勇，比牒联飞第一流。

召直毫端准谟诰，甄评皮里韫阳秋。

槐班鼎辅膺柬，玉阶封章究远猷。

楚挽凄酸洩遗恨，柏台金殿望隆优。

苏籀

苏籀　楼枢密挽词二首

岳镇巍峩幕府雄，紫青颐旨禀趋风。

布宣条目都无扰，求瘼慈祥概所蒙。

宾位樽罍人事改，影娥花月画堂空。

诸方故吏多才藻，撰纪徽嘉篆刻丰。

苏籀

苏籀　陋居一首

平生瓮牖蔀茆菁，江左那无雨土宁。

游宦飘然纡幕燕，陋居粗有读书萤。

浮生佛脚须当抱，乱世儒衣便欲停。

天定灾祥在淫善，北溟安得胜南溟。

苏籀

苏籀　吕伟信求冰花诗赋得两绝

霰集柏杉霏靫鬆，瓦冰镌画叶柯葩。

密移裁化钟纤巧，梁苑诗盟斲句佳。

苏籀

苏籀　吕伟信求冰花诗赋得两绝

墨迹扶疏冻未消，奇踪印纸镂刊雕。

花宜道韫吟盐絮，压倒刘叉冰柱谣。

苏籀

苏籀　旅舍中秋一首

芦笙茆茹野人编，竹几藜床已侈然。

月满光临感珠夜，风高冷过曝衣天。

酒浮炉肆人呼友，雀啅梅花鹭睨莲。

静士兀然方止酒，旧琴不计有无弦。

苏籀

苏籀　漫述二首

理窟孰宗趣，卜居忘市陎。

纡余力分里，梗概智仁间。

导引非茫眇，耕樵未拟閒。

寅缘任俚俗，及物念痌瘝。

苏籀

苏籀　漫述二首

跏趺围褐越鸡晨，洒落生缘治水薪。

一艺湛酣任疏放，百家杂揉识疵醇。

舂炊断断西畴穑，书记翩翩东郭{皴皮换兔}。

飘兀篮舆绝畦畛，莽苍更访隐湛沦。

苏籀

苏籀　眉州禅僧一首

吴蜀跨万里，余老师非壮。

勉哉令修行，手书劳四枉。

性命吾基本，权谲初不尚。

萧条寂寞中，咄咄祛碍障。

面目认谁欤，湛研澈尽量。

云为远玄旨，比喻非实相。

爱河澄不波，苦海永无浪。

封执即黏缀，沦落嗟滉漾。

法流於河接，焦涸吁断港。

情尘欲忘世，疑网愆吾党。

凡心非道体，志帅凝不丧。

瞿昙与老君，一诀归至当。

邈乎卢老前，古初更遐想。

烧香傃霄极，痴绝贤愿望。

杳眇莲社远，早接渊明放。

保真未易了，伽语庶倚仗。

苏籀

苏籀　梅雨一首

柑花销殒荔殊小，海上雨云氛气昏。

感慨干戈异乡客，愁思骨肉与谁论。

白鱼紫笋清庖隶，卢橘杨梅积市门。

作吏天涯何所得，一春黄卷伴芳樽。

苏籀

苏籀　蒙和府待制宠和前韵又承东湖水嬉之招一首

一声巧啭柳巅头，半丈红芳送晓筹。

天气柔嘉收积雨，林花稠叠竦高楼。

七槃长袖重新制，九醖空樽讵足忧。

丘壑夔龙位岩石，何妨送帽对沙鸥。

苏籀

苏籀　绵扇偶吟一首

拏云擘茧写兰亭，洴絖娃宫箑柄成。

皎洁中规捐月斧，清雄消暍并桃笙。

玉毫躔内乘鸾女，冰鉴光中墨客卿。

爱惜御冬充便面，辟寒抚勉燠屯营。

苏籀

苏籀　勉旃一首

归一岂应针以返，要言湛谛滓淤淘。

大知直截揣摩渐，积执冥迷厌离劳。

目睫古人曾致论，根尘当念勿喧嚣。

主张名教殚才智，王霸蟠煎火上膏。

苏籀

苏籀　闽中秩满一首

蛮府同僚问字奇，老成衣钵旧箴规。

飓内不讶飞黄雀，汙渎犹将贷病鸱。

前日幕谋非妙伎，今时民瘼愧良医。

径从南浦携书笈，吉贝裳衣皂帽帷。

苏籀

苏籀　木樨花一首

何处闻国芗，珍木秀岩谷。

高标蕙兰枝，妙辑沈麝酷。

叶叶秋声中，霏霏早英蓛。

介特有如松，繁华岂惭菊。

勃蔚袭轩墀，薰沾满衣服。

情人擢纤指，拾蕊动盈掬。

蘼芜见离骚，苓藿入谱录。

卉堂未可更，鲍肆或争逐。

乱插琉璃瓶，於斯殊不俗。

苏籀

苏籀　南溪太息一首

东坡曾赏南溪南，他日流芳好事孙。

寒祲棱棱裹崧岱，忧端愤愤塞乾坤。

赤囊政尔劳边吏，白羽多应落酒樽。

太息九原何日作，逸才谁敢赋招魂。

苏籀

苏籀　拟古

六州斋榻釂分鹅，谁料延平最解歌。

蒲孤崔姝白楼少，阖闾吴馆治容多。

频烦画戟凝芗寝，辍选鸾篦插皂罗。

勿俾台山洞天侣，眇无刘阮醉颜酡。

苏籀

苏籀　偶成二绝

古风未必今人操，老气休祈大吏欢。

扪腹定无奇士术，萧然且作野人看。

苏籀

苏籀　偶成二绝

延陵乃有能诗鉴，子路犹为少读书。

习气未忘番简册，白头稽古不应愚。

苏籀

苏籀　潘令度求厥弟令表挽章一首

婉娈标仪赋了聪，优为郎位奉车童。

蕴奇处士未王命，好事儒流昵德风。

姻援乌衣门闼峻，款游骑省志怀同。

克家致孝钟全美，凤羽飞翔亶待封。

苏籀

苏籀　潘令度送牡丹绝句

剧美温馨逞瑰媚，腻红殷紫叠重台。

芳晨华月临春阁，倚丽凝娇岂易栽。

苏籀

苏籀　潘卿求内主令人挽章二首

择夫先筮嫁，年俯逮期颐。

周南弗墙面，班诫克刑仪。

陔兰冀丰养，中馈失扶持。

恻慨百金诔，君文亦汉碑。

苏籀

苏籀　潘卿求内主令人挽章二首

扊扅思旧苦，月缺白毫光。

孝懿绰驯习，德音宁讵忘。

委禽流庆衍，偕老誓言荒。

肖似传孙息，绸缪卜凤皇。

苏籀

苏籀　潘舍人求父朝议挽诗

紫微内史世常扬，鹤发尊荣侍膝旁。

桂籍连枝皆挺特，兰陔六艺竞芬芳。

云霄门阀公侯拜，藻斧渊源典册光。

水击三千由积厚，天资九十恃康强。

青衿缟素行师服，挽铎讴吟广柳箱。

大启新阡高冢舍，义方不羡窦家郎。

苏籀

苏籀　陪侍知府待制丈巾山高设窃闻是日赓和去春林倅红楼风什奉继一首

磴藓梯飚最上头，挈排牺象主觥筹。

从容北海能延客，酣适东风咏倚楼。

献岁顺成当大有，名儒过计与私忧。

仰看凤德翔千仞，总领鸳鸾也狎鸥。

苏籀

苏籀　平津一首

布衣海上看群豕，金门晚跻作三吏。

汉主功名气薄云，柄用儒术亲且贵。

晓通当世博前闻，自得春秋有余地。

臣节俭约君道广，烜赫飆昂仍布被。

苍海西南罢远征，恳弃朔方违诏旨。

发策不如朱长史，庭论依违何委靡。

议诛郭解沮卜式，山东鄙人殊不鄙。

流辈纷纷称职难，黄发鬺髿保终始。

苏籀

苏籀　千叶白浮蕖一首

娇酣拟谁似，韵甚莫为怜。

矧肯媚尘俗，诚能降佛仙。

洗君凡眼肉，嗟汝淤泥贤。

三六驼颜侣，眜舟从妬妍。

苏籀

苏籀　侨居

买僮贷宅愈迂疏，颖士皆能讲旧庐。

典学前闻质郯子，天人定胜取申胥。

未应孤负囊中笔，精尔消磨架上书。

借问棼丝谁任理，岂惟短发每晨梳。

苏籀

苏籀　侨居一首

匆匆五十化，已往固莫及。

祠官閴中隐，歉岁尸糁粒。

毁方非瓦合，知白无伊郁。

世悦邹骆驼，我贤扬执戟。

浮云傥来寄，最贵非儒术。

尘缘且复且，只尔殊易辑。

古人学易年，所爱岂儿剧。

苏籀

苏籀　晴日纵步二首

穷腊末垂风景和，久游诚是我陵阿。

牧童笛远鸡凫散，猎户弓鸣猯鹿多。

季雅濙濙疑蜜酿，木奴小小似金槎。

起溲十裂吴羹酽，止酒陶诗但独哦。

苏籀

苏籀　晴日纵步二首

云际潺湲入下田，田塍级级逗平泉。

羊肠荦确褰裳过，蜗壳踚藏插槿边。

荷蓧何人行叹息，馈浆与客更留连。

丹霞翠雾皆招隐，一抹残阳众木颠。

苏籀

苏籀　秋分一首

礱湿岚昏近海多，剑霜清刮手亲磨。

轮囷马栈非难整，索漠牛衣且勿呵。

好住延陵皋泽去，强同溱洧济人过。

坐令幽谷还乔木，感论中原喻尉佗。

苏籀

苏籀　秋冷一首

岚烟澹澹雨飕飕，残卉折槎陂水头。

赎尔典裘扃户牖，饶伊夹幕閟娟柔。

{上艹下登}蓑廛肆斗牢落，泞潦穷途强释愁。

箬下浮君霜露旦，岂应虚诧钓诗钩。

苏籀

苏籀　秋兴一首

进贤哗玉青云侣，十二阳秋閟城府。

飞鸣众里何少多，根墢道旁诚李苦。

肃然注仰耋浮图，珍重谁家木居士。

袖章陈列有伦叙，终更右移聊改步。

贝多小品老耽伽，高屋帽檐持论古。

丹青简素写真行，茗醖鲞膋频草具。

俸清不足赈贫交，雨潦涉旬鱼跃釜。

时书檄尾文昌台，月曳敝裾槐棘府。

昔贤浩歌金马门，或亦箪瓢松菊主。

空空自笑两端竭，志愿不应惟阿堵。

初平兄弟羝眠所，山下逍遥返民亩。

大道安知利与劳，唐彬何人高此举。

苏籀

苏籀　秋夜听雨一首

萧骚闇响空阶滴，复值幽人对榻时。

旨趣逍遥称漫叟，锋芒抜格愧神锥。

愿摈谢万令閒处，实藉陈平屡出奇。

心境卧轮非别伎，少年狡狯赴无为。

苏籀

苏籀　秋夜雨凉一首

寸念微情浩莫缄，此生殊阙住山庵。

老怀钓港伴侯喜，道契涛江见陆参。

调气从前深造孟，名官早欲问於郯。

家书时燠何曾读，整顿尘编拂白蟫。

苏籀

苏籀　去年一首

去年胡来清水岩，黄河狭隘冬凌顽。

戾如飘风速如鬼，犬豕淫虐豺狼贪。

探马星奔汗流地，猛士眦裂发指冠。

潼雍见兵不及万，半阙甲胃屯河边。

隆寒身体例皲瘃，亦复勉强横戈鋋。

它司金缯封雍府，犒军纸襖如泥钱。

胡人隔水相笑侮，杀身於尔何值焉。

同州告急唇齿喻，无兵赴救诚难旃。

元戎钤下兵八百，苍头厮养争后先。

鄜延诏发五千骑，此日收兵姑自全。

平时保甲例乌合，县符迫促挥空拳。

甚哉田夫无门志，一夕惊走如穷烟。

汉将苍黄结旌遁，虏骑势合弥山川。

关中控弦诚万骑，忠臣义士力可宣。

书生命运亦蹇劣，我师疲少邻敌坚。

却忆长安无事日，谈及祸乱为尤愆。

饭囊酒罋夸厚福，捧土揭木皆才贤。

生灵未悉坐何罪，髓脑涂地尤苍天。

天公诚能佑戎虏，岂复不解兴中原。

案图戎索八百郡，我邦日蹙知谁怜。

吴中据江恃舟檝，惴惴栗栗聊偷安。

旅人流徙隘城郭，岁事寒薄理势然。

去年往矣不须问，安枕而卧祈来年。

苏籀

苏籀　群盗一首

贪得不知义，流风紊四维。

珪珇实盲昏，黥髠亦觊窥。

谅非跖躥才，竞揭椎埋旗。

巨猾肆滔天，小丑争攘欺。

立国计安出，顾无以家为。

三州破竹势，吏卒伤挠隳。

越人竟何能，非复慰佗时。

壶箪迎王旅，克捷剑之湄。

闽府幸宴然，一毫未尝亏。

噫吾有以待，致尔由他歧。

残蘖失追袭，诸将咸思归。

勉哉方伯职，力拯邻邦危。

漳滨拏未解，蜂蝎生武夷。

姑息倒囷藏，谆复行文移。

近事苟目前，远忧那敢知。

天运未太平，佛力亦其微。

武夫勿告劳，儒冠须出奇。

知人与安民，此责诚塞之。

苏籀

苏籀　壬申春雪一绝

长天顿改楚云容，初夕依微后搅空。

点缀柳条纷若絮，未妨梅蕊炫芳丛。

苏籀

苏籀　瑞香一首呈韩子平

未拆娇红浅紫骈，差差众叶翠翘然。

误称兰艳风流冠，且纵桃夭万一怜。

列槛闭帷增峭烈，诉杯阁笔负婵娟。

司花处子春风面，醲态奇香想象焉。

苏籀

苏籀　僧庵崖上榴花

苍崖有红榴，照眼风棂迥。

鹤顶磨丹明，猩唇染罗竟。

天然同心蒂，物理有殊禀。

青鸟蹙绛巾，奇胶缀琴轸。

子云畔牢愁，无偕溱洧赠。

思致玉珑鬆，皎兮丽宫井。

江峤琐蛮烟，空烦洛生咏。

山僧递形语，呵乃枯禅病。

喁讽独移时，鹘没天宇净。

苏籀

苏籀　山行入寺一首

执舆入辇躡痿几，陟险山农笑却时。

屐齿未常先雍老，翚飞久已见甍楣。

磴扉百步犹流汗，观阁三休岂易追。

浪漫悠悠一鸡肋，角巾东路最平夷。

苏籀

苏籀　山斋閒咏

仲氏新裁汝南诺，元昆聊舣人区舸。

一竿暇豫临流赋，五咏荒唐处士歌。

道号散人宜拜表，朝班都士好呜珂。

染髭膏面诚牵勉，老矣迂疏可若何。

苏籀

苏籀　邵公济求泰定山房十诗　褒勤堂

易经传父子，前后弓帛贲。

衣钵堂室中，千古发潜秘。

苏籀

苏籀　邵公济求泰定山房十诗　采薇洞

以心为形役，徇人失天真。

蕨薇与杞荑，求仁始得仁。

苏籀

苏籀　邵公济求泰定山房十诗　怀伊亭

龟雒俨如故，玉灵诚有知。

归舻带江海，澡濯我清伊。

苏籀

苏籀　邵公济求泰定山房十诗　尽山亭

蚁封于何险，醯鸡岂必嗤。

须弥一目了，亭中大然之。

苏籀

苏籀　邵公济求泰定山房十诗　柳陌

辋川题作浪，武昌栽属宫。

爱思如孔阶，茸髯摆奇观。

苏籀

苏籀　邵公济求泰定山房十诗　邵公泉

源深派河汉，蹙蹙寻常窄。

嗜芰借甘滋，无涯君子泽。

苏籀

苏籀　邵公济求泰定山房十诗　松门

昼扃熟鹿守，晨启素鸦驯。

延陵挂孤剑，吴月照峩岷。

苏籀

苏籀　邵公济求泰定山房十诗　桃溪

怀仙津步翳，凡圣隔两尘。

长统植园果，老幼分甘珍。

苏籀

苏籀　邵公济求泰定山房十诗　下马桥

泉下颜光禄，二纪瞻马首。

停骖肃松槚，风节应不朽。

苏籀

苏籀　邵公济求泰定山房十诗　竹溪

侧生昂九霄，萧森谷量簵。

溪岚翠欲滴，尘外嵇阮趣。

苏籀

苏籀　嵊邑周干办挽诗

嶷然衷塞懿，挟操亦人难。

唱第芝庭瑞，背城逋寇残。

倾殚副王命，畴曩入赀官。

遗事乡评著，嘉言邑里宽。

苏籀

苏籀　莳兰一首

湘累鞙佩南邦媚，天女襟期绝世芗。

艺植便应弥九畹，孰知苓藿与詹糖。

苏籀

苏籀　示儿子诩

属词更听三年后，为善须无一念乖。

孔里高高若崧岱，论思积习见岩崖。

苏籀

苏籀　示施又新同舍

华发些些似不公，辰申龊龊有何庸。

力抛羁绁片时适，谈谑槃筵一笑烘。

山刹汲壶茶可点，匠人礲斲事方丛。

麦秋梅润霖淫剧，旅汎殊谙干越风。

苏籀

苏籀　事毕汤巩方三君再用前韵复酬一首

妙啜龙团啬少分，宝薰婆律靳多闻。

泥封謄识遵程度，棘刺围藩按惠文。

挼菊骚人宁避雨，登楼朝彦气摩云。

兰堂锦瑟笙簧闹，嬉笑啁讴共惜醺。

苏籀

苏籀　试闱即事三绝

鼓士扬桴警五更，爨清檠冷旋吹生。

深衣乡彦都君子，摩厉三秋炫此行。

苏籀

苏籀　试闱即事三绝

近岁颛门不读书，右文搜拔广该儒。

立言不朽非吾任，贪叩玄门隐者庐。

苏籀

苏籀　试闱即事三绝

一坐据梧床刃消，五星竞耀烛秋宵。

扫厅禁近延僧孺，孰谓诗书避赋繇。

苏籀

苏籀　守局一首

悠悠疏逖皮冠守，朝著於何置漫郎。

不计少多凫藻汎，岂怀吞啄鹤轩昂。

执舆投刺初嫌闹，视荫言归久蹈常。

饮酒读书私务尔，涣然意喻俾言忘。

苏籀

苏籀　疏懒一首

妨人做乐屏书签，阁笔无情复强捻。

执御只应曩规范，锻金不假别鎚钤。

花开咄咄人清苦，乌唘声声梦黑憩。

出世世间皆有道，糟醨餵啜量难兼。

苏籀

苏籀　疏懒一首

省寺周行占姓名，老耽摄养道几成。

生缘琐悄同瓮算，居处閒静惟瓶笙。

求己洗心祛习气，知非穷理勇移更。

鸿生彦士乖游好，道秩禅流谐此情。

苏籀

苏籀　暑雨忆衢州一绝

衣裳俎豆信华风，酒圣茶颠倚独松。

夏屋渠渠听聚雨，数寻竹外泻琤淙。

苏籀

苏籀　睡起一首

身将抱瓮灌田畴，老大徒伤鬓已秋。

滞念生缘宁故我，济时及物勉前修。

勃磎行世终刚介，重惜尤人返自求。

塞马未尝矜得儁，湘猨不在较群猴。

苏籀

苏籀　松门

山川忽摇落，风雪交岁暮。

堂堂十八公，正尔守门户。

苏籀

苏籀　送才元长乐倅

东省西台除吏目，轶才勿谓得途赊。

孰云相贰徒劳职，政恐东南弗复加。

常衮颁宣礼翘秀，仲翔好事走幽遐。

口占十吏传州檄，指画千条靖海涯。

榕木覆街飞皂盖，荔园供饷赫凝霞。

政平讼简清如水，能赋登高墨似鸦。

咻彼夷音姑洛咏，归来越橐换吴娃。

抠衣岑范钦高致，谈舌澜翻泼贡茶。

苏籀

苏籀　送陈梦得省闱一首

棘闱春晓鏁南宫，文柄伊人掌握雄。

巧射穿杨惊破的，克家长箭挟良弓。

怀经负笈云霞集，出手成卢月桂藂。

玉殿赐袍黄纸诏，布衣驰骛黑头公。

苏籀

苏籀　送程孚叟知归州

岷江浮万里，吴峤驻弥年。

笑理归艎去，牢愁失眼前。

德门桑梓盛，佳郡鹡鴒联。

委寄参羊陆，宜知备敌先。

苏籀

苏籀　送程孚叟知归州

东都人陆海，游集若为忘。

筮史同微货，僧坊共小凉。

卜邻栖辇毂，返旆促囊装。

巽坎知人意，奔腾达侍旁。

苏籀

苏籀　送滁守蔡瞻明提举

史家汗简编年垂，掌武集贤筹政机。

君侯祖烈冠前世，内外贻厥真天资。

景灵审象丹青炳，端靖顒昂席庆基。

浙港之东早乘驿，卓尔群吏诸侯师。

云何士元淹骥足，留滞太史周南维。

渊源濡染由所自，甚美而度多文词。

猗欤两祖揭二柄，雹凸骞翔天下知。

奈何恬无进擢慕，钩引吹嘘众力微。

冷烟横雨秋涛外，滁邦山水停一麾。

贫交掺执空里巷，截{左革右登}那复留骖騱。

气宇前修令仪范，才具时侪高品题。

绿绮寻绎醉吟操，清流感慨神武遗。

侧听褒嘉最郡课，水衡促召夫何疑。

车轮继斲心自了，桑榆稍收宜赴时。

珍向高标警衰纯，鄙哉不敢多陈诗。

苏籀

苏籀　送都属八舍弟桂林买马一首

夷德贪婪汉财贿，莫惜金多能使鬼。

喷玉难拘伏淑式，上驷超摇献天子。

子今叱双湘南裔，桂岭下下复高高，

鸟惊兽骇征人喟。当官官事从容理，

思马斯臧由此始。雷尾风騣未平齿，

绝壑踔山如历块。执驱效牵髯校尉，

槽枥经由书殿最。谢公总统修戎备，

二柄德刑兼两寄。不矜吾党愈推能，

宵旰潜心活国计。杂沓英豪乘虎骑，

日陃神州一百里。

苏籀

苏籀　送范比部持节广东

羊城使者神仙中，苒苒叱驭凌云踪。

绣袂吾徒强掺执，解手一举南飞鸿。

君侯烜赫标肉谱，文正烈祖忠宣父。

典刑付托呼所钟，经国风规俨如故。

伤时嗟我思古人，遗直茂勋君世嗣。

春秋主盟由范氏，不战屈人从范智。

备尝世故无难易，出入淹回俱掌计。

世推汲偃似长孺，共怀下惠贤展喜。

鸟言夷面吾氓耳，岂弟公清渠自理。

声华本实警蛮貊，锋颖天然加峭利。

转粮遵海爰究度，併按三河应不避，

追车少日便还朝，首出儒林冠循吏。

苏籀

苏籀　送富枢知三衢三首

琳馆屡青书带草，玺封荐捧紫芝泥。

寅车暂此纡台绂，黄阁依前执命珪。

表按山川裦襦内，劝农云水插秧齐。

论毗国是惟公韪，令顺民心不曰卑。

苏籀

苏籀　送富枢知三衢三首

代天襟量服英髦，能扈王舟出海潮。

轻重裴公陈梗切，安危汉孺绝麾招。

吟笺访古羊腾石，奕局行春柯烂樵。

谢傅不应丘壑尚，绝尘机警冠当朝。

苏籀

苏籀　送富枢知三衢三首

山林引避一无求，遄返岩廊岂自由。

圣主尊贤载谟诰，故家纪善付春秋。

公诚愿奖朝中意，密勿谋先天下忧。

臭味久令参籍湜，斐然攀赋畔牢愁。

苏籀

苏籀　送韩少汲萍乡尉

大门人望旧旌旄，岭表泷头罄错刀。

中馈从谁合红卺，邮亭自诡絮征袍。

青衫九品非君愠，黄卷连车慰我曹。

兰蕙满山山水县，遥知放意咏离骚。

苏籀

苏籀　送李举之武博学宏词

稷下机梭纂奏篇，犀通木瘿炳彪然。

盛朝耆望门庭懿，咨匠宗师典据全。

掉鞅春闱贾余男，赏音盟主诧称妍。

峻登名第高酬擢，台阁容仪继武传。

苏籀

苏籀　送芍药者一首

披猖二十四风花，淑美丰融殿百华。

畀付碧茎顉粉蕊，薰裁温馥叠鲜葩。

无言似笑诗魔恼，比韵侔娇女艳加。

壮岁逐春心欲谢，酥煎靡丽远泥沙。

苏籀

苏籀　送苏念八郎下第西归梁益

金昌亭下泊舟舻，木马关西赵郡苏。

建邺鱼飧武昌水，延陵皋壤霸王都。

吾髯轩轶登楼赋，汝器切磨清庙瑚。

刷羽三余鸿鹄举，亨衢甲乙看先驱。

苏籀

苏籀　送孙丞法先池阳二首

樗枌里中契，年辈愧君先。

德迈华腴裔，才优砉剨然。

牛刀恢勿扰，马首峻高迁。

交荐诸侯鹗，蓝田崔未贤。

苏籀

苏籀　送孙丞法先池阳二首

一薰襟趣暱，掺执便它邦。

书剑摇烟艇，鸿光醉绮窗。

县僚迎节盖，齐醖缀羊腔。

器宇青云士，能名赋练江。

苏籀

苏籀　送王机宜归襄阳侍下一首

乃公振旅来，河湟新奏捷。

诗礼壮斋坛，荆州初妥帖。

王郎赋缁衣，旦暮剧燕越。

从容挽六钧，邂逅记三箧。

赏奇必先睹，语怪尤欣惬。

樵径曳斑杖，僧窗敷白氎。

解颐千虑却，爬痒众宾厌。

辕门熊处士，铁面竦长鬣。

椎牛赴大釂，割肉挥长铗。

酸寒商公邑，会我萦仕牒。

儿嘷羹不糁，女瘦裙剩摺。

嫉邪发冲冠，忧国须屡镊。

侯家有美载，寒冬相暖热。

騕褭带青萍，於菟包璮甲。

风磴好扶轮，冰溪多病涉。

凄凉熊耳下，小雪轻尘浥。

升堂语君公，浚治千楼堞。

勉勉足兵食，孜孜抚疲苶。

政成在简易，可大贤人业。

苏籀

苏籀　送赵宪御史赴江西三绝

崆峒日暖岚峦丽，章贡桃花春涨豪。

避传封人候骢马，道旁武吏合韐櫜。

苏籀

苏籀　送赵宪御史赴江西三绝

贾生纂著五十八，元叹风规自伯喈。

贪吏革心宽贬坐，顽甿耒耜不椎埋。

苏籀

苏籀　送赵宪御史赴江西三绝

冷坐从嘲瓶井眉，俗流浅拙更忘遗。

道鸣庶矣多闻力，建武官僚旧汉仪。

苏籀

苏籀　送中书潘舍人省上二首

紫微鸡省待论思，少作英辞寤柬奇。

高浪驾天输朗汉，紫霄即日奋长离。

然明东里今同道，德裕封敖适此时。

应笑迂慵畸已甚，呜呼鹤巘缀蝉枝。

苏籀

苏籀　送中书潘舍人省上二首

亟纾多难一群心，惕厉咨嗟憯测深。

汉制春温劝敦本，周家夙戒岂无箴。

该淹伯始万端理，烦悉姬公五诰寻。

愈近清光缀经席，皇风如玉亦如金。

苏籀

苏籀　送朱乔年被举荐监石井镇

石井镇初腾一鹗，管城子健斡千钧。

已然自足雄吾党，其进只应轶古人。

衣被卉裳殊欲惯，解捐犊佩猾商驯。

万钟他日扶危手，五斗怡怡为奉亲。

苏籀

苏籀　岁晏即事

磑霏白雪舂云子，盘摘黄金割密房。

组织翻腾不停杼，芳甘醖酿馈先浆。

西成仅有储囷窄，中土才归置枕康。

敕赐空盟旌德刹，扈阳珍木蔚葱苍。

苏籀

苏籀　题两黄仙人炼丹山顶一绝

丝毫触石千山泽，喙吻传声万壑雷。

信有苏书标洞府，不应俗驾半途回。

苏籀

苏籀　题刘紫微贡父公是集一首

惆怅栾城旧朋执，何殊阙里孔颜徒。

达生自信诚知命，晚节遭逢德不孤。

贯悉该明汉中壘，雍容通雅蜀相如。

老成流辈方吹荐，典训斯文示后儒。

疏奏襄阳正平手，表章天策伯襧俞。

明窗棐几一呻绎，背痒政逢长爪姑。

苏籀

苏籀　题南圃一首

妖嫺十五余，清春破瓜初。

婉腻讵如玉，凌风素云裾。

莺燕妬声实，窈心自有夫。

取怜逆万目，白地肠应无。

惶惑少年士，逐麋不顾菟。

倾囊买消渴，借问谁家姝。

苏籀

苏籀　题僧寮白瑞芗一首

芳蕤何茜绚，尤物真旖旎。

五叶映雕栏，三桠骈粉蕊。

妍分春月魄，香彻肌骨髓。

壁观艳成魔，鹤林神作祟。

岂特梅可簪，殊胜麝多忌。

野藋与戎葵，犹堪解其秽。

苏籀

苏籀　题善草字者一绝

獐猎包羞爵秩加，舆人捧腹只呀呀。

踏摇妍状当垆手，如许银钩殆可嘉。

苏籀

苏籀　题徐帅川诗卷一首

学究村村自谓贤，西京泾渭派沦涟。

古人圣处工研贯，新义阿时力洗湔。

炳阔多闻包宇宙，閴寥余韵出蹄筌。

飘然径造骚人室，老愤应加视后鞭。

苏籀

苏籀　题张公文潜诗卷一首

群才奔正始，办论轶髯卿。

诸老力推毂，斯文有定评。

龙旗叔孙氏，金笔左丘明。

杕杜尝嗤点，椒兰足陷倾。

穷途乖党侣，陋屋挂冠缨。

彰炳流千载，嗟咨奠两楹。

桑枌堕兵火，简札落寰瀛。

态度云霞蔚，瑰奇珠玉生。

渊停真可挹，川驶不留行。

机杼班扬旧，笙竽陶谢并。

风骚齐穆若，郊岛埒低平。

百末芳蜂採，千岐玉刃迎。

斧斤皆阁束，凿枘自天成。

大论尤宏博，短章工冽清。

精微演孔佛，刚毅奖周京。

粝食何曾餍，高标不朽名。

斐然愚小子，钦咏有余声。

苏籀

苏籀　酴醿一绝

梅酽兰氲芍药清，旃檀婆律萃天馨。

试开秦赵当年目，何藉珠帘翡翠屏。

苏籀

苏籀　酴醿一首

绊挽风光数丈枝，曳松拖雪不胜宜。

浓铅轻素谁调练，郁蕙滋兰无等夷。

婆律著人酲自解，昆吾雕玉赏尤奇。

攀条嚊蕊思京洛，末利晶荧自一时。

苏籀

苏籀　退士一首

贤贤高哉古黔娄，独辨真趣肩夷由。

市朝慕诱吁竞求，求仁丘壑良远谋。

白云抗志耕平畴，炎天葛制冬鹿裘。

邂逅孤豚笑肥牛，拨刺廉鱼脱金钩。

雄鸡曳尾惮俎羞，鹪鹩一枝绰余庥。

楚楚奢靡聁蜉蝣，下士阉然媚俗流。

嗟嗟此病去何瘳，渊源友尚颜轲俦。

襲襫有暇从帣韝，形为心役无深尤。

貂蝉夸诧出兜鍪，驷马高盖忧人忧，

才殚力尽长不休。上士凌霞宅岩幽，

千镒鹤书那转头。

苏籀

苏籀　晚秋偶成

生涯一笑槁梧横，叶下寒波收潦清。

金钿露香花近信，乳泓云拨酒新萌。

岷人罢赋家四壁，洛客懒吟棋一枰。

流落粗疏分樵牧，故人衮衮任公卿。

苏籀

苏籀　晚秋一首

曩间夏历标花候，粗尔陶巾漉酒卮。

仿拟尘编谈世谛，何人才刃趁时机。

苏籀

苏籀　王季海求父宣义挽词二首

缮性克知命，乡评行实尊。

传经拾科第，彩服匝庭轩。

韡萼专方面，良弓补谏垣。

金坡振词笔，品藻不胜言。

苏籀

苏籀　王季海求父宣义挽词二首

里仁巾几寂，遗懿满瞻听。

济美珪璋质，流芳琬琰铭。

纸灰霏似雪，卷泣洒将冰。

念念存伽释，超超拔九冥。

苏籀

苏籀　王叔明示长句讶乌涧人不出楚则失矣齐亦未为得也次韵一笑

忍对三峰閟两山，澹蛾三五韵幽閒。

王郎宾席自水冷，君须举玦人舍环。

乌涧门阶未尝峻，瑞峰重深一百间。

列屋罗帷隔风日，九回沈水纡髻鬟。

使君素负凌霄志，舑儒何以换酡颜。

龙香小袖酬绿醑，不管紫云私有语。

美哉江色酿山光，青琐勤开看烟雨。

苏籀

苏籀　往日

往日承平孰为裁，诚能俾乿固当谐。

岂云小辩能回斡，际遇长才力洽该。

大块惨舒嘘翕顷，元明迷喻唯阿开。

斗南必有圆机士，安得一樽陈此怀。

苏籀

苏籀　望道一首

少年相尚依阿语，老大回看不住心。

望道尊师岂盲进，忧时论事敢浮沈。

侏儒饱死嗤方朔，悬罄饥贫类展禽。

好古宜交鲁卫士，豳风咀噍有遗音。

苏籀

苏籀　维摩诘一首

杯杓何人执其咎，胁胁卑卑十年臭。

邂逅琼枝解渴心，京洛岂尝开豆蔻。

博山沈水烧春昼，採英撷萼春风手。

九回蠆卷纡余秀，尺六仙围楚宫瘦。

痴狂无限热肝脾，盛诧樱桃比垂柳。

槁木寒灰不二门，禅功道力何妍陋。

苏籀

苏籀　闻旧曲一首

短舞长讴撩性情，狗翻砑鼓醉承平。

六么花下西湖集，三叠云凝玉塞聋。

治世之音岂沦谢，淫哇已极返和清。

关雎正雅终知律，前圣尝云畏后生。

苏籀

苏籀　闻邻佳酣讴一绝

冶荡淹嫺谁尔令，五陵妍騣可怜生。

兰堂委巷喉呀啭，信有秦声非越声。

苏籀

苏籀　武林春日二绝

越罗初御柳烟深，慵病相从老见寻。

酒罢尘杯胶燥吻，春无顾藉一分心。

苏籀

苏籀　武林春日二绝

何人亹亹共挥麈，有物娟娟散百花。

不向个中吟蓓蕾，久晴风日涨尘沙。

苏籀

苏籀　武林春日一绝

薰膏佩服尤瑰靡，联踏春阳特炫骹。

十里青楼玩芳月，西湖并舫瓷娱遨。

苏籀

苏籀　惜花一首

豁眼桃红思圣解，袭人兰郁比修能。

面脂靡曼负涂泽，绘彩化工夸斲冰。

茜粲芳穠触吟境，艳阳风色嗾狂朋。

倾壶箫管黳蓬鬓，沈顿金觥雹凸棱。

苏籀

苏籀　夏旱一首

阳厄会百六，骄亢惨如爏。

素秋垂二七，十旬赤千里。

土田灵龟坼，水车渴乌柅。

历时书不雨，槁矣吁田穉。

虽然海有潮，何堪井无水。

塞鼻炎烟郁，吹面江风靡。

憬俗雪不降，炎洲冰讵履。

虐魃岂胜诛，巫尪窘舑悴。

雩葃按典彝，祝史殊跛倚。

资舟舟已尽，振廪廪余几。

枵然望云汉，邈乎嗥屏翳。

戎虏未入朝，耕战诚劳勚。

收募联什伍，倍蓰给饷馈。

伊人亏颗粒，主者遭忿詈。

覆载疑亭育，蘧蓏视生类。

作为三日霖，靟沱万事理。

焦枯已不救，根蘖或可冀。

疲民亿万口，生生荷天帝。

侏儒一囊足，孤寡千箱赐。

三军尽凫藻，邦邑岂小乿。

苏籀

苏籀　夏日池上

谛复春秋指，祛排日务婴。

岚峦屏郡廨，卉樾荫衙城。

褐父评丹首，幽斋缘督经。

忘忧葱茜擢，伯雅燕酣酲。

窈窕阳春唱，鲜鹹临海鲭。

惠文除扰害，五百惨徒黥。

卷籍阖还展，钱刀敛尚轻。

珠还凤仪政，他日傥齐声。

苏籀

苏籀　夏日叹二首

群空冀北食场穖，蹙踏崔嵬憩鹤台。

泉石俿心终眇邈，炎蒸烁体从恢胎。

蒂怀寓眼勤呵咄，专气怡神愿力陪。

公馆亦须延异士，珍包奇醖肆筵开。

苏籀

苏籀　夏日叹二首

褫絺肆簟扇忘閒，轿担肩頳走市陎。

湫隘蛙蜩讙噂里，扫除风月广轮间。

曷云时燠长无冷，却谓天高只好还。

传癖词源粗超轶，拟如梅尉乐吴山。

苏籀

苏籀　孅阿一绝

不瑕彭泽愿言中，都治姿年慧则通。

揭调郡斋宾孺子，孅阿茜粲驻芳踪。

苏籀

苏籀　咸阳县令求清渭楼诗和何子应长句

秦如蒹葭未饱霜，四维不举空豪强。

神疲鬼乏赴功利，兆自襄公终始皇。

富极薰天力斡地，诸侯西来谁敢当。

范雎李斯乘利势，蒙骜白起先戎行。

韩卢前奔宋鹊举，角逐海内如驱羊。

干戈取之刑法治，举事夸淫惟快意。

时移数尽非徒然，直笔汗青遭唾毁。

咸阳宫殿无尺瓦，直抵南山是禾稼。

山巅观阙总成尘，清渭东流无昼夜。

昔时此水贯宫垣，今日沦涟县楼下。

无复秦娥洗妆水，时有村童饮牛马。

秋波泠泠泛红叶，春天波荡桃花节。

清名不与世荣辱，混濁何尝妨至洁。

八川分流皆异态，七泽胸中无芥蕂。

直须面面倚危栏，殚睹雍州原野火。

楼中有客雍门弹，坐上悲歌击樽坏。

何侯精采如琳琅，携诗揖我谓我臧。

我今为子登楼赋，书版一讽悲兴亡。

苏籀

苏籀　小僧乞其师静悟塔铭一首

劫火吴宫尽，耆年亦已殂。

勤拳依佛敕，精苦是僧摸。

愿力归兜率，宗风化给孤。

禅心不沦谢，楚些漫招呼。

苏籀

苏籀　校雠古史二首

炎牺分纪到先秦，散脱前闻待发明。

处士妄谈纷战国，专门阿党蔽西京。

尘沙涤荡川归海，故实符同史与经。

梦奠老人遗意得，麾天巨刃不留行。

苏籀

苏籀　校雠古史二首

貌从周孔讥诬伪，臆断诗书悉抵梧。

悟鉴精明原本末，讨穷商略较锱铢。

所存偶免随秦瀴　，不喻遗忘笑汉儒。

理胜凛然词旨达，知音傥遇圣人徒。

苏籀

苏籀　休沐日

洗砚酬缄复论文，金书瑶笈忌羶荤。

搔头冷枕遗簪弁，浣垢凉床洁帨帉。

炀灶筚门无量燠，夏畦褐父若为芸。

鸿飞遵陆搏寥廓，凫鹜胡然顾涧芹。

苏籀

苏籀　雪斋即事一首

炽炭雪窗尘简编，慵偎毳被藉粗毡。

卯晨呵笔冰胶研，乙夜横琴冻折弦。

郁郁烹鲜具羹戛，浮浮炊餸忍馋涎。

鬻薪清爨庖丁粗，鼎俎逾时不解羶。

苏籀

苏籀　炎夏即事一首

五咏八吟钻古奥，四豪六逸共周旋。

隐囊垫帻枰棋局，轻箑珍笙荫采椽。

习气峥嵘谈在昔，知音推激互相然。

至哉佛老儒宗外，圣谛冰销濁火煎。

苏籀

苏籀　药褚吟一绝

玉札丹砂宝易知，蜣蜋苏合粗擎斋。

国医本草加繁悉，异域琛夹献麝犀。

苏籀

苏籀　夜凉

白屋秋声里，蹉跎旅食春。

挑灯鲁酒薄，拊枕越鸡晨。

学术家传业，风流德有邻。

似闻川陕捷，吾道付峨岷。

苏籀

苏籀　夜饮一首

微生无限死之徒，瓦解丝棼不易图。

一篑区区裨大坏，力行踽踽竞长途。

韬钤筹策皆摧折，文籍条纲总阔疏。

谁料孟嘉为谢传，笑观蒋干待周瑜。

苏籀

苏籀　忆京雒木芍药三绝

熟美酣馨迸佳瑞，晕棱红碧化神工。

根株肇自韩郎染，葩蘤人间一洗空。

苏籀

苏籀　忆京雒木芍药三绝

沈芗亭北压栏杆，眩耀荧煌障幄宽。

不薄官梅伴飞霰，只饶兰蕙楚骚寒。

苏籀

苏籀　忆京雒木芍药三绝

庐陵涑水携参佐，媚紫娇黄左与姚。

何物山丹炫流俗，雒生懊恼愠蓬飘。

苏籀

苏籀　忆雍都一首

秦汉西都谁复加，茂陵赋笔大非夸。

西瞻周道平如砥，南揖秦山翠削瓜。

雷尾凤鬃蹄逸健，蝟髯黧面手高叉。

兵微将乏初无奈，贼破功成近可嘉。

飘泊荆吴最萧瑟，厌闻胡汉更纷挐。

娱宾北榭忘忧酒，侍燕西川没骨花。

纵被莼羹当羊酪，未谙舻舫忆骊騧。

苏籀

苏籀　饮东窗一首

丈夫蕴挟胸怀奇，浩然幅郁干虹霓。

俚蝩婉娈习和雅，窃笑胡为瓶井湄。

奈何平世事蹇蹇，奇士矫荦矜云为。

伏波不屑儿女暱，马革自诡排羌夷。

叔子逢时经庙略，入则造膝出诡辞。

燕公异礼集贤殿，笔削金泥玉检仪。

贾生前席觐宣室，立谈痛哭才几时。

敬通杜门老著述，言溢千纸罔设施。

肮脏黄冠遁丘壑，一旦端委偕龙夔。

愚生尚友千载后，读书探道无津涯。

猖狂置章留黼座，腐尘潦倒曾何裨。

世承朝恩万钧重，省思此去酬毫厘。

苏籀

苏籀　永嘉周道人求诗一首

气升期汗漫，世法一黔娄。

启钥因师旨，咀芝从祖求。

肆言谐律吕，不梦本精修。

王室金堂迩，飘飘竹杖游。

苏籀

苏籀　幽栖三首

去去追濠濮，悠悠平渭莘。

荒凉罗雀处，寤寐叱牛频。

鸮炙逢希阔，萍虀适醖醇。

自谋蝼蚁穴，何以拯斯人。

苏籀

苏籀　幽栖三首

豹雾谷容晦，虎风林响寒。

通宵喧涧濑，出日照岚峦。

掩卷妨作乐，搘筇咏考槃。

王孙有窟宅，吾道尚艰难。

苏籀

苏籀　幽栖三首

三芝羽人伫，五诫坏衣修。

农圃日用事，刍荛无几求。

林丘识真趣，城阙罢菟裘。

挥斥尘劳客，平生为道谋。

苏籀

苏籀　游服者二绝

墨绿螺青金翠耀，鬻讴沽笑泥娱邀。

兹辰傥卜吾髯夜，陶写醉醒双凤嘈。

苏籀

苏籀　游服者二绝

畸情灰灺妙龄怀，佳月澄虚适与偕。

隐几嘘天嗒然趣，参同九锁启仙阶。

苏籀

苏籀　游鼓山一首

呼船起柁乘潮平，掠窗飘箔疏雨倾。

漱石枕流东道主，栉风沐雨吾曹行。

百寻悬瀑泻绅佩，两边乔木翔枅甍。

乞浆满瓯牛乳粥，纵酒下箸驼蹄羹。

跻摩顶踵历蹬术，牵挽葛藟披荆榛。

荒浪搀差复奄霭，巀巐屭趂仍棱层。

嘷烟啸雨猨鹤宅，绝山航海樵渔能。

草衣穴处避世士，木食涧饮安禅僧。

芝房云阁无尽藏，月屏风幌长明灯。

笑看陎阾一蚁垤，挥斥氛祲投蛮藤。

径行石窦解縢屩，饮灌匏杓谈淄渑。

莫嗔踏碎苍苔色，莫嫌汲濁阴井清。

膏肓泉石有鉴裁，腾踔岩崿试股肱。

要识石鼓真面目，立置枕几非绘缯。

风吹杨叶此山下，欲问故老知谁应。

市朝一梦争夺际，山海萧散堪伏膺。

苏籀

苏籀　游寒豨次醅字韵题九曲亭一首

幅巾戏漉彭泽醅，尺书间觅来禽栽。

东坡居士五年久，真主未遽求盐梅。

扁舟夷犹水刻窟，双履秃缺峰峩嵬。

招揖西山与东鲁，回首阊阖并玉台。

标榜高甍方外景，不染时世毫端埃。

倚空千重翡翠盖，落日万顷琉璃堆。

兴酣鱼鸟安乐国，喜溢仆驭陶家罍。

惜哉二老削旧迹，不论石上并墙隈。

磈岸横舟昔时睡眠，刻划独免漫苍苔。

梵刹青莲旧僧社，径遂几合无人开。

方今九原如可作，足使四海凋摧。

封章千载垂可否，玉堂黄合犹儋雷。

精义穷神致实用，不变生死无去来。

天下书生践遗迹，棠荫处处思贤哀。

苏籀

苏籀　诱学徒一首

瞥闻立睹且湛研，讨索思臧义理穿。

剖析赖经宗匠手，绝群羞拍腐儒肩。

鸱鸦嗜鼠颛门蔽，博簺忘羊失路偏。

警策后生文宪种，若为准拟即真贤。

苏籀

苏籀　娱老一首

多闻内殖每瞻乌，枉把春秋问蟪蛄。

俗琐未抛聊尔尔，古心内骛亦区区。

系匏於越壤田薄，双鲤铜梁仆痡赁。

揵白追游味殊寡，所图荣绮访仙舑。

苏籀

苏籀　与可墨竹二十韵

天工奇水墨，晴景照檀栾。

影动嵇阮爱，笋穿淇渭干。

禅翁三昧力，老手一挥间。

意匠先鹘落，心造忘笔端。

芥胸极蓊蔚，振袖疾飞翰。

道妙进乎伎，自得即之安。

刚耿在眉睫，岁寒出脾肝。

动色娱倾耳，可听非惟观。

飒遝欣翠羽，交戛敲琅玕。

雷惊碧霄耸，风倒悬崖攀。

雨霜斜重势，龙风飞鸣竿。

劲挺加掩冉，英奇阅雕残。

缇缯钉墙仞，秀绝袭衣冠。

备悉湖州派，恨不彭城看。

不可无此君，宁可弗至膰。

买林自亏蔽，折槛萦丛攒。

房拢侍便嬖，园苑隔扃关。

要见一室中，幸容四壁宽。

此画会通灵，请公牢鐍缄。

王侯傥奉借，定鏁空厨还。

苏籀

苏籀　寓言一绝

輶眇岂任胜妇职，春暾桃蓓未敷莲。

月娥宫额噫神护，旖旎仙舲托使旃。

苏籀

苏籀　元夕

瑠璃万宝通明殿，珠翠千层罨画楼。

匝地薰天月灯影，撼山填郭蚁蜂稠。

浚都平昔金鳌峙，雍幕寻常锦幰游。

今岁山城索朋侣，屠门酒醖夥酣讴。

苏籀

苏籀　元夕偶成

里唱涂讴铙吹轰，软尘梁苑记前生。

宝珠穿蚁嬉游肆，莲蕊然犀不夜城。

透碗灯繁人昼绣，隔罗光醖酒渑清。

春娃环舞云阶隘，邦媛鲜妆月地行。

苏籀

苏籀　园人饷果

紫绛李杨卢杏黄，红腮脆碧磊篝箱。

春风媚世葩华过，夏日荐茶冰蜜尝。

瓜步它时邵平意，木奴晚节李衡穰。

君看饤坐百端辑，腐蠹萧然自弭忘。

苏籀

苏籀　择邻一首

天然龊騣千金子，憬彼憸民亦有徒。

蹴踏惟应怯龙象，灌输何足计瓶盂。

神锥曾见汝颍士，道韵也欣山泽癯。

栗尾著书趋圣处，老勤端恐负师模。

苏籀

苏籀　赠苏文瓘

推明能隼骨专车，按地谈天河洛图。

汉魏晋唐皆贯澈，典坟今昔不荒芜。

君家庭户闻风旨，吾事分毫等博屠。

岂待曲终思雅颂，直缘背痒遇麻姑。

预求补益三年艾，深识妖邪九尾狐。

博物伟然窥子产，济时岂必愧夷吾。

苏籀

苏籀　张孺人九十六岁签判求眉寿堂诗二首

鹊巢流庆嗣如参，鹤发人间仰达尊。

经眼尽知三世事，含饴已看几重孙。

承颜捧诏疏封邑，扇枕温床不倚门。

取数西方无量佛，满堂氛馥贝多翻。

苏籀

苏籀　张孺人九十六岁签判求眉寿堂诗二首

萧同叔子无令笑，绵上之推乃弃官。

咸羡此堂称圣善，累从治剧劝平反。

晨昏不怠谆谆诲，僮使皆沾洩欢。

紫诏又当称大国，安舆五马叠荣观。

苏籀

苏籀　张子安求无处道人挽词

奉協谁过仲卿贤，独泣牛衣枕泪眠。

墨误唾花衫未故，诗题摘叶柹犹鲜。

悽凉玉雪聊聊意，惆怅房栊步步莲。

抚念琴书旧同赏，爵名重刻更巍然。

苏籀

苏籀　张子安求无处道人挽词

芙蓉城阙宜通籍，姑射山头素卜邻。

举世难工断肠句，何时再得捧心人。

芝兰奕代传遗懿，玉树千年锁暗尘。

珍重清风入襟袖，每篇佳处想精神。

苏籀

苏籀　招范子仪登升山次范韵

束带殊憎市声沸，幅巾联复隐居寻。

凌虚马鞍林峦表，滴翠驼裘涧谷深。

个里膏肓空自许，何期烟雨挠重临。

长瓶大白开狂喙，绝海驱山叹未禁。

苏籀

苏籀　赵和叔大夫母安人曹氏挽词

风规王邸韵，筮醮相夫宾。

逐子大家懿，弄孙东第新。

百能知肖嗣，八十又三春。

磬石无虚勒，笄珈不复晨。

苏籀

苏籀　栀子花一首

镂裁雪羽元同质，合辑龙沈更一家。

气袭禅僧鼻端白，葩敷溪女鬓唇斜。

牵缠芗色诚虚幻，结习因缘可叹嗟。

芍药调和传汉殿，酴醿脂泽有浑耶。

苏籀

苏籀　中壘一首

更生倾侧四斥已，精诚所祈格天地。

著明深切安危机，同道萧周数人耳。

不容何病见君子，节义政应强国热，

倖卿权尹岂尝无，忠正得朋侥冒柅。

可怜孤直援又寡，恶恶如风力排诋。

汉皇听纳知其忠，左右侧目争摧圮。

亲亲公旅人莫比，按据春秋忧变异。

萧张鹨死正人空，挫奸救危宁畏忌。

勤勤请抑外家权，社稷安荣长久计。

二十余年列大夫，痛切皇舆难坐视。

当时不谓秦无人，异世知音诚叹企。

乱生祸重英杰资，无竞维人当树置。

绛侯博陆在岩廊，高武不复忧刘氏。

胡为一篑障江河，谏鼓屡鸣那得济。

苏籀

苏籀　中觞二绝

欲澜秋水剪瞳人，愁绝春山俲玉真。

擘了荔支抛豆寇，送钩非复近前嗔。

苏籀

苏籀　中觞二绝

珠贯笋弯奇出伦，龙兰入缕叠文茵。

芳年长好长欢夜，满意同心同梦人。

苏籀

苏籀　仲秋较试净惠精舍会者六人约重九事毕置醴谢汤巩方以诗坚约次韵酬

稷下铢铢鉴择分，品评一目百知闻。

初矜月殿挥毫赋，直到龙山吹帽文。

邀勒公劳狎嵇阮，薰涂嫱媛侍渊云。

尘惊珠贯纤罗袜，酹酒银篦不怕醺。

苏籀

苏籀　仲秋苦热半格一首

老火薪焌鼎灶然，柔金低伏听燔煎。

虚窗叠巘攒三崿，冷枕清飚直万钱。

俛仰生涯恃林井，包缠冠绂哂毹毡。

朝蝇夕蝨嗟何集，山雪河冰渴沃湔。

子夜凉生秋思废，午时炎炽赫羲鲜。

荫饶华桷单絺叟，嬉爱清川泳月船。

巾幨垢氛勤靧濯，菓肴剖剥萃新妍。

芸夫望望瞻云汉，鋜鹤声声唳碧天。

瀑水何山千尺泻，洗心安得赏悬泉。

苏籀

苏籀　重阳一首

篱根金色小正时，醅垫风高与节期。

耿耿挑灯闻夜诵，匆匆刈穗饫晨炊。

闺娃犀蕊香盈把，朝士茱萸酒一卮。

盖世豪雄健天下，感秋应待羽觞治。

苏籀

苏籀　舟中怀古一首

耀德先王不耀兵，汪洋施泽在生灵。

孰违天戒并民欲，不爱邦家嗜虏庭。

作俑乱生诚有自，覆车势合亦难停。

山河异境伤王导，云海高翔羡管宁。

愿以丝毫裨汉室，岂无弓矢毙胡星。

愚翁事业空遗臭，经义分明战血腥。

苏籀

苏籀　朱从事安诗挽词一首

文阶王命渥，驯侃洽乡陎。

末俗贾三倍，尤能赈百锾。

宗盟遵倚阙，邑落旧知潸。

翳翳佳城郁，鑱山殆弗删。

苏籀

苏籀　朱亭伯改转见过一首

三就可怜繁马颈，一鸣须信绝鸡群。

絷维才骏殊旌别，籍甚名声奈耳闻。

浩渺池庭辈鸿鹭，胜轩馆殿擢兰芸。

相容历稔逃诗债，大白惟当浮劝君。

苏籀

苏籀　祝舜俞少卿示曩岁葺蒙园陪游风什一编不度枵疏上尘二首

清沂雩舞蹈前模，风咏先生于蒵于。

论述殊堪露门召，镌摩已化兔园儒。

台评公雅銛锋锷，杖齿袁遗抱笔觚。

草木溉培裁昼暇，忘忧兰桂富芳莄。

苏籀

苏籀　祝舜俞少卿示曩岁葺蒙园陪游风什一编不度枵疏上尘二首

筮仕棓生繇莫京，温清一亩夙经营。

南陔弦诵给甘旨，北阙簪裾负屈声。

秦刻唐刊储墨妙，齐衢鲁庙擅文鸣。

建安正始源流远，详味风规蹑玉清。

苏籀

苏籀　著书

著书前古老虞卿，何必穷愁学乃成。

驾说精心是家训，修辞肆笔体人情。

少年竦跃文章慕，老去冲融道术鸣。

流略从今皆指掌，粗令衰世不喑盲。

苏竹里

苏竹里　和高斯立见寄

少年浩荡子长游，回首人间道路转。

纳纳乾坤日西下，悠悠江汉水东流。

如知往事皤青鬓，应把华年伴白鸥。

惆怅半生飞动意，看人骑马觅封侯。

苏棁

苏棁　题李行中秀才醉眠亭

疲人思向醉中眠，物我翛然万虑閒。

渴饮蔗浆劳隐几，吾身自足草莱间。

苏棁

苏棁　题李行中秀才醉眠亭

趁阳渴鹿背清泉，之子名亭取性便。

适意中间却无事，期君忘醉亦忘眠。
