王勃全集 - (唐)
　诗
　　倬彼我系
　　上巳浮江宴韵得址字
　　春日宴乐游园赋韵得接字
　　山亭夜宴
　　咏风
　　怀仙并序
　　忽梦游仙
　　田家三首
　　秋夜长
　　采莲曲
　　临高台
　　滕王阁
　　江南弄
　　圣泉宴并序
　　寻道观
　　散关晨度
　　别薛华
　　重别薛华
　　游梵宇三觉寺
　　麻平晚行
　　送卢主簿
　　饯韦兵曹
　　白下驿饯唐少府
　　杜少府之任蜀州
　　仲春郊外
　　郊兴
　　郊园即事
　　观佛迹寺
　　山居晚眺赠王道士
　　八仙径
　　春日还郊
　　对酒春园作
　　观内怀仙
　　秋日别王长史
　　上巳浮江宴韵得遥字
　　长柳
　　铜雀妓二首
　　羁游饯别
　　易阳早发
　　焦岸早行和陆四
　　深湾夜宿
　　伤裴录事丧子
　　泥谿
　　三月曲水宴得烟字
　　秋日仙游观赠道士
　　晚留凤州
　　羁春
　　林塘怀友
　　山扉夜坐
　　春庄
　　春游
　　春园
　　林泉独饮
　　登城春望
　　他乡叙兴
　　夜兴
　　临江二首
　　江亭夜月送别二首
　　别人四首
　　赠李十四四首
　　早春野望
　　山中
　　冬郊行望
　　寒夜思友三首
　　始平晚息
　　扶风昼届离京浸远
　　普安建阴题壁
　　九日
　　秋江送别二首
　　蜀中九日
　　寒夜怀友杂体二首
　　杂曲
　　落花落
　　九日怀封元寂
　　出境游山二首
　　河阳桥代窦郎中佳人答杨中舍
　　有所思
　　残句
　　平台秘略论十首
　　平台秘略赞十首
　　太公遇文王赞
　文
　　春思赋并序
　　七夕赋
　　九成宫东台山池赋并序
　　游庙山赋并序
　　寒梧栖凤赋
　　江曲孤凫赋并序
　　驯鸢赋
　　涧底寒松赋并序
　　慈竹赋并序
　　青苔赋并序
　　采莲赋并序
　　释加佛赋
　　为原州赵长史请为亡父度人表
　　上九成宫颂表
　　上拜南郊颂表
　　上从舅侍郎启
　　上武侍极启
　　上武侍极启
　　上李常伯启
　　上皇甫常伯启
　　上皇甫常伯启
　　上吏部裴侍郎启
　　上明员外启
　　上许左丞启
　　上郎都督启
　　上刘右相书
　　上绛州上官司马书
　　与契苾将军书
　　为人与蜀城父老书
　　为人与蜀城父老书
　　上百里昌言疏
　　春日孙学士宅宴序
　　梓潼南江泛舟序
　　秋日宴季处士宅序
　　秋日游莲池序
　　夏日宴宋五官宅观画障序
　　夏日登韩城门楼寓望序
　　夏日登龙门楼寓望序
　　越州秋日宴山亭序
　　仲氏宅宴序
　　上巳浮江宴序
　　秋日宴洛阳序
　　游山庙序
　　守岁序
　　三月上巳祓禊序
　　晚秋游武担山寺序
　　夏日宴张二林亭序
　　绵州北亭群公宴序
　　宇文德阳宅秋夜山亭宴序
　　游冀州韩家园序
　　与员四等宴序
　　夏日诸公见寻访诗序
　　入蜀纪行诗序
　　秋日登洪府滕王阁饯别序
　　秋日楚州郝司户宅饯崔使君序
　　秋日饯别序
　　冬日羁游汾阴送韦少府入洛序
　　越州永兴李明府宅送萧三还齐州序
　　感兴奉送王少府序
　　江宁吴少府宅饯宴序
　　送白七序
　　送劼赴太学序
　　饯宇文明府序
　　秋晚入洛于毕公宅别道王宴序
　　别卢主簿序
　　春日桑泉别王少府序
　　秋夜于绵州群官席别薛升华序
　　还冀州别洛下知己序
　　黄帝八十一难经序
　　山亭兴序
　　山亭思友人序
　　续书序
　　四分律宗记序
　　鞶鉴图铭序
　　释迦如来成道记
　　八卦大演论
　　三国论
　　拜南郊颂并序
　　九成宫颂并序
　　乾元殿颂并序
　　益州夫子庙碑
　　益州绵竹县武都山净慧寺碑
　　梓州飞乌县白鹤寺碑
　　益州德阳县善寂寺碑
　　梓州通泉县惠普寺碑
　　梓州郪县兜率寺浮图碑
　　广州宝庄严寺舍利塔碑
　　梓州郪县灵瑞寺浮图碑
　　梓州玄武县福会寺碑
　　彭州九陇县龙怀寺碑
　　梓州慧义寺碑铭并序
　　常州刺史平原郡开国公行状







ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　





王勃全集 - (唐)





王勃全集，诗93首，文96篇，残句2首。据20卷本《王子安集》整理，比《全唐诗》所录多诗4首，比《全唐文》所录多7篇。文字略有差异，可以相互参照。




诗


倬彼我系


倬【高大也】彼我系，出自有周。分疆锡社，派别支流。

居卫仕宋，臣嬴相刘。乃武乃文，或公或侯。

晋历崩坼，衣冠扰弊。粤自太原，播徂江澨。

礼丧贤隐，时屯道闭。王室如毁，生人多殪。

伊我有器，思逢其主。自东施西，择木开宇。

田彼河曲，家乎汾浦。天未厌乱，吾将谁辅。

伊我祖德，思济九埏。不常厥所，于兹五迁。

欲及时也，夫岂愿焉。其位虽屈，其言则传。

爰述帝制，大搜【聚也】王道。曰天曰人，是祖是考。

礼乐咸若，诗书具草。贻厥孙谋，永为家宝。

伊余小子，信惭明哲。彼网有条，彼车有辙。

思屏人事，克终前烈。于嗟代【世也】网，卒余来绁。

来绁伊何，谓余曰仕。我瞻先达，三十方起。

夫岂不怀，高山仰止。愿言毓德，啜菽饮水。

有鸟反哺，其声嗷嗷。言念旧德，忧心忉忉。

今我不养，岁月其慆【过也】。黾勉从役，岂敢告劳。

从役伊何，薄求卑位。告劳伊何，来参军事。

名存实爽，负信愆义。静言遐思，中心是愧。










上巳浮江宴韵得址字


披观玉京路，驻赏金台址。

逸兴怀九仙，良辰倾四美。

松吟白云际，桂馥青溪里。

别有江海心，日暮情何已。










春日宴乐游园赋韵得接字


帝里寒光尽，神皋春望浃。

梅郊落晚英，柳甸惊初叶。

流水抽奇弄，崩云洒芳牒【札也】。

清尊湛不空，暂喜平生接。










山亭夜宴


桂宇幽襟积，山亭凉夜永。

森沉野径寒，肃穆岩扉静。

竹晦南汀色，荷翻北潭影。

清兴殊未阑，林端照初景。










咏风


肃肃凉景生，加我林壑清。

驱烟寻涧户，卷雾出山楹。

去来固无迹，动息如有情。

日落山水静，为君起松声。










怀仙并序


客有自幽山来者，起予以林壑之事，而烟霞在焉。思解缨绂，永咏山水，神与道超，迹为形滞，故书其事焉。

鹤岑有奇径，麟洲富仙家。

紫泉漱珠液，玄岩列丹葩。

常希披尘网，眇然登云车。

鸾情极霄汉，凤想疲烟霞。

道存蓬瀛近，意惬朝市赊。

无为坐惆怅，虚此江上华。










忽梦游仙


仆本江上客，牵迹在方内。

寤寐霄汉间，居然有灵对。

翕尔登霞首，依然蹑云背。

电策驱龙光，烟途俨鸾态。

乘月披金帔，连星解琼珮。

浮识俄易归，真游邈难再。

寥廓沉遐想，周遑奉遗诲。

流俗非我乡，何当释尘昧。










田家三首


【《文苑英华》作王绩，恐是王绩诗也】

阮籍生涯懒，嵇康意气疏。

相逢一醉饱，独坐数行书。

小【一作平】池聊养鹤，闲田且牧猪。

草生元亮径，花暗子云居。

倚床看妇织，登垄课儿锄。

回头寻仙事，并是一空虚。

◇

家住箕山下，门枕颍川滨。

不知今有汉，唯言昔避秦。

琴伴前庭月，酒劝后园春。

自得中林士，何忝上皇人。

◇

平生唯酒乐，作性不能无。

朝朝访乡里，夜夜遣人酤。

家贫留客久，不暇道精粗。

抽帘特【一作持】益炬，拔箦更燃炉。

恒闻饮不足，何见有残壶。










秋夜长


秋夜长，殊未央。

月明白露澄清光，层城绮阁遥相望。

遥相望，川无梁。

北风受节南雁翔，崇兰委质时菊芳。

鸣环曳履出长廊，为君秋夜捣衣裳。

纤罗对凤凰，丹绮双鸳鸯，调砧乱杵思自伤。

思自伤，征夫万里戍他乡。

鹤关音信断，龙门道路长。

君在天一方，寒衣徒自香。










采莲曲


采莲归，绿水芙蓉衣，秋风起浪凫雁飞。

桂棹兰桡下长浦，罗裙玉腕轻摇橹。

叶屿花潭极望平，江讴越吹相思苦。

相思苦，佳期不可驻。

塞外征夫犹未还，江南采莲今已暮。

今已暮，采莲花，渠今那必尽娼家。

官道城南把桑叶，何如江上采莲花。

莲花复莲花，花叶何稠叠。

叶翠本羞眉，花红强似颊。

佳人不在兹，怅望别离时。

牵花怜共蒂，折藕爱连丝。

故情无处所，新物徒华滋。

不惜西津交【合也】佩解，还羞北海雁书迟。

采莲歌有节，采莲夜未歇。

正逢浩荡江上风，又值裴回江上月。

裴回莲浦夜相逢，吴姬越女何丰茸。

共问寒江千里外，征客关山路几重。










临高台


临高台，临高台，迢递绝浮埃。

瑶轩绮构何崔嵬，鸾歌凤吹清且哀。

俯瞰长安道，萋萋御沟草。

斜对甘泉路，苍苍茂陵树。

高台四望同，帝乡佳气郁葱葱。

紫阁丹楼纷照耀，璧房锦殿相玲珑。

东弥长乐观，西指未央宫。

赤城映朝日，绿树摇春风。

旗亭百隧开新市，甲第千甍分戚里。

朱轮翠盖不胜春，叠榭层楹相对起。

复有青楼大道中，绣户文窗雕绮栊。

锦衾夜不襞，罗帷昼未空。

歌屏朝掩翠，妆镜晚窥红。

为君安宝髻，蛾眉罢花丛。

狭路尘间黯将暮，云开月色明如素。

鸳鸯池上两两飞，凤凰楼下双双度。

物色正如此，佳期那不顾。

银鞍绣毂盛繁华，可怜今夜宿娼家。

娼家少妇不须颦，东园桃李片时春。

君看旧日高台处，柏梁铜雀生黄尘。










滕王阁


滕王高阁临江渚，珮玉鸣鸾罢歌舞。

画栋朝飞南浦云，珠帘暮卷西山雨。

闲云潭影日悠悠，物换星移几度秋。

阁中帝子今何在，槛外长江空自流。










江南弄


江南弄，

巫山连楚梦，行雨行云几相送。

瑶轩金谷上春时，玉童仙女无见期。

紫露香烟渺难托，清风明月遥相思。

遥相思，草徒绿，为听双飞凤凰曲。










圣泉宴并序


（全唐文以此篇之序入骆宾王卷）

玄武山有圣泉焉，浸淫历数百千年，垂岩泌涌，接磴分流，下瞰长江，沙堤石岸，咸古人遗迹也。兹乃青苹绿芰，紫苔苍藓，遂使江湖思远，寤寐寄托。既而崇峦左岥，石壑前萦，丹崿万寻，碧潭千顷，松风唱响，竹露薰空，潇潇乎人间之难遇也。方欲以林壑为天属，琴樽为日用。嗟乎！古今代谢，方深川上之悲；少长同游，且尽山阴之乐。盍题芳什，共写高情。

披襟乘石磴，列籍俯春泉。

兰气薰山酌，松声韵野弦。

影飘垂叶外，香度落花前。

兴洽林塘晚，重岩起夕烟。










寻道观


芝廛光分野，蓬阙盛规模。

碧坛清桂阈，丹洞肃松枢。

玉笈三山记，金箱五岳图。

苍虬不可得，空望白云衢。










散关晨度


关山凌旦开，石路无尘埃。

白马高谭去，青牛真气来。

重门临巨壑，连栋起崇隈。

即今扬策度，非是弃繻回。










别薛华


送送多穷路，遑遑独问津。

悲凉千里道，凄断百年身。

心事同漂泊，生涯共苦辛。

无论去与住，俱是梦中人。










重别薛华


明月沉珠浦，秋风濯锦川。

楼台临绝岸，洲渚亘长天。

旅泊成千里，栖遑共百年。

穷途唯有泪，还望独潸然。










游梵宇三觉寺


香阁披青磴，雕台控紫岑。

叶齐山路狭，花积野坛深。

萝幌栖禅影，松门听梵音。

遽忻陪妙躅，延赏涤烦襟。










麻平晚行


百年怀土望，千里倦游情。

高低寻戍道，远近听泉声。

涧叶才分色，山花不辨名。

羁心何处尽，风急暮猿清。










送卢主簿


穷途非所恨，虚室自相依。

城阙居年满，琴尊俗事稀。

开襟方未已，分袂忽多违。

东岩富松竹，岁暮幸同归。










饯韦兵曹


征骖临野次，别袂惨江垂。

川霁浮烟敛，山明落照移。

鹰风凋晚叶，蝉露泣秋枝。

亭皋分远望，延想间云涯。










白下驿饯唐少府


下驿穷交日，昌亭旅食年。

相知何用早，怀抱即依然。

浦楼低晚照，乡路隔风烟。

去去如何道，长安在日边。










杜少府之任蜀州


城阙辅三秦，风烟望五津。

与君离别意，同是宦游人。

海内存知己，天涯若比邻。

无为在岐路，儿女共沾巾。










仲春郊外


东园垂柳径，西堰落花津。

物色连三月，风光绝四邻。

鸟飞村觉曙，鱼戏水知春。

初晴山院里，何处染嚣尘。










郊兴


空园歌独酌，春日赋闲居。

泽兰侵小径，河柳覆长渠。

雨去花光湿，风归叶影疏。

山人不惜醉，唯畏绿尊虚。










郊园即事


烟霞春旦赏，松竹故年心。

断山疑画障，县溜泻鸣琴。

草遍南亭合，花浓【一作开】北院深。

闲居饶酒赋，随兴欲抽簪。










观佛迹寺


莲座神容俨，松崖圣趾余。

年长金迹浅，地久石文疏。

颓华临曲磴，倾影赴前除。

共嗟陵谷远，俄视化城虚。










山居晚眺赠王道士


金坛疏俗宇，玉洞侣仙群。

花枝栖晚露，峰叶度晴云。

斜照移山影，回沙拥籀文。

琴尊方待兴，竹树已迎曛。










八仙径


柰园欣八正，松岩访九仙。

援萝窥雾术，攀林俯云烟。

代北鸾骖至，辽西鹤骑旋。

终希脱尘网，连翼下芝田。










春日还郊


闲情兼嘿语，携杖赴岩泉。

草绿萦新带，榆青缀古钱。

鱼床侵岸水，鸟路入山烟。

还题平子赋，花树满春田。










对酒春园作


投簪下山阁，携酒对河梁。

狭水牵长镜，高花送断香。

繁莺歌似曲，疏蝶舞成行。

自然催一醉，非但阅【一作惜】年光。










观内怀仙


玉架残书隐，金坛旧迹迷。

牵花寻紫涧，步叶下清谿。

琼浆犹类乳，石髓尚如泥。

自能成羽翼，何必仰云梯。










秋日别王长史


别路余千里，深恩重百年。

正悲西候日，更动北梁篇。

野色笼寒雾，山光敛暮烟。

终知难再奉，怀德自潸然。










上巳浮江宴韵得遥字


上巳年光促，中川兴绪遥。

绿齐山叶满，红泄岸【一作片】花销。

泉声喧后涧，虹影照前桥。

遽悲春望远，江路积波潮。










长柳


晨征犯烟磴，夕憩在云关。

晚风清近壑，新月照澄湾。

郊童樵唱返，津叟钓歌还。

客行无与晤，赖此释愁颜。










铜雀妓二首


金凤邻铜雀，漳河望邺城。

君王无处所，台榭若平生。

舞席纷何就，歌梁俨未倾。

西陵松槚冷，谁见绮罗情。

◇

妾本深宫妓，层城闭九重。

君王欢爱尽，歌舞为谁容。

锦衾不复襞，罗衣谁再缝。

高台西北望，流涕向青松。










羁游饯别


客心悬陇路，游子倦江干。

槿丰朝砌静，篠密夜窗寒。

琴声销别恨，风景驻离欢。

宁觉山川远，悠悠旅思难。










易阳早发


饬装侵晓月，奔策候残星。

危阁寻丹障，回梁属翠屏。

云间迷树影，雾里失峰形。

复此凉飙至，空山飞夜萤。










焦岸早行和陆四


侵星违旅馆，乘月戒征俦。

复嶂迷晴色，虚岩辨暗流。

猿吟山漏晓，萤散野风秋。

故人渺何际，乡关云雾浮。










深湾夜宿


津涂临巨壑，村宇架危岑。

堰绝滩声隐，风交树影深。

江童暮理楫，山女夜调砧。

此时故乡远，宁知游子心。










伤裴录事丧子


兰阶霜候早，松露夜【一作穸】台深。

魄散珠胎没，芳销玉树沉。

露文晞宿草，烟照惨平林。

芝焚空叹息，流恨满籝金。










泥谿


弭棹凌奔壑，低鞭蹑峻岐。

江涛出岸险，峰磴入云危。

溜急船文乱，岩斜骑影移。

水烟笼翠渚，山照落丹崖。

风生苹浦叶，露泣竹潭枝。

泛水虽云美，劳歌谁复知。










三月曲水宴得烟字


彭泽官初去，河阳赋始传。

田园归旧国，诗酒间长筵。

列室窥丹洞，分楼瞰紫烟。

萦回亘津渡，出没控郊鄽。

凤琴调上客，龙辔俨群仙。

松石偏宜古，藤萝不记年。

重檐交密树，复磴拥危泉。

抗石睎南岭，乘沙眇北川。

傅岩来筑处，磻谿入钓前。

日斜真趣远，幽思梦凉蝉。










秋日仙游观赠道士


【一作骆宾王诗】

石图分帝宇，银牒洞灵宫。

回丹萦岫室，复翠上岩栊。

雾浓金灶静，云暗玉坛空。

野花常捧露，山叶自吟风。

林泉明月在，诗酒故人同。

待余逢石髓，从尔命飞鸿。










晚留凤州


宝鸡辞旧役，仙凤历遗墟。

去此近城阙，青山明月初。










羁春


客心千里倦，春事一朝归。

还伤北园里，重见落花飞。










林塘怀友


芳屏画春草，仙杼织朝霞。

何如山水路，对面即飞花。










山扉夜坐


抱琴开野室，携酒对情人。

林塘花月下，别似一家春。










春庄


山中兰叶径，城外李桃园。

岂知人事静，不觉鸟声喧。










春游


客念纷无极，春泪倍成行。

今朝花树下，不觉恋年光。










春园


山泉两处晚，花柳一园春。

还持千日醉，共作百年人。










林泉独饮


丘壑经涂赏，花柳遇时春。

相逢今不醉，物色自轻人。










登城春望


物外山川近，晴初景霭新。

芳郊花柳遍，何处不宜春。










他乡叙兴


缀叶归烟晚，乘花落照春。

边城琴酒处，俱是越乡人。










夜兴


野烟含夕渚，山月照秋林。

还将中散兴，来偶步兵琴。










临江二首


泛泛东流水，飞飞北上尘。

归骖将别棹，俱是倦游人。

◇

去骖嘶别路，归棹隐寒洲。

江皋木叶下，应想故城秋。










江亭夜月送别二首


江送巴南水，山横塞北云。

津亭秋月夜，谁见泣离群。

◇

乱烟笼碧砌，飞月向南端。

寂寂离亭掩，江山此夜寒。










别人四首


久客逢余闰，他乡别故人。

自然堪下泪，谁忍望征尘。

◇

江上风烟积，山幽云雾多。

送君南浦外，还望将如何。

◇

桂轺虽不驻，兰筵幸未开。

林塘风月赏，还待故人来。

◇

霜华净天末，雾色笼江际。

客子常畏人，何为久留滞。










赠李十四四首


野客思茅宇，山人爱竹林。

琴尊唯待处，风月自相寻。

◇

小径偏宜草，空庭不厌花。

平生诗与酒，自得会仙家。

◇

乱竹开三径，飞花满四邻。

从来扬子宅，别有尚玄人。

◇

风筵调桂轸，月径引藤杯。

直当花院里，书斋望晓开。










早春野望


江旷春潮白，山长晓岫青。

他乡临睨极，花柳映边亭。










山中


长江悲已滞，万里念将归。

况属高风晚，山山黄叶飞。










冬郊行望


桂密岩花白，梨疏林叶红。

江皋寒望尽，归念断征篷。










寒夜思友三首


久别侵怀抱，他乡变容色。

月下调鸣琴，相思此何极。

◇

云间征思断，月下归愁切。

鸿雁西南飞，如何故人别。

◇

朝朝翠山下，夜夜苍江曲。

复此遥相思，清尊湛芳绿。










始平晚息


观阙长安近，江山蜀路赊。

客行朝复夕，无处是乡家。










扶风昼届离京浸远


帝里金茎去，扶风石柱来。

山川殊未已，行路方悠哉。










普安建阴题壁


江汉深无极，梁岷不可攀。

山川云雾里，游子几时还。










九日


九日重阳节，开门有菊花。

不知来送酒，若个是陶家。










秋江送别二首


早是他乡值早秋，江亭明月带江流。

已觉逝川伤别念，复看津树隐离舟。

◇

归舟归骑俨成行，江南江北互相望。

谁谓波澜才一水，已觉山川是两乡。










蜀中九日


九月九日望乡台，他席他乡送客杯。

人情已厌南中苦，鸿雁那从北地来。










寒夜怀友杂体二首


北山烟雾始茫茫，南津霜月正苍苍。

秋深客思纷无已，复值征鸿中夜起。

◇

复閤重楼向浦开，秋风明月度江来。

故人故情怀故宴，相望相思不相见。










杂曲


智琼神女，来访文君。

蛾眉始约，罗裙初薰。

歌齐曲韵，舞乱行纷。

若向阳台荐枕，何啻得胜朝云！










落花落


落花落，落花纷漠漠。

绿叶青跗映丹萼，与君裴回上金閤。

影拂妆阶玳瑁筵，香飘舞馆茱萸幕。

落花飞，撩乱入中帷。

落花春正满，春人归不归。

落花度，氛氲绕高树。

落花春已繁，春人春不顾。

绮閤青台静且闲，罗袂红巾复往还。

盛年不再得，高枝难重攀。

试复旦游落花里，暮宿落花间。

与君落花院，台上起双鬟。










九日怀封元寂


九日郊原望，平野遍霜威。

兰气添新酌，花香染别衣。

九秋良会少，千里故人稀。

今日龙山外，当忆雁书归。










出境游山二首


源水终无路，山阿若有人。

驱羊先动石【见《神仙传·黄初平》】，走兔欲投巾【见《抱朴子·对俗篇》】。

洞晚秋泉冷，岩朝古树新。

峰斜连鸟翅，磴叠上鱼鳞。

化鹤千龄早，元龟六代春。

浮云今可驾，沧海自成尘。

◇

振翮凌霜吹，正月伫天浔。

回镳凌翠壑，飞轸控青岑。

岩深灵灶没，涧毁石渠沉。

宫阙云间近，江山物外临。

玉坛栖暮夜，珠洞结秋阴。

萧萧离俗影，扰扰望乡心。

谁意山游好，屡伤人事侵。










河阳桥代窦郎中佳人答杨中舍


披风听鸟长河路，临津织女遥相妒。

判知秋夕带啼还，那及春朝携手度。










有所思


【一作杨炯诗】

贱妾留南楚，征夫向北燕。

三秋方一日，少别已经年。

不掩颦红頬，无论数绿钱。

相思明月夜，迢递白云天。










残句


《示知己》

客书同十奏苏秦事，臣剑已三奔管仲事。

《述怀拟古诗》

仆生三十祀，有志十数年。

下策图富贵，上策怀神仙。








平台秘略论十首


孝行一

论曰：昔之列桐圭，建茅土者，非一君焉。至于孝思可称，仁风茂著，存乎缃牒，十一而已。岂非生于深宫之中，长于妇人之手，膏肓积乎骄慢，情奔沦乎嗜欲？呜呼！有国有家者，可不诫乎？

贞修二

论曰：美哉贞修之至也。或抗情激操，仗清刚而励俗；或理韵和神，抱直方而守道。或旌奇表善，擢才于不次之阶；或剖滞申嫌，措辞于难犯之地。并能以礼升降，与时舒卷，既明且哲，以保其身，盛矣哉！原夫御俗裁风，变彝伦者寄乎直；全身远害，得随时者存乎变。夫然，故进不违义，退不伤生。清贞静一保其道，委迤屈伸合其度。《易》曰：“君子或出或处，或默或语。“”“天下何思何虑？同归而殊途，百虑而一致。”此之谓也。

文艺三

论曰：《易》称观乎天文，以察时变；《传》称言而无文，行之不远。故“文章经国之大业，不朽之能事。”而君子所役心劳神，宜于大者远者，非缘情体物，雕虫小技而已。是故思王抗言词讼，耻为君子；武皇裁勒篇章，仅称往事。不其然乎？至若身处魏阙之下，心存江湖之上，诗以见志，文宣王有焉。

忠武四

论曰：阴阳代兴，刚柔合运。威恩参用以成化，文武相资以定业。况乎康【一作卑】侯自我，宗子维城者乎？城阳之权略明决，卒摧吕氏之变；任城之志意刚断，实启有魏之业，盖有助焉。陈思雅怀忠勇，义形家国表奏；永昌洞晓兵数，绩著疆场，长沙武陵，亦足云也。

善政五

论曰：东平以盛德匡时，大兴礼乐；齐献以至亲统物，光济中外。淮阳安定，峻必行之典；安陆扶风，深受遗【当是遗】爱之泣。能义形家国，理极忠贞；使黄河如带，垂芳不朽。盛矣乎！守方雅以调蕃政，用公直而掌朝论。昂然直上，凛有生气。衡阳太原，亦足云也。

尊师六

论曰：前史称良药苦口，而利于病；忠言逆耳，而利于行。岂非士情竭于不顾，主色期于难犯？中人以下，罕免斯累。其有抗辞必尽，忠烈横匪石之心；闻善若惊，君王动顺风之请。相须之际，良可咏也。清河之恭慎真恳，雅为乱【一作辞】益。上引圣朝，下托师傅，和矣哉！

褒客七

论曰：原夫重艺尊师，登奇伫逸；道存万里，神交一面。故有推轮拥篲，寡人忘千乘之荣；越席分庭，上才当四海之礼。斯实蕃邸之盛事，间平之用心也。而有矫情役智，荡逸名利之间；室隙蹈瑕，干没英翘之地。便僻脂韦饰其迹，甘言巧辞运其辩。假君王之顾眄，用君王之威福。《传》曰：“好善而不择人”，则前代有以之倾矣。至于兴谐文雅，赏尽烟霞；月庭广辟，风闺洞敞。西园故事，下兰坂而宵歌；东苑遗尘，坐槐庭而晓赋。折旋书艺之园，翱翔舞咏之隙。洋洋乎亦为乐之一方也。

幼俊八

论曰：夫滥觞悬米，翻浮天动地之源；寸株尺蘖，擢捎云蔽景之干。岂非积微成大，陟遐自迩？《易》曰：“山下出泉，蒙，君子以果行育德。”故考其前事，备之于篇。

规讽九

论曰：夫陵谷好迁，乾坤忌满。哀乐不同而不远，吉凶相反而相袭。故有全中卒【一作率】行，用心于不争之场；杜渐防微，投迹于知几之地。昔之善持满者，用此者也。谚曰：“祸不入慎家之门。”前代有以之兴矣。至若中山激难，重存亲礼；武陵变色，复延情爱。子建之陈辞贡愤，长沙之发对因机。虽亦各达其心，未若洪庆之希声也。

慎终十

论曰：《诗》云：“靡不有初，鲜克有终。”若夫东平之奉宪遵约，耿介原陵之奏；中山之见贤思齐，殷勤濮阳之托，庶几乎可谓慎终矣！至子【一作于】尘之奉行文处【此句不顺，当有误也】，中尉之远述河间，陈思克已，并未易诬【加也】也。







平台秘略赞十首


孝行第一

受训椒殿，承辉桂阈。资父事君，自家刑国。

孝惟忠本，忠随孝得。履薄临深，惟王之则。

贞修第二

列藩好德，清修互起。峻局刚情，中孚素履。

道契玄极，芳图青史。为善不同，同归于美。

艺文第三

荣分上邸，业盛文场。争开宝札，竞耸雕章。

气凌云汉，字挟风霜。后之来者，其在君王。

忠武第四

（佚）

善政第五

荣开社稷，业照旂常。是恢藩化，或固朝章。

功成道洽，身没名扬。唯忠与孝，千载生光。

尊师第六

奔霆易骇，巨壑难游。主明臣直，抚类相求。

道行言用，性逸神休。呈嗟盛轨，从善如流。

褒客第七

功惟应物，业贵逢时。君王乐道，上客含词。

情起月肆，兴入烟逵。文林辩囿，何代无之。

幼俊第八

列后云腾，英童雾跃。年妙识远，理丰词约。

宠照玉旗，文先铜爵。勿疏小善，方恢大略。

规讽第九

宠荣有极，恭冲是守。轴碎群毛，金销众口。

全忠卫国，顺时藏垢。周之宗盟，异姓为后。

慎终第十

具览藩猷，遐窥国篆。罕兼百行，多褒一善。

履忠存性，慎终思远。生荣死哀，身没名显。










太公遇文王赞


【见《唐语林·文学篇》】

姫昌好德，吕望潜华。城阙虽近，风云尚赊。

渔舟倚石，钓浦横沙。路幽山僻，溪深岸斜。

豹韬攘恶，龙钤辟邪。虽逢切近，犹得安车。

君王握手，何期晚邪？








文



春思赋并序


咸亨二年，余春秋二十有二，旅寓巴蜀，浮游岁序。殷忧明时，坎坷圣代。九陇县令河东柳太易，英达君子也，仆从游焉。高谈胸怀，颇泄愤懑。于时春也，风光依然。古人云：“风景不殊，举目有山河之异，不其悲乎！”仆不才，耿介之士也。窃禀宇宙独用之心，受天地不平之气，虽弱植一介，穷途千里，未尝下情于公侯，屈色于流俗，凛然以金石自匹，犹不能忘情于春。则知春之所及远矣，春之所感深矣，此仆所以抚穷贱而惜光阴，怀功名而悲岁月也。岂徒幽宫狭路，陌上桑间而已哉？屈平有言：“目极千里伤春心。”因作《春思赋》，庶几乎以极春之所至，析心之去就云尔。

＊

若夫年临九域，韶光四极。解宇宙之严气，起亭皋之春色。况风景兮同序，复江山之异国。感大运之盈虚，见长河之纡直。蜀川风候隔秦川，今年节物异常年。霜前柳叶衔霜翠，雪裹梅花犯雪妍。霜前雪裹知春早，看柳看梅觉春好。思万里之佳期，忆三秦之远道。澹荡春色，悠扬怀抱。野何树而无花？水何堤而无草？

于是仆本浪人，平生自沦没也，怀书去洛，抱剑辞秦。惜良会之遒迈，厌他乡之苦辛。忽逢边候改，遥忆帝乡春。帝乡迢递关河里，神皋欲暮风烟起。黄山半入上林园，玄灞斜分曲江水。玉台金阙纷相望，千门万户遥相似。昭阳殿里报春归，未央台上看春晖。水精却挂鸳鸯幔，云母斜开翡翠帏。竞道西园梅色浅，争知北阙柳阴稀？敛态调歌扇，回身整舞衣。银蚕吐丝犹未暖，金燕衔泥试学飞。妾本幽闺学歌舞，宁知汉代多巡抚？前年斋祭谒甘泉，今岁笙箫祠后土。桃花万骑喧长薄【草木交错也】，兰叶千旗照平浦。见原野之秀芳，忆山河之邃古。长安路狭绕长安，公子春来不厌看。杏叶装金辔，蒲萄镂玉鞍。耸盖临平乐，回笳出上兰。上兰经鄠杜，挥鞭日将暮。白马新临御沟道，青牛近出章台路。章台接建章，垂柳复垂杨。草开驰马埒，花满斗鸡场。南邻少妇多妖婉，北里王孙驻行幰。乍怪前春节候迟，预道今年寒食晚。伤紫陌之春度，惜青楼之望远。紫陌青楼照月华，珠帷黼帐七香车。蛾眉画来应几样，蝉鬓梳时半欲斜。恨雕鞍之届晓，痛银箭之更赊。行行避叶，步步看花。因狂夫之荡子，成贱妾之倡家。狂夫去去无穷已，贱妾春眠春未起。自有兰闺数十重，安知榆塞三千里？

榆塞连延玉关侧，云间沈沈不可识。葱山隐隐金河北，雾里苍苍几重色。忽有驿骑出幽并，传道春衣万里程。龙沙春草遍，瀚海春云生。疏勒井泉寒尚竭，燕山烽火夜应明。闻道河源路远远，谁教夫婿苦行行？君行塞外多霜露，为想春台【一作园】起烟雾。游丝空冒合欢枝，落花自绕相思树。春望年年绝，幽闺离绪切。春色朝朝异，边庭羽书至。都护新封万里侯，将军稍定三边地。长旆犹衔扫云色，宝刀尚拥干星气。昨夜祁连驿使还，征夫犹住雁门关。君度山川成白首，应知岁序歇红颜。红颜一别成胡越，夫婿连延限城阙。羌笛唯横陇路风，戎衣直照关山月。春色徒盈望，春悲殊未歇。复闻天子幸关东，驰道烟尘万里红。析羽摇初日，繁笳思晓风。后骑犹分长乐馆，前旌已映洛阳宫。

洛阳宫城纷合沓，离房别殿花周匝。河阳别舍抵长河，丹轮绀幰相经过。戚里繁珠翠，中闺盛绮罗。凤移金谷舞，莺引石城歌。向夕天津洛桥暮，争驱紫燕黄牛度。闲居伊水园，旧宅邙山路。武子【王济也】新布金钱埒，季伦【石崇也】欲碎珊瑚树。复有西墉春雾寡，更值南津春望写。入金市而乘羊，出铜街而试马。叶犯露而争密，花牵风而乱下。锦障萦山，罗帏照野。司空、令尹之博物，二陆、三张之文雅。新年柏叶之樽，上巳兰英之斝，春来并是春，何啻两违秦？

忽逢江外客，复忆江南春。罗衣乘北渚，锦袖出东邻。江边小妇无形迹，特怨狂夫事行役。凤凰山上花无数，鹦鹉洲中草如积。春江澹容与，春期无处所。春水春鱼乐，春汀春雁举。君道玉门关，何如金陵渚？为问逐春人，年光几处新？何年春不至？何地不宜春？亦有当春逢远客，亦有当春别故人，风物虽同候，悲欢各异伦。归去春山恣闲放，蕙畹兰皋行可望，何为悠悠坐惆怅？

比来作客住临邛，春风春日自相逢。石镜岩前花屡密，玉轮江上叶频浓。高平灞岸三千里，少道梁山一万重。自有春光煎别思，无劳春镜照愁容。盛年耿耿辞乡国，长路遥遥不可极，形随朗月骤东西，思逐浮云几南北。春蝶参差命俦侣，春莺绵蛮思羽翼。余复何为此？方春长叹息，会当一举绝风尘，翠盖珠轩临上春。朝升玉署调天纪，夕憩金闺奉帝纶。长卿未达终希达，曲逆长贫岂剩贫。年年送春应未尽，一旦逢春自有人。










七夕赋


若夫乾灵鹊谶之端，地辅龙骖之始。凭紫都而授历，按元邱而命纪。凤毛钟桂阃之祥，麟角烁椒庭之祉。驰朱轩于九域，振黄麾于万里，抗【举也】芝馆而星罗，擢兰宫而霞起。则有皇慈雾洽，圣握天浮；庭分玉禁，邸瞰金楼。翦凫洲于细柳，披鹤御【禁苑也】于长楸。启鱼钤而分帝术【邑中道也】，授虹璧而控神州。拥黄山于石磴，泄玄灞于铜沟，列瑶窗而送燠，辟银牓而迎秋。君王乃排青幌，摇朱舄【复下也】，戒鵷舆，静鸾掖。绕震【一作露】廊而转步，傃【遵也】云阡而纵迹，啸陈客于金床，命淮仙于桂席，翔翠罕于云甸，迎箫吹于凤驿，伫灵匹于星期，眷神姿于月夕。

于时玉绳湛色，金汉余光。烟凄碧树，露湿银塘。视莲潭之变彩，睨松院之生凉。引惊蝉于宝瑟，宿嬾燕于瑶筐。绿台兮千仞，赩楼兮百常。拂花筵而惨恻，披彩序【东西墙也】而徜徉。结遥情于汉陌，飞永睇于霞庄。想佳人兮如在，怨灵欢兮不扬；促遥悲于四运，咏遗歌于七襄【更其肆也】。于是虬檐晚静，鱼扃夜饬。忘帝子之光华，下君王之颜色。

握犀管，展鱼笺，顾执事，招仲宣。仲宣跪而称曰：“臣闻九变无津，三灵有作。”布元气于浩荡，运太虚于寥廓。辨河鼓于西壖【缘河边地也】，降天孙于东堮。循五纬而清黄道，正三衡而澄紫落。海人支石之机，江女穿针之阁。鄙尘情于春念，拟仙契于秋诺。于是光清地岊【高山之节也】，气敛天标；霜凝碧宙，水莹丹霄。跃麟轩于雾术【邑中道也】，褰羽旆于星桥。征赤螭而架渚，漾青翰而乘湖。停翠梭兮卷霜縠，引鸳杼兮割冰绡。举黄花而乘月艳，笼黛叶而卷云娇。抚今情而恨促，指来绪而伤遥。既而丹轩万栱，紫房千籥，仙御逶迟，灵徒扰弱，风惊雨骤，烟回电烁。娲皇召巨野之龙，庄叟命雕陵之鹊。驻麟驾，披鸾幕，奏云和，泛霞酌。碧虬玉室之馔，白兔银台之药。荷叶赬鲛，芙蓉青雀。上元锦书传宝字，王母琼箱荐金约。彩襻鱼头比目缝，香缄燕尾同心缚。罗帐五花悬，珉砌百枝然。下芸帱而匿【昵也近也】枕弛兰服而交筵。托新欢而密勿，怀往眷而潺湲。

于是羁鸾切镜，旅鹤惊弦。悲侵玉履，念起金钿。俨归装而容曳，整还盖而迁延。洞庭波兮秋水急，关山晦兮夕雾连。谓河汉之无浪，似参商之永年。君王乃背彤砌，陟玄室，冲想自闲，神情如逸。痛灵妃之稀偶，嘉沈思之可毕。荆艳齐升，燕佳并出。金声玉韵，蕙心兰质。珠栊绮槛北风台，绣户雕窗南向开。响曳红云歌面近，香随白雪舞腰来。掩清琴而独进，凌绛树而轻回。卢女黄金之碗，张家碧玉之杯。奉君王于终夕，夫何怨于良媒？

俄而月还西汉，霞临东沼。凫氏鸣秋，鸡人唱晓。玉关控【引也】鹤，琼林飞鸟。君王乃驭风殿而长怀，俯云台而自矫，矜雅范而霜厉，穆冲衿而烟渺。迎十客，召三英，香涵蔗酎，吹肃兰旌。娃馆疏兮绿草积，欢房寂兮紫苔生。耸词峰于月殿，披翰薮于云扃。方绝元凯而高视，岂与梁楚而骈声？










九成宫东台山池赋并序


九成宫东台【门下省也】，地接闲旷，面山临水。尔其松峰桂壑，红泉碧磴。金石千声，云霞万色。侍郎张公，雅思沈郁，永怀梓匠，式侔仙造，聿构灵廛【居也】。纤波成止水之源，拳石俨干霄之状。虽流波覆篑，俯藉人机，而布叶攒花，妙同天绘。仆因夏日，滥奉清埃，敢抽南亩之才，聊叙东山之事云尔。辞曰：

若夫金台妙境，玉署仙居。酌丹墀之晓暇，候青禁之宵余。骤冲情于月道，飞峻赏于烟墟。指山楹而思逸，怀水镜而神虚。既而仰瞻赬峤，傍窥黛壑。复嶂烟回，攒溪雾错。伟沈用之兼济，想神功之可作。规叠巘于盘龙，宪飞泉于挂鹤。覆篑而萦岩磴，浮芥而环洲崿。采拳石于瑶滨，褰纤珠于绮薄。萍徙楚江之蒂，花转昆墟之萼。岫蕴玉而虹惊，浦涵珠而星落。美仁智之同归，信高深之纵托。

尔其危岑漏影，曲渚留寒。倾松偃鹤，清篠鸣鸾。被兰邱而结佩，照莲服而被冠，激坳堂于别溆，引肤寸于危峦。若乃岭分鸡秀，波连凤液，花鸟萦红，苹鱼漾碧，绿衣玄衽，赬鳞翠额，在林薮而同欢，望江湖而齐适。

每至景沈西崿，月下东滨，峰深夜久，潭静秋新，荷抽水盖，薜引山茵，雪芝献液，露菊倾津【润也】。嗣南商之逸兴，有东海之遐宾。保林泉而肆赏，混簪绂而同尘。何濯缨之有地，如攀桂之无因？










游庙山赋并序


玄武山西有庙山，东有道君庙，盖幽人之别府也。长萝巨树，梢翳云日。王子御风而游，泠然而善，盖怀霄汉之举，而忘城阙之恋矣。思欲攀洪崖于烟道，邀羡门于天路。仙师不存，壮志徒尔。俄而泉石移景，秋阴方积，松柏群吟，悲声四起。背乡关者，无复向时之荣焉。呜乎！有其志，无其时，则知林泉有穷路之嗟，烟霞多后时之叹，不其悲乎？遂作赋曰：

陟彼山阿，积石峨峨。亭皋千里，伤如之何？启松崖之密荫，攀桂岊之崇柯，隔浮埃于地络，披颢气于天罗。尔其绿岩分径，苍岑对室，菌轩丹纠，蕙场翠密。俯泉石之清泠，临风飚之瑟䫻。仰绀台而携手，望玄都而容膝。

于是蹑霞冈于玉砌，步云岊于金坛。怀妙童与真女，想青螭及碧鸾。情恍恍而将逸，心回回而未安。见丹房之晚晦，忘紫洞之宵寒。既而雾昏千嶂，烟浮四野。恨流俗以情多，痛飞仙之术寡。驱逸思于方外，跼高情于天下。使蓬瀛可得而宅焉，何必怀于此都也？

乱曰：

已矣哉！吾谁欺？林壑逢地，烟霞失时。托宇宙兮无日，俟虬鸾兮未期。他乡山水，只令人悲。










寒梧栖凤赋


（以“孤、清、夜、月”为韵）

凤兮凤兮，来何所图？出应明主，言栖高梧。梧则峄阳之珍木，凤则丹穴之灵雏。理符有契，谁言则孤？游必有方，哂南飞之惊鹊；音能中吕，嗟入夜之啼鸟。况其灵光萧散，节物凄清，疏叶半殒，高歌和鸣。之鸟也，将托其宿；之人也，焉知此情？

月照孤影，风传暮声。将振耀其五色，似箫韶之九成。九成则那【何也】，率舞而下。怀彼众会，罔知淳化。虽璧沼可饮，更能适于醴泉；虽琼林可栖，复相巡于竹榭。念是欲往，敢忘昼夜？

苟安安而能迁，则忽忽其不暇。故当披拂寒梧，翻然一发，自此西序，言投北阙。若用之衔诏，冀宣命于轩阶；若使之游池，庶承恩于岁月。可谓择木而俟处，卜居而后歇。岂徒比迹于四灵，常栖栖而没没？










江曲孤凫赋并序


梓州之东南，涪江之所合，有潭焉。周数十步，青壁绝地，绿波澄天。常有孤凫，栖荡其侧，飞沈翻唼，而天性不违。嗟乎！宇宙之容我多矣！造化之资我厚矣！何必处华池之内，而求稻粱之恩哉？遂作赋曰：

灵凤翔兮千仞，大鹏飞兮六月，虽凭力而易举，终候时而难发。不如深泽之鸟焉，顺归潮而出没。迹已存于江汉，心非系于城阙。吮红藻，翻碧莲，刷雾露，栖云烟，迫之则隐，驯之则前，去就无失，浮沈自然。

尔乃忘机绝虑，怀声弄影，乘骇浪而神惊，漾澄澜而趣静。耻园鸡之恋促，悲塞鸿之赴永。知动息而多方，屡沿洄而自省。故其独泛单宿，全真远致，反复幽溪，淹留胜地，伤云雁之婴缴，惧泉鱼之受饵，甘辞稻粱之惠焉，而全饮啄之志也。










驯鸢赋


海上兮云中，青城兮绛宫。金山之断鹤，玉塞之惊鸿。谓江湖之涨不足憩，谓宇宙之路不足穷。终衔石矢，坐触金笼。声酸夕露，影怨秋风。已矣哉！何气高而望阔，卒神顇而智痒？徒骛迹于仙游，竟缠机于俗网。未若兹禽，犹融泛想。惭丹邱之丽质，谢青田之逸响，与道浮沈，因时俯仰。去非内惧，驯非外奖。

夫劲翮挥风，雄姿触雾，力制烟道，神周天步。郁霄汉之宏图，受园亭之近顾。质虽滞于城阙，策己成于云路。陈平负郭之居，韩信昌亭之寓，似达人之用晦，混尘蒙而自托。类君子之含道，处蓬蒿而不怍。悲授饵之徒悬，痛闻弦之自落。故尔放怀于诞畅，此寄心于寥廓。










涧底寒松赋并序


岁八月壬子，旅游于蜀。寻茅溪之涧，深溪绝磴，人迹罕到，爰有松焉。冒霜停雪，苍然百丈，虽崇柯峻颖，不能逾其岸。呜呼斯松！托非其所，出群之器，何以别乎？盖物有殊类而合情，士有因感而成兴。遂作赋曰：

惟松之植，于涧之幽，盘柯跨险，沓柢凭流。寓天地兮何日？霑雨露兮几秋？见时革之屡变，知态俗之多浮。故其磊落殊状，森梢峻节，紫叶吟风，苍条振雪。嗟英鉴之希遇，保贞容之未缺。攀翠崿而形疲，指丹霄而望绝。

已矣哉！盖用轻则资众，器宏则施寡，信栋梁之已成，非榱桷之相假，徒志远而心屈，遂才高而位下。斯在物而有焉，余何为而悲者？










慈竹赋并序


广汉山谷，有竹名慈，生必向内，示不离本，修茎巨叶，攒根沓柢。丛之大者，或至百千株焉，而萦结逾乎咫步，好事君子，徙为阶庭之玩焉。吁嗟非此土所有，乃有厌流俗之讥。动乡关之思者，盖抚高节而兴叹，览嘉名而思归。遂为赋曰：

有竹猗猗，生于高陂。左连瑶带，右杂琼枝。恨幽客之方赏，嗟君侯之不知。徙蔚丹谷，迁荣绿池。气凛凛而犹在，色苍苍而未离。屈岩壑之容貌，充阶庭之羽仪。尔其画疆分域，骈阴抗趾，叠干龙回，攒根凤峙。防碧露于霄末，翳红光于晕始。崇柯振而云霭生，繁叶动而风飙起。拥凉砌之晨肃，屏炎扃之昼滓。

至若白藏【秋也】载谢，玄英【冬也】肇切，塞北河坚，关南地裂。观众茂之咸悴，验贞辉之独洁，抽劲绿以垂霜，总严青而负雪。盖同类之常禀，非殊方之异节。若乃宗生族茂，天长地久，万柢争盘，千株竞纠，如母子之钩带，似闺门之悌友，恐孤秀而成危，每群居而自守。何美名之天属，而和气之冥受？

嗟乎！道之存矣，物亦有之。不背仁以贪地，不藏节以遁时。故其贞不自炫，用不见疑。保夷阴之无易，哂荣枯之有期。俄【一作我】蓬转于岷徼，遂萍流于江汜。分兄弟于两乡，隔晨昏于万里。抚贞容而骨愧，伏嘉号而心死。庶因感而长怀，将策情而励已。










青苔赋并序


吾之旅游数月矣，憩乎荒涧，睹青苔焉，缘崖而上。乃喟然叹曰：“嗟乎！苔之生于林塘也，为幽客之赏；苔之生于轩庭也，为居人之怨。斯择地而处，无累于物也，爱憎从而生。”遂作赋曰：

若夫桂洲含润，松崖秘液。绕江曲之寒沙，抱岩幽之古石。泛回塘而积翠，萦修树而凝碧。契山客之奇情，谐野人之妙适。及其瑶房有寂，琼室无光。霏微君子之砌，蔓延君侯之堂。引浮青而泛露，散轻绿而承霜。起金钿之旧感，惊玉箸之新行。

若夫弱质绵幂，纤滋布濩。措形不用之境，托迹无人之路。望夷险而齐归，在高深而委遇。惟爱憎之未染，何悲欢之诡赴？宜其背阳就阴，违喧处静，不根不蒂，无华无影。耻桃李之暂芳，笑兰桂之非永。故顺时而不竞，每乘幽而自整。










采莲赋并序


昔之赋芙蓉者多矣。虽复曹王潘令【一作陆】之逸曲，孙鲍江萧之妙韵，莫不权陈丽美，粗举采掇，岂所谓究厥艳态，穷其风谣哉？顷乘暇景，历睹众制，伏玩累日，有不满焉？遂作赋曰：

非登高可以赋者，惟采莲而已矣。况洞庭兮紫波，复潇湘兮绿水。或暑雨兮朝霁，乍凉飚兮暮起。黛叶青跗，烟周五湖；红葩绛蘤，电烁千里。尤见重于幽客，信作谣于君子。尔其珍族广茂，淑类博传，藻河渭之空曲，被沮漳之沦涟。烛澄湾而烂烂，亘修涨之田田。岂直水区泽国，江漘海壖？

是以吴娃越艳，郑婉秦妍。感灵翘于上节，悦瑞色于中年。锦帆映浦，罗衣塞川。飞木兰之画楫，驾芙蓉之绮船。问子何去？幽潭采莲。已矣哉！诚不知其所以然。赏由物召，兴以情迁。故其游泳一致，悲欣万绪。

至若金屋丽妃，璇宫佚女，伤凤台之寂寞，厌鸾扃之闲处。侍饮南津，陪欢北渚，见矶岸之纡直，觌旌旄之低举。上苑神池，芳林御陂；楼阴架沚，殿彩乘漪。张燕洛之容卫，备横汾之羽仪。箫鼓发兮龙文动，鳞羽喧兮鹢首移。咸靓妆而丽服，各分骛而并驰。苹萦桨碍，荇触船危。视云霞之沃荡，望林泉之蔽亏。洪川泱泱兮菡萏积，绿水湛湛兮芙渠披。惜时岁兮易暮，伤君王兮未知。折绀房与缃菂，揽红葩及碧枝。回绡裙兮窃独叹，步罗袜兮私自奇。莫不惊香悼色，畏别伤离。

复有泽宫年少，期门公子，翠发蛾眉，赬唇皓齿，傅粉兰堂之上，偷香椒屋之里。亦复衔恩激誓，佩宠缄愁，承好赐之珍席，奉嬉游之彩斿。绣栋曛兮翠羽帐，瑶塘曙兮青翰舟。搴条拾蕊，沿波溯流。池心宽而藻薄，浦口窄而萍稠。和桡姬之卫吹，接榜女之齐讴。去复去兮水色夕，采复采兮荷华秋。愿承欢而卒岁，长接席而寡仇匹也。

于时蓟北无事，关西始乐。雾静江垠，气恬海漠。寝怪气于沅湘，照荣光于河洛。殊方异类，舞咏相错；王公卿士，歌吹并作。则有侯家琐第，戚里芳园，穿池灞岸之曲，蓄水河阳之源。堤防谷口，岛屿圜辕，嘉木毕植，灵草具繁。沈桂北之丹藕，播荆南之紫根。郁萋萋而雾合，粲煜煜而霞翻。洎乎气彻都鄙，景华川陆，麦雨微凉，梅飙浅燠。命妖侣于石城，啸娱朋于金谷。乃使绿珠捧棹，青琴理舳，樽芳醪，藉珍餗，泛玉潭之濔漫，绕金渠之隈隩。石近水而苔浓，岸连山而树复，排芰末而争远，托芦间而竞逐。赴汨凌波，飞袿振罗；风低绿干，水溅黄螺。上客喧兮乐未已，美人醉兮颜将酡，畏莲色之如脸，愿衣香兮胜荷。

徘徊郢调，凄惨燕歌，念穷欢于水涘，誓毕赏于川阿。结汉女，邀湘娥。北溪蕊尚密，南汀花更多，恨光景兮不驻，指芳馨兮谓何？若乃南鄢义妻，东吴信妇，结缡整佩，承筐奉帚。忽君子兮有行，复良人兮远征。南讨九真百越，北戌鸡田雁城。念去魂骇，相视骨惊。临春渚兮一送，见秋潭兮四平。与子之别，烟波望绝；念子之寒，江山路难。水淡淡兮莲叶紫，风飒飒兮荷华丹。翦瑶带而犹欷，折琼英而不欢。既而缘隈逗浦，返栧归橹，眷芳草兮已残，忆离居兮方苦。延素颈于极涨，攘皓腕于神浒。惜佳期兮末由，徒增思兮何补？

又若倡姬荡媵，命侣招群。淇上洛表，湘皋汝坟。望洲草兮翡翠色，动浦水兮骊龙文。愿解佩以邀子，思褰裳而从君。悲时暮，愁日曛。鸣环钏兮响窈窕，艳珠翠兮光缤纷。怜曙野之绛气，爱晴天之碧云。棹巡汀而柳拂，船向渚而菱分。掇翠茎以翳景，袭朱萼以为裙。艇楫凌乱，云流雨散；鸣榔络绎，雾罢烟释。状飞虬之蜿蜿，若惊鸿之奕奕。艇怯奔潮，篙憎浅石。丝著手而偏绕，刺牵衣而屡襞【卷也】。乃有贵子王孙，乘闲纵观。何平叔之符彩，潘安仁之藻翰。税【兑也】龙马于金堤，命凫舟于石岸。

锦缆翻洒，银樯照烂，日侧光沈，风惊浪深。纡北渚之新赠，恣东溪之密寻。鸳鸯绣彩之文履，玳瑁琼华之宝琴。扣舷击榜，吴歈越吟。溱与湖兮叶覆水，淮与济兮花冒浔。值明月之夕出，逢丹霞之夜临。茱萸歌兮轸妾思，芍药曲兮伤人心。伊采莲之贱事，信忘情之盖寡。虽迹兆于水乡，遂风行于天下。感极哀乐，声参郑雅。是以缅察谷底，穷览地维。北尽丰镐涝潏，南究巴沱越沂。莫不候期应节，沿涛泛湄。薄言采之，兴言服之。发文扃之丽什，动幽幌之情诗。使人结眷，令人相【一作想】思。宜其色震百草，香夺九芝。栖碧羽之神雀，负青䶲之宝龟。紫帙流记，丹经秘词，岂徒加绣柱之光彩，晔文井之华滋？已焉哉！向使时无其族，代乏厥类，独秀上清之境，不受中国之地。学鸾凤而时来，与鹣鹣【一作鲽】而间至。必能使众瑞彩没，群贶色沮。汤武斋戒，伊皋延伫。岂俾夫楚童赵仆，倡姬艳女，狎而玩之，撷而采之乎？

时有东鄙幽人，西园旧客，常陪帝子之舆，经侍天人之籍，咏绿竹于风晓，赋彤管于日夕，暑往寒来，忽矣悠哉！蓬飘梗逝，天涯海际。似还邛之寥廓，同适越之淫滞。萧索穷途，飘飖一隅。昔闻七泽，今过五湖。听菱歌兮几曲？视莲房兮几株？非邺池之宴语，异睢苑之欢娱。况复殊方别域，重瀛复嶂。虞翻则故乡寥落，许靖则生涯惆怅。感芳草之及时，惧修名之或丧。誓将剗迹颍上，栖影渭阳。枕箕岫之孤石，泛磻溪之小塘。餐素实兮吸绛房，荷为衣兮芰为裳。永洁已于邱壑，长寄心于君王。且为歌曰：

荣华息，功名恻。奇秀兮异植，红光兮碧色。禀天地之淑丽，承雨露之霑饰。莲有藕兮藕有枝，才有用兮用有时，何当婀娜华实移，为君何当藻凤池？










释加佛赋


原夫佛者，觉也，神而化之，修六年而得道，统三界以称师。帝释梵王，尚犹皈敬，老聃宣父，宁不参随？昔如来下兜率天，生中印土。降神而大地摇动，应迹而诸天拥护。九龙吐水，满身而花落纷纷；七宝祥云，举足而莲生步步。

盖以玉辇呈瑞，金轮启图。恩霑九有，行洽三无。宝殿之龙颜大悦，春闱之凤德何虞？方知灌顶之灵心，兴王后嗣；必为万类之化主，作帝中枢。岂不知海量无边，天情极广？厌六宫珠翠之色，恶千妃丝竹之响。雪山深处，全抛有漏之身心；海月圆时，顿悟无为之法相。莫不魔军振动，法界奔惊。觉阎浮之日出，睹优钵之华生。十方调御皆来，圆光自在；六趣含灵尽喜，金色分明。

暨乎万法归空，双林告灭，演摩诃般若之教，示阿耨多罗之诀。普光殿里，会十地之华严；耆阇山中，投三乘之记别。是知灵觉无尽，神理莫闻。芥子纳三千之国，藕丝藏百万之兵。目容修广于青莲，寒生定水；毫相分明于皓月，照破迷云。群机而不睹灵踪，万世而空留圣迹。嗟释迦之永法将尽，仰慈氏之何日调伏？我今回向菩提，一心归命圆寂。















为原州赵长史请为亡父度人表


臣某言：

臣闻奉忠履义，帝业所资；昭德报功，王风是切。臣亡父故臣使持节都督丰州诸军事、丰州刺史、上柱国、南康郡王士达，往因隋季，预奉皇初。于时九洛未清，双崤尚梗，江淮海岳，王公数十。亡父身羁伪郑，宠极戎庭。扫千载之风云，拥三河之士马。情思奉顺，义不图生，绵越寇场，密归诚款。登太行而耀甲，则建德离心；出函谷而扬麾，则王充破胆。天书屡降，手敕仍存。

洎乎九服乂安，四方无事，谋臣出镇，猛将临边。西穷赤水之源，东究青邱之境。横戈北塞，尽沙漠之风尘；授钺南荒，被牂牁之矢石。义形夷险，迹遍疆场。分阃淹荣，悬车遂礼。虽死于牖下，实怀天子之恩；力尽方隅，无愧忠臣之节。

今者归藏有日，先远戒期。陛下德被游魂，惠流枯骨。高班厚禄，已极于生前；列鼓鸣箫，复光于身后。诚非毁灭，所能投报。但臣霜露之感，瞻彼岸而神销；乌鸟之诚，俯寒泉而思咽。希开净福，庶补穷埏。

伏惟陛下恢不次之恩，录无涯之请，使获从朝例，赐许度人，济沈识于昏涂，拯亡灵于毁宅。则陛下乾坤之施，既不隔于幽明；微臣蝼蚁之心，岂忘情于家国？是所图也，非敢望也。轻黩冕旒，若坠冰谷。










上九成宫颂表


臣某言：

臣闻帝机无联，道洽则时雍；灵化不言，功成则颂显。伏惟陛下体元纂极，模神建隧【道也】，栋梁三气，庭阶六合。松轩夜警，窈冥姑射之心；茅殿晨凝，寥廓峒山之驾。

臣霑风太上，庇影华胥。仰衢室而无阶，候襄城而有地。虽望卑平叔，空勤景福之词；而文谢子云，愿竭甘泉之思。谨凭天造，辄贡九成宫颂二十四章。攀紫墀而绝望，叫丹阙而累息。臣诚惶诚恐，死罪死罪。

谨言。










上拜南郊颂表


臣伏见总章元年十二月四日诏：既清东寇，将觐南岳，甫资元勋，旋窥大典。伏惟皇帝陛下黼藻神器，衔策睿图，用天老之前机，戮防风之后至。为而不恃，悬宝位于中宸，卑以自居，托灵符于上帝。礼凝苍璧，瑞溢玄圭，紫旻降祜，黄祇叶矩。

微臣学不照古，才不旷时，窥宇宙之神功，睹郊禋之盛节。时非苟遇，怀雅颂而知归；道不虚行，想讴歌而有志。岂与夫周传考【成也】室，裁称栋宇之规；汉奏甘泉，未息嬉游之讽？比兴衰于前代，较驰骤于同衢而已。谨凭天则，辄贡拜南郊颂十章。文不足奇，意有遗美。

臣诚惶诚恐，谨言。










上从舅侍郎启


某启：

一昨弟勋至，奉命以宪台诗十首垂示。气横霜署，彩洞云扃。绣衣兼藻肆之华，白简控玄机之奥。仙骢在驭，践文路而驱神；冠獬下临，望词林而直指。某质惟茅艾，名隔缙绅，虚霑自出之荣，每愧诸甥之列。恩华曲被，诲诱傍临，识谢知音，荣深睹奥。虞韶忽奏，听律吕而忘疲；楚匣遥开，仰光芒而不暇。昔孔融之逢元礼，罕睹高文；王粲之谒伯喈，终惭懿戚。援今企古，议德畴恩，荷栗兼储，悲欣两集。但才非酷似见《宋书武帝纪》，攀宅相而多惭见《晋书魏舒传》；慕切如存，临渭阳而增感见《毛诗渭阳序》。

不胜荷戴屏营之至。










上武侍极启


【侍极，散骑常侍也】

某启：

某闻玄螭掩耀，光销赤堇之芒；白鹤摧辉，影灭青胡之宝。由是紫氛霄耿，指牛汉而忘归；丹水神迷，道【一作蹈】骊泉而罔悔。其有龙文已远，轻图剸【截也】兕之功；鱼目滥持，自拟灵蛇之色。循荣览分，朝闻夕可。君侯缔华椒阁，席宠芝扃，粲貂冕于金轩，藻龟章于玉署。月开鸾镜，怀精鉴以分形；霜湛虬钟，蕴希声而待物。吞九溟于笔海，若控牛涔；抗五岳于词峰，如临蚁垤。驰魂雾谷，忻逢紫岫之英；馹思霞邱，伫接青田之响。某北岩曲艺，东皋下节，攀翰苑而思齐，傃文风而立志。迹疲千里，未陪丹毂之游；叶契三英，尚隔黄衣之梦。谨凭洪贷，辄录旧文，轻敢上呈，列之如右。涓波有托，望日谷以驰诚；钟鼓无施，伏雷门而假息。

谨启。










上武侍极启


某启：

一昨不缘媒绍，轻承眄饰。祗宠相惊，俯仰无地。何则？循方极弊，尚亏风雨之间；抚翼濡鳞，犹失江湖之上。况乎九天鹏术，一代龙门。荣枯舛致，山川在目。而可以追腾白日，忘言于咫尺之书；干突青云，投迹于寻常之境？徒以北林增秀，弱翰知归；东壑流谦，纤鳍未已。神交道合，君侯昭片善之荣；千载一时，下走得长鸣之所。是用谬凭高奖，曲撰芜音，游海无际，过雷自讋。虽黄金激愤，指秦路而方穷；苍璧惭恩，伏焦原而未远。

谨启。










上李常伯启


【常伯，尚书也】

某启：

某闻杞林腾秀，羽族知归，暘谷流谦，波臣有托。然则朝光八圣，尚欣牧竖之词；道济五残，未隔舆人之诵。谨凭斯义，辄呈宸游东岳颂一首。当仁不让，下走无惭于自媒；闻善若惊，明公岂难于知我？龙门高远，眇黄道而无阶；爵里既投，叫丹阍而有地。伏愿暂停左右，曲流国士之恩；广进刍尧，俯息樵夫之议。轻陈径捷，退用彷徨。










上皇甫常伯启


某启：

一昨奉命，令写新对台策及前后旧文，谨凭国士之恩，敢进舆人之颂。窃以龙镳就路，驽骏相悬；鹊镜临春，妍媸自远。亦有飞霜匝地，兰萧衔共尽之悲；烈火埋冈，玉石抱俱焚之惨。然则知音罕嗣，流水空存；至宝不同，荆山有泪。

君侯饰扬刍议，提奖芜词，白圭成再见之荣，黄金定一言之重。鹏飚既接，仰云径而将趋；龙阪可登，指星台而有望。循襟佩德，抚事知恩；山岳有轻，河汉无极。

谨启。










上皇甫常伯启


某启：

自恭陈薄伎，祗奉话言，咳唾成恩，眄睐为饰。征夫击节，方思孤竹之风；壮士寒心，实有长杨之作。

谨凭严命，轻呈《乾元殿颂》一首。将冀导江至海，常以笔札见知；南馆西园，遂与簪缨为伍。德虽无尽，攀骥尾而方遥；生也有涯，比鸿毛而非重。

谨启。










上吏部裴侍郎启


某启：

猥承衡镜，骤照阶墀。本惭刀笔之工，虚荷雕虫之睠。殊恩屡及，严命频加，责光耀于昏冥，课宫商于寂寞。进退惟谷，忧喜聚门。诚恐下官冒轻进之讥，使君侯招过听之议，贵贱交失，恩爱两亏。所以战惧盈旬，迟回改朔，怀郑璞而增愧，捧燕珉而自耻。某性惟懵昧，识谢沈冥。蒙父兄训导之恩，藉朋友琢磨之义，好学近乎智，力行近乎仁。知忠孝为九德之源，故造次必于是；审名利为五常之贼，故颠沛而思远。虽未之逮也，亦有其志焉。孔子曰：“言及之而不言谓之隐。”今者接君侯者三矣，承招延者再矣，抑亦可以言乎？

夫文章之道，自古称难。圣人以开物成务，君子以立言见志。遗雅背训，孟子不为；劝百讽一，扬雄所耻。苟非可以甄明大义，矫正末流，俗化资以兴衰，国家由其轻重，古人未尝留心也。自微言既绝，期文不振。屈宋导浇源于前，枚马张淫风于后。谈人主者，以宫室苑囿为雄；叙名流者，以沈酗骄奢为达。故魏文用之而中国衰，宋武贵之而江东乱。虽沈、谢争骛，适先兆齐梁之危：徐、庾并驰，不能止周陈之祸。于是识其道者，卷舌而不言；明其弊者，拂衣而径逝。潜夫昌言之论，作之而有逆于时；周公孔氏之教，存之而不行于代。天下之文，靡不坏矣。国家应千载之期，恢百王之业，天地静默，阴阳顺序。方欲激扬正道，大庇生人，黜非圣之书，除不稽之论。牧童顿颡，思进皇谋；樵夫拭目，愿谈王道。崇大厦者，非一木之材；匡弊俗者，非一日之卫，众持则力尽，真长则伪销，自然之数也。

君侯受朝廷之寄，掌镕范之权，至于舞咏浇淳，好尚邪正，宜深以为念者也。伏见铨擢之次，每以诗赋为先，诚恐君侯器人于翰墨之间，求材于简牍之际，果未足以采取英秀，斟酌高贤者也。徒使骏骨长朽，真龙不降。炫才饰智者，奔驰于末流；怀真蕴璞者，栖遑于下列。《易》不云乎：“言行，君子之所以动天地。”“失之毫厘，差以千里。”《书》不云乎：“敝化奢丽，万世同流。”“余风未殄，公其念哉！”嗟乎，盖有识天人之幽致，明国家之大体，辨焉而不穷，酌焉而不竭，抱膝无闷，盱衡自得。彼悠悠小技，焉足为君侯道矣？自非奉闲宴，接清谈，未可一二言也。

然窃不自揆，尝著文章，非敢自媒，聊以恭命，谨录古君臣赞十篇并序，虽不足尘高识之门，亦可以见小人之志也。伏愿暂停左右，少察胸襟，观述作之所存，知用心之有地。

谨启。










上明员外启


某启：

侧闻金乌耸辔，俯圆燧而抽光；瑶兔浮轮，候方诸而吐液。斯则洪纤异数，冥符造化之津；高下相悬，精契陶钧之表。故知声同义合，存长幼于三州；理隔气殊，置山川于一面。神交可托，风云于杵臼之间；道不虚行，泾渭于簪裾之列。于是迹申知已，投爵里而思齐；事迫当仁，抱龙泉而愿割。虽荆山已峻，多轻抵鹊之珍；而渤澥方春，敢进归凫之影。

伏惟丈人珠躔降德，铣社抽英，河岳纵其神器，烟霞发其符采。江东第一，家传正始之音；日下无双，誉重名流之首。三冬文史，先兆迹于青衿；百里弦歌，即驰芳于墨绶。彭泽陶潜之菊，胜气仍存；河阳潘岳之花，芳风遂远。荣加徙秩，上膺兰府之游；宠夺攀轮，更掌蓬山之务。麟图缉谥，定荣辱于三泉；鵷阁裁书，考薰莸于四部。既鹤鸣云路，望偃朝端；鸿渐星台，俯谐佥议。廉平誉号，李宣伯之当官；雅操绳时，山巨源之称职。加以文场武库，发挥廊庙之师；琼树瑶林，寥廓风尘之表。一邱一壑，同阮籍于西山；一啸一歌，列嵇康于北面。词条郁雾，遥腾驾日之阴；辨锷横霜，直上冲星之气。凫钟蓄韵，闻片言而指掌；鸾镜悬心，见一善而明目。情源九派，士流欣满腹之期；德宇千门，词人有庇身之望。方当坐谈帝席，雄视群公；岂徒比迹天府，雌伏郎官而已哉？

某崇徽启绪，盛德传家，承太子之仙宗，析将军之远系。朱轮在汉，列高士于三台；青盖浮江，扈平王于七姓。遗风旧烈，尚存清白之基；祖德家声，代有纵横之目。及金陵东覆，玉马西奔，髦头杰起，文儒继出。凤鸣朝日，森梢烟雨之标；龙跃云津，盘礴江山之气。虽雄名雅誉，随朔野而扬声；而华冕雕轩，比南风而不竞。陈太邱之积善，羔雁成群；谢车骑之余芳，兰荪不替。趋庭洽训，共歌朱萼之篇；避席成欢，犹守青箱之业。

尝谓酣神北阜，藉春渚而忘归；动影南棂，坐秋山而长往。不意兰皋独啸，轻交委鹤之书；芝涧行谣，坐辱飞龙之使。年殊贾谊，仰宣室而方同；业谢刘繇，俯长途而遂恧。塞上浮云之迹，空倦吴山；隋侯明月之珠，终悲暗室。岂不知拂衣长谢，林泉多倦俗之因；安枕有余，庙堂非养高之所？松楹坐月，临黛壑而遐征；桂席攀风，俯青岩而自足。而欲俯首屈膝，逡巡多士之林；吊影惭魂，肮脏文昌之府。徒以牛蹄已倦，临大壑而骧鳞；羊角可逢，想高衢而抚翼。参名国士，方叨智伯之恩；挥迹奉常，冀雪公孙之耻。识正平于处士，虽在孔融；期仲容于望外，终资许允。犹恐先驰折翮，频惊鶂路之风；再举枯鳞，空击龙门之水。

丈人借以颜色，资以恩波。垂雅契于长年，叙情交于累代。情加倒屣，知步顷【跬步也】之生光；礼极升堂，觉声名之有地。是用俯抽丹思，上渎清颜。镂殊奖于肝胆，衔德音于咳唾。懦夫增气，先歌易水之风；壮士投心，思赴吴门之火。恩崇命浅，瞻吕梁而可从；山高海深，陟孟门而何险？

谨启。










上许左丞启


某启：

自违隔恩华，婴缠风恙，守愚空谷，敛迹仙台。同卫玠之虚羸，谈非正始；愧刘桢之逸气，卧似漳滨。朝野既殊，风猷遂隔。望芝兰之渐远，觉鄙吝之都生。所以暂下松邱，言游洛邑。永怀前眷，逡巡元礼之门；延首下风，匍匐文章之府。实愿稍捐人事，少奉清言，质儒释之幽疑，访空玄之极境。愿闻者道，敢披江海之心；祈进者荣，非慕轩裳之重。虽齿绝位殊，空尘左右。而道存目击【动也】，岂隔形骸。轻陟阶堂？

伏深悸越。谨启。










上郎都督启


某启：

某闻古之君子，重神交而贵道合者，以其得披心胸而尽志义也。是以叔牙苟在，管仲分多而不贪；无知尚存，陈平受谤而非罪。何则？达其趣者，能申其迹；收其大者，能让其细也。

今某东鄙之一书生耳，少怀耿亮，颇慕高烈。俯仰相得，则屠博可游；造次不谐，则轩冕异路。蒙君侯国士之遇，受君侯长者之礼，缱绻谈谑，殷勤诲诱。今有情而不告，是不尽也。有窘而不托，是有疑也。将恐季布无侣于后叶，孙膑独称于前古恐有误，孙膑之事与季布无相谐者。

嗟乎！可以竭诚矣，敢不尽言乎？勃家大人，天下独行者也。性恶储敛，家无儋石。自延国谴，远宰边隅。常愿全雅志于暮齿，扬素风于下邑。而道里夐遥，资粮窘鲜；秩寡钟釜，债盈数万。此某所以侧目扼腕，临深履薄，庶逢知已之厚，以成大人之峻节也。古人有言：“富观其所与，贫观其所取。”又曰：“损有余，补不足。”于君侯何如哉？然则定其交而后求，敢无愧已；易其心而后语，夫何饰焉？赈给之义，既惟其常；厚薄之差，伏希俯访。轻尘视听，伏增兢惕。










上刘右相书


盖闻圣人以四海为家，英宰与千龄合契。用能不行而至，春霆仗天地之威；以息相吹，时雨郁山川之兆。故有玄蛟晚集，凭鹤鼎而先鸣；苍兕晨惊，运龙韬而首出。并能风腾雾跃，指麾成烈士之功；蠖屈虬奔，谈笑坐群卿之右。未如越苍海，弃行间，排紫微，谒天子。于是遭不讳之主，拥非常之位。龙章凤黻照其前，锵金鸣玉叠其后。三灵叶赞，超然奉天下之图；四海承平，高步取寰中之托。君侯之富贵足矣，圣朝之付遇深矣。

故知阳侯息浪，长鲸卧横海之鳞；风伯停机，大鹏铩垂天之翼。及其投形巨壑，触丹浦而雷奔；假势灵飚，指青霄而电击。神气洋洋，谓鳞翮使之然也。殊不知两仪超忽，动止系于无垠；万化纠纷，舒卷存乎非我。是以陈平，昔之智士也，俯同降卒；百里奚，曩之达人也，亲为饿隶。当其背强敌，转康衢，雄虑耿于风云，危途迫于朝夕。岂自期荣称相府，西藩专虎据之图；宠冠斋坛，东向举龙【一作熊】飞之策？顾盼可以荡川岳，咄嗟可以降雷雨。遂令用与不用，是非于楚汉之间；知与不知，得失于虞秦之际。故死生有数，审穷达者系于天；材运相符，决行藏者定于已。君侯足下，可不谓然乎？

借如勃者，眇小之一书生耳，曾无击钟鼎食之荣，非有南隘北阁之援。山野悖其心迹，烟雾养其神爽。未尝降身摧气，逡巡于列相之门；窃誉干时，匍匐于群公之室。所以慷慨于君侯者，有气存乎心耳。实以四海兄弟，齐远契于萧韩；千载风云，托神知于管鲍。不然，则荷裳桂楫，拂衣于东海之东；菌阁松楹，高枕于北山之北。焉复区区屑屑，践名利之门哉！

至尊以摇河徙岳之威，当立地开天之运。圣人有作，群材毕举。星辰入仕，揖让朱鸟之门；风雨称臣，奔走苍龙之阙。方欲停旒金室，引成康于已往；辟纩瑶林，复尧舜于兹日。可谓明明穆穆，尽天子之容貌矣。

抑尝闻之：丹山九仞，烟峰非数篑之功；紫极千门，云台俟万楹之力。故天下至旷，神器不可独专；天道无私，元勋有时而立。《书》曰：“元首明哉！股肱良哉！”“好问则裕，自用则小。”况掌万国之权，受一人之宠，动见臧否，言知利害，君侯足下，何时易耶？虽国有大命，不资童子之言；而恭此小心，敢进狂夫之说。伏见辽阳未靖，大军频进，有识寒心，群黎破胆。昔明王之制国也，自近而及远，先仁而后罚。征实则效存，徇名则功浅。

是以农疏十野，仅逾重石之乡；禹截九州，不叙流沙之境。岂才不及而智有遗哉？将以辨离方而存正功也。虽至人无外，甲兵曜天子之威；王事有征，金鼓发将军之气。而长城在界，秦汉所以失全昌淳于髡：“得全全昌，失全全亡”；巨海横流，天地所以限殊俗。辟土数千里，无益神封；勒兵十八万，空疲帝卒。惊烽走传，骇秦洛之甿；飞刍挽粟，竭淮海之费。

于是乘奸放命者，出绳纆以生威；因公挟私者，入闾阎而竞法。虽一物失所，泰阶延旰食之忧；而百战方雄，中国鲜终年之乐。图得而不图失，知利而不知害。移手足之病，成心腹之疾。征税屈于东西，威信蹇于表里。语曰：“胜之不武，不胜为辱。”“天下之责，四面至矣。”诚可远凝高策，上荐忠言，决人事于去就，合天情于终始。遂令回麾转檄，背青邱而骛；列障分亭，巡苍波而守。昔者齐侯以力，方城为楚国之辞；虞帝崇文，苗人失洞庭之险。况乎仗德绥乱，以直乘邪，明逆顺之端，耸华夷之望，虽复舳舻沸海，旌旗触天，铁山四面，金城千里，亦不能为敌人计矣。此君侯之未谕一也。

盖闻星回日运，御洪荒者贞夫一；电照风行，制寥廓者归乎静。《易》曰：“复,其见天地之心乎？”《语》曰：“动之斯和，绥之斯来。”是知源洁则流清，形端则影直，大道起而仁义息，神化周而市狱定。虽复体元立教，眚灾耀知远之书；顺时宰物，宥罪发精微之典。而况浇风易渐，淳化难归？孔明耿介于当朝，子颜殷勤于易箦，盖有由也。伏见边凶尚梗，殊恩屡发，亡命山泽者，日月相趋，朝脱桎梏，夕还囹圄。奸徒抱袂，因时立侥幸之谋；顽夫顿足，中路纡吁嗟之惨。皆由宽胜于猛，人迷所习，劝沮不彰，廉耻相冒。亦有公卿失职，耻受珪符之任；郎宫有衅，俯舍铜墨之荣。又焉可以宏长风流，抑扬众务者也？

且夫朽索充羁，不收奔马之逸；轻缗振网，或随吞舟之势。况非常之化，方洽于齐人；无妄之恩，乃及于群小。将恐匡衡、管仲，复灵沼【当为韶】于下泉矣。古之善为国者不然，信赏而必罚，道德而齐礼。泽配风雨，而无曲惠；威振雷霆，而绝私戮。交书耸币，伏慈厚之师；投金散璧，树仁明之长。故虽开衢室，盖明堂，亦将四三皇而六五帝矣，此君侯之未谕二也。

盖《易》曰：“天地之大德曰生，圣人之大宝曰位，何以守位曰仁，何以聚人曰财。”是知发挥地利，农桑启其业；振荡天功，泉贝流其用。伏睹前制屡扰，事非画一，廛市萧然，人情怪动。夫烦简并用，未尽交易之宜；轻重齐行，适启兼并之路。于是连阛掩闠者，闭肆而乘其屈；布衣韦带者，阖门而受其困。五方竞爽，务浅术以相雄；百郡争胜，驱末技而成弊。田夫织妇，衣食鲜终朝之给；巨驵洪商，舆马挟封君之势，盖有由来矣。

故曰国储阙于九载，则公上无所给；家廪乏于三年，则妻子非其有。夫阴阳覆逆，天地之常数；百六运穷，汤尧所不免。一旦洪泉决地，大旱焦山，风雨于一岁之间，霜雹于数州之境。繁运广役，首尾于中外；沓税增徭，日夕于都鄙。燮阴阳者，将何以处之？一夫窃议，公之盛德亏矣。愚谓严程峻法，绝轻陋之货，则奸镕之源塞矣。沿风正典，重耕耘之务，则邪赢之计沮矣。然后远宏教旨，大变流俗，法立有犯而必施，令出惟行而不返。违公窃铸者，具五刑之戮；因时力田者，悬一命之赏。不然，则贾生、晁错，复流涕而言矣，此君侯之未谕三也。

嵩衡不拒细壤，故能崇其峻；江海不让纤流，所以存其广。是以星台晓辟，上台忘吐握之劳；月殿宵兴，中宇轸山林之慕。知夫御天下者，必待人也。《诗》曰：“济济多士，文王以宁。”“未见君子，忧心如醉。”伏见皇明远烛，帝采遐宣，张乐岱郊，腾勋社首。征廉察孝，瑶坛虚不次之阶；署行议年，璇检动非常之诏，天下可谓幸甚矣。于是友月朋霞之客，背青皋而至；冯唐颜驷之才，排紫阁而集。夫岂知终始异数，泾渭同流，萝薜失图，簪缨解体？惜哉！群英雾散，名侯招蔽善之嫌；天下雷同，君子鲜长鸣之地。而欲招绝足，致真龙，难矣！此君侯之未谕四也。

《易》曰：“拔茅连茹，以其汇，征吉。”岂非顺物不若招类，报国不如进贤。阳事升而雨露归，阴驾凝而风霜厉。莫不观时有记，抚气相求，穷则独善其私，达则兼善天下。而利已疵物者，以自任为身谋；知进忘退者，谓专荣而得计。岂知夫尺波易谢，寸晷难留？陵谷好迁，乾坤忌满？君侯足下出纳王命，升降天衢，激扬凤扆之前，趋步麟台之上，亦复知天下有遗俊乎？夫心之精微，口不能言也；言之微妙，书不能文也。

伏愿辟东阁，开北堂，待之以上宾，期之以国士。使得披肝胆，布腹心，大论古今之利害，高谈帝王之纲纪。然后鹰扬豹变，出蓬户而拜青墀；附景抟风，舍苔衣而见绛阙。幸甚！斯不为难矣。庶几乎麑卵不弃，终感玄枵之精；骏骨时收，或致飞黄之锡。书生王勃死罪死罪再拜。










上绛州上官司马书


月日。龙门百姓某，再拜奉书于司马上官公足下。

盖闻灵化出于窈冥，帝图寄于寥廓。圣人生而万物睹，太阶平而四国会。故曰有非常之后者，必有非常之臣；有非常之臣者，必有非常之绩。至今雷奔雨啸，风旋电转，拾青紫于俯仰，取公卿于朝夕。云台迫汉，南宫列元宰之图；霜戟罗门，北阙据名臣之第，尝见之矣。至若时非我与，雄略顿于穷途；道不吾行，高材屈于卑势。孔宣父之英达，位未列于陪臣；管公明之杰秀，名仅终于郡属。有时无主，贾生献流涕之书；有志无时，孟子养浩然之气，则亦有焉。岂非妙造无端，盛衰止乎其域；神期有待，动静牵乎所遇。向使太公失于周伯，则旗亭之屠父；韩信屈于萧何，则辕门之饿隶。又焉得鹰扬豹变，吐纳风云者哉？

故曰知与不知，用与不用，观夫得失之际，亦穷达之有数乎！其有邀时誉，忘廉耻，徇苟得，设向背于朝廷，立纵横于势利。举三寸之舌，屈辱豪门；奉咫尺之书，逡巡下席。皆自谓材足以动俗，智足以济时，钟鼎辉其顾盼，冠盖生其藉甚。岂知夫四海君子，攘袂而耻之乎？五尺微童，所以固穷而不为也。此盖庄周有言，所以得意而忘象，得象而忘言。《语》曰：“谈何容易？”《易》称：“书不尽言”。知谈之不易，而欲言之尽，以是思之，良可知矣。

下官者，康衢之贱耳。尝闻阙里之言，颇挂平舆之目。岂不知尘形俗状，游水镜而多惭？抱鼓援鼙，过雷门而自失？而欲刻鹄饰凫，唐突扃钥者耶！徒以登山泛海，庶测高深；执炬传萤，希增日月。三奔九合，下官闻管仲之风；千载一时，君侯受鲍卿之托。是以敢陈其迳庭。不然，则秋风明月，西江留独往之因；桂峤松岩，南山有不群之地。矧区区者，而重难也高明之阃阈哉？

君侯极天分构，振琼树而韬霞；带地疏源，握珠胎而冠月；鳞轩羽殿，瑶台降卿相之荣；鹊印蝉簪，金社发公侯之始；青皋独唳，望鸿渐而翻霞；丹穴高鸣，对鵷池而矫雾。严助以贤良待诏，未厌承明；汲黯以方正拾遗，终荣卧理。藩维克振，既参来暮之歌；邦国不空，自有康沂之相。加以雄材广度，散琬琰于胸怀；逸气遒文，运风霜于掌握。迫青霄而构舍，烟霞之涯涘莫寻；振沧渤以流谦，江汉之波澜未测。耀灵珪于赵席，垂棘知归；辩群籁于庄轩，悬匏自托。宾阶夕敞，清河销骥絷之虞；虚榻晨披，元礼得龙驱之地。方当翊赞宸极，羽仪台屏，岂徒偃仰州县，劳事藩庭而已哉？

借如仆者，言不满于乡党，声不出于堂阈。东海取乐于箪瓢，南山异志于文史。餐花佩叶，入兰室而谈玄；挹露攀霞，坐松扃而啸逸。扬子云之澹泊，心窃慕之；嵇叔夜之逍遥，真其好也。未尝露才扬已，饰小智以惊愚；假势凭时，托中人而树迹。遍游天下，寒心于将相之门；独守太玄，侧身于名利之境。尝谓奉琴卮于北牖，咏诗礼于南陔，坐商洛而折云英，临江湖而采烟液，生愿毕矣。而属鸾扃停逸，频虚不次之阶；鹤板征贤，累发非常之诏。天下有道，吾岂匏瓜？承达人一顾之荣，辱公车再辟之礼。平津侯之博物，终屈奉常；贾大夫之才名，犹逢绛灌。况庸者而可免于此乎？君侯要津先据，图海盛于当时；下官覆篑方勤，为山始于今日。虽陵深谷变，终非入室之宾；而昼咏宵吟，敢预升堂之列。夫以幽明不测，尺标见天下之心；巨细相倾，寸管合羲舒之度。岂非道存斯贵，理在必亨？霸略近发于舆歌，皇图不隔于刍议。

故有荣枯绝等，奉推毂而欣然；年势不侔，受分庭而罔愧。风规可接，惟君侯体之；今古未殊，则下官愿矣。常恨霜松列涧，万寻无罩月之期；露草滋山，寸茎有梢云之望。斯则声实困于兼济，才位难于俱立。况乎地势不足以夸俗，容貌不足以动人，遑遑薮泽，安足以奉高明之咳唾也？所冀蝇阶贱质，附云足而追飚；蚋序轻姿，托霜毛而绝海。委名励已，蛟镡申独断之能；偶迹当仁，骊珠鲜暗投之惧。天衢可望，指鹏程而三休；巨壑难游，伏龙门而一息。死罪。










与契苾将军书


昊天不忱，哲人终否。毕公逝矣，伤如之何？敬想情则懿亲，义惟良执，非夫人之为恸，其谁为恸乎？仆与此公，早投交契，夷险之际，终始如一。常思并建忠孝之绩，共申家国之雠。而负壮志不就，古人所悲，何图一旦长诀？

呜乎哀哉！管仲不存，叔牙空在；子皮已丧，子产何依？兴言追昔，良增痛悼。适得韦四郎书，具承大郎雅意，知欲以此公碑志，托之下走。夫抚今怀昔，理寄斯文；旌德叙功，事属知已。是以子期幽思，感叔夜之形言；伯喈雄藻，待林宗而无愧。下走虽不敏，幸托深期，此而不为，谁当为者？但恐位卑先达，才非拔萃，虚承厚眷，不副高闻。

谨遣舍弟勋往，面取进止，临书啜泣，惨惶不次。










为人与蜀城父老书


盖闻天地作极，不能迁否泰之期；川岳荐灵，不能改穷通之数。岂非圣贤同业，存乎我者所谓才；荣辱异流，牵乎彼者所谓命？是以龙骧凤峙，伊周成翊赞之功；含糗羹藜，颜冉困栖迟之病。或先号而后笑，或始吉而终凶。事不可量，功未必定。则知洪涛未接，长鲸多陆死之忧；层风未翔，大鹏有云倾之势。池鰌井鲋，亦将鼓鳞而轻之；田鸠野鷃，亦将骞翮而侮之。及其冲溟渤，接扶摇，吹波则江汉倒流，腾气则虹霓掩彩，摩赤岸，负苍天，然后知其力焉。

吁，韩信之无津也，昌亭之一饿夫耳；马卿之失路也，临邛之一食客耳。武不足以服众，文不足以动时，长剑屈于无知，洪笔沦于不用。洎乎雄图蹑运，至尊纳背水之谋；丽藻升朝，天子赏凌云之作。威加海岳，声振廊庙。彼淮阴之侠少，成都之遗老也，又焉能知远近哉？是以鉴物于肇不于成，赏士于穷不于达。是知卞和之得玉也，精存于岸谷之间；张华之得剑也，气发于星辰之际。夫岂琢磨成器，然后知其宝；剸断为能，然后知其用哉？

仰惟乡耆等，并玉山高族，金堤胜侣，列子弟于千城，耀衣冠于百代。或以风云去国，公孙跃马之年；钟鼎从王，诸葛攀龙之日。门庭相接，雕薨将绮栋连陈；机杼相和，凤镊将虬梭交响。金浆玉馔，食客三千；绿帻青裳，家僮数百。冲襟渺识，人多江汉之灵；丽藻华文，代有云泉【渊也】之气。北斋开敞，南馆虚闲，诗酒同归，琴书合契。忘机得意，耻嵇阮之交疏；虚席延宾，恨原尝之客少。实烟霞之薮泽，风月之津梁者乎！刘仲文之远识，不以干【得利也】没【失利也】诣梁城；闵仲叔之高风，不以口腹累安邑。虽共已殁，生气犹存。

况乎属宇宙之明，当天下之泰，不能俯拾青紫，高视缙绅？攀北极而谒帝王，入南宫而取卿相。胁肩侧足，求哀钟釜之间；低首俯眉，取济斗升之末。嗟乎！诚下官所以仰天汉而郁拂，临江山而慷慨者也。但时可以未遇，道可以未行，志愿可以未成，功业可以未就。古之才足以辅王业，蹑迹屠钓之门；功可以济巨川，藏身版筑之下。百里奚之负贩，陈汤之丐贷，而况于庸者哉？此仆所以骏奔于顾盼之余，自致于恩光之末也。

且夫精诚所感，尚动神明；意气相交，岂惭车马？倘能投心季子，遥存素紵之恩；援手应侯，先立绨袍之赠。岂人之情也，无报乎？方今白藏绍序，朱律谢期。天高而林野疏，候肃而江山静。轻蝉送夏，惊晚吹于风园；旅雁乘秋，动宵吟于露渚。丝纩成于南亩，秔黍被于东阡。时计有储，愿履多福。下官薄游绵载，飘寓淹时，欢踬相仍，忧虞自积。陟梁鸿之峻岳，何暇长谣？临阮籍之长途，惟知恸哭。庶凭賙给，以济飘危。轻诉短怀，伫流嘉耗音问也。










为人与蜀城父老书


蜀都广镇，岷墟奥壤。山分玉宇，水向金陵。景贶有期，英灵间出。荣问休畅，幸甚幸甚！夫神有可迫，渌波惊七柱之音；道有可符，玄霜扣九钟之节。岂道穷精秘，妙听察于无声；理实杳冥，玄应通于不测？波流柱响，波无入柱之因；霜落钟鸣，霜非扣钟之具。况乎言忘意得，臭味相求；目击道存，神明已接。郑侨之逢吴札，无谓殊方；阮籍之对嵇康，自然同气。仆虽不敏，尝从事于斯矣。尝谓薰莸不共器，枭鸾不比翼。是以类乎方者，接风云于千里；乖乎类者，起山川于一面。

抑尝闻之：士之生也，其迹可摈，而道不可藏；其身可辱，而志不可夺。其有拂衣投臂，遁形沧海之隅；裂裳裹足，独立高山之顶。量腹而食，度身而衣，以钟鼎为刍豢，以衣冠为缧绁。方欲策鸾凤而抚云英，鞭虹霓而采烟液。其次排玉阙，指金门，成贾谊之谟，树终军之策。因机入务，怀素将相之门；沐露沾霜，拥篲公侯之室。

然则拾青紫于旦暮，取功名于俄项，演文物而动寰中，腾声名而振天下。若下官者，可谓惭二途矣。而敛手长揖，强颜高视，低心于蹇踬之辰，忍耻于栖惶之日者哉！渭滨留钓，鹰扬之业未萌；淄源滞牧，鸿渐之资盖寡。及其攀穹运，接灵期，乘云雷而清八极，和阴阳而调万品。则知冥机所运，吉凶于倏忽之间；玄命所移，飞伏于斯须之际。以日月自至，聊复尔耳。

方今炎飚谢节，爽候开辰，风高而宇宙清，霜下而亭郊肃。归云止雁，流曙响于东津；落照开鸿虹乎？，写晴规于北岸。萤疏夕砌，蝉促朝林。感序缘情，登高寄赏。

仆一违秦陇，再革炎凉，戒征轴而无因，指归途而有倦。故乡超旷，层山重复。吴宫尚远，频惊去燕之心；楚峡犹赊，已下闻猿之泪。徒以风猷未隔，道义相存，幸承知已之心，稍缓他乡之思。昔者虞公再见，悬光白璧之前；季布一言，犹定黄金之诺。况乎交已成于杵臼，道已茂于金兰。希照穷途，远流嘉贶。若使恩裁口腹，空留安邑之宾；惠阙始终，取恨昌亭之客。










上百里昌言疏


勃言：

乡人奉五月一日诲，子弟各陈百里之术宣于政者。承命惶灼，伏增悲悚。勃闻古人有言：明君不能畜无用之臣，慈父不能爱无用之子。何则？以其无益于国而累于家也。呜呼！如勃尚何言哉？辱亲可谓深矣！诚宜灰身粉骨，以谢君父，复何面目以谈天下之事哉？所以迟回忍耻而已者，徒以虚死不如立节，苟殒不如成名，悔过傥存于已，为仁不假于物。

是以孟明不屑三奔之诮，而罢匡秦之心；冯异不耻一败之失，而摧辅汉之气。故其志卒行也，其功卒就也。此言虽小，可以喻大。此勃所以怀既往而不咎，指将来而骏奔，割万恨于生涯，进一篑于平地者。

今大人上延国谴，远宰边邑。出三江而浮五湖，越东瓯而度南海。

嗟乎！此皆勃之罪也，无所逃于天地之间矣。然勃尝闻之《大易》曰：“人之所助者信也，天之所助者顺也。是以君子不以否屈而易方，故屈而终泰；忠臣不以困穷而丧志，故穷而必亨。”今交趾虽远，还珠者尝用之矣。《书》不云乎：“弗虑胡获？弗为胡成？”不胜愤激之至，谨上《百里昌言》一部，列为十八篇，分为上下卷，庶竭私款，少裨公政。追思罪戾，若投冰谷。

谨奉言疏不备。

勃再拜。










春日孙学士宅宴序


若夫怀放旷寥廓之心，非江山不能宣其气；负郁怏不平之思，非琴酒不能泄其情。则林泉为进退之场，樽酒是言谈之地。白衣送酒，青阳在节。凫雁乱而江湖春，梅柳开而庭院晚。楚屈平之瞻望，放于何之？王仲宣之登临，魂兮往矣。侠客时有，且倾鹦鹉之杯；文人代兴，聊举麒麟之笔。

人采一字，四韵成篇。










梓潼南江泛舟序


咸亨二年，六月癸巳，梓潼县令韦君，以清湛幽凝，镇流靖俗，境内无事，舣舟于江潭，纵观于邱壑，渺然有山林陂泽之思，遂长怀悠想，周览极睇。思其人，则吕望藉茅于磻溪之阴，屈平制芰于涔阳之浦。觉瀛洲方丈，森然在目。

于是间以投壶，酬以妙论。亦有嘉肴旨酒，鸣弦朗笛，以补寻幽之致焉。预于斯者，若干人尔。










秋日宴季处士宅序


若夫争名于朝廷者，则冠盖相趋；遁迹于邱园者，则林泉见托。虽语默非一，物我不同，而逍遥皆得性之场，动息匪自然之地。故有季处士者，远辞濠上，来游镜中，披白云以开筵，俯青溪而命酌。昔时西北，则我地之琳琅；今日东南，乃他乡之竹箭。

又此夜乘槎之客，犹对仙家；坐菊之宾，尚临清赏。既而依稀旧识，欢吴郑之班【布也】荆；乐落乎？莫新交，申孔程之倾盖；向时朱夏，俄涉素秋。金风生而景物清，白露下而光阴晚。庭前柳叶，才听蝉鸣；野外芦花，行看鸥上；数人之内，几度琴樽？百年之中，少时风月。兰亭有昔时之会，竹林无今日之欢。丈夫不纵志于生平，何屈节于名利？人之情矣，岂曰不然？

人赋一言，各申其志，使夫千载之下，四海之中，后之视今，知我咏怀抱于兹日。










秋日游莲池序


人间龌龊，抱风云者几人？庶俗纷纭，得英奇者何有？烟霞召我，相望道术之门；文酒起予，放浪沈潜之地。少留逸客，塞雁飞鸣。北斗横而天地秋，西金用而风露降。幽居少事，野性多闲，登石岸而铺筵，坐沙场而列席。琳琅触目，朗月清风之俊人；珠玉在傍，鸾凤虬龙之君子。汀洲地远，波涛溅日月之辉；人野路殊，原隰拥神仙之气。平郊树直，曲浦莲肥；隐士泥清，仙人水绿。越林亭而极望，生死都捐；出宇宙以长怀，心灵若丧。

悲夫！秋者愁也，酌浊酒以荡幽襟；志之所之，用清文而销积恨。我之怀矣，能无情乎？










夏日宴宋五官宅观画障序


宋五官芝庭袭誉，盛文史于三冬；桂幄凝欢，照绮罗于九夏。樽浮绿蚁，每披仙雾之文；障列青牛，更写行云之态。

尔其龙编绣质，鸳锦分花。隐映楼台，比窗帘之在旦；参差花叶，若桃李之恒春。楚媛调弦，韩娥对酒。虹桥度幔，鹊镜临妆。佩引琅玕，讵动怀风之韵？鞍回玳瑁，唯奔逐日之姿。鱼鸟冷而相亲。泉石纷而在玩。宋家斯近，虽别谢于登垣；秦氏未遥，自堪留于驻马。惊鸿擅美，丹青贵近质之奇；吐凤标华，宫征得缘情之趣。递扬笔妙，式畅辞端。










夏日登韩城门楼寓望序


下官狂走不调和也，东西南北之人也。流离岁月，羁旅山川，辍仙驾于殊乡，遇良朋于异县。面胜地，陟危楼，放旷怀抱，驱驰耳目。韩原奥壤，昔时开战斗之场；秦塞雄都，今日列山河之郡。池台左右，觉风云之助人；林麓周回，观岩泉之入兴。则有惊花乱下，戏鸟平飞，荷叶滋而晓雾繁，竹院静而炎氛息。赏欢文酒，思挽云霄。

人赋一言，庶旌六韵云尔。










夏日登龙门楼寓望序


夫益者三友，则道术可存；同心二人，则金兰可裕。况乎诗书旧好，披乐广之高天；乡党新知，扫颜回之陋巷？寻胜地，叙清芜。脱野客之荷衣，入幽人之桂座。榴花浮酌，对文举而无忧；葛蔓调弦，抚钟期而有遇。

既而南方夏晚，北牖晴开。中园之弱柳含烟，旷野之阴云蔽日。低虹饮水，向溪谷而全斜；戏鸟凌空，狎林亭而半度。兴酣情逸，共敦行役之期；搦管含毫，独对当仁之序。










越州秋日宴山亭序


昔王子敬琅琊之名士，常怀习氏之园；阮嗣宗陈留之俊人，直至山阳之坐。岂非琴樽远契，必兆联于佳辰；风月高情，每留连于胜地？是以东山可望，林泉生谢客之文；南国多才，江山助屈平之气。

况乎扬子云之故地，岩壑依然；宓子贱之芳猷，弦歌在属。红兰翠菊，俯映砂亭；黛柏苍松，深环玉砌。参差夕树，烟侵橘柚之园；的历秋荷，月照芙蓉之水。既而星回汉转，露下风高，银烛摛华，瑶觞抒兴。一时仙驭，方深摈俗之怀；五际飞文，时动缘情之作。

人分一字，四韵成篇。










仲氏宅宴序


仆不幸，在流俗而嗜烟霞。恨林泉不比德，而嵇阮不同时。处良辰而郁怏，仰高风而杼柚者多矣。岂夫司马卿之车骑，上客盈门；仲长统之园林，群英在席？坐卧南郭，萧条东野，江波浩旷，晴山纷积。嘉鸳鸾之接翼，曜江汉之多才。顾斜景而危心，瞻火云而变色。思传胜饯，敢振文锋。

盖同席者高人薛曜等耳，盍各赋诗，放怀叙志，俾山川获申于知已，烟霞受制于吾徒也。










上巳浮江宴序


吾之生也有极，时之过也多绪。若夫遭主后之圣明，属天地之贞观，得亩亩之相保，以农桑为业，而托形宇宙者幸矣。况乃偃泊山水，遨游风月，樽酒于其外，文墨于其间？则造化之于我得矣，太平之纵我多矣。

兹以上巳芳节，云开胜地，大江浩旷，群山纷纠。出重城而振策，下长浦而方舟。林壑清其顾盼，风云荡其怀抱。于时序躔清律，运启朱明，轻荑秀而郊戍青，落花尽而亭皋晚。丹鹦紫蝶，候芳晷而腾姿；早燕归鸿，俟迅风而弄影。岩暄蕙密，野淑兰滋，弱荷抽紫，疏萍泛绿。

于是俨松舲于石屿，停桂楫于璇潭，指林岸而长怀，出河洲而极睇。妍妆袨服，香惊北渚之风；翠幕玄帷，彩缀南津之雾。若乃寻曲渚，历回溪。榜讴齐引，渔歌互起。飞沙溅石，湍流百势；翠崄丹崖，冈峦万色。亦有银钩犯浪，挂赬翼于文竿；琼舸乘波，耀锦鳞于画网。钟期在听，玄云白雪之琴；阮籍同归，紫桂苍梧之酎。既而游盘兴远，景促时淹，野日照晴，山烟送晚。方披襟朗咏，饯斜光于碧岫之前；散发高吟，对明月于青溪之下。

客怀既畅，游思遄征。视泉石而如归，伫云霞而有自。昔周川故事，初传曲路洛乎？之悲杯乎？；江甸名流，始命山阴之笔。盍遵清辙？共抒幽襟，俾后之视今，亦犹今之视昔。一言均赋，六韵齐疏。谁知后来者难？辄以先成为次。










秋日宴洛阳序


夫以东京胜地，南吕高秋。三涂镇而九派分，白露下而清风肃。或出或处，人多朝野之欢；以嬉以游，时极登临之所。征衣流寓，切下走之蓬襟；解榻邀期，属上宾之桂席【一作序】。

于是齐道实，款琴樽，倜傥论心，留连促膝。但有潘杨之密戚，得无管鲍之深知？簪组盛而车马喧，庭宇虚而管弦亮。近临铜陌，斜控银墟。菊照新花，泛轻香于远次；荷凋晚叶，翻翠影于长波。听瞩方穷，献酬逾洽。年忘小大，傲天地于平生；志混荣枯，得林泉之意气。愿长绳以系日，几近光阴；思短札以凌云，或陈歌咏。

人采古韵，成者先呈。










游山庙序


吾之有生，二十载矣。雅厌城阙，酷嗜江海，常学仙经，博涉道记。知轩冕可以理隔，鸾凰可以术待。而事亲多衣食之虞，登朝有声利之迫。清识滞于烦城，仙骨摧于俗境。

呜呼！阮籍意疏，稽康体放，有自来矣。常恐运促风火，身非金石；遂令林壑交丧，烟霞板荡。此仆所以怀泉涂而惴恐，临山河而叹息者也。

粤以胜友良暇，相与游于玄武西山庙，盖蜀郡三灵峰也。山东有道君庙，古者相传以名焉尔。其丹壑丛倚，玄崖纠合，俯临万仞，平视重玄，乘杳冥之绝境，属芬华之暮节。玉房跨霄而悬居，琼台出云而高峙。亦有野兽群狎，山莺互啭。崇松埒巨柏争阴，积濑与幽湍合响。眇眇焉，逌逌焉。王孙何以不归？羽人何以长往？其玄都紫微之事耶！方敛手钟鼎，息肩岩石，绝视听于寰中，置形骸于度外，不其然乎？

时预乎斯者，济阴鹿弘胤、安阳邵令远耳。盖诗以言志，不以韵数裁焉。










守岁序


岁月易尽，光阴难驻。春秋冬夏，错四序之凉炎；甲乙丙丁，纪三朝之历数。十二月之阴气，玉律穷年；一万岁之休祯，金觞献寿。鼖鼓雷动，烟火星流。侲【善也】子黄童，统钩陈而驱赤疫；诸王等集，陈玉帛而朝诸侯。京兆天中，竦楼台而彻汉；长安路上，乱车马而飞尘。王丞相之登临，行将在目；戴待中之重席，忽尔明朝。槐火灭而寒气消，芦灰用而春风起。鱼鳞布叶，烂五色而翻光；凤脑吐花，烁百枝而引照。

悲夫！年华将晚，志事寥落。公孙宏之甲第，天子未知；王仲宣之文章，公卿不识。对他乡之风景，忆故里之琴歌。柏叶为铭，影泛新年之酒；椒花入颂，光【一作先】开献岁之词。

作者七人，同为六韵。










三月上巳祓禊序


观夫天下四方，以宇宙为城池；人生百年，用林泉为窟宅。虽朝野殊致，出处异途，莫不拥冠盖于烟霞，披薜萝于山水。况乎山阴旧地，王逸少之池亭；永兴新交，许玄度之风月？琴台寥落，犹停隐遁之宾；酿渚荒凉，尚遏逢迎之客。仙舟容裔，若海上之槎来；羽盖参差，似辽东之鹤举。或昂昂骐骥，或泛泛飞凫，俱安名利之场，各得逍遥之地。而上属无为之道，下栖玄邈之风。

永淳二年，暮春三月，修祓禊于献之山亭也。迟迟风景，出没媚于郊原；片片仙云，远近生于林薄。杂花争发，非止桃蹊；群鸟乱飞，有逾莺谷。王孙春草，处处争鲜；仲统芳园，家家并翠。于是携旨酒，列芳筵，先祓禊于长洲，却申交于促席。良谈吐玉，长江与斜汉争流；清歌绕梁，白云将红尘并落。他乡易感，增凄怆于兹辰；羁客何情，更欢娱于此日。加以今之视昔，已非昔日之欢；后之视今，岂复今时之会？人之情也，能无悲乎？

且题姓字，以表襟怀。使夫会稽竹箭，则推我于东南；昆阜琳琅，亦归予于西北。










晚秋游武担山寺序


若夫虎邱仙镇，吴王殉殁之墟；骊峤崇基，秦帝升遐之宅。虽珠衣玉匣，下贲穷泉；而广岫长林，终成胜境。亦有霍将军之大隧，回写祁连；樗里子之孤坟，竟开长乐。岂如武担灵岳，开明故地？蜀夫人之葬迹，任文公之死所。冈峦隐隐，化为阇窟之峰；松柏苍苍，即入祗园之树。引星垣于沓障，下布金沙；栖日观于长崖，傍临石镜。瑶台玉甃，尚控霞宫；宝刹香坛，犹芬仙阙。雕栊接映，台凝梦渚之云；璧题相晖，殿写长门之月。美人虹影，下缀虬幡；少女风吟，遥喧凤铎。群公以玉律丰暇，傃林壑而延情；锦署多闲，想岩泉而结兴。于是披桂幌，历松扉，梵筵霞属，禅扃烟敞。鸡林俊赏，萧萧鹫岭之居；鹿苑仙【一作高】谈，亹亹龙宫之偈。

于时金方启序，玉律惊秋，朔风四面，寒云千里。层轩回雾，齐万物于三休；绮席乘云，穷九垓于一息。碧鸡灵宇，山川极望，石兕长江，汀洲在目。龙镳翠辖，骈阗上路之游；列榭崇闉，磊落名都之气。渺渺焉，洋洋焉，信三蜀之奇观也。昔者升高能赋，胜事仍存；登岳长谣，清标未远。敢攀盛烈，下揆幽襟。

庶旌西土之游，远嗣东平之唱云尔。










夏日宴张二林亭序


张二官松驾乘闲，桂筵追赏，引簪裾之胜侣，狎邱壑之神交。辩纵于解颐，道深于喻指。香杯浊醴，是河朔之平生；雄笔清词，得高阳之意气。林亭旷望，季伦调伎之园；泉石周游，子晋登仙之浦。舟浮叶影，簟积花文。黄鹊【当为雀也】度而飚惊，丹乌倾而日晚。出处之情一致，筌蹄之义两忘。沈辖留骧，眺乘羊于卫玉；挥毫可作，明掷地于孙金。共题横吹之篇，用记兹辰之乐。

人采一字，四韵成篇。










绵州北亭群公宴序


下官人间独傲，海内少徒，志不屈于王侯，身不绝于尘俗。孤吟五岳，长啸三山。昔往东吴，已有梁鸿之志；今来西蜀，非无张载之怀。况乎践名场，携胜友，风月无几，琴酒俄乖，半面十年，一别千里。何少府故人攀桂，抚金石而论心；韩法曹新识班荆，临江湖而执手。离亭北望，烟霞生故国之悲；别馆南开，风雨积他乡之思。

于时苍云寡色，白日无光，沙尘起而桂浦昏，凫雁下而芦洲晚。傍邻苍野，霜风橘柚之园；斜枕碧潭，夜月芙蓉之水。既而登临惜别，骖驾少留。季札何人？亲逢赠缟；子荆不敏，思挂倾城。惆怅北梁，揖琴台而渐间；徘徊东道，思锦署以行遥。

嗟乎！人事乖矣，江山远矣。请命离前之笔，为题别后之资。五际飞文，想群公之不让；一言有赠，知下笔之有神。










宇文德阳宅秋夜山亭宴序


若夫龙津宴喜，地切登仙；凤阁玄虚，门称好事。亦有登山临水，长想巨源；明月清风，每思玄度。未有能星驰一介，留美迹于芳亭；云委八行，抒劳思于彩笔。遂令启瑶缄者，攀胜集而长怀；披琼翰者，仰高筵而不暇。王子猷之独兴，不觉浮舟；嵇叔夜之相知，欣然命驾。琴樽佳赏，始诣临邛；口腹良游，未辞安邑。乃知两乡投分，林泉可攘袂而游；千里同心，烟霞可传檄而定。

友人河南宇文峤，清虚君子；中山郎余令，风流名士。或三秋意契，辟林院而开襟；或一面新交，叙风云而倒屣。彭泽陶潜之菊，影泛仙樽；河阳潘岳之花，光悬妙理。巖巖思壁，家藏虹岫之珍；淼淼言河，各控骊泉之宝。偶同金碧，暂照词场；巴汉英灵，潜光翰院。亹亹焉，萧萧焉，信天下之奇托也。

于时白藏开序，青女御律。金风高而林野动，玉露下而江山清。琴亭酒榭，磊落乘烟；竹径松扉，参差向月。鱼鳞积磴，还升兰桂之峰；鸳翼分桥，即映芙容之水。亦有红苹绿荇，亘渚连翘；玉带【当为蒂】瑶华，分楹间植。池帘夕敞，香牵十步之风；岫幌宵褰，气袭三危之露。纵冲衿于俗表，留逸契于人间。东山之赏在焉，南涧之情不远。夫以中牟驯雉，犹婴触网之悲；单父歌鱼，罕继鸣琴之趣。

俾夫一同诗酒，不挠于牵丝；千载岩溪，无惭于景烛云尔。










游冀州韩家园序


铜沟水北，石鼓山东。星辰当毕昴之墟，风俗是唐虞之国。虽接燕分晋，称天子之旧都；而向术当衢，有高人之甲第。祥风塞户，瑞气冲庭。芳酒满而绿水春，朗月闲而素琴荐。家童扫地，萧条仲举之园；长者盈门，廓落东平之室。梧桐生雾，杨柳摇风。眺望而林泉有余，奔走而烟霞足用。神龙起伏，俱调鼎镬之滋；鸣凤雌雄，并入笙竽之奏。高情壮思，有抑扬天地之心；雄笔奇才，有鼓怒风云之气。南庭兴晚，东径阴生，石髓拆而隐士归，玉山崩而野人醉。佥为文在我，卜翰苑当仁。王羲之之兰亭，五百余年，直至今人之赏；石季伦之梓泽，二十四友，始得吾徒之游。

陶陶然，落落然，则大唐调露之元年献岁正月也。










与员四等宴序


自嵇、阮寂寥、尹、班超忽，高筵不嗣，中宵谁赏？古今惜芳辰者，停鹤轸于风衢；怀幽契者，伫鸾觞于月径。

已矣哉！林壑遂丧，烟霞少对；良会不恒，神交复几？请沃非常之思，但宣绝代之游。托同志于百龄，求知已于千载。道之存矣，无乃然乎？

人赋一言，俱裁四韵。










夏日诸公见寻访诗序


天地不仁，造化无力，授仆以幽忧孤愤之性，禀仆以耿介不平之气。顿忘山岳，坎坷于唐尧之朝；傲想烟霞，憔悴于圣明之代，情可知矣。赖乎神交胜友，得山泽之虬龙；隐路幽居，降云霄之鸾凤。杨公沈公，行之者仁义礼智，用之也乾元亨利。《玄经》苦而白凤翔，素牒开而紫鳞降。金门待诏，谒天子于朝廷；石室寻真，访下走【一作官】于邱壑。幽人待士，非无北壁之书；隐者迎宾，自有西山之馔。席门蓬巷，伫高士之来游；丛桂幽兰，喜王孙之相对。山南花圃，涧北松林，黄雀至而清风生，白鹤飞而苍云起。停琴绿水，仲长统之欢娱；置酒青山，郭子期之宾客。【一多“足可银钩”四字，如是则有脱文】

人探一字，四韵成篇。










入蜀纪行诗序


总章二年五月癸卯，余自长安观景物于蜀，遂出褒斜之隘道，抵岷峨之绝径，超玄谿，历翠阜，迨弥月而臻焉。若乃采江山之俊势，观天下之奇作，丹壑争流，青峰杂起，陵涛鼓怒以伏注，天壁嵯峨而横立，亦宇宙之绝观者也。

虽庄周诧吕梁之险，韩侯怯孟门之峻，曾何足云？盖登培塿者起衡霍之心，游涓浍者发江湖之思。况乎躬览胜事，足践灵区，烟霞为朝夕之资，风月得林泉之助？

嗟乎！山川之感召多矣，余能无情哉？爰成文律，用宣行唱，编为三十首，投诸好事焉。










秋日登洪府滕王阁饯别序


豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊彩星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休暇，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯！

时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层台耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，列冈峦之体势。披绣闼，俯雕甍。山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。虹消雨霁，彩彻区明。落霞与孤鹜齐飞，秋水共长天一色。渔舟唱晓，响穷彭蠡之滨；雁阵惊寒，声断衡阳之浦。

遥吟俯畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，指吴会于云间。地势极而南溟深，天柱高而北辰远。关山难越，谁悲失路之人？萍水相逢，尽是他乡之客！怀帝阍而不见，奉宣室以何年？

嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子安贫，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空怀报国之情；阮籍猖狂，岂效穷途之哭？

勃三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今辰捧袂，喜托龙门。杨意不逢，抚凌云而自惜；钟期既遇，奏流水以何惭？

呜呼！胜地不常，盛筵难再；兰亭已矣，梓泽邱墟。临别赠言，幸承恩于伟饯；登高作赋，是所望于群公。敢竭鄙怀，恭疏短引。一言均赋，四韵俱成。请洒潘江，各倾陆海云尔。

滕王高阁临江渚，佩玉鸣鸾罢歌舞。

画栋朝飞南浦云，珠帘暮卷西山雨。

闲云潭影日悠悠，物换星移几度秋。

阁中帝子今何在？槛外长江空自流！










秋日楚州郝司户宅饯崔使君序


上元二载，高秋八月。人多汴北，地实淮南。海气近而苍山阴，天光秋而白云晚。川涂所亘，郢路极于崤潼；风壤所交，荆门洎于吴越。凭胜地，列雄州。城池当要害之冲，寮寀尽鵷鸾之选。昌亭旅食，悲下走之穷愁；山曲淹留，属群公之宴喜。披鹤雾，陟龙门。故人握手，新知满目。饮崔公之盛德，果遇攀轮；慕郝氏之高风，果逢解榻。接衣簪于坐右，驻旌棨于城隅。临风云而解带，眄江山以挥涕。岩楹左峙，俯映玄潭；野径斜开，傍连翠渚。青苹布叶，乱荷芰而动秋风；朱草垂荣，杂芝兰而涵晚液。舣仙舟于石岸，荐绮席于沙场。宾友盛而芳樽满，林塘清而上筵肃。琴歌送起，俎豆骈罗。烟霞充耳目之玩，鱼鸟尽江湖之赏。情盘乐极，日暮途遥。思染翰以凌云，愿麾戈以留景。

嗟乎！素交为重，觉老幼之同归；朱绂傥来，岂荣枯之足道？且欣风物，共悦濠梁。齐天地于一指，混飞沈于一贯。

嗟乎！此欢难再，殷勤北海之筵；相见何时，惆怅南溟之路。请扬文笔，共记良游。人赋一言，俱成四韵云尔。










秋日饯别序


黯然别之销魂，悲哉秋之为气！人之情也，伤如之何？极野苍茫，白露凉风之八月；穷途萧瑟，青山白云之万里。奏鸣琴则离鹍别鹤，惊歧路之悲心；来胜地则时雨凉风，助他乡之旅思。琴书人物，冀北关西；去马归轩，云间日下。

杨学士天璞自然，地灵无对。二十八宿，禀太微之一星；六十四爻，受乾坤之两卦。论其器宇，沧海添江汉之波；序其文章，玄圃积烟霞之气。几神之外，犹是卿云；陶铸之余，尚同嵇阮。接光仪于促席，直睹明月生天；响词辩于中筵，但觉清风满室。悠哉天地，含灵有喜愠之容；邱也东西，怅望积别离之恨。烟霞直视，蛇龙去而泉石空；文酒求朋，贤俊散而琴歌断。门生饯别，如北海之郡前；高士将归，似东都之门外。研精麝墨，运思龙章。希存宿昔之资，共启相思之咏。










冬日羁游汾阴送韦少府入洛序


游汾胜壤，楼船高汉帝之词；卜洛名都，城邑辨周公之迹。仰天文而窥日月，虽共光华；凭地理而考山川，即殊南北。

韦少府玉山四照，珠胎一色。纵横振锋颖之才，吐纳积江湖之量。子云笔札，拥鸾凤于行间；孙楚文词，列宫商于调下。牵丝一命，披林野而随班；考绩三年，指兰台而赴选。移征驾，背长亭。地隔风烟，人离岁月。寒原冠盖，既同斟桂之欢；岐路风尘，即断惊蓬之思。

下官诗书拓落，羽翮摧颓。朝廷无立锥之处，邱园有括【结也】囊之所。山中事业，暂到渔樵；天下栖迟，少留城阙。忽逢萍水，对云雨以无聊；倍切穷途，抚形骸而何托？于时冰霜裂地，星象回天。朔风动而关塞寒，明月下而楼台曙。

各题一字，传之两乡云尔。










越州永兴李明府宅送萧三还齐州序


嗟乎，不游天下者，安知四海之交？不涉河梁者，岂识别离之恨？薜衣松杖，琴樽为得意之亲；临远登高，烟霞是赏心之事。有梁孝王之下客，仆是南河之南；孟尝君之上宾，子在北山之北。幸属一人，作寰中之主；翛然四皓，为方外之臣。俱游万物之间，相遇三江之表。许玄度之清风朗月，时慰相思；王逸少之修竹茂林，屡陪欢宴。加以惠【爱也】而好我，携手同行，或登吴会而听越吟，或下宛委而观禹穴。良谈落落，金石丝竹之音辉；雅致飘飘，松柏风云之气状。

当此时也，尝谓连璧无异乡之别，断金有好亲之契。生平于张范之年，齐物于惠庄之岁。三光回薄，未殚投分之情；四序循环，讵尽忘言之道？

岂期我留子往，乐去悲来，横咽水而东西，绪愁云于南北。况乎泣穷途于白首，白首非临别之秋；嗟岐路于他乡，他乡岂送归之地？蓐收戒序，少昊司辰。清风起而城阙寒，白露下而江山远。徘徊去鹤，将别盖而同飞；断续来鸿，其离舟而俱泛。

古人道别，动便经年；今我言离，会当何日？山巨源之风猷令望，善佐朝廷；嵇叔夜之潦倒粗疏，甘从草泽。行当山中攀桂，往往思仁；野外纫兰，时时佩德。人非桃李，岂得无言？子是箫韶，当思振响。

勉酌伤离之酒，具陈感别之词，各赋一言，俱题六韵。










感兴奉送王少府序


八十有遇，共太公晚宦未迟；七岁神童，与颜回早死何益？仆一代丈夫，四海男子，衫襟缓带，拟贮鸣琴；衣袖阔裁，用安书卷。贫穷无有种，富贵不选人。高树易来风，幽松难见日。羽翼未备，独居草泽之间；翅翮若齐，即在云霄之上。鸟众多而无辨凤，马群杂而不分龙。荆山看刖足之夫，湘水闻离骚之客。人贫材富，罔窥卿相之门；貌弱骨刚，岂入王侯之宅？

王少府北辞伊阙，南登沔山，过我贫居，饮我清酒。一谈经史，亚比孔先生；再读词章，何如曹子建？山岳藏其迹，川泽隐其形，一旦睹风云，千年想光景。孔夫子何须频删其诗书，焉知来者不如今？郑康成何须浪注其经史，岂觉今之不如古？王少府乃可畏后生，学问人也。

各为四韵，共写别怀。










江宁吴少府宅饯宴序


蒋山南望，长江北流。伍胥用而三吴盛，孙权困而九州裂。遗墟旧壤，数万里之皇城；虎踞龙盘，三百年之帝国。关连石塞，地宝金陵。霸气尽而江山空，皇风清而市朝改。昔时地险，实为建业之雄都；今日太平，即是江宁之小邑。吴生俊寀，辅佐烹鲜。我辈良游，方驰去鷁。梁伯鸾之远逝，自有长谣；闵仲叔之遐征，仍逢厚礼。临别浦，枕离亭。阵云四面，洪涛千里。帘帷后辟，竹树映而秋烟生；栋宇前临，波潮惊而朔风动。嗣宗高啸，绿轸方调；文举清谈，芳樽自满。想衣冠于旧国，便值三秋；忆风景于新亭，俄伤万古。情穷兴洽，乐极悲来。怆零雨于中轩，动流波于下席。

嗟乎！九江为别，帝里隔于云端；五岭方逾，交州在于天际。方严去舳，且对穷途。玉露下而苍山空，他乡悲而故人别。请开文囿，共泻词源。

人赋一言，俱题四韵。










送白七序


天地所以间南北，山川所以别风云。阳舒阴惨，觉造化之为劳；日运星回，恨良辰之不定。

白七官天台杰气，地乳奇精。当益友之龙头，处通侯之燕颔。灵珠耀掌，是琴酒之文人；长剑横腰，即风云之烈士。属天象掩峻，帝道征奇。吐词场之珠玉，作朝廷之鸾凤。寰中握手，得希代之英灵；天下倾心，尽当年之意气。整秋驾，驻春装。背横溪之七曲，对长亭之十里。中情易感，下调多愁。送君当东陆之前，逢我在北风之别。

嗟乎！良友不追，神交已远。同人者少，方见阮籍之眼青；知我者稀，不觉冯唐之首白。唯当逊【一作远】游绝壑，旅思空山。幽桂一丛，赏古人之明月；长松百尺，对君子之清风。既而花鸟争飞，烟霞竞集。青山高而望远，白云深而路遥；贵余以道，谁能著后五千言？

赠子以言，空有离前四十韵。










送劼赴太学序


今之游太学者多矣，咸一切欲速，百端进取。故夫肤受末学者。因利乘便；经明行修者，华存实爽。至于振骨鲠，立风标，服贤圣之言，怀远大之举，盖有之矣，未之见也。可以深慕哉！

且吾家以儒辅仁，述作存者八代矣，未有不久于其道，而求苟出者也。故能立经陈训，删书定礼，扬魁梧之风，树清白之业，使吾徒子孙有所取也。《大雅》不云：“无念尔祖。”《易》不云：“干父之蛊。”《书》不云：“惟孝友于。”《诗》不云：“不如友生。”四者备矣。加之执德弘，信道笃，心则口诵，废食忘寝，涣然有所成，望然有所伏，然后可以托教义，编人伦，彰风声，议出处。若意不感慨，行不卓绝，轻进苟动，见利忘义，虽上一阶，履半级，何足恃哉！终见弃于高人，但自溺于下流矣。

吾被服家业，霑濡庭训，切磋琢磨，战兢惕厉者，二十余载矣。幸以薄伎，获蠲戎役，常耻道未成而受禄，恨不得如古君子四十强而仕也。而房族多孤，飦粥不继，逼父兄之命，睹饥寒之切，解巾捧檄，扶老携幼，今既至于斯矣。不蚕而衣，不耕而食，吾何德以当哉？至于竭小人之心，申犹子之道，饮食衣服，晨昏左右，庶几乎令汝无反顾忧也。行矣自爱，游必有方。离别咫尺，未足耿耿。

嗟乎！不有居者，谁展色养之心？不有行者，孰就扬名之业？

笾豆有践，菽水尽心，盍各赋诗，叙离道意云尔。










饯宇文明府序


【饯，一作送】

昔者王烈登山，林泉动色；嵇康入座，左右生光。岂非仙表足以感神，真姿可以错物？况我巨山之禀孤出，升华之丽清峙。群公之好善，下官之恶俗。接霓裳于胜席，陪鹤辔于中轩。俱拔出尘之标，各仗专门之气。烟霞用足，江海情多。言泉共秋水共流，词峰与夏云争长。

虽扬庭【一作亭】载酒，方趋好事之游；而肆乐含毫，请命升仙之笔。同抽藻思，共写离怀。










秋晚入洛于毕公宅别道王宴序


下官才不旷俗，宠不动时，充皇【一作帝】王之万姓，预乾坤之一物。早师周礼，偶爱儒宗；晚读老庄，动谐真性。进非干物，自疏朝市之机；退不邀荣，谁识王侯之贵？散琴樽于北阜，喜耕凿于东陂。野老披荷，暂辞幽涧；山人卖药，忽至神州。惊帝室之威灵，伟皇居之壮丽。朝游魏阙，见轩冕于南宫；暮宿灵台，闻弦歌于北里。交情独放，已厌人间；野性时违，少留都下。

道王以天孙之重，分曲阜之新基；毕公以帝室之华，拥平阳之旧馆。迹尘钟鼎，思在江湖。居荣命于中朝，接风期于下走。绿滕朱绂，且混以萝裳；列榭崇轩，坐均于蓬户。宾主由其莫辨，语默于是同归。终大王之乐善，备将军之揖客。

是日也，云繁雨骤，气爽风驰。高秋九月，王畿千里。高扃向术，似元礼之龙门；甲第临衢，有当时之驿骑。英王入座，牢醴还陈；高士临筵，樵苏不爨。是非双遣，自然天地之间；荣贱两忘，何必山林之下？玄谈清论，泉石纵横；雄笔壮词，烟霞照灼。既而神驰象外，宴冥乎？洽寰中。白露下而南亭虚，苍烟生而北林晚。鶢鶋始望，不及牲牢；麋鹿长怀，非忘林薮。先生负局，倦城市之尘埃；游子横琴，忆汀洲之杜若。

况乎迹不皆遂，时不再来？属宸驾之方旋，值群公之毕从。洛城风景，此会无期；戚里笙竽，浮欢易尽。仰云霞而道意，舍尘事而论心。夏仲御之浮舟，愿乘春水；张季鹰之命驾，思动秋风。策藜杖而非遥，整柴车之有日。青溪数曲，幽人长往；白云万里，帝乡难见。安贞抱朴，已甘心于下走；全忠履道，是所望于群公；倘心迹克谐，去留咸遂。庙堂多暇，返身沧海之隅；轩冕长辞，回首箕山之路。寻赤松而见及，泛黄菊以相从。虽源水桃花，时时失路；而幽山桂树，往往逢人。庶公子之来游，幸王孙之毕至。茅君待客，自有金坛；王烈迎宾，还开石架。维恐一邱风月，侣山水而忘年；三径蓬蒿，待公卿之来日。对光阴之易晚，惜云雾之难披。

群公叶县凫飞，入朝廷而不出；下走辽州鹤去，谢城阙而依然。敢抒重襟，爰疏短引。式命离前之笔，希存别后之资。凡我故人，其辞云尔。










别卢主簿序


林虑主簿，清灵士也。达于艺，明乎道，诠柱下之理，驳河上之义，撮其纲统，成其卷轴。吾侪服其精博，时议称其典要，可谓贤人师古，老氏不死矣。夫灵芝既秀，兰蕙同薰；仙凤于飞，鵷鸾舞翼。何则？物类之相感也。况乎同得此义，目击道存？

此仆所以望风投款，披襟请益，展转于寤寐，殷勤于左右。《诗》不云乎：“中心藏之，何日忘之？”然变动之不居，乃聚散之恒理。琴樽暂离，山川有别。惟高明之捧檄，属吾人之解带。王事靡盬，良时易失。

盍陈雅志，各叙幽怀，人赋一言，同疏四韵云尔。










春日桑泉别王少府序


下官以穷途万里，动脂辖以长驱；王公以倾饯百壶，别芳筵而促兴。是以青阳半序，明月中宵。离亭拥花草之芳，别馆积琴歌之思。去留欢尽，动息悲来。惜投分之几何？恨知音之忽间。他乡握手，自伤关塞之春；异县分襟，意切凄惶之路。既而星河渐落，烟雾仍开，高林静而霜鸟飞，长路晓而征骖动。含情不拜，空伫听于南昌；挥涕无言，请投文于西候。

因探一字，四韵成篇。










秋夜于绵州群官席别薛升华序


夫神明所贵者道也，天地所宝者才也。故虽阴阳同功，宇宙戮力，山川崩腾以作气，星象磊落以降精，终不能五百年而生两贤也。故曰才难，不其然乎？今之群公，并受奇彩，各仗异气，或江海其量，或林泉其识，或簪裾其迹，或云汉其志，不可双得也。今并集此矣。岂英灵之道长，而造化之功倍乎？然仆之区区，常以为人之百年，犹如一瞬。非不知风月不足怀也，琴樽不足恋也。事有切而未能忘，情有深而未能遣。故仆射群公，相知非不深也，相期非不厚也。然义有四海之重，而无同方之感；分有一面之深，而非累叶之契。故与夫升华者其异乎！

嗟乎！积潘杨之远好，同河汾之灵液。目置良友，相依穷路。是月秋也，于时夕也。他乡怨而白露寒，故人去而青山迥，不其悲乎？

盍各赋诗云尔。










还冀州别洛下知己序


东西南北，某【一作丘】也何从？寒暑阴阳，时哉不与。河阳古树，无复残花；合浦寒烟，空惊坠叶。王生卖药，入天子之中都；夏统乘舟，属群公之大会。风烟匝地，车马如龙；钟鼓沸天，美人似玉。芳筵交映，旁征豹象之胎；华馔重开，直抉蛟龙之髓。季鹰之思吴命驾，果为秋风；伯鸾之适越登山，以求渌水。辞故友，谢时人。登鄂坂而迂回，入邙山而北【一作奔】走。何年风月，三山沧海之春？何处风花，一曲青溪之路？宾鸿逐暖，孤飞万里之中；仙鹤随云，直去千年之后。

悲夫！光阴难再，子卿殷勤于少卿；风景不殊，赵北相望于洛北。鸳鸯雅什，俱为赠别之资；鹦鹉奇杯，共尽忘忧之酒。










黄帝八十一难经序


《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。

夫子讳元，字真道，自云京兆人也。盖受黄公之术，洞明医道，至能遥望气色，彻视腑脏。洗肠刳胸之术，往往行焉。浮沈人间，莫有知者。

勃养于慈父之手，每承过庭之训曰：“人子不知医，古人以为不孝。”因窃求良师，阴访其道。以大唐龙朔元年，岁次庚申，冬至后甲子，予遇夫子于长安，抚勃曰：“无欲也。”勃再拜稽首，遂归心焉。虽父伯兄弟，不能知也。盖授《周易章句》及《黄帝素问难经》，乃知三才六甲之事，明堂玉匮之数。十五月而毕，将别，谓勃曰：“阴阳之道，不可妄宣也。针石之道，不可妄传也。无猖狂以自彰，当阴沈以自深也。”

勃受命伏习，五年于兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫，苍生可以救耶？斯文可以存耶？昔太上有立德，其次有立功，其次有言言，非以徇名也，将以济人也。谨录师训，编附圣经，庶将来君子，有以得其用心也。










山亭兴序


仁者乐山，智者乐水。即云一无此二字深山大泽，龙蛇为得性之场；广汉巨川，珠贝是有殊之地。岂徒茂林修竹，王右军山阴之兰亭；流水长堤，石季伦河阳之梓泽？

下官天性任真，直言淳朴。拙容陋质，眇小之丈夫；蹇步穷途，坎坷之君子。文史足用，不读非道之书；气调不羁，未被可人之目。颍川人物，有荀家兄弟之风；汉代英奇，守陈氏门宗之德。乐天知命，一十九年；负笈从师，二千余里。

有宏农公者，日下无双，风流第一。仁崖知宇，照临明日月之辉；广度冲襟，磊落压乾坤之气。王夷甫之瑶林琼树，直出风尘；嵇叔夜之龙章凤姿，混同人野。雄谈逸辩，吐满腹之精神；达学奇才，抱填胸之文籍。簪裾见屈，轻脱履【当为屣】于西阳；山水来游，重横琴于南涧。百年奇表，开壮志于高明；千里心期，得神交于下走。

山人对兴，即是桃花之源；隐士相逢，不异菖蒲之涧。黄精野馔，赤石神脂。玉案金盘，征石髓于蛟龙之窟；山樽野酌，求玉液于蓬莱之峰。溪横燕尾，岩竖龙头。锻野老之真珠，挂幽人之明镜。山腰半折，溜王烈之香膏；洞口横开，滴严遵之芳乳。藤牵赤絮，南方之物产可知；粉渍青田，外域之谣风在即。人高调远，地爽气清。抱玉策而登高，出琼林而更远。汉家二百所之都郭，宫殿平看；秦树四十郡之封畿，山河坐见。班孟坚骋两京雄笔，以为天地之奥区；张平子奋一代宏才，以为帝王之神丽。珠城隐隐，阑干象北斗之宫；清渭澄澄，滉漾即天河之水。长松茂柏，钻宇宙而顿风云；大壑横溪，吐江河而悬日月。凤凰神岳，起烟雾而当轩；鹦鹉春泉，杂风花而满谷。望平原，荫丛薄。山情放旷，即沧浪之水清；野气萧条，即崆峒之人智。摇头坐唱，顿足起舞。风尘洒落，直上天池九万里；邱墟雄壮，傍吞少华五千仞。裁二仪为舆盖，倚八荒为户牖。荣者吾不知其荣，美者吾不知其美。

下官以词峰直上，振笔札而前驱；高明以翰苑横开，列文章于后殿。情兴未已，即令樽中酒空；彩笔未穷，须使山中兔尽。










山亭思友人序


高兴之后，中宵起观，举目四望，风寒月清。邻人张氏，有山亭焉，洞壑横分，奇峰直上，郁然有造化之功矣。

嗟乎！大丈夫荷帝王之雨露，对清平之日月，文章可以经纬天地，器局可以畜泄江河，七星可以气冲，八风可以调合。独行万里，觉天地之崆峒；高枕百年，见生灵之龌龊。虽俗人不识，下士徒轻，顾视天下，亦可以蔽寰中之一半矣。惜乎此山有月，此地无人，清风入琴，黄云对酒。虽形骸真性，得礼乐于身中；而宇宙神交，卷烟霞于物表。

至若开辟翰苑，扫荡文场，得宫商之正律，受山川之杰气。虽陆平原、曹子建，足可以车载斗量；谢灵运、潘安仁，足可以膝行肘步。思飞情逸，风云坐宅于笔端；兴洽神清，日月自安于调下云尔。










续书序


序曰：

书以记言，其来尚矣。越在三代，左史职之，百官以理，万人以察，扬于王庭，用实大焉。苟非可以燮理情性，平章邦国，敷彝伦而叙要道，察时变而经王猷，树皇极之纲维，资生灵之视听，皆可略也。

昔者仲尼之述书也，将以究事业之通，而正性命之理。故曰：吾欲托之空言，不如附之行事。道德仁义，于是乎明；刑政礼乐，于是乎出。非先王之德行不敢传，非先王之法言不敢道。纪千数百岁，断自唐虞，迄于商周，风流所存，百篇而已。以此见圣人言约理举，神明不劳，而体时务之撰矣。故能法象天地，同符易简，借前箸于筌蹄，驱后主于轨物。密而显，宏而奥，久而弥新，用而不竭。非古之聪明圣智，玄览博达，孰能为此哉？

孔安国曰：“帝王之制，坦然明白，可举而行。”嗟乎，其言甚大！可使南面称圣人之后矣。自时以降，史述陵迟，人自为家，标指失中，陈事乱而无当，制理参而不一。由是大典散而人文乖，是非繁而取舍谬。与夫古先哲人制述之意，不其疏乎？

我先君文中子，实秉睿懿，生于隋末，睹后作之违方，忧异端之害正，乃喟然曰：“宣尼既没，文不在兹乎？”遂约大义，删旧章，续诗为三百六十篇，考伪乱而修《元经》，正礼乐以旌后王之失，述易赞以申先师之旨。经始汉魏，迄于有晋，择其典物宜于教者，续书为百二十篇，而广大悉备。嗟乎，贤圣之述，岂多为哉？噫，亦足垂训作则，冒【覆也】天下之道，如斯而已矣。当时门人百千数，董薛之徒，并受其义。遭代丧乱，未行于时，历年永久，稍见残缺。贞观中，太原府君考诸六经之目，则忘其小序。其有录而无篇者，又十六焉。呜乎，兹不可复见矣！家君钦若丕烈，图终休绪，乃例六经，次礼乐，叙《中说》，明易赞，永惟保守前训，大克敷遗后人。

勃兄弟五六冠者，童子六七，祗祗怡怡，讲问伏渐之日久矣。躬奉成训，家传异闻，犹恐不得门而入，才之不逮至远也。是用励精激愤，宵吟昼咏，庶几乎学而知之者。其修身慎行，恐辱先也；岂声禄是殉，前人之不继是惧。间者承命为百二十篇作序，而兼当补修其阙，爰考众籍，共参奥旨，泉源浩然，罔识攸济。呜乎小子，何敢以当之也，其尽心力乎！始自总章二年，洎乎咸亨五年，刊写文就，定成百二十篇，勒成二十五卷。昔者文中子曰：“汉魏之礼乐未足称，其书不可废也，尚有近古之对议存焉。制诏册，则几乎典诰矣。”后之达悟者，将有得于斯文乎？

于时龙集阉茂，勉踵前修，在大唐御天下之五十七祀也。










四分律宗记序


昔在调御，利见迦维，光宅净都，抚临法界。抑扬垢路之业，以疆理情田；阐导毗尼之藏，以堤防性海。二边云彻，方知实相之尊；十刹风行，乃识真如之贵。将使龙象缁服，维明克允；鶖鹭玄盟，有耻且格。五篇垂范，岂同训夏之科？七聚分宗，宁比歌虞之制？功存离欲，道在降魔。仙苑创基，因善果以调物；提河灭迹，凭净戒以为师。诚拯溺之舟航，而御黠之衔策者矣。

故能庄严百福，粉绘三身；摧憍慢山，拔生死树。覆篑菩萨之道，滥觞正觉之源。除惑箭而断爱枝，销恚刀而解疑网。自银棺掩耀，金杖珠珍，五师烟腾，四分云谲。波离睿旨，明而更明；饮光妙迹，盛而愈盛。其后卑摩覃思，犹沈赤水之辉；惠远研精，尚玷玄岩之彩。遂使琼编浩汗，利涉迷于要津；瑶轴纷纶，登高暗于飞陛。熟习者博而寡用，志学者劳而少功。七众所以迟回，八部由其太息。丕应冥发，睿感潜融，爰挺异才，式扶象训。

有西京太原寺索律师，俗姓范氏，其先南阳人也。殷霸洪胤，周藩茂族。八鸾与四牡竞驰，紫绘与青緺叠照。六军卿胄，绩著于钟彝；三传儒门，业流于训诂。律师冲襟霞映，峻局霜凄，筠抱显于髫龄，兰芬凝于丱齿。由是糠粃礼乐，锱铢名教。以尧舜为尘劳，以周孔为桎梏。爰依白法，遂托玄徒，探鹫岭之微言，得龙宫之秘藏。咸亨之祀【一作时】，椒房谅阴，舍槐里而构菴园，因金穴而开银地。伽蓝肇建，号曰太原，明扬所及，咸收时望。自价隆康会，誉重摩腾。竺法猷之苦节，支道林之远致，将何以发明禅宇，光应纶言？律师乃以道众羽仪，释门栋干，粤自宏济，来游太原，经行德人，于斯【一作兹】为盛。

既而惧六和之紊绪，悼三聚之乖宗，稽法令之遗文，讨惠猷之旧业。网罗近护，吞含觉明，原始要终，探赜索隐，芟夷疣赘，剪截骈枝，收绝代之精微，诘往圣之纰缪。葭灰屡变，槐燧骤迁。开遮持犯之异同，废立止作之轻重。故以该象牙之扇，穷贝叶之图，钻研刊削，五载而就，名曰《开四分律宗记》，凡十卷三十七万六百三十言。律师又以为仲尼述易，申妙典于系辞；元凯谈经，托余文于释例。爰因多暇，更辑旧章，牢笼秘密之宗，发挥沈郁之旨，名曰《开四分律宗拾遗钞》，凡十卷四十万余言。所以裨助三明，抑扬四谛，弘八正之道，成一家之言。庶使众善雷奔，群疑雾敛，照欢戚之两镜，荡欣忧之二瓶。凭此戒田，方跻定境，岂直功周沙甸，道制铁围而已哉？

弟子才非玄度，识劣真长，本乏凌云之词，虚荷弥天之眷。揄扬盛烈，顾孙绰而多惭；归依胜侣，仰郄愔而自励。辄牵庸陋，轻序德音。岂比夫公理《昌【当也】言》，资缪袭之引；太冲作赋，假士安之谈？盖所谓观豹而识班，闻乐而窃抃者矣，故曰《四分律宗记序》。










鞶鉴图铭序


上元二年，岁次乙亥，十有一月庚午朔，七日丙子，予将之交趾，旅次南海。有好事者以转轮钩枝八花鉴铭示予云：“当今之才妇人作也。”

观其藻丽反覆，文字萦回，句读曲屈，韵调高雅，有陈规起讽之意，可以作鉴前烈，辉映将来者也。昔孔诗十兴，不遗卫姜；江篇拟古，无隔班媛。盖以超俊颖拔，同符君子者矣

。呜乎！何勤【当为勒】非戒？何述非才？风律句存，士女何算？聊抚镜以长想，遂援笔而作叙。










释迦如来成道记


观夫释迦如来之垂迹也，净法界身，本无出没，大悲愿力，示现受生。洎兜率陀天，为护明菩萨；降迦毗罗国，号一切义成。金团天子选其家，白净饭王为其父。玉象乘日，示来于大术胎中；金轮作王，创诞于无忧村下。八十种随形之妙好，粲若芬花；三十二大士之相仪，皎如圆月。四方而各行七步，九水而共沐一身；现优昙花，作狮子吼。言胎分之已尽，早证常身；为度生以还来，今垂化迹。于是还羁襁褓，示貌婴儿。

为占相也，悲怅于阿私陀仙；往郊祀也，惊起于大自在庙。或为童子，或学声名。为讲武也，箭塔箭井犹存；为角力也。象迹象坑仍在。受欲乐于十岁，现游观于四门。乐沙门身，厌老病死。于是澡缾天子，以警觉彰伎女之丑容；净居天王，以捧持跃车匿而严驾。逾春城于八夜，栖雪岭于六年。人辞怆恋主之心，马舐落连珠之泪。挥宝刀而落绀发，塔起天宫；将衮服以贸皮衣，形参山鹿。叩林仙之所得，了世定之非真。食麦食酥，降苦降乐。且瑶琴奏曲，必自中而曲成；佛果圆因，亦假中而果满。

由是择其处也过龙窟，浴其身也入莲河，示其食也受难陀之乳糜，示其座也受吉祥之茅草。以最后之胜体，诣菩提之道场；圆解脱之深因，登金刚之宝座。一百四十功德，不共三乘；八万四千法门，高超十地。由是魔军威慑于慈力，愁怖旋归；媚女败毒于定心，媸羸变质。于是坚牢地神，踊跃而作证；虚空天子，展转而报知。类莲花而出水，赫焕无方；若桂月以悬空，光明洞彻。经七日受提谓之麨蜜，警以少小之言；垂一音授贾客之戒归，赐与人天之福。

既成佛已，观所化缘。悲二仙而不遇雷音，喜五人而堪从法化。然以尘根昧劣，圣智渊深。顺其法则法不应根，顺其根则根不达法。莫不为爱河之长溺，缘痴乐之所盲。苟不利于当闻，仍假言于入灭。于是忉利帝释，雷驱于三十三天；堪忍界王，雾拥于一十八梵。头面作礼，致敬精专；请转法轮，劝随宜说。如来寻念，善逝通规。顺古佛之嘉谟，应群机之鄙欲。

于时十方佛现，同兴赞美之辞；一法乘分，共创尘劳之域。由是起道树，诣鹿园。三月调根，五人得度。憍陈如悟慈尊之首唱，创解标名；舍利弗逢马胜以传言，于途见谛。采菽氏继踵以师事，率门属以同归；迦叶氏汇迹以降心，领火徒而回席。莫不甘露洪澍，末尼普应。天界人界，鹦林尸林。或鹭池，或鹫岭，或海殿，或菴园，或猕猴江，或火龙窟。或住波罗奈，或居摩竭提，或依坚固林，或止音乐树。或海滨楞伽顶，或山际补陀岩，或迦兰陁竹园，或舍卫国金地。或应念而空现，或没山而出宫。或说法假于六方，或化身变为三尺。或掌覆而指变，或光流而佛来，或一身普集于众身，或此界便明于他界。或变净而以净覆秽，或随俗而即俗明真。若空谷之答响，洪钟之待扣矣。

其间所说，阿含四有，般若八空。密严华严，佛藏地藏，思益天之请问，楞伽山之语心。万行首楞严，一乘无量义；大悲芬陁利，法炬陁罗尼。无垢称之说经，须达拏之瑞应。本事本生之别，讽颂重颂之殊。象马兔之三兽渡河，羊鹿牛之三车出宅。或谓之有，空守中也；或谓之无，抟照持也。或谓之顿也渐也，或谓之半也满也。或无说而常说，或不闻而恒闻。或保任而可凭，或加被而不忘。无小而不大，无边而不中，三乘同入一佛乘，三性同归一法性。真可谓父母孩孺，导师险夷。悬日月于幽宵，布舟航于幻海。为云为雨，使枯槁以还滋；为救为归，指穷途于寿域。

暨乎所作已办，功成不居。将返本以还源，类薪尽而火灭。由是指力地，诣金河，光流面门，相惊尘刹。山摇地动，俱兴苦痛之声；异类变容，同现奢花之血。受纯陀之后供，纳昆夜之密言。唱四德以显三伊，指万有而归一性。酬多罗迦叶四十二请问已周，度须跋陁罗八十一化缘将毕。破十仙之横计，使获朝闻；建四塔之崇规，遐滋末叶。将欲明有为之有灭，表无相以无生。上升金刚身，往复虚空界。日月其犹坠落，萤光如何久留？诫有常身，使无放逸。于是还登玉座，首卧鹤林。遍游三昧之门，将复一真之性。逆入顺入，全超半超。依四禅之等持，湛三点之圆寂。

是时也，人天叫擗，鸟兽哀号，飘风骤云，山吼波逆。案轮王之古式，方俟葬仪；命力士以捧持，竟无能动。由是金棺自举，绕拘尸之大城；宝炬不然，驻阇维之盛礼。莫不未生怨在于王舍，创结梦于十号慈尊；大迦叶远下鸡峰，获瞻礼于千辐轮足。毕以兜罗致氎，圣火自焚。爇王众旃檀之薪，注帝释全瓶之水。彼愿力犹在，悲心尚熏。碎金刚之胜身，为舍利之遗骨。于是八国严卫，四岳肃容。各自持于金坛，竞归兴于宝塔。于是若牙若发，迦叶波礼于忉利天宫；或炭或灰，无忧王建于赡部洲界。若乃金言道在，尘劫法存。象王去而象子随，一灯灭而一灯续。莫不大迦叶云迎千众，阿难陀雷吼三轮。商那表定于未来，鞠多化筹而盈室。始自坏梁之感，终乎流乳之征。瓶器异而水必同，灯点殊而光终一。

是以大乘之真空妙有，文殊弥勒异其宗。小乘而分氎析金，上座大众元其部。或十支宏阐，或千部郁兴。马鸣龙树继其宗，无著天亲播其美。或提婆凿眸而作器，陈那吼石以飞声。或百偈齐祛于外宗，或十师翊赞于遗颂。或闻经而夜升兜率，或待佛而窟寄修罗。或剑誓首以要期，或象驮金而请释。或赏能而食邑，或得胜而建幢。或论般若之理也名灯，或究俱舍之非也名雹。莫不殊途异辙，终会一源。自有及空，咸归万液。自商周见虹贯，炎汉梦金人，教及神州，声流华夏。

勃叨生季世，获奉真谭，维【一作虽】陆续而以叙金言，在飘零而不逢玉相。见闻尽尔，宗致昭然。盖委遗文，不复备而言也。乃为铭曰：

化起从本源，功成应贤劫。万行显真宗，三祇积鸿业。

为法出于世，降灵示分胁。眉横天帝弓，目带青莲叶。

仙师相垂泪，天神争捧接。灌顶当在宫，飞轮化弥帖。

宗承天日贵，象贯师子颊。善教谁与传，抨弹独豪侠。

游观惊老死，逾城弃臣妾。落发亲宝刀，贸衣遇群猎。

寄迹狎麋鹿，苦身示羸怯。食糜人尽知，坐草魔方慑。

洁若莲出水，明逾镜开匣。山海类高深，云雷等辞捷。

三时教弥阐，万类根自惬。四问聊欲酬，十仙度相蹑。

补处记慈氏，遗文嘱迦叶。卧树徒再春，香薪已焚氎。

悲心及绵远，舍利光郁烈。独我生后时，余渡幸霑涉。










八卦大演论


【一作《八卦卜大演论》】

昔者圣人之作易也，始画八卦，以通神明之德，以类万物之情。以为分太极者，两仪也；分四象者，八卦也；成八卦者，十六将也；司八卦者，十二月也；分十六将者，三十二候也；分十二月者，二十四气也；分三十二候者，六十四卦也；司二十四气者，三十六旬也。进退于三百六十六日，屈伸于三百八十四爻。往来飞伏之理尽矣，孤虚消息之端极矣。三才之道，不可不及也；五行之义，不能复过也。翕之以幽明，张之以寒暑，会之以生死，申之以去就。祸福生焉，吉凶著焉，成败行焉，逆顺兴焉。贤者识其大者、远者，不贤者识其小者、近者。奉之者则顺，背之者则愆，圆立者称圣，偏据者号贤。

尝试论之曰：三才者，易之门户也；八卦者，易之径路也。引而伸之，终于六十四卦，天下之能事毕矣。陈而别之，极于三百八十四爻，天下之微理罄矣。夫阴阳之道，一向一背；天地之理，一升一降。故明暗相随，寒暑相因，刚柔相形，高下相倾，动静相乘，出入相藉。泯之者神也，形之者道也。可以一理征也，可以一端验也。

故天尊则地卑矣，水湿则火燥矣，山盈则泽虚矣，雷动则风适矣。是以天下有风，可以姤矣；则地中有雷，可以复矣。天下有山，可以遁矣；则地上于泽，可以临矣。天地不交，可以否矣；则天地既交，可以泰矣。风行地上，可以观矣；则雷行天上，可以大壮矣。山附地上，可以剥矣；则火附天上，可以大有矣。风行水上，可谓涣矣；则水在地上，可以比矣。雷出地奋，可以豫矣；则风行天上，可以小畜矣。雷之与水，可作解矣；则风之与火，可以家人矣。雷在风上，可以恒矣；则风在雷上，可以益矣。风在地下，可以升矣；则雷在天下，可以无妄矣。风在水下，可以井矣；则雷在火下，可以噬嗑矣。风在泽下，谓大过矣；则雷在山下，可为颐矣。雷在泽下，可以随矣；则风在山下，可为蛊矣。泽上有水，可为节矣；则山上有火，可为旅矣。雷在水下，可为屯矣；则风在火下，可为鼎矣。水在火上，可为既济矣；则火在水上，可为未济矣。泽中有火，可以革矣；则山下有水，可为蒙矣。火在地下，可以明夷矣；则水在天下，可为讼矣。地下有水，可为师矣；则山下有火，可为贲矣。泽上于天，可为夬矣；则泽下有水，可为困矣。山下有天，可以为大畜矣；则泽下有地，可以为萃矣。山在泽上，可为损矣；则泽在山上，可为咸矣。泽上有火，可为暌矣；则山上有水，可为蹇矣。上天下泽，可为履矣；则地下有山，可为谦矣。泽上有风，可为中孚矣；则山上有雷，可为小过矣。山上有风，可为渐矣；则泽上有雷，可以归妹矣。此天地以对成之义，阴阳反合之理。故卦相次，则反爻以成义，易之八卦是也。

八八相生，则错卦以与理，因而重之是也。故圣人之道，可纵焉，可横焉，可合焉，可离焉。逆而陈之，未尝逆焉；顺而别之，未尝顺焉。三画以变，虽天地之数，可无韬也。九六相推，虽万二千五百之浩荡，不能逾于三百八十四。三百八十四之纠纷，不能逾于六十四。重之以六十四，不能过于八卦。张之于八卦，不能过四象。纪之两仪，两仪之理达，而太极得矣。故古往今来，寒进暑退，死生乱动，是非滕结，未尝非两仪也，而未尝离太极也。故曰有寒有暑，则两仪不废也；无思无为，则太极未尝远也。见之则两仪，忘之则太极。夫然，故不舍二求一。未尝离动以求静，未尝离动以达静也。有可有不可，非圣人之谓也；无可无不可，是夫子之心也。

然天下之理，不可穷也；天下之性，不可尽也。有穷尽之地者，其唯圣心乎？有穷尽之路者，其唯圣言乎？故据沧海而观众水，则江河之会归可见也；登泰山而览群岳，则冈峦之本末可知也。是以贞一德之极，权六爻之变，振三才之柄，寻万方之动，又何往而不通乎？又何疑而不释乎？故孔子曰：“必也正名乎！”名者义之本也，非圣人孰能正之哉？若抑末执本，研精覃思，非圣人之书，则不读也；非圣人之言，则不取也。庶几乎神明之德可通乎？万物之情可类乎？未之思也，夫何远之有？君子可不务乎哉？














三国论


论曰：

汉自顺桓之间，国统屡绝，奸回窃位，阉宦满朝。士之蹈忠义履冰霜者，居显列则陷犯忤之诛，伏闾巷则婴党锢之戮。当是时也，天下之君子，扫地将尽。虽九伊周、十稷契，不能振已绝之纲，举土崩之势，明矣。

熹平中，大黄星见楚宋之分。辽东殷馗曰：“其有真人起于谯沛之间。”以知曹孟德不为人下，事之明验也。先时秦帝东游，亦云金陵当有王者兴。董扶求出，又曰益州有天子气。从兹而言，则长江剑阁，作吴蜀之限；天道人谋，有三分之兆，其来尚矣。

然废兴有际，崇替迭来。每览其书，曷能不临卷而永怀，抚事而伊郁也。尝试论之曰：向使何进纳公业之言而不追董卓，傕汜弃文和之策而不报王允，则东京焚如之祸，关右乱麻之尸，何由而兴哉？至使乘舆蒙尘于河上，天子露宿于曹阳，百官饥死于墙壁，六宫流离于道路，盖由何公之不明，贾诩之言过也。于是刘岱、乔瑁、张超、孔伷之徒，举义兵而天下响应。英雄者骋其骁悍，运其谋能，海内嚣然，于兹大乱矣。袁本初据四州之地，南向争衡；刘景升拥十万之师，坐观成败。区区公路，欲居列郡之尊；琐琐伯珪，谓保易京之业。瓒既窘毙，术亦忧终。谭尚离心，琮琦失守，其故何哉？有大贤而不能用，睹长策而不能施，便谓力济九区，智周万物，天下可指麾而定，宇宙可大呼而致也。

呜呼悲夫！余观三国之君，咸能推诚乐士，忍垢藏疾，从善如不及，闻谏如转规。其割裂山河，鼎足而王，宜哉！孙仲谋承父兄之余事，委瑜肃之良图；泣周泰之痍，请吕蒙之命；惜休穆之才，不加其罪；贤子布之谏，而造其门。用能南开交趾，驱五岭之卒；东界海隅，兼百越之众。地方五千里，带甲数十万。若令登不早卒，休以永年，神器不移于暴酷，则彭蠡衡阳，未可图也。

以先主之宽仁得众，张飞关羽万人之敌，诸葛孔明管乐之俦，左提右挈，以取天下，庶几有济矣。然而丧师失律，败不旋踵。奔波谦、瓒之间，羁旅袁、曹之手，岂拙于用武，将遇非常敌乎？初备之南也，樊、邓之士，其从如云。比到当阳，众十万余。操以五千之卒，及长坂纵兵大击，廓然雾散。脱身奔走，方欲远窜，用鲁肃之谋，一多然字投身夏口。于时诸葛适在军中，向令惟幄有谋，军容宿练，包左车之计，运田单之奇，操悬军数千，夜行三百，辎重不相继，声援不相闻，可不一战而擒也？坐以十万之众，而无一矢之备，何异驱犬羊之群，饵豺虎之口？固知应变将略，非武侯所长，斯言近矣。周瑜方严兵取蜀，会物故于巴邱，若其人尚存，恐玉垒铜梁，非刘氏有也。然备数困败而意不折，终能大启西土者，其惟雅度最优乎？武侯既一无既字殁，刘禅举而弃之。睹谯周之懦词，则忿愤而忘食；闻姜维之立事，又慷慨而言憙。惜其功垂成而智不济，岂伊时丧，抑亦人亡？乃知德之不修，栈道灵关，不足恃也。

魏武用兵，仿佛孙吴，临敌制奇，鲜有丧败。故能东擒狡布，北走强袁；破黄巾于寿张，斩眭固于射犬。援戈北指，蹋顿悬颅；拥旆南临，刘琮束手。振威烈而清中夏，挟天子以令诸侯，信超然之雄杰矣。而弊于褊刻，失于猜诈。孔融、荀彧，终罹其灾；孝先、季珪，卒不能免。愚知操之不怀柔巴蜀，厎定东南，必然之理也。文帝富于春秋，光膺禅让，临朝恭俭，博览坟籍，文质彬彬，庶几君子者矣。不能恢崇万代之业，利建七百之基。骨肉齐于匹夫，衡枢委乎他姓。远求珠翠，废礼谅闇之中；近抱辛毗，取笑妇人之口。明帝嗣位，继以奢淫，征夫困于兵革，人力殚于台榭。高贵乡公明决有余，而深沈不足，其雄才大略，经纬远图，求之数君，并无取焉。山阳公之坟土未干，陈留王之宾馆已启。天之报施，何其速哉？故粗而论之，式备劝戒，俾夫来者有以监诸焉。










拜南郊颂并序


微臣上稽龙繇，下阅龟谋，观天地之至道，考皇上之大节制也。武宣七德，未尝逾息乱之乡；文昭九功，未尝出升平之域。并能悬日月而高视，驾雷雨而先鸣。或皮币而践天阶，或干戈而蹑干步。至于理【治也】定创礼，功成作乐，振长策以叙恐【当为驭】诸侯，设灵机而制群动。犹虞阶已泰，不能息洞庭之诛；夏载克宁，不能罢会稽之戮。故将体刚柔而立本，法震曜以崇威。一戎而宇县平，四罪而华夷服。然后黄旂大辂，诏殊号于圜邱；电转星【一作云】回，奏玄符于孝理。天下黎人，知四海之安乐；寰中殊域，奉三灵之康泰。德兼祥风洒，道与和气游，不言而大宝用贞，无事而元功有立。舍彼代也，其谁与哉？

若夫应运而生，继天而作，鼓动千载之下，超腾百王之上，遂能发轩庭之景曜，蹑隋运之颓风，揖让而取文明，指麾而清函夏，则我皇唐得之矣。高祖以黄旗锡瑞，静云火之横氛；太宗以赤羽登期，补星辰之绝缕。授瑶图于新邑，付璇历于钧台。人更三圣，道昭千古。于是俯临睿极，趋四荒于凤阙之前；端委庙堂，调万国于龙轩之下。八鸾徐动，顿汤文于后尘；九骏长驱，伫尧舜于中路。邦家之具得矣，易简之业存矣。

犹有朱蒙戾俗，违光蓬艾之间；青徼遗甿，假气陶钧之内。背熊山而搆虐，拥狼潭而稽诛，窃瀛海之风波，弄乾坤之纲纪。汉图西返，惟收五【当为四】郡之名；魏律东穷，未出三韩之险。奸谋蓄于有渐，逆节成于不悔。长蚊蚋之雷霆，傅豺狼之羽翼。岂知夫至人无外，抚天下以为家；真数有归，吊群方而罪已？三门遁甲，黄公成不战之师；五垒神兵，玄女下先登之策。肃牙璋而按律，耀旄节而分麾。降南宫之元老，裂西营之毅卒。良将首路，偏戎竟野，舳舻万里，旌旗四合。金箱玉匮，司空凭百胜之威；鹗视龙趋，将军仗万全之略。负鳌邱而峻壁，据鼋壑而深沟。一鼓而亭塞无尘。七纵而江山失险。伐罪以明，而不以众。怀远人于绝境，均惠化于殊邻。登若木以照临，折红桃以延伫。然后分州列镇，对明月以收营；返旆旋戈，部玄云而振旅。望神都而献捷，仰灵社以书功。辛亥谒于昭陵，癸丑告于太庙。

时乘黑帝，月旅玄枵，大唐有国之五十一年，皇帝有天下之一十九载也。元恶既殄，万宇清矣；元勋既辑，万宝成矣。以为周郊上帝，裁延肃慎之宾；汉礼甘泉，未拯朝鲜之乱。想玄功而反侧，奉先旨以迟回，思答上灵之心，以洽庶黎之望。爰考吉日，遂静行宫，有司具典，乘舆乃出。抚玄虬，戴翠凤，鼍鼓按节，鲸钟疏响，千乘岳动，万骑林回，星陈而天行，雷震而雾合。是时未登夫泰坛也，乃斋帷宫，宿帐殿。华盖移影，钩陈从跸。千营夕布，亘苍野而烟凝；万幕宵悬，背黄闉而雾列。既而屏翳清晓，飞廉警旦，孙叔奉辔，王良耸策，云藏星谧，宇旷山明，旌轩具照，箫笳互凝。陟名岳以告成，历神邱而展事。国容象物而动，朝章视令而肃。宸仪有睟，虚徐太帝之庭；列侍无哗，仿佛华胥之国。

于是袭衮服，戒俎豆，端瑞班，俨华旒。乐悬六代，礼备三古，奠惟苍璧，藉用白茅。鸣孤竹之箫管，奏空桑之琴瑟。感格以诚不以事，动植咸欢；敬神以道不以华，天人合应。然后驻声名于上邑，反文物于仙宫。因雷雨而作施，法云天而用飨。风行电举，未寸景而浃九埏；野忭途歌，不崇朝而晏六合。我之玄极建矣。我之能事毕矣。超帝寰而振足，越皇衢以骧首，不其休乎？虽睿化无方，比神图而绝唱；而小臣不佞，抚洪笔而当仁。敢作颂曰：

辽河巨浸，碣石危峰。城分玄菟，塞接黄龙。

凭遐作梗，恃险忘恭。人残鬼哭，主闇臣凶。

有晋不纲，戎麾内逐。帝隋失御，皇舆外鹜。

九县尘征，三灵雾黩。长兹下慢，逋我天戮。

五材无陨，千龄有圣。武创元基，文清宝命。

波恬四海，明宣七政。息众以宁，绥荒以令。

飞龙继迹，鸣凤重光。遂均夷夏，迭用柔刚。

戈船泛月，剑骑横霜。风驱海石，电扫辰阳。

帝师无战，神兵有伐。丞相陪麾，司空仗钺。

危云旦起，长星夜发。万垒争屠，千城自蹶。

功超薄伐，义极兼该。殊方厎定，善阵徐回。

归俘献捷，课绩分材。建侯清庙，偃伯灵台。

考事龟谟，凝清凤扆。仰观俯察，享神作祀。

道则推天，功非在已。丰隆旦出，招摇夕指。

神坛岳立，斋馆云深。銮旗晓引，葆吹晨吟。

山明野澈，日降天临。锵锵盛服，肃肃珪簪，

俎豆毕陈，笙镛间抚。玉觞分献，金錞畅矩。

青帝鸣琴，朱灵会舞。上和下悦，神歆福聚。

收驩巨野，反旆灵躔。恩周宇宙，乐极寰埏。

德因时立，颂以词宣。帝之功也，臣何饰焉？










九成宫颂并序


臣闻在天垂曜，璇宫列乾象之墟；在地班形，珠阙镇坤灵之野。洎夫三精軿运，即寥廓而为宫；九圣旋游，遍洪荒而可宅。则有瑶房玉室，昆山分太帝之庭；金屋银台，沧海濯玄元之宇。岂非神明其道，骋仙辔于无垠；浩荡其居，示清都于不宰？若夫扃牖六合，奔走八神，占日月而揆山川，驾阴阳而法天地，非圣人其孰能与于此乎？

至若文开遁甲，仇峰城苍后之躔；乐奏钧天，峒岭驻黄轩之驾。业融环堵，下姑射而寻真；道济岩廊，望衡山而展事。斯则三阶遍下，唯临布政之宫；六位时乘，未睹巡方之馆。其后两龙齐骛，抗琼闼而同嬉；八骏高骧，指瑶池而结兴。殷风不竞，沙邱雄别馆之娱；秦道无章，云阁绚【一作徇】殊庭之赏。于是功亏大壮，颂阙祈招。丰屋同忘，危輈继及。遂使来年候迹，名山为纵观之场；并海遵河，沃野尽行宫之地。皇天震怒于上苍，黎甿恸哭于下土。其有斟酌千古，文明一代，蒿宫不陋，茨山可仰。祈诚东岳，唐帝复衢室之尊；用飨西岐，天子合钧台之运。得其道也，盖有存焉。国家梯霄架极，罄域裁基。纂高邱白云之胤，郁函都紫气之兆。宸扉既辟，一宇宙而来王；圣籙潜跻，贰乾坤而作帝。高祖天旗夜立，制黄马而先驱；太宗日驭晨飞，骖绿螭而首出。虽立极承祧之业，进烛前文；而重光累洽之符，归功下武。

陛下承灵太一，踵睿登三，星虹沓祉，电虬发庆。丹书碧篆，神符焕河洛之文；玉斗珠衡，天骨挺皇王之表。用能舍桐圭而宣匕鬯，肃玉籍而揖宗祧。写霭九天，腾景万里。御风雷七曜于上，博临之功显；用山川六府而下，辅相之宜得。玄宫密运，敷造化于灵襟；黄屋神凝，创经纶于宝思。凤闱宵静，阴灵宣玉阃之华；鹤禁朝趋，离象峻铜楼之景。川分帝子，控鲲壑而疏源；岳动天孙，拥熊山而列镇。其化成也如彼，其强干也如此。尔乃停旒正室，俨纩中轩，玉阶匪泰，金门为险。伫虹旃于月涧，岳渎生光；飞鹤盖于烟皋，江湖动色。桃溪逸彦，塞丹井而归风；松磴遗英，斩玄关而奉制。位兼河海，九卿参巨济之功；道合星辰，三事郁经天之象。朱幡缉化，泣故老于中溪；墨绶宣风，绕春童于上陌。

王化之基已洽，天工之代有序。建铜仪而测曜，象纬齐悬；按璇玑而书云，祯氛叠举。祥雝十二，紫鵷调夏谷之音；大礼三千，赬蛇应黄钟之曲。蚕功顺令，业著于青裳；蜃磨迎春，恩周于黛耜。黄沙静谳，爽鸠兴顿足之悲；丹石销冤，神獬辍摧锋之计。咏时和于帝壤，动植咸驩；歌道泰于华封，昆虫自乐。星墟列将，辉玉节而长驱；天策神兵，下金坛而决胜。横麾赤坂，葱山成不战之郊；命缴青邱，桃野见其亡之兆。烟驰火徼，励珠产而移琛；雪骛水洲，驾瑶谿而纳赆。乾坤径复，载遵赤县之封；曦望环周，未出黄图之域。

故夫含吐万物，至功也；制乎八表，大业也；一阴一阳，神道也；乃文乃武，圣图也。用能使天不爱宝，地不藏珍，日月五行，风云四序。龙章凤彩，舄奕于郊墟；黄铉紫玉，磊砢于垧圃。集灵风于翠箑，浴甘露于朱英。泽马飞镳，山舆结辙。殊徽狎【一作押】至，祥书竭东郭之毫；累译同归，朝册尽南山之竹。然后瑶坛备物，陈帝服而展皇仪；石室畴庸，登太山而小天下。功宏事毕，狭【当为挟】广宙而三迁；风举云摇，历神都而一憩。考遗基于汶上，稽故典于淹中。光总章之瑞纪，嗣乾封之宝历。

大矣哉！升中作睿，握四海而为尊；则大斯模，肇三宫而配永。凭太室而高视，灵坛八百；坐明堂而恭已，诸侯一万。时既贞矣，襄城辞访道之游；功既成矣，玄圃顿寻仙之驾。由是南宫奏议，和玄禁而成章；西土讴歌，指皇舆而伫眷。咸以珍台靓穆，阳灵开避暑之宫；清序钧调，景福制追凉之殿。然则高栋深宇，威神之大节也；顺气发生，巡游之大功也。

况乎石城金室，偏兴井鬼之区；珠薮瑶池，宛在秦豳之境。应雷軿而出豫，苍帝其时；面炎驭而思和，朱明不远。虽涂吟野忭，黎元忻望幸之符；而屈已从人，天子下劳谦之诏。候离宫而从宴，尚惕三危；清近县而移銮，犹详再驾。以为三十六所，帝刘非舜禹之心；四十二宫，全赵异成康之历。咏荆台而夕厉，思蒲坂而家凝。方奉后天之期，俯顺观风之请。万灵禔祉，三辰合庆。姬文考筮，容成奏日。千旌凤转，俨镂象而星陈；万骑龙嘶，伐灵鼍而晓彻。静帷宫于绿野，肃帐殿于黄街，奔欃枪而走陆梁。陈浮灵【当为云】而侯明月。前驱电竦，下列缺于腾鞭；后乘雷惊，起丰隆于骤毂。琼戈昼洒，太阳疲转日之锋；玉剑宵翻，悬象睹冲星之气。天旋雾散，岳运川回，林兵护野，方神启路。黄麾紫盖，杂真【一作精】气而西浮；云动神行，背封峦而右指。吐雾驰风，以臻夫九成宫，礼也。

尔时峰横地乳，景戴天糜，分阆井而图基，荫秦星而耀阯。灵墟宝藏，代兴洴雍之间；峻阜长岑，叠镇岐梁之域。丹溪碧洞，吐纳虹霓；偃柏丛篁，腾迁雨雾。获秦余于故兆，地拟林光；访周旧于遗风，山连水浒。前趋剑栈，玉垒千寻，傍望斗城，金墉万仞。架阴邱而北走，境瞰鄜祠；分沓嶂而西驰，涂交陇坂。仙都密迩，犹连上苑之扃；灵宫岿然，直透崇冈之曲。即乔基于磵道，利在斯干【涧也】；固拱木于虞衡，规同匪日。弥峰跨谷，层城万转；历险乘危，回廊四注。山祗尽石，出徼道而终年；风伯赢粮，半长途而中宿。架千楼而致极，烂若神扶；罗万户而窥天，巍如化立。离堂早照，皦日笼光于绮寮；合殿宵深，归云纳影于重庑。珉房砥室，画栱相望；绿岫红岩，雕栊间出。玄熊蚺䗊，俯栋宇而危心；青鸟归飞，仰棂轩而坠翼。转飞檐于秀崿，上出重冥；荫反宇于回谿，下临无地。红葩紫菂，垂倒井而披文；金锁银铺，接重扃而炫色。俨钩陈于汉陌，泰阶非远；设陛戟于烟庄，仙梯可陟。华珰璧散，挂明月于崇朝；密网珠连，落奔星于已曙。丹梁发秀，彩沓虹文；皓壁凝鲜，光涵蜃气。铜龙对霤，接飞泉而瀑流；铁凤连薨，溯还飚而伫立。

虽南缠统序，北室开荣，凛劲气于丛楹，起凄风于洞穴。踆乌失辔，出涧户而无光；金兔低轮，下山扉而变色。阴庭阻夏，祝融无窃据之因；邃屋乘春，颛顼定忘归之策。飞廉扣响，超北阙而神寒；屏翳收津，躅南端而股战。苍苍八桂，白露为霜；落落千松，玄阴昧景。金人列陛，来危砌而思裘；玉女窥窗，伏曾【层也】峦而请纩。阳秋代驾，不凋仙囿之华；天地为炉，未解幽陵之冻。至若气清乾步，景霁山维。栖翠霭于崇荣，列朱霞于复榭。琼枝累道，移缀文㮰；碧树周阿，光瑶镂槛。静帘帷而洞启，穆羽相和；肃坻崿而天临，纤尘不动。宸仪有睟，蓬莱与城阙俱荣；群后多欢，萝薜共簪裾合赏。岩花落砌，缀龙扆而成文；嶂叶交轩，拂鸾旗而追影。炉峰转霭，香传玉几之风；石濑鸣湍，响入铜壶之水。

乃有陵阳驾鹤，奉丹墀而称臣；子晋吟鸾，下青蒲而谒帝。箕精失曜，傅说恭命于东厢；昴宿低芒，庭坚奉职于西序。三台九署，云端极目，霓裳凤髻，阙下相寻。张良卧疾，攀赤松而有地；绮季来朝，歌紫芝而忘返。

若夫功成旰食，道济宵衣。汉宫追听览之余，尧殿得巡来之隙。霞登月憩，光睿幸于彤闱；玉振金声，藻宸章于翠掖。洛阳才子，承闲尽宣室之谈；蜀郡词人，还奏动甘泉之赋。复有轩庭十四，出桂阃而乘茵；永巷三千，望椒涂而奉币。翊鸾台之广晏，扈鸳砌之仙游。罗绮芳兮四面春，环佩鸣兮九重暮。风闺夕敞，携少女于歌筵；月幌宵胧，下姮娥于舞席。玄房俟宴，云姬辞豹尾之欢；绀幄承颜，星媛入鱼鳞之戏。若乃屯营栉比，对阁道而斜趋；廨寺棋分，混文昌而外属。周朝瑞鸑，声参叶律之宫；陈宝鸣难，响杂司晨之序。名都广会，闾阎万室；帝籞仙垣，亭皋千里。山村野塾，家连菌草之园；谷饮川居，户有桃符之水。故夫恩加草树，囿原泽而无私；道被翔行，苑山川而不禁。

每至旻天戒序，高风啸律，虞官献秋狝之仪，司马奉梁驺之典。将军布卒，略玄灞而东驰；都尉关营，绕黄山而北睇。于是逢蒙列阶，蚩尤并毂，材官发射，期门走仞恐【当为列】刃。杖玄麾而直指，鹗视千群；奋朱鬣而横行，龙骧万计。层旗广旆，出宇宙而三驱；叠鼓鸣钟，运【一作连】雷霆而一呼。前旌逐日，夸父断洪河之流；后骑超山，共伯挟昆仑之柱。近陵吐焰，缛奔电于长锋；灌莽生尘，陨飞霜于劲镞。合戈鋋而照地，猛兕知穷；振罟纲而笼天，腾龙失据。崩林磔石，毛群无铤险之资；荫泽风山，羽族落垂云之影。长围躞蹀，得骏马于秦垧；大辂徜徉，载飞熊于渭浦。

然后还师振旅，考事陈功，皮轩按节，牙璋复路。祝余生于大野，誓广校于长陬，腥膻于巀嶭之墟，省蜡【当为赐】胙于长杨之馆。命奔烽而举爝，火照甘泉；总轻骑而行庖，云惊上路。声兼万籥，歌钟空广乐之庭；礼被三雍，玉帛尽涂山之会。龙胎凤卵，入禹膳而调芳；石乳琼浆，委尧樽而湛色。恩霑下帛【当为席】，宴液仙宫。

虽大夫思濯鹢之欢，而天子可回鸾之奏。然后拜厘清庙，考德斋宫。用玄功而不有，宅太虚而无迹。勋崇易简，规万祀而化黄金；道贯幽明，征百灵而飨丹甑。得玄珠于舜海，尚警水危；朗天镜于尧仪，犹勤日昃【一作晏】。虔恭上帝，东朝悬待谏之旌；清问下人，南面听登闻之鼓。则有郊童候【一作俟】跸，敢让天师；野老排阍，唯歌帝力。风行比屋，忠臣收折槛之谋；化溢康衢，良使息埋轮之请。设神规而动俗，庶绩其凝；握元符而发祉，殊方合应。华胥已泰，济群生于不死之庭；阊阖可观，致仙历于无穷之境。荡荡乎发育万物而显诸仁，洋洋乎包举六气而藏诸用。均两仪而得一，耻三皇而不四者矣。

臣勃东皋贱节，北阜幽姿，常叨召见这恩，骤玷明敭之列。书生谒相，望阙推轮；下客游梁，荣参赐帛。终童立志，空投函谷之繻；马令同时，未给尚书之笔。虽玄机妙键，已寂兆于忘言；而咏德陈功，请追声于匪颂。其词曰：

九门浩荡，三山超忽。帝坐金房，仙成玉阙。

浮丹丽紫，栖霞冠月。真匠难征，虚谈易越。（其一）

旋窥凤纪，极睇龙坟。曾巢化没，上栋爻分。

茅宫蔽雨，松殿来云。犹迷匪陋，尚阙斯文。（其二）

道伦明一，风迁继五。礼赞三宫，诗歌百堵。

黄图未洽，紫庭无辅。局促墉垣，逡巡度矩。（其三）

盛衰环袭，冲盈舛骛。璇宇夏阙，瑶扃殷树。

奢穷地络，毒流天步。相日遄奔，寻云速仆。（其四）

灾延六国，运逼三川。分雄竞侈，礼僭图全。

飞薨月径，列庑霞阡。干谿败楚，碣石亡燕。（其五）

阿房秦构，文轩五里。建章汉立，仙闼万戺。

诡代齐径，违天纵已。望夷有衅，甘泉不祀。（其六）

宛郊嗣籙，谯乡警众。蜀跨梁岷，吴吞楚梦。

相宜裁轨，崇楹累楝。云阙同华，泉台罕共。（其七）

晋图终否，胡风肆极。雾黩丹围，尘埋紫域。

皇阶不守，帝庭无色。帐殿相临，毡墙间饰。（其八）

南承有宋，北洎亡隋。功惭户牖，守在城池。

楼船水觇，车阵山窥。吴庭再毁，代鼎三移。（其九）

火德初融，江阳丧旅。奄收淮船，遂朝吴渚。

象错极乎？龙舟坏楚。雄图乃溢，倾宫不处。（其十）

海岳呈华，风雷写庆。翦诸戎首，光我灵命。

紫气云蒸，黄星月映。轥商为业，遵唐启圣。（其十一）

景閟丹绳，祥抽翠籙。格天垂范，模神骛躅。

朱极重光，黄离继旭。道清金镜，时和玉烛。（其十二）

澄规凤阃，毓训鸾闱。桐宫宿列，桂邸霞飞。

台精变道，岳耀裁几。朝盈振鹭，境比驯翬。（其十三）

武韬弓矢，文经步骤。爽鸠议狱，龙夔掌奏。

玉帛华夷，提封宇宙。译书岁款，祥图月凑。（其十四）

帝功得一，乾元用九。镂玉天齐，涂金社首。

神京四邑，明堂八牖。燮而可大，为而不有。（其十五）

层宫望幸，尧封伫悦。伺隙披图，乘时徙辙。

赤骝俟驾，苍虬按节。月车宵移，星闱晓列。（其十六）

方神护野，岳将清涂。回麾峤路，逗跸山枢。

千灵电骛，万辟风趋。钧台有问，峒岫无虞。（其十七）

五城分秀，双峦抗影。画栱弥峰，雕薨亘岭。

烟闺夜谧，云房昼静。竹殿栖寒，松轩秘景。（其十八）

紫庭晨御，彤闱早辟。天子凝旒，辟公奉璧。

薜萝齐致，簪裾混迹。仙鹤随轮，灵凫坠舄。（其十九）

风扃濬敞，震廊藻邃。玉网星开，金铺月坠。

山楼兽矫，云台鸟次。复嶂披丹，回流转翠。（其二十）

仇夷圣宅，姑射神心。乐翔丹凤，使引青禽。

羲坛叶暗，禹洞花深。沼分瑶水，苑跨珠林。（其二十一）

顺时宣节，分戎讲将，星骑朝飞，云罗夕张。

宝鸡获祉，非熊入贶。驾掩岐搜，礼高秦望。（其二十二）

酆庭未远，涂山有戮。襄野迷轩，清都宥穆。

罕夷乾步，徒丰帝屋。光总大猷，允归天禄。（其二十三）

合宫垂训，灵台韵雅。功映寰中，颂流天下。

皇图已泰，鸿笔难假。帝有力焉，恶非能者。（其二十四）










乾元殿颂并序


臣闻鹏霄上廓，琼都开紫帝之庭；鳌纪下奠，珍野辟黄灵之馆。兼山配极，照鸾阙于霞标；洊水含元，湛骊宫于雾壑。斯则神征语怪，功潜鸟迹之初；理涉非经，道昧鹑居之始。授凤书而稽碧落，仙构罕存；按龟籙而质黄图，金模间起。粤若风移处闇，层巢恢火运之机；业洎【一作拒】向明，上栋括河图之奥。三阶布政，咏匪日于灵台；百堵陈诗，颂斯乾于考室。亦有黄轩瞰月，谯门颓九洛之功；璇闼排烟，牧野搆三河之酷。御燕台而临北极，缺王度于祈招；列云阁而拒南山，陨皇谟于轵道。然则卑宫丧礼，采椽轻四海之尊；丰屋延灾，柏梁非万乘之有。虽因时立事，奢俭殊流；而弘道在人，兴亡迭运。灵光末造，不窥九室之荣；景福宏规，犹拥三方之衅。瞻风旧史，逮曹马而无讥；观迹故墟，历周隋而未得。自我唐太陵迁构，均五方于鹤几之前；中野凝图，调六气于虬床之下。坐圭台而清俯仰，晷纬齐明；临鼎邑而重威灵，风雷合响。得玄功于大壮，其在兹乎？

我大唐鸡浑指极，树神宰而制山河；鹤【当为雀】谶裁仪，辟太虚而有天地。黄精吐瑞，潜龙苞象帝之基；紫气征祥，鸣凤呈真王之表。高祖太武皇帝虹星湛色，开宝胄于金壶；蛟电凝阴，发皇明于石纽。白蛇宵断，行移海岳之符；苍兕晨驱，坐遘云雷之业。属东邻委驭，扇虐政于丛祠；北拱隳尊，紊皇图于宝极。蜚鸿集野，瞻乌鲜投足之因；青犊啸风，群鹿无择音之所。天街五裂，截鲸浦而飞芒；地纽三分，触鳌山而按节。玄虬在御，扫圻甸而廓星都；黄鸟分麾，动扶摇而骇云阵。镳宫仗钺，跨高陌而登元；辔野韬戈，陟泛坛而拥号。皇图不恃，圣人追卷领之风；神器无私，才子奉褰裳之运。

太宗皇帝云房揖契，压麟玺于庭轩；雷渚翔英，扰龙钤于周镐。八能亨运，抗鵷邸而仗朱髦；十乱恢基，临鹤州而拥黄钺。唐云秘族，潜开白水之征；代景回轮，光践丹邱之运。权舆象纬，削茅社而建琼祧；草昧风云，席萝图而创璇历。紫庭合粹，括宇宙于宸襟；丹扆凝尊，运陶钧于宝思。摛碧霄而炼石，上清耀魄之宫；诏寰海而捐珠，俯睇阳侯之室。功驱偃伯，顿鹗视于华封；道被来王，静龙吟于武库。玄枢上运，卜年开累圣之符；丹灶升遐，遗范敞谋孙之画。

皇帝陛下椒庭袭庆，曜璇萼于霞庄；兰殿分休，湛珠衡于月馆。道凝琼镇，下苍掖而照重熙；业峻铜楼，凭紫轩而揖群后。环四瀛于舜抱，漏蚁覃津；栖十景于尧衿，巢螟荷照。上元开籙，宝龟定皇邑之模；下武崇基，飞龙锡帝台之构。贞明启运，齐玉镜于鸾门；易简成功，偃铜符于鹤仗。怀降尊于襄野，太阶忘七起之劳；念负重于焦原，中席托三危之险。临翠妫而则道，天孕时成；坐玄扈而被图，神超物妙。

皇后星浔纵淑，曳珠绂于铜【恐当为桐】皋；云野疏祥，抗琼枝于桂浦。素蟾登庆，六虚充牝马之贞；丹雀衔休，三雅合《关雎》之好。璇宫夜静，居龙幰而调元；金屋晨开，御鸳阶而缉化。芝庭揖训，远清和凤之仪；兰佩承风，竞峻当熊之节。

皇太子承云紫座，翊八柱于乾维；湛粹青衢，揖三枢于地户。黄离踵曜，太阳分铣树之辉；苍震洊音，少海控银河之色。鹤筌【当为笙】飞奏，想丹驾于琼山；鲍俎捐芳，齿玄冠于宝序。彤闱问竖，礼崇监抚之威；黼席兴贤，义极君亲之爱。

若乃东门恤胤，叠仙构于熊山；西苑承家，导灵波于雁沼。桐圭作瑞，凤毛曜丹穴之英；茅壤分维，麟趾冠玄邱之俊。巽宫延粹，辟朱柱于娥台；兑野流芬，疏紫兰于别馆。频隈毓范，云扃分戚里之驩；覃屿凝规，星阁绝郎官之请。雕龙命职，纵跳泽而骧鳞；翠鶠调司，顺义飚而抚翼。月轩宵伫，虞谿降璇纬之精；震帐晨披，姜水洞金韬之赜。

飞鹤书而抽海状，桂壑于是投纶；转麟旆而揖山容，松涧由其削衽。轩图瑞裔，泛花绶于鸡林；农纪祥炎，濯兰缨于凤水。仙台俶【作也】务，三珪铨棘序之风；天秩调邦，六府变槐衢之典。金门献纳，纵麟笔于苔笺；石馆论思，覈龟章于竹椠。淹中访礼，蹲龙摇璧水之波；稷下谈经，飞兔跃环林之秀。词庭吐凤，玩鸟迹于春黉；书帐翻萤，阅虫文于夏阁。杏花千亩，绀辕照磨蜃之功；桑柘三宫，玄绂降亲蚕之礼。圜邱上辟，奉苍璧于灵坛；方泽下凝，列黄琮于宝墠。朱弦翠瓒，履霜怀四飨之尊；复霤重檐，涓日正三纲之首。五灵奔庆，冠虬泽于黄枢；六祀衔欣，颺麟烟于绀席。遗弓积慕，虔深太庙之仪；执豆推恩，道振明堂之礼。

瑶山广乐，备逸调于宫悬；洞庭仙奏，纳遗歌于帝府。九韶分唱，后夔清桂序之音；六变同和，飞凤掌梧轩之律。樽俎折旋之数，苞举阴阳；堂庭节奏之规，弥纶宇宙。灵襟索隐，控风伯于词林；睿想钩深，诏天吴于笔海。神穷独照，傍探赤水之珍；思洽几深，回写丹谿之韵。金坛紫露，映银籀而翻华；瑶林白雪，藻琼章而吐绚。

蝉恐是蟾机撮化，铜浑将九圣齐悬；虬箭司更，银漏与三辰合运。爽鸠分职，素云颓马喙之祥；神獬关司，玄水照龙颜之则。黄沙鞠草，剗丛棘而迁讹；丹石滋苔，仰甘棠而息讼。融皋再稔，方闻外户之谣；昧谷千箱，坐溢康衢之奏。百城烟峙，望秋露而乘风；千室云开，合宵霆而组化。彤帏独选，熊幡下芦雁之祥；墨绶分贤，犀检降槐鸾之祉。筠骖伫信，髦士剖竹而相寻；苇杖霑仁，鲐叟攀轮而不暇。龙蛇可践，野人丰荷杖之驩；鸡犬相闻，城尉辍鸣桴之响。五云抽润，湛芳气于璇台；六府咸殷，唱丰歌于铜阙。不戒而畀东户，恩周动植之津；博施而举南风，化偃胎萌之寓。

神谋备豫，严七萃于丹枢；邃略防微，肃千庐于紫卫。元戎握节，黄公授犀阙之图；帝座闻鼙，玄女荐龙庭之策。赬柯捭【当为柙】刃，中权决胜于两阶。白羽俄麾，善阵推亡于四表。朱匩反景之域，削蛇弭于文㮰；黑山明月之乡，委龙琛于武帐。锦轩星骛，控乾络而观风；绣服霞惊，浃坤纮而问俗。川浮没羽，鲸谿静丹浦之虞；陆荐飞毛，熊巘动青云之侦。银关骤雨，望紫陌而趋恩；铁幌驰风，计彤闱而沥思。赤马文猿之宝，丛积乎郊虞；纨牛露犬之贡，满盈乎储邸。青邱画野，不逾征赋之乡；苍水奉图，未尽堤封之贯。

且夫纬武经文，宏业也；含幽育明，至诚也；混齐六合，大功也；规模百代，昌数也。故能袭九空而宁庶物，划千里而统诸侯。休征象德而动，嘉符触类而至，风扬晷洽，藻乾庆于芳年；司节河清，蔼坤祯于明渚。瑶枝结庆，泉埃荡玉盖之文；琼液浮甘，天酒缀金茎之色。黄麰紫脱，凑仙颖于中畿；翠萐丹蓂，叠灵株于上序。骈眸候日，漾影蒙池；比翰翻风，栖光理木。祥飞井络，震鳞题瑞朔之元；祉绚新郊，枵兽纪和年之序。具灵篇之绝贶，究仙牒之殊休。天人之际交矣，皇帝之道备矣。由是三灵物睹，扣兰禁而栖诚；九服子来，咏蒿宫而骋力。去奢去甚，不矜黄屋之隆；匪朴匪雕，方顺丹墀之请。

宸规相宅，考周旧于灵都；睿览思和，获秦余于正殿。群臣列陛，奏萧相之遗模；天子临轩，采荀卿之故事。炎洲八桂，簉栱仙栱于林衡；岱畎五松，委灵材于梓匠。衢宫记范，万机抗九户之尊；海孽移琛，千栾省十家之费。飞廉卷霭，彻烟极而浮薨；屏翳收津，划星墟而置椠。瑶阶百雉，光悬宝露之坛；琼璧万寻，影綷崇霞之阁。拖虹梁而四注，星汉亏于上荣；叠云栋而三休，寒暑隔于中霤。雕楣鹤企，沓势分规；绣桷虬奔，殊形别起。图珰布藻，罄羽璧于狼泉；方镜披莲，孕化机于蜃浦。芝楼对幄，蕃传五日之风；芸阁列钱，彩锻三旬之雾。文疏罩迥，阴兔息肩于绮寮；翠幌笼霄，阳乌锻翼于珠网。丰隆按节，下复橑而司阶；列缺施鞭，低丛楹而假道。温房伫幸，煦芳景于佳辰；凉室乘闲，凛租飚于火序。金铺夕照，若帝圃之耀琼英；宝缀晨悬，类阿房之聚银烛。烟邱碧桂，翊珉阶而披香；雨岫赪筠，夹璇流而颺影。九衢翻翠，杂仙卉于中逵；四照霏红，间灵葩于右墄。神禽率舞，光浮肆夏之轩；瑞鸟相鸣，响叶钧天之乐。钩陈宿列，俨双碣于丹霄；绮徼霞周，辟千门于紫露。

尔其左扃嵩镇，申侯降太室之祯；前枕莘郊，伊尹发空桑之秀。揭熊山而北眺，贝阙犹存；睹龟溜而西分，琼台易接。总交中宇，廓川陆而疏畿；竟【一作意】想善邻，揆风霜而建野。然则因秦构极，祖宗耀金策之符；作洛恢基，我后创璇居之始。援天引圣，隔代重晖。横紫都而可袭，配玄宫而非远。故能使神光夜烛，镜麟趾于文除；仙渰晨华，委鸾章于绣础。灵爻密发，八方昭大有之和；宝篆潜开，六合启同人之会。两仪交庆，虚碧墠而翘旌；万宇披欢，指苍车而候跸。

虽青蒲颂德，东朝献龙凤之图；而丹极鸣谦，南面动貂羊之诏。百神推策，望璆径而虔诚；三让奉符，顾瑶坛而肃事。龟书吐瑞，按五校而分营；凤策扬辉，翔八鸾而节步。帷宫雾转，列芝盖于中天；帐殿星离，轫蒲轮于大野。紫鳞充馈，若大帝之共临；素鹤翔华，类群仙之广宴。花开瑞雪，委琼馔而调芳；彩绚祥云，夹珠旗而曳影。功推三祖，银绳勒东岱之威；业峻一人，金筴奉南山之寿。道既成矣。元符集矣；代既贞矣，元勋缉矣。

运三辰而虚玉柄，风兑涣其中孚；悬五礼而偃金科，雷坎光其作解。奔烽举爵，溢仙酒于中衢；叠鼓分肴，浃宸辉于下里。吞九皇而上运，控八圣而遐征。翔赤骥而睇风区，吟翠虬而掩霄甸。隐隐轰轰，雷动天惊。回舆斜盼，而降乎乾元之殿；司宫庀职，肃坻堮而神行；掌舍巡方，焕岩廊而洞启。赫若朱螭负汉，而辉横海之鳞；默若苍鹏架壑，而振垂天之翮。千官晓次，傃银榜而端簪；万户宵披，候琼膏而肃带。灵戈列陛，天官具三揖之仪；云辂充庭，宗伯演九宾之礼。瑶鲸戒响，悬猛虡于端闱；铜狄分形，肃严扃于左序。排紫微而立极，宸仪冠明后之三；俯黄道而披轩，仙历用乾元之九。荡荡乎何圣人之无外？巍巍乎而神功之不穷也。

臣勃席芳十步，企景三冬。虽承宣室之谈，犹窘灵台之影。仙坛远秘，已多谢于祥鹣；大厦初成，复攀荣于贺雀。慨深梁甫，终乖棒日之欢；恩极甘泉，未动凌云之价。神图不测，固流绚于丹縢；微志可存，庶镌芳于翠琬。敢献颂曰：

紫扃垂耀，黄枢镇野。银树霜披，珠台月写。

响明立极，横【当为模】神廓社。大壮摛爻，斯乾韵雅。（其一）

鹑居化没，狙讹道长。琼构霞明，璜轩露敞。

弃人崇欲，违天蠹象。南巢不救，东邻长往。（其二）

瑶缄考懿，金板藏功。道凝茅屋，业盛蒿宫。

龙阶察祲，鵷阁调风。推访华礼，酌俭思冲。（其三）

悬厘结叠【衅也】，傅翼生灾。千薨岭接，万栱星开。

争图绚侈，福极凶来。风寒碣馆，露惨苏台。（其四）

十馆营秦，金房砥室。千间架汉，韬云閟日。

济恶承危，同亡翼术。倾輈未远，遗墟继出。（其五）

龙川结祸，鹤塞称符。尘惊八际，雾惨三都。

穹庐宝极，罽幕璇枢。司宫坠典，掌舍沦图。（其六）

苍衢毓祉，丹邱表圣。凤矫仙枢，龙回宝命。

道凝金册，功驰玉镜。紫气抽华，黄辉叠映。（其七）

神稽鹤【当为雀】谶，迹播鸡浑。重光累极，翼子谋孙。

经天纬象，就日提元。鸾轩湛粹，凤几裁尊。（其八）

祥抽紫历，业昭彤管。珍雀朝翻，仙蟾夜满。

丹墟献迹，青台坠卵。椒阃仪风，芝闺奉款。（其九）

登三建绪，明两开仪。龙谯雾郁，鵷【当是鹤】禁霞披。

波分璇渚，景峻瑶枝。黄扉晓列，丹毂宵移。（其十）

龟文猎彦，麟旌收逸。桂客攀荣，松宾改律。

紫鵷开纪，丹虬耸秩。纵壑搏飚，登山捧日。（其十一）

功融棘序，道备槐庭。不仁者远，惟道斯行。

烟摇墨绶，电转朱軿。境怀春翟，野散秋螟。（其十二）

郑竹分科，燕棠辍讽。铜机化极，珠囊业洞。

礼贵丹虬，乐调朱凤。珠垧献宝，绵乡委贡。（其十三）

龙关静柝，鹤塞投弦。歌呈豹尾，舞进鸢肩。

铜桡月泝，铁辋星悬。绳幽架险，驿雾驰烟。（其十四）

雾坛凝紫，河宫湛碧。翠箑翻飚，丹萤候魄。

霜均雹散，连珠契璧。蘤盖笼霏，花衢坠液。（其十五）

年和政美，化极风调。灵台轸咏，考室兴谣。

循图访典，去泰捐雕。道存南面，让屈东朝。（其十六）

望云裁构，笼霄建宇。方镜星离，图珰月聚。

梓匠倾思，林衡授矩。画栱栖烟，文轩架雨。（其十七）

芝房叠翠，桂庑流丹。霞张万户，雾葺千乐。

重扃驻燠，洞牖栖寒。神加有叙，贶入无端。（其十八）

帝图临御，皇僚萃止。电戟挥霜，云旌拒晷。

紫宫可逼，黄街易履。凤础腾文，麟庭抗礼。（其十九）

珠泥畅绩，银绳郁契。鹤岭云明，龙坛景惠。

道超中古，功推下济。惟帝惟天，惟天惟帝。（其二十）













益州夫子庙碑


述夫帝车南指，遁七曜于中阶；华盖西临，藏五云于太甲。虽复星辰荡越，三元之轨躅可寻；雷雨沸腾，六气之经纶有序。然则抚铜浑而观变化，则万象之动不足多也；握瑶镜而临事业，则万机之凑不足大也。故知功有所服，龟龙不能谢鳞介之尊；器有所归，江汉不能窃朝宗之柄。是以朱阳登而九有照，紫泉清而万物睹。粤若皇灵草昧，风骊受河洛之图；帝象权舆，云凤锡乾坤之瑞。高辛尧舜氏没，大夏殷周氏作。达其变，遂成天下之文；极其数，遂定天下之象。衣冠度律，随鼎器而重光；玉帛讴歌，反宗禋而大备。洎乎三川失御，九服蒙尘。俎豆丧而王泽竭，钟鼓衰而颂声寝。召陵高会，诸侯轻汉水之威；践土同盟，天子窘河阳之召。三微制度，乘战道而横流；千载英华，与王风而扫地。大业不可以终丧，彝伦不可以遂绝。由是山河联兆，素王开受命之符；天地氤氲，玄圣举乘时之策。兴九围之废典，振六合之颓纲。有道存焉，斯文备矣。

夫子姓孔氏，讳邱，字仲尼，鲁国陬人也。帝天乙之灵苗，宋微子之洪绪。自玄禽翦夏，俘宝玉于南巢；白马朝周，载旌旗于北面。五迁神器，琮璜高列帝之荣；三命雄图，钟鼎冠承家之礼。商邱诞睿，下属于防山；泗水载灵，遥驰于汶上。礼乐由其委输，仁义由其来苏。排祸乱而搆乾元，扫荒屯而树真宰，圣人之大业也。

若乃承百王之丕运，总千圣之殊姿。人灵昭有作之期，岳渎降非常之表。珠衡玉斗，征象纬于天经；虎踞龙蹲，集风云于地纪。亦犹三阶瞰月，恒星知太紫之宫；八柱冲霄，群岭辨中黄之宅，圣人之至象也。

若乃顺时而动，用晦而明。纡圣哲于常师，混波流于下问。太阳亭午，收爝火于丹衡；沧浪浮天，控涓涔于翠渚。西周捧袂，仙公留紫气之书；东海抠衣，郯子叙青云之秩。接舆非圣，询去就于狂歌；童子何知？屈炎凉于诡问，圣人之降迹也。

若乃参神揆训，录道和倪。辱太白于中都，绊乘黄于下邑。湛无为之迹，而众务同并；驰不言之化，而群方取则。虽复霓旌羽旆，齐人张夹谷之威；八佾三雍，桓氏逼公宫之制。洎乎历阶而进，宣武备而斩徘优；推义而行，肃刑书而诛正卯。用能使四方知罪，争归旧好之田；三家变色，愿执陪臣之礼，圣人之成务也。

若乃乘机动用，历聘栖遑；神经幽显，志大宇宙。东西南北，推心于暴乱之朝；恭俭温良，授手于危亡之国。道之将行也命，道之将废也命。归齐去鲁，发浩叹于衰周；厄宋围陈，奏悲歌于下蔡，圣人之救时也。

若乃筐篚六艺，笙簧五典。折旋洙泗之间，探赜唐虞之际。三千弟子，攀睿化而升堂；七十门人，奉洪规而入室。从周定礼，宪章知损益之源；反鲁裁诗，雅颂得弦歌之旨。备物而存道，下学而上达。援神叙教，降赤制于南宫；运斗陈经，动玄符于北洛【当为落】，圣人之立教也。

若乃观象设教，法三百八十四爻四十有九；穷神知化，应万一千二百五十策五十有五。成变化而行鬼神，观阴阳而倚天地。以鼓天下之动，以定天下之疑。索众妙于重元，纂群微于太素，圣人之赞易也。

若乃灵襟不测，睿视无涯。石砮昭集隼之庭，土缶验羵羊之井。稽山南望，识皓骨于封禺；蠡泽东浮，考丹萍于梦渚。麟图鉴远，金编题佐汉之符；凤德钩深，玉策筮亡秦之兆，圣人之观化也。

时义远矣，能事毕矣。然后拂衣方外，脱屣人间。奠楹兴夕梦之灾，负杖起晨歌之迹。挠虹梁于大厦，物莫能宗；摧日观于鲁邱，吾将安仰？明均两曜，不能迁代谢之期；序合四时，不能革盈虚之数。适来夫子时也，适去夫子顺也。为而不有，用九五而长驱；成而勿居，抚云霓而高视，圣人之应化也。

自四教远而微言绝，十哲丧而大义乖。九师争大易之门，五传列【当为裂】春秋之辐；六体分于楚晋，四始派于齐韩。淹中之妙键不追，稷下之高风代起。百家腾跃，攀户牖而同归；万匠驱驰，仰陶钧而其贯。犹使丝簧金石，长悬阙里之堂；荆棘蓬蒿，不入昌平之墓，圣人之遗风也。

导扬十圣，光被六虚，乘素履而保安贞，垂黄裳而获元吉。故能贵而无位，履端于太极之初；高而无名，布政于皇王之首。千秋所不能易，百代所不能移，万乘资以兴衰，四海由其轻重。虽复质文交映，瞻禴祀而长存；金火递迁，奉琴书而罔绝。盖《易》曰：“观乎人文，以化成天下。”又云：“圣人以神道设教，而万物服焉。”岂古之聪明睿智神武而不杀者夫？

国家袭宇宙之淳精，据明灵之宝位。高祖武皇帝以黄旗问罪，杖金策以劳华夷；太宗文皇帝以朱翟承天，穆玉衡而正区宇。皇上宣祖宗之累洽，奉文武之重光，稽历数而坐明堂，陈礼容而谒太庙。八神齐飨，停旒太史之宫；六辩同和，驻跸华胥之野。文物隐地，声名动天，乐繁九俗，礼盛三古。冠带混并之所，书轨八紘；闾阎兼匝之乡，烟火四极。竭河追日，夸父力尽于楹间；越海陵山，竖亥涂穷于庑下。薰腴广被，景贶潜周。乾象著而常文清，坤灵滋而众宝用。溢金膏于紫洞，雨露均华；栖玉烛于玄都，风雷顺轨。丹蓂翠菌，藻绘轩庭；凤彩龙姿，激扬池籞。殊征肸蠁，不召而自至；茂祉昭彰，无幽而不洽。虽复帝臣南面，降衢室而无为；岱畎东临，陟名山而有事。灵命不可以辞也，大典不可以推也。由是六戎宵警，横紫殿而摐金；五校晨驱，蹴玄云而喷玉。星罗海运，岳镇川渟。登碧墠而会神祗，御玄坛而礼天地。金箱玉册，益睿算于无疆；玳检银绳，著灵机于不竭。

功既成矣，道既贞矣。历先王之旧国，怀列圣之遗尘。翔赤骥而下云亭，吟翠虬而望邹鲁。泗滨休驾，杳疑汾水之阳；尼岫凝銮，暂似峒山之典。乃下诏曰：“可追赠太师。”托盐梅于异代，鼎路生光；寄舟楫于同时，泉涂改照。咸亨元年，又下诏曰：“宣尼有纵自天，体膺上哲，合两仪之简易，为亿载之师表。顾惟寝庙，义在钦崇。如闻诸州县孔子庙堂及学馆有破坏，并向来未造，生徒无肄业之所，先师阙奠祭之仪，久致飘零，深非敬本。宜令诸州县官司，速加营葺。”

成都县学庙堂者，大唐龙朔三年乡人之所建也。尔其州分化鸟，境属蹲鸱。萦锦室于中区，托铜梁于古地。玉轮斜界，神龙蟠沮泽之云；石镜遥临，宝马蹀禺山之影。天帝会昌之国，上照乾维；英灵秀出之乡，傍清地络。庠序由其纠合，缨弁所以会同。文翁之景化不渝，智士之风猷自远。于是双川旧老，攀帝奖而翘心；三蜀名儒，想成均而变色。探周规于旧宅，询汉制于新都。开基于四会之躔，授矩于三农之隙。土阶无级，就击壤于新欢；茅茨不翦，易层巢于故事。庄坛文杏，即架椽栾；夹谷幽兰，爰疏户牖。仪形莞尔，似闻沂水之歌；列侍訚如，若奉农山之对。缁帷晓辟，横绀带于西河；绛帐宵悬，聚青衿于北海。虽秋礼冬诗之化，已洽于齐人；而宣风观俗之规，实归于上宰。

银青光禄大夫谯国公讳崇义，大武皇帝之支孙，河间大王之长子。高秋九月，振玉贙于唐邱；宝算千龄，跃潜虬于太渚。我国家灵命，东朝抗裘冕之尊；宗子维城，南面袭轩裳之重。析玄元之胤绪，拥朱虚之禄位。拜玉节于秦京，辉金章于蜀郡。玄机应物，潜消水怪之灾；丹笔申冤，俯绝山精之讼。魏文侯之拥篲，道在而谦尊；董相国之垂帷，风行而俗易。

司马宇文公讳纯，河南洛阳人也。皇根帝绪，列五鼎于三朝；青琐丹梯，跨千寻于十纪。仲举澄清之辔，未极夷涂；士元卿相之材，先登上佐。冰壶精鉴，遥清玉垒之郊；霜镜悬明，下映金城之域。

县令柳公讳明，字太易，河东人也。梁岳之英，长河之灵。沐云汉之精粹，荷天衢之元亨。旌旗赫奕于中古，珪组陆离于下叶。凤岩抽律，擢层秀于龙门；驩穴腾姿，吐荣光于贝阙。自朱丝就列，光膺令宰之荣；墨绶驰芬，高践郎官之右。仙凫旦举，影入铜章；乳翟朝飞，声含玉轸。临邛客位，自高文雅之庭；彭泽宾门，犹主壶觞之境。旷怀足以御物，长策足以服人。重泉之惠训大行，单父之讴谣遂远。犹为夏弦春诵，俗化之枢机；西序东胶，政刑之根本。上祇朝宪，下奉藩维。爰搜复庙之仪，载阐重櫩之制。三门四表，焕矣惟新；上哲师宗，肃焉如在。将使圆冠方领，再行邹鲁之风；锐气英声，一变賨渝之俗。于是侍郎幽思，摛凤藻于环林；丞相高材，排龙姿于璧沼。遗荣处士，开帘诠孝悌之机；颂德贤臣，持节听中和之乐。其为政也可久，其为志也可大。方当变化台极，仪刑万宇，岂徒偃仰听事，风教一同而已哉？

勃幼乏逸才，少有奇志。虚舟独泛，乘学海之波澜；直辔高驱，践词场之阃阈。观质文之否泰众矣，考圣贤之去就多矣，自生人以来，未有如夫子者也。嗟乎！今古代绝，江湖路远。恨不亲承妙旨，摄齐于游夏之间；躬奉德音，攘袂于天人之际。抚声名而永悼，瞻栋宇而长怀。呜呼哀哉！敢为铭曰：

五帝既没，三王不归。天地震动，阴阳乱飞。

山崩海竭，月缺星围。礼乐无主，宗禋遂微。（其一）

大哉神圣，与时回薄。应运而生，继天而作。

龙跃浩荡，鹏飞寥廓。奄有人宗，遂荒天爵。（其二）

尼山降彩，泗滨腾气。志匡六合，神经万类。

夹谷登庸，中都历试。睿情贯一，玄猷绝四。（其三）

栖遑教迹，寂寞河图。违齐出宋，历楚辞吴。

风衰俗坏【一作毁】，礼去朝芜。麟书已卷，凤德终孤。（其四）

杳杳灵命，茫茫天秩。吾道难行，斯文易失。

式宣六艺，裁成四术。虚往实归，外堂内室。（其五）

邈矣能仁，悠哉化主。力制群辟，权倾终古。

陆离彩粲，蝉联茅土。涉海轻河，登山小鲁。（其六）

皇家载造，神风四极。检玉题祥，绳金署德。

聿怀圣迹，同享天则。乃眷台庭，爰升衮职。（其七）

玉津同派，金堤茂版。智士高风，文翁泽远。

甿淳壤沃，声和俗愿。载启仁祠，遂光儒苑。（其八）

沈沈阃奥，肃肃扃除。灵仪若在，列侍【一作配】如初。

槐新市密，杏古坛疏。楹疑置奠，壁似藏书。（其九）

泛泛寰中，悠悠天下。徇名则众，知音盖寡。

碝石参琼，迷风乱雅。仲尼既没，夫何为者。（其十）










益州绵竹县武都山净慧寺碑


原夫帝机寥廓，云雷驱妙有之功；正气洪荒，清浊构乾元之象。融而为川渎，结而为山岳。五城韬海，接昆阆于大都；八洞藏云，冠瀛洲于巨阙。造化之所偃薄，灵谷之所启处。极缇油而纵观，咏颂宁殚；出宇宙而高寻，风烟罕测。是知玉卮无当【底也】，遐荒非视听之津；金榜所存，城阙尽江湖之致。何必九虬齐骛，直访银宫；八骏长驱，遥临石室？

武都山净慧寺者，梁太清年中之所建也。名山列岳之旧，仙都福地之凑。黄龙负匣，著宝籍于山经；紫凤衔书，荫荣光于井络。须弥峰顶，仍开梵帝之宫；如意山中，即有经行之地。尔其盘基跨险，列嶂凭霄。日月之所窜伏，烟霞之所枕倚。飞泉瀑溜，荡涤峰崖；绿树玄藤，网罗邱壑。飞廉作气，被万吹于中岩；帝顼司寒，宅千霜于北谷。丹梯碧洞，杳冥林岫之间；桂庑松楹，寂寞风尘之表。是称英镇，实瞰崇冈。闾阎当四会之街，城邑辨三分之地。绵溪锦渎，下浸重峦；玉阜铜陵，旁分绝磴。山川络绎，崩腾宇宙之心；原隰纵横，隐轸亭皋之势。

顷以黄旗夜徙，紫盖晨倾，九服失图，三灵在疚。奸臣跃马，据折坂而吟云；壮士闻鸡，拥阳关而啸雨。岷峨失险，化为锋镝之场；江汉横流，非复朝宗之国。禅宇由其覆没，法众是以凋沦。

国家奄有帝图，削平天衅。紫宸反照，皇阶即叙。万国顺，百灵朝。幽显再立，华戎一揆。烛龙韬景，避尧日于幽都；云鹏敛翼，候虞风于晏海。以为轩阶具美，功穷望祲之台；汉道兼宏，力尽祈年之观。爰经宝地，大启祥宫。抚香象而高视，鸣法螺而再唱。龙垣净土，连帝道而重光；鹤苑崇基，脱皇居而首出。况乎山精旧壤，下镇偏隅；天帝遗墟，上干躔次？王舍城之宫阙，白玉犹存；给孤独之园林，黄金尚在。法物由其大备，盛德所以相寻。株兵奉天藏之图，泉女献山祇之籍。离亭合榭，因岸谷之高低；叠观连房，就冈峦之曲直。丹崖反照，画栱相临；绿嶂斜烟，雕檐间出。丰隆晓震，次复霤而凄皇；列缺晨奔，望崇轩而眙愕。千香宝树，自起风烟；九乳仙钟，独鸣霜雪。银龛佛影，遥承雁塔之花；石壁经文，下映龙宫之叶。虹生北涧，即挂新幡；凤下东岑，还栖旧刹。若乃寻曲岫，历崇隈，周行数里，直上千仞。苍松蓄吹，临绝迳而疏寒；黛篠防烟，绕回疆而结荫。春岩橘柚，影入山堂；秋壑芙蓉，光浮水殿。亦有山童采葛，入丹窦而忘归；野老纡花，向青溪而不返。山神献果，送出菴园；天女持花，来游净国。实杳冥之秘诀，托幽深之逸境。岂直淮南桂树，暂得仙家；江左桃源，终迷故老而已？

爰有宽阇黎者，俗姓杨氏，其先华阴人也。因官徙地，家于绵竹。山分太华，水带长汾；川岳会同，风云感召。玄经素论，侍郎居八俊之英；绿绶黄轩，太尉列三台之首。法师玉函降彩，金瓶探色。振八解之遥源，践三明之广路。灵机入证，穷象载于初髫；妙谛因心，释羊车于弱冠。三千法界，由广位而出无明；十二因缘，自普济而登彼岸。宏宣誓愿，大振沈黎。挥觉剑而破邪山，扬智灯而照昏室。弥纶所被，白马尽于禺同；权渐所开，黄牛至于嶓冢。虔诚乐土，憩影兹峰。乃以贞观九年，于寺西院，立七佛堂一僧舍。星毫动牖，月面分阶。彩凤衔旒，神龙负塔。飞烟涌座，龛龛忉利之天；香雾成台，树树菩提之果。

朝散大夫行县令清河张楚，亲承妙业，俯刊贞琰。林宗有道，伯喈无愧。法师夙机少晤，应变多奇。玉山中断，琼林下杂。支道林之好事，语默方融；释慧远之高居，风埃遂隔。洎乎坐忘遗照，返寂归真，城肆飒然若遗，空山黯而无色。岂直岩枝泣血，磵户摧梁而已哉？

县令刘照，彭城人也。自砀山仗剑，绾凤历于云台；春郊授钺，嗣龙图于白水。玉垒三分之胄，下杂公门；金陵一霸之基，旁参旁绪。翠緌丹绂，历今古而先鸣；人杰地灵，冠山川而得儁。君膺岳渎之秀，挺风云之会。昆溪剑锷，直照胸襟；楚泽珪璋，潜周履行。鲁恭明德，方升汉辅之阶；潘岳能文，且职河阳之县。仁徽可被，阖境仰其风猷；威德所加，百城叠【惧也】其霜彩；尚乃康庄妙域，光开不舍之坛；舟楫爱河，昭畅无生之业。痛鹫林之殄瘁，悲象教之榛芜。爰命缉兴，式光泉薮。武蹊龙涧，近分庐岳之图；金阙瑶台，更讨瀛洲之记。铭曰：

武都仙镇，龙墟奥域。邑动香城，山开净国。

涧流百道，峰云五色。谷暗藤斜，山高树逼。

千楣鹤列，万栱星悬。分林构址，接磴开廛。

临阶竹树，绕栋风烟。龛前怪石，塔下秋泉。

绿崖疏迳，青岑拒室。雾道相萦，烟房互出。

叶浓磎净，花深嶂密。鸟度难寻，猿惊易失。

檐分石窦，地络金沙。丹邱抗月，碧洞栖霞。

松开野路，桂列仙家。仙炉柏叶，宝座莲花。

砌因岩曲，桥随峰返。果出天厨，香来仙苑。

玉钥启曙，金铛照晚。谷思钟张，山悲铎远。

闾阎践胜，铜墨高情。声飞别邑，望动专城。

悬金道肆，刻石山楹。千载之后，吁嗟令名！










梓州飞乌县白鹤寺碑


原夫玉都琼室，紫垣光大帝之庭；金阙银台，玄壁壮群仙之域。故能使神明有宅，驾日月以长驱；鸾凤知归，抚云霓而上出。斯则曾巢瑾穴，上皇迷栋宇之尊；考室灵台，中古识岩廊之贵。然后冕旒前序，提四海以为家；登步太阶，列千门而有闶。况乎耆山形见，旁行草昧之先；德水源深，光宅乾坤之右。虽鹤临西閟，龙宫与正法同亡；而象化东流，雁塔与遗仪继起。

白鹤寺者，盖菩提寺之余址，梁武皇之所建也。香城福地之旧，三巴五蜀之凑。裂岷山之奥域，分井络之荣光。西包玉垒之墟，北瞰铜陵之野。南扃列第，门庭万家；东户连峰，冈峦千里。实伽蓝之胜迹，得迦卫之英模。凭绝磴以图规，俯长溪而作固。

自金陵不竞，玉镜无章。城池兴南路之悲，亭障切北风之候。崩山斗水，触地网而三分；坠月奔星，划乾纲而五裂。中原错戾，慈门为虎豹之墟；沧海横流，定水穴鲸鲵之浦。怀山既荡，法众咸沦；林院榛芜，轩堂委寂。遂使悲生弃并，堙玉甃于三泉；叹积为山，移琼峰于九仞。

皇上摄千秋之宝运，绪三圣之宏机。挟宇宙而先神，御雷风而首出。灵功不宰，华夷沾共贯之恩；至道无私，霜露得平分之序。考祯图于日慎，寤寐同符；稽妙册于年刀，幽明合贶。然后东巡巨镇，追六圣而抚寰中；南面太坛，朝万方而小天下。皇威既畅，宝应齐归；川岳荐灵，风烟动庆。丹乌抱日，疑增帝阁之华；素鹤低云，若赴仙庭之会。昔白鱼黄竹，业未峻于崇封；赤雁芝房，名不登于梵宇。爰征瑞典，肇锡嘉名。重兴般若之台，更起招提之院。金绳夕布，绵秀岭以开坛；玉榜晨舒，拥回峰而辟户。

爰有宏演上人者，法门之秀士也。行超常冻，思越恒饥。悲净域之为墟，喜皇波之普泛。纵还舟于苦海，惊浪旋夷；叱归驭于邪山，灵关非险。于是净财云委，真众烟驰，如趋摩竭之宫，似向毗邪之国。县令梁宏悦，首加甄缉；县丞梁敬一，亲昭施典。上凭天旨，争开舍利之坛；俯会众心，竞起须弥之座。禺同故岭，石鲜坚华；广汉余垧，地多疏斥。事关经始，人怀祗惧。重阶不就，空思太室之氓【当为珉】；宝像无资，未获黎阳之土。岂非冥期肸蠁，功参造化之外？故能果唇间发，莲眸周映，贝齿含滋，璇毫起照。三十二相，临玉座以相辉；八十四仪，拥金山而圆立。层甍四合，烁奔电于丹楹；复殿三休，络浮烟于翠幌。因高积磴，疑迁倒景之台；架险连荣，似立迎风之观。雕檐竞注，萦雾道以龙回；绣桷争飞，傃云衢而凤矫。写归禽于宝镜，误接朝鸾；图走兽于文珰，疑栖夕兔。雷霆蓄泄，裁临承霤之间；烟雨飞浮，未出层栾之下。辉丹青于菌壁，妙迹疑存；炳铣鋈于莲龛，神辉自烛。锵锵檐铎，声传桂叶之风；焰焰山炉，气结松阴之霭。仰真容于始旦，满月晨昭；窥列栋于方宵，长虹夜发。香泉激溜，有符温净之池；珍木成行，无忝祇园之树。信煦尼之别府，实兜率之殊庭者乎？

爰有上座法师等，情机藻莹，戒律圆明。披玉笥以研芳，候琼钟而肃虑。禅姿晓映，依稀同鸡岫之前；梵呗晨临，仿佛像鱼山之曲。县令独孤俭等，或鹏垂待运，终燮道于中台；或蠖屈求伸，且毗风于下邑。乡望仪曹等，或盐泉锦室，家称三蜀之豪；或抱朴怀仁，誉拥双流之美。或以为山川肆践，犹纪石于弇州；陵谷生哀，尚沈碑于岘首。况乎德因时盛，庆流封拜之辰；名为功登，事属文明之运。岂可使璇猷被物，终昧燮于玄机；金字韬华，不题勋于翠琰？敢作颂曰：

睿涂阍蔼，灵机翕忽。玉架天都，金裁地阙。

法王利见，香城继发。雁塔齐云，龙宫瘗月。

长江近域，广汉遗居。禅扃共往，梵宇全疏。

迹均梁后，义切泰余。山川牢落，榛莽邱墟。

有圣聿兴，惟皇降抚。因天因地，为云为雨。

日观龙骧，烟坛鹤举。肇开嘉号，重光净土。

猗欤上士，道场真政。物观成章，子来兴咏。

土石呈彩，人灵合庆。宝座晨严，金山夕映。

紫微分殿，青岑曜郭。复岫萦楼，攒峰跨阁。

月低璇镜，星连宝铎。彩凤将飞，蟠虹未落。

森沈桂宇，肃穆筠坛。花明柳砌，叶暗朱栏。

溪留夏雪，涧咽秋湍。山虚梵冷，谷静钟寒。

法众爰依，禅徒戾止。望风三蜀，征尘千里。

顿首玄墀，归心翠扆。业超有色，功齐无始。

伟哉冥化，妙矣能仁。去来均迹，前后俱身。

寂灭为乐，般若为因。题芳翠珉，敢诣灵津。










益州德阳县善寂寺碑


若夫玉绳高曜，分宝历于皇阶；金榜洞开，导璸晕于帝幄。虽复苍梧北望，湖湘盈舜后之歌；绿荇西浮，江汉积文妃之颂。未有激扬烦荫，栖妙果于香城；挥发盖缠，树冥基于净域。则紫房丹室，犹居毁室之间；朱绂瑶筐，未出尘笼之际。我国家凤翔元气，驾黄幄而层飞；龙跃太虚，绝苍根而止傃。文皇帝以八才御历，光升岱野之荣；文德后以十乱乘时，恭赞涂山之业。握仁王之宝镜，日月重光；驱梵帝之金轮，雷霆静祲。涅槃甘露，承眷而宵流；般若灵音，杂祥以昼引。蛟台蜃阁，俄交震旦之墟；月面星毫，坐照毗邪之国。

善寂者，盖旧寺之余趾，梁武帝之所建也。尔其碧鸡仙宇，分绝障于金堤；石兔【当为兕】遥源，控长江于玉峡。封畿四会，龙垧舍卫之坛；里闬三分，鹿野经行之地。洎苍鹅上击，铜马交驰。祗园兴板荡之悲，沙界积沦胥之痛。火炎昆岳，高台与雁塔同平；水浸天街，曲岸与猴池共尽。山川隐嶙，空传鹫岭之基；灌莽萧条，非复莺林之树。

武德伊始，君子道亨。正皇极而抚寰中，登太阶而临天下。函关云物，更逢真圣之期；井络星辰，重集会昌之运。虽开基拨乱，狱讼知归；而继绝兴亡，经纶未暇。先皇统业，贞观御宸，奉文物于三天，布声名于十地。参罗上下，充橐籥于襟怀；八部神祗，荐图书于掌握。皇宝降，地符升。含生无昏垫之虞，法众有来苏之望。

俄而后【当为桂】庭搆厉，椒房穆卜，六宫震恐，三灵愕眙。驰瑶展币，有事于群宗；碧剂玄针，无征于众术。帝乃降监回虑，屏璧与珪，追胜迹于灵关，事良缘于福地。爰纡圣綍，重启禅宫。峙璇刹于将倾，镇银绳于已绝。丝纶既洽，栋宇行周。坤德用宁，阴仪载朗。于是林衡授矩，周官诠揆日之工；梓匠挥斤，荆客炼成风之巧。重楹画栱，坐出天霄；复树文闺，俯临霓宇。

显庆中，县令萧君道宏，理钩绳于日用，凭藻缋于天成。仙宫之妙匠可寻，卢舍之神模不坠。雕甍鹤翥，曳珠网于星津；绣桷虬伸，吐璇珰于月径。绿房丹锁，彩缀晴霞；紫阁青疏，光含薄雾。春风琼树，香飘席上之兰；秋水银塘，影数轩中之芰。晨光转卉，翻宝字之龙花；溽露低枝，荡真文于贝叶。天童润色，黄珉碧玉之坛；海圣弥缝，师子龙王之会。建灵幢于厚夜，珠饰年滋；悬法鼓于迷津，规模岁远。时又于佛堂东壁，画二圣僧，丹青未毕，大启神光。邻玉尘之崇辉，发金龛之实相。朱轩夕朗，似游明月之宫；绀宇晨融，若对流霞之阙。由是岷英蜀秀，攀讲序以云趋；带燕裙鸾，仰斋庭而雾合。贪机大阻，净施旁流。绮罗分解佩之因，轩盖得捐金之所。灵妃翳日，舍翠幄于香筵。仙客停云，落霓裳于宝地。自非冲姿密契，景应潜周，岂能昭义祉于氤氲，动玄机于肸蠁者也？

爰有上座宏一等，节并沈研，性符隐括。凝妙律于神珠，肃灵椒于宝印。太昊奉楫，截苦海而横流；风伯扶轮，历邪山而效驾。腾烛龙于慧炬，俯镜重昏；奏鸣凤于天歌，下清群籁。摩珍在握，遥临七宝之宫；正觉为心，俯辟三乘之路。湛衢樽于忍地，品藻鸡园；推水砥于言河，扶持象化。县令宇文某，河南人也。帝隋尚书之元孙，皇唐侍中之令子。尔其虹旗万里，御六气而鹏飞；霜戟千群，拥三州而鹗视。帝叶皇枝之重，对越乾坤；金滕石匮之功，光华宇宙。公上流提庆，中和毓祉。见钟鼎于南邻，奉轩裳于北阙。云姿月步，下瑶泽而追风；雪羽霞翎，丽珠田而矫雾。芳兰公子，即以地业高人；幽桂王孙，即以琴樽待物。叙徽猷于礼乐，则俎豆纵横；谈赏契于林泉，则烟霞咫尺。自裁声百里，揆化双川，收武城之故事，择中牟之令典。仁风易狎，候丹翟于春垧；惠化难经，伫青鸾于晓队。山巨源之远量，啸傲行藏；谢太傅之高风，从容语默。县丞王敬，衣簪旧族，孝友名家；白虹缄抵鹊之光，紫电蓄冲牛之气。七年高秀，拂层汉以非遥；六月雄图，击长波而未远。乡望等少承荣绪，中区胜族，门称东别之标，地接西隅之向。严君平之履道，盛德家传；秦子整之谈天，风流代袭。咸以为妙图真谛，事出于无名；翠琰玄碑，道凝于不朽。弇州北跨，犹疏騄骥之名；文石东区，尚勒玄龟之颂。况乎玉衣流庆，事属于仙帏；金屋延祥，福缠于梵宇。爰求胜笔，载记芳谣。

下官弱植少徒，薄游多暇。薜萝人事，空余江海之心；笔札神交，尚有渊云之气。相如谢病，访诗酒于临邛；邱也栖迟，听弦歌于单父。群公以道之存矣，思传记德之书；下官以文在兹乎？愿展当仁之笔。其词曰：

蜀岭东渐，岷山西积。月峡星桥，腾金孕碧。

肸蠁灵兆，邱墟梵迹。雁塔摧基，鹿苑遗迹。

肃肃黄运，英英文母，配乾垂庆，仪坤握矩。

宠照香城，仁沾净土。爰光大壮，聿求多祚。

青牛福地，白鹤禅林。重扃雾敞，复殿云深。

龛雕翠玉，刹树黄金。龟镜夕照，凤铎晨吟。

慧楼弥望，化台出没。栋列长虹，窗虚明月。

果唇周映，莲眸间发。雨霁猴池，烟生龙窟。

肃穆禅众，优游令宰。方驾康衢，连舟性海。

鹫岭增饰，鸡林润彩。藻绘相寻，丹青尽在。

我今怀矣，穷路何歧？承风咏德，展义陈词。

百年心事，千载风期。东西南北，栖遑几时？










梓州通泉县惠普寺碑


若夫玄机默运，披睿烈于三精；素键潜融，肇神功于万汇。则有灵期肸蠁，龟龙负河洛之图；帝绪氤氲，贤哲举乾坤之策。虽功悬日月，终植轨于寰中；业静云雷，未逃规于象外。尔其译雉林之宝偈，诠鹫岭之真图，抽紫玉于禅山，朗玄珠于智水。不生不灭，光临妙物之津；无去无来，濬发乘时之契。仗三明而独运，施洽平分；据二谛而同归，功超邃古。故能使三千法界，向风知衽席之师；百亿天王，闻道失岩廊之贵。非释迦之神化，其孰能与于此乎？

既而正法将隐，微言不嗣；应身既没，遗仪间起。恒星夜掩，西天衔风雾之悲；梦日宵成，东汉肃坛场之礼。由是鹿园层敞，象教旁流。宣妙奖于希夷，范灵踪于显晦。瑶龛宝座，光华震旦之墟；凤刹霓裳，斧藻阎浮之域。

其寺盖梁大同中年所建，地分彭蜀，岭对岷峨。凭广汉之遗墟，藉犍为之旧壤。西驰峭崿，山连白雉之郊；东赴长川，江走黄牛之峡。崇墉却峙之势，庭衢四会；胜里九曲之分，闾阎万积。危冠袨服，参差轩盖之前；露渚风畦，隐轸亭皋之望。是惟仙境，实启香城；焕若神明，恍同化出。绀坛烟属，疏绝阁而三休；紫殿云深，彻回廊而四注。重栾复栋，雾缉霞张；绣桷雕楣，鸾伸鹤跂。珍台控景，羲和获练辔之因；绮榭裁氛，屏翳得停镳之所。连甍积翠，交玉琐于星衢；洞户流丹，缀金铺于月窦。垂珠网露，傍倾汉浦之琛；列铎吟飙，上合钧天之乐。固以轮奂之美，冠真宰以先鸣；雕范之奇，告灵基而得隽。乃造弥勒下生像一座，相好端足，华姿朗备。贞观末年，灵晖继发。房栊匝曜，疑连不夜之城；户牖皆明，似出重昏之境。自非理参幽赞，道叶冥机，宣佛镜于无方，演慈灯于已绝，岂能写丹青于实相，妙色长存；图铣鋈于真容，神光不昧？

若乃时暄福地，低落照于晴晖；候肃禅房，泛初华于霁景。千千宝树，若在双林；一一妙香，仍清八味。山翬傃晚，跂叶屿而相鸣；野燕迎晨，拂花帘而自乐。松楹秀蔓，曲成萝薜之衣；砌石生莲，直起芙蓉之座。则有施身童子，戾止岩扃；忍辱仙人，来仪磵户。都人野彦，希梵席而投裾；赵美燕姝，望斋庭而继履。莫不青凫委贯，俱欣不舍之坛；紫贝兼明，共化无缘之力。故能使雕形画塔，象设年滋；彩帙瑶箱，龙编月久。岂西周之道备，南国之风成者乎？

爰有寺主等，覃机色外，练迹尘间。浴甘露于身田，集祥风于性宇。栖情不二，忽起初地之权；援手大千，犹拥弥天之具。县令等或公侯百代，玄貂列驷之门；或文史三冬，吐凤回鸾之客。铜章墨绶，任切临人；铁印黄簪，功宣渐陆。局牛烹而待价，肆蠖屈以求伸。挥锋九折之隅，作镜双流之外。录事柳元等，丹轩紫绂，家传方面之勋；骥子鱼文，地列膏腴之右。昔承隋运，屡委天书；爰自皇初，颛流帝礼。等宾渝之奉汉，类微濮之匡周。威申白马之盟，并受飞龙之托。故能遗风罔坠，代济其美。望重西南，功宣法俗。咸以为弦歌小政，犹篆德而垂芳；钟鼎微荣，尚铭勋而作鉴。况乎神威自在，方传宰匠之功；岂可栋宇常存，不勒山河之赞？爰托幽鄙，奉扬微猷。敢宣此义而为颂曰：

天地定位，君臣作极。道在岩廊，功霑寰域。

尚清皇盼，犹歌帝力。况我能仁，惟神不测。

诞生迦室，利见王城。机覃有应，业会无生。

长驱定境，振旅魔营。恩兼动植，势绝随迎。

燕山倾仞，鹤林埋景。慧日西沈，慈波东骋。

竞窥灵相，争参佛影。月殿分城，云龛动岭。

长江旧域，广汉遗区。川分潼峡，塞接岷渝。

闾阁四会，亭障威纡。爰开宝地，实控名都。

霞墙百雉，云甍四注。紫阙寻烟，赬楼结雾。

波流虹起，雷奔蠖步。纲罩星鹑，珰栖月兔。

灵机藻繂，禅室安闲。雕金范玉，举翠浮丹。

神宫不夜，虚室长寒。光超有色，贶出无端。

清露花径，飞泉叶户。磵绿苔秋，山苍树古。

茫茫庶类，巍巍净土。鹅鹭同归，华夷共聚。

第一义谛，寥廓法门。迹离生灭，思举乾坤。

情迷则复，道在为尊。惟名与器，万古长存。










梓州郪县兜率寺浮图碑


若夫仙楼白玉，窈冥昆阆之墟；神阙黄金，寂寞蓬瀛之浦。斯则冈峦仿佛，稽凤册而空存；岛屿凭陵，舣龙舟而罕迨。至若按皇轩于夏籙，考璇构于殷图，周王北洛之宫，秦帝南山之阁。西京故事，下听雷霆；东国余基，俯临风雨。莫不陵迁谷变，共榛灌而邱墟；火绝烟沈，与云雨而坱莽。其有据坤灵之宝位，借神道之冥扶。占象纬而图基，揆川原而宅址。蜂台映月，还临舍卫之城；雁塔寻云：即对耆阇之岭。成而不毁者，将斯之谓欤？

兜率寺者，隋开皇中之所建也。尔其林泉纠合之势，山川表里之制，抽紫岩而四绝，叠丹峰而万变。连溪拒壑，所以控引太虚；蒸云驾雨，所以荡泄元气。涪江千仞，波潮将旭日争光；都城百雉，甍栋与晴霞共色。信造化之奇模，尽登临之妙境。玄房雾转，抗金枢于桂岊之前；绀殿星开，栖玉刹于梅林之下。岩花落迢，近拂天衣；涧叶低阴，斜笼宝座。宵汀鹤警，乘鼓吹而齐鸣；晓峡猿清，挟霜钟而赴节。若乃巡碧磴，历玄阶，琐窗澄彩，琼铺洞照。神姿满月，疑临石镜之峰；众馥扬烟，似对香炉之岳。信可下清人境，上配天都，为胜地之先鸣，执名山之右契者也。

爰有信弟子某乙等，夙祛尘网，早植慈根，悲梵室之未宏，悼禅居之犹褊。以为上栋下宇，河图避风雨之灾；广榭崇台，时令著高明之宅。是以菩提长者，竞洁舍卫之坛；天帝人皇，争辟仙宫之塔。则知威容下丽，群生解瞻仰之因；材朴重雕，黎人有子来之地。乃于寺内建浮图一所。某年月日，乡望等兆基弘愿，继发净因，陵轹中天，规模大壮，高列砌架，迥浮轾轩，直上千寻，周回百步。占氛候景，神祇叶幽赞之功；揆墨端行，班倕逞绝群之思。收岱宗之杞梓，聚昆山之玉石。土兼五色，金逾百炼。龙蟠万栱，策屏翳而高骧；鹤矫千楣，冠扶摇而独运。重檐霭霭，云将反覆于棂轩；洞宇寥寥，风伯栖遑于户牖。仙娥去月，旅方镜而忘归；宝婺辞星，攀圆珰而未返。玄甍霮䨴，若鹏飞之戾九天；丹楹联骞，如凤翔之据九仞。每至韶光照野，爽霭晴遥，列郊墟于四野，开云气于千里。风恬雨霁，烟雾藻天地之容；野旷川明，风景挟江山之助。则有雕帘绣轴，排净域而停轮；宝骑银鞍，指珍台而耸辔。于是披岫幌，抵岩扃，攀翠复而三休，步玄梁而十憩。廊轩外敞，淑气长延；阴室中开，鲜飚自激。俯环瀛而极望，积藓非遥；出云汉而高践，灵槎可托。真福地之殊观，香城之巨丽者乎！

寺主等沈研二谛，振耀三明。抵苍璧于邪山，揽玄珠于定水。挹其流者，曲成般若之缘；承其风者，濬发菩提之愿。长史河东裴某，风神朗润，操履贞勤。萧条江海之心，磊砢冰霜之节。下岷关而叱驭，寄切全都；临蜀野而宣条，功深半刺。县令卫玄，海内高流，河东望族，荣高铜墨，任屈弦歌。浃辰而风化大行，逾月而奸豪屏气。陶潜彭泽，自得高人；王吉临邛，仍延重客。县丞胡敬仁，三河旧族，一代良材。提镆铘而愿割，跼骅骝而待步。江湖秋至，方怀纵壑之图；海浪风高，未接垂天之翼。乡望等并中和受气，孝友承家。才称江汉之灵，地实岷峨之秀。或以时良入选，擢迹乡邻；或以朝望来仪，升名郡县。并沐康衢之化，俱承比屋之封。瞻彼岸而同归，登春台而共乐。咸以垣墉遽覆，犹传路寝之歌；银鼎俄穷，尚勒灵台之颂。况乎崇基奕奕，与天地而争工；层构峨峨，配山川而永固。岂可使宏规在我，空存蔽日之基；雄笔同时，不借凌云之气？谨闻命矣，乃作铭云：

二象成纪，三才定位。开剖太虚，导引元气。

纷纷化迹，飚飚圣致。行杰趣约，归同弃异。

法王西眷，教迹东游。功超道茂，义冠儒流。

丹青既备，栋宇旋周。梵宫霞积，香阁星浮。

缅想蓬瀛，金台迥起。旷瞻昆阆，瑶房峻峙。

壮矣名都，神居攸止。大哉英服，兹峰诞纪。

金绳对岭，玉榜分岑。松扃委郁，桂幌深沈。

云龛树晦，烟洞花深。重峦雾结，复涧泉吟。

肃肃禅众，遥遥净镜。鹿野经文，龙宫佛影。

梵臻金室，光来石井。峡晓猿清，池曛鹤警。

岷峨旧族，江汉英姿。争开法愿，重峻崇基。

占云接庑，揆景分墀。天人合应，幽显呈期。

灵思孤出，神模独涌。雾积千楹，霞张万栱。

玉牖星罗，璇珰月拥。复榭龙蟠，重甍凤耸。

峨峨峻岊，奕奕崇标。雕檐切汉，宝缀凌霄。

深窗閟景，洞户流飚。银釭夕映，珠铎晨摇。

我辞秦陇，来游巴蜀。胜地归心，名都憩足。

甫建乡县，频移灰烛。聿从良时，仍寻妙躅。

旷望原陆，周流江汜。桃李春风，芙蓉秋水。

烟霞四面，关山千里。他乡寓目，兹焉复几？










广州宝庄严寺舍利塔碑


昔者万人疾疫，神农鞭草而救之；四维凋瘵，夏禹刊木以除之。岂非物外其性，则道功出；事愆其和，则任迹著。傍稽素篆，仰叩玄扉，即时义而规大觉，因彝伦而伫真谛。向使三灾克殄，八正咸修，人握戒珠，家藏宝印。则三十二相，不可得而视也；八万四千法，不可得而闻也。然则圣人以运否而生，神机以道丧而显。况迦维授手，摩竭推心，高张妙用之功，自拯横流之弊，盖不获已，岂徒然哉？

故能业拥大千，化形真一。由乐推而起七觉，因来苏而坐三昧。发挥五演，以寂灭为身常；提挈四流，用慈悲为化迹。黑风宵遁，波旬忘反噬之心；绿沼晨开，天常识问津之所。括夷涂于九相，蹇步其安；纳慧晷于重昏，迷方自晓。大矣哉！应物而起，兴运而终，至自于昆冥，复归于无物。虽金沙晏驾，双林无可作之期；而玉牒遗文，六尘有经行之俗。象法不可以无主，微言不可以遂丧。六千罗汉，竞结香缘；五百仙人，分开讲肆。星龛月殿，俄盈震旦之墟；凤刹蜺旌，坐遍阎浮之域。屈伸阖辟，其道矣哉！

夫宝庄严寺舍利塔者，梁大同三年内道场沙门昙俗法师所立也。其琅邪贵族，则汉庭峻节，祖德犹传；梁甫高吟，嘉声未远。法师夙登真地，深入慧门。照果业于三明，拂尘劳于八解。羊车绮岁，悬欣半月之词；凤阁觽年，已振弥天之响。道惟坚固，行乃头陀。百结斯安，斥罗绡而罢御；十珍虽贵，对藜藿而甘心。于时以丕应天人，大宏缁侣；法师至诚幽感，独步玄宗。岂直王公钦振锡之风？固亦天子降同舆之礼。宝瓶宵注，则雨露随轩；玉柄朝挥，则风霜满席。既而素怀有在，潜营摈俗之图；爰定我居，首托栖霞之寺。尔乃岩开石霤，邑跨金陵。鱼峤多赞呗之欢，虎溪有送迎之限。紫萝山径，居藏胜缘；青松磵户，坐谐幽致，枕石漱流者久之。原夫见化有缘，应身欲谢；昊天罔极，追怀自远。故有诸天会聚，共位【一作泣】神光；列国交兵，独超尘劫，求其致岂不深哉？

然则麟凤下灵，犹称瑞贶；玉石微玩，尚腾精彩。亦有楚铎沦照，擢紫霭以冲星；周鼎沈华，吐黄云而喷景。诚浩作者之述，足称希代之贵。况乎释迦妙相，如来真骨。虽八万四千之宝塔，散在群方；而九十二道之灵虹，终闻间出。立诚斯应，瞻庭庑而时逢；非德不邻，历山川而罕致。是以优填顿颡，思存电下之光；波匿投身，愿奉岩间之影。粤在梁武，精求不暇。以为秦登碣石，而事止寻仙；汉索瀛洲，而心非好善。于是斋筵凤设，上祈忉利之宫；讲帐星随，下请龙王之藏。轻赍棹海，重赏梯山。庶玉匣之全移，幸金棺之半启。以法师智遗人我，识洞幽明；思假妙因，冀通灵感。爰承纶綍，载践沧溟。

过石门而右指，历铜标而左顾。乘桴月泝，戒楫星沿。相彼遐陬，实维荒裔。一音演说，本承听受之乡；五日继明，素隔照临之域。珍奇乃萃，圣德攸传。则知有感必臻，信覃幽境；不行而至，岂隔殊方？法师既达国城，式敷朝命。受铣筐而顶礼，抚瑶缄而跪发。尽收其宝，重载而归。亦犹珠匿弊衣，须马鸣而后用；金藏陋宇，待龙树而方开。梁氏之都妙算而仰神光家之繇也【十四字疑有脱误】。炎凉可质，往返九十旬；楫柁不辍，风潮八千里。以大同三岁，届于兹邑。

法师性丰幽澹，质固虚羸，绵历是淹，疲疴屡积。维摩见病，益【一作盖】伸方便之门；道安谢归，思远朝廷之事。愿居此刹，有诏许焉。仍分舍利，俾弘真福。国惟瓯骆，郡实番禺。尔其封疆跨蹑之壮，海陆会同之冲。上当星纪，下裂坤维。阶百越而邻三吴，轵雕题而陬交趾。神仙气色，汀洲建不死之乡；舜禹精灵，原隰现行宫之地。闾阎雾扑，士女云流。讴歌有霸道之余，毗俗得华风之杂。蜃楼高峙，犹埋夕帐；螺台峻积，尚识朝基。信夷夏之奥区，而仙灵之窟宅也。

此寺乃曩在宋朝，早延题目。法师聿提神足，愿启规模。爰于殿前更须弥之塔，因缘盛力，人以子来。征日官而正墨，集风师而举草。育王奔命，扫地户而献神兵；梵事驰心，感天官【当为宫】而下灵匠。崇阶遽积，宝树俄周；不殊仙造，还如涌出。故其粉画之妙，丹青之要。璇基岌其六峙，雕关纷其四照。仙楹架雨，若披云翳之宫；彩槛临风，似遏扶摇之路。散华珰于月径，璧合非遥；拨罾网于星浔，珠连可验。玉虬承霤，傃云窦而将骞；金爵提甍，拂烟衢而待翥。瑶窗绣户，洞达交辉；方井圆泉，参差倒景。雕镌备勒，飞禽走兽之奇；藻绘争开，复地重天之变。悬梁九息，良马踆走而未穷；叠磴三休，的卢骋犍而知倦。是栖银椁，用府琼函。采舍卫之遗模，得浮图之故事。爰自梁末，以迄皇初，城邑屡新，轩墀若旧。虽复百魔蜩沸，听鼓铎而怀音；六贼蜂屯，仰椽栾而革面。多回净施，罕犯仁宫。则知遐吹所会，斯同偃草；慈云所润，岂直流根？故能比蜀守之祠堂，长为典制；均鲁王之秘殿，若有明征。宜其作镇一隅，俯炎荒而独秀；盘基有地，冠终古而长存者乎！

国家业拥太初，事用皇极。高祖以援危拨乱，伏紫气以登三；太宗以端拱继明，自黄离而用九。皇上缵乾坤之令业，振文武之英风。太阶平而百度理，中国定而兆人乐。时和岁阜，邑颂涂歌。以五刑不用，六械徒设。舟车四达，难【一作谁】论贡赋之差；襟带八荒，非复华夷之隔。天宝降，地符升，木石甄祉，飞沈效庆。虽叶和制变，实赖文思之功；而持盈守成，亦资连师之助。

太中大夫使持节广韶等州都督李某，早登清贯，夙践崇轩。嘉猷迥发于天朝，善政果行于期月。越谿仙锷，吐光芒而骇人；岱岭寒松，排风飚以成性。美哉！称由功著，鹘响彻于云霄；方为时须，熊轼疲于道路。广陵单毂，如送张纲；渤海乱绳，复思龚遂。王尊皂盖，欣临折坂之前；吴隐朱軿，更集贪泉之右。高名夙著，佛化横飞。群盗屏迹而归农，奸吏闻风而去职。京坻坐积，圄犴潜回。汲黯之卧淮扬，直闻清净；王堂之居汝郡，但举贤良。用能使槛穽不施，猛兽巡江而远窜；市廛无扰，商旅倍道而相欢。飓风寝毒，炎埃罢厉；人称有道，家实无为。加以援翰写心，自契真廉之旨；高谈见意，不逾玄默之津。学究儒林，真穷释部；知通人事，且味禅宗。道可以知归，物繇其显会。

是岁也，忽于此塔，重睹神光，玉林照灼，金山具足。倏来忽往，类奔电之含云；吐焰流精，若繁星之转汉。倾都共仰，溢郭周窥，士女几乎数里，光景动乎七重，实孟冬之日也。观夫至道不私，瑞生必由乎乐国；庆基有会，福至必依于善人。自非化足动微，教非饰迹，何以发真如之盛契，壮实相之辉华。

在昔凤集颍川，宣后归功于良守；龙游湘浦，章帝布德于贤臣。历选前猷，兹为故实。然后上和下睦，主圣臣良。灭火返风，虽有辞于进壤；母修子应，亦何愧于当仁？至于百越衣缨，三阙耆老，或代传篁竹，气推丹桂之城；家擅芝兰，名动苍梧之野。出平原而祛甲，拥崇闼以鸣钟。并为蕃部之恩，亲睹招提之瑞。同祈介福，共洁斋坛。罄龙象于南州，尽衣钵于西竺。会吞方丈，供备盂兰。法鼓振而沙界肃，洪钟锵而铁围净。妙财爰舍，法施争流。华毂轫于香城，文驷填于宝厩。镪藏巨亿，更入僧田；价直百千，还登佛座。岂徒照车十乘，列隋氏之明珠；盈篚万金，积太颠之宝具而已？

朝散大夫守长史某，地乘华绪，价偃名流。豫章擢而成乾，骐骥生而蹑影。山涛天骨，无情吏隐之间；王衍风神，自出尘埃之表。自忝荣岭海，作式瀛幽，略其小术，包其大体。振温良之逸步，得毗赞之宏纲。布道移风，善宠邦政；归休置驿，独守家声。然则野老行歌，虽致功于露冕；藩君坐啸，固藉美于题舆。化成异壤，抑由同德。故能道扬法教，挥斥盖缠。家怀方广之恩，人慕韦陀之学。传灯继纩，曳组成阴。下逮府寮，旁周县寀。并志薰修，同希福慧。岂可谓尔之教矣，何日忘之者乎！

时有明威将军行禺府折冲都尉李公，天子之旧属，朝廷之夙将也。灵根自远，圣族多奇。受睇盼于甘泉，奉衣缨于平乐。青龙带剑，先超殿阁之荣；白虎衔珠，早陟斋坛之宠。自招皇诞，作镇边城。湟水楼船，遂劳都尉；灞陵车马，尚识将军。魂惊断雁之峰，恩尽沈鸢之浦。濡鳞涸辙，处定水而弥勤；抚翼香林，在穷途而更切。频光法会，荐委殊珍。护持攸仰，招提是属，其兆基也如此。经纶璞藻，其大矣哉！爰有上座宝轮等，并妙根宿值，胜果将圆。翰飞般若之林，高步檀那之舍。慈衿密洞，散明月于谈筵；智锷相辉，化繁霜于宝刃。思雕琬琰，式播徽猷。

弟子家嗣太邱，忝闺门之薄宦；地连濉涣，窃藻绘之余工。爰托下才，用旌高躅。岂知仲宣旅泊，方衔深井之悲；长卿罢归，空负凌云之气？我之怀矣，乃作铭曰：

太息颓运，嗟乎失道。德弊为仁，物壮则老。

絷猿情暗，求鸮计早。赤水沈珠，玄邱坠宝。

皇矣妙觉，蒸然应期。宗深微妙，业奥慈悲。

燃灯匡俗，舍筏济时。涅槃不住，般若无思。

俯迹见生，和光不灭。色音虽昧，规模尚切。

猗欤上人，穆彼惟新。智倾八藏，心超六尘。

凄凉毁宅，解脱迷津。鸿冥伫想，龙蛰存身。

青盖遗邦，黄旗故服。原隰形势，江山重复。

磵户秋明，岩盘夜烛。鼓钟于宫，声闻于外。

聿求紫闼，言寻丹濑。绝域栖遑，惊涛颠沛。

至诚冥感，神珍显会。甄陶设险，翼轸疏源。

尉陀余国，卢循旧边。邑居雄盛，人物殷全。

是维乐土，实曰龙川。护持灵刹，庄严宝塔。

基构鼎新，亭栾栌嶪。奔日宵排，归云晓纳。

架壁三休，连甍四合。分惟星纪，境控天池。

栋宇绵邈，衡津推移。神机丕应，瑞景潜仪。

光合玉庑，彩动金枝。凡我寮庶，同嗟权实。

周顗情勤，王蒙思逸。咫尺幽键，往来灵室。

共荫法堂，俱归慧日。四维信受，三明弘益。

贝叶纷纶，龙华舄奕。讲肆弘敞，齐筵巨翼。

供引纯陀，饭回香积。天人合契，幽显同心。

倾家奉贿，破产移琛。轩裳敻骛，缨佩交临。

兰薰习远，檀那意深。伟哉连率，冲乎德化。

职重隼裳，秩遵熊驾。酌贪贻则，还淳息诈。

道济香城，祯凝宝舍。琳琅什种，杞梓缁徒。

调轻僧会，辨析文殊。奔螭易失，令鼠难拘。

愿刊贞琰，永冠康衢。伊我穷途，欣兹胜谒。

文休泛海，仲翔游越。尚想知音，有怀明发。

谬惟雅顾，叨陪天骨。爰抽弱翰，式叙高踪。

孤音易竭，独赏难逢。

思起王粲，悲生蔡邕，岂无章甫，谁适为容？










梓州郪县灵瑞寺浮图碑


辨夫神州括地，寰中分五岳之图；巨壑浮天，海上擢三山之秀。造化之所枢纽，灵仙之所窟宅。故得昭灼天汉，发挥云气。牛头山者，即广汉之名峰也。圆裔几乎数里，直上逾乎百仞。若乃岩泉铣石之什，风烟草木之状，倾九围而得隽，环四时而竞爽。苍岑隐嶙，旁分玉砌之阶；碧洞逶迤，下掬金陵之苑，实群圣之所托也。

隋开皇中，王秀作牧益州，来窥胜地，首旌嘉号，仍疏净域。因危裂户，就岭磴之成规；跨险分荣，借冈峦之迥势。工穷雕镂，妙出丹青。飞栋神行，回甍灵构。又于山顶，别建浮图。

隋运告迁，明皇首出。轩疏凋昧，基址堙芜。奄兴宣榭之灾，施及柏梁之烬。乡望等驰心妙律，夙契禅居。悲梵宇之摧梁，痛珍台之绝构。思弘法愿，重缉奇功。党集且千，家惟巨万。以为玉楼星峙，稽阆苑之全模；金阙霞飞，得瀛洲之故事。指香城而耸睇，临火宅而危魂。参妙范于神明，骋良工于宇宙。飞廉按辔，定枢臬于风衢；羲和顿策，揆钩绳于日路。雕檐画栱，龙回紫汉之间；复霤重栾，凤举丹霄之外。琼扉暮敞，推明月于金铺；绣桷晨开，落繁星于玉砌。每至两江春返，四野晴初，山川霁而风景凉，林甸清而云雾绝。沙汀送暖，落花与新燕争飞；城邑迎寒，凉叶共初鸿竞起。则有都人袭赏，凭紫楹而延襟；野客含情，俯丹棂而极睇。穷百年之后乐，写千里之长怀。信可以澡雪神襟，清疏视听，忘机意于纷扰，置怀抱于真寂者矣。

且勃旅游岷徼，漂举涪乡，年晷一穷，时灰七变。王阳西上，方惊敛辔之心；王粲南征，实动登楼之思。我之怀矣，乃作颂曰：

大块甄筫，名山作纪。发地龙盘，乾霄凤峙。

风雪万邑，冈峦千里，绝域天成，珍台地起。

揆刹玄岭，图基丹峤。层栋峥嵘，重檐䆗窱。

有隋紊历，重明改照。事与时迁，迹从原燎。

义均除旧，事切为新。如或继者，代有其人。

声飞陇蜀，望动州邻。争开禅施，竞植灵因。

控险裁标，循危列构。岩烟接庑，峰云对霤。

铎运星衢，珰悬月窦。紫轩雾合，丹梁露透。

暮春疏节，新秋戒序。照满暄郊，气销寒渚。

树浓莺乱，川长雁举。流涕写怀，魂驰意与。

伟哉灵宇！壮矣全模！穷高极丽，远览长图。

赏因时合，笔为神驱。有情君子，谁为舍乎？










梓州玄武县福会寺碑


若夫考龙图而括运，抚麟笔以伤时。天地闭而贤人隐，周孔逝而微言绝。岂非太阶无象，三辰鲜逌叙之因；沧海为陵，百川有横流之势？况乎法身长往，顾糟粕以空存；化迹繁流，仰舟航而遂远。虽复功推八正，犹迷鹤树之谈；道亚三明，未睹龙宫之籍。则有妙音难遇，瞻雪岭而投躯；真谛希声，仰云山而破骨。优昙企景，新雕白玉之龛；般若寻风，旧化黄金之像。三千宝座，迥出天宫；八万珍台，遥临净域。非慧图之冥感，孰能臻于兹乎？

福会寺者，隋开皇中之所建也。尔其峰峦雾列，东分井络之光；楼雉云横，西睹禺同之奥。北弥丰邑，里閈千甍；南控平江，波潮万里。拥亭皋之绝势，升林野之殊形。肇开修竹之园，式揆旃坛之刹。法川高辟，慈宫峻敞。文珰宝缀，环日月于重廊；翠栱丹楹，起虹霓于复殿。真容俯映，福众爰依？梵筵交烛，禅房互启。山神献果，还栖承露之台；天女持香，即绕飞花之阁。轮辉夜满，抽紫焰于金山；毫相晨临，发珠华于玉地。

爰有县令柳边，河东令族，大业之年，来光上邑。高人捧檄，功为铜墨之先；令宰鸣琴，课称弦歌之最。眷香城而恻念，披道肆而惊魂。示怀延奖，思宏末教。乃于寺内起重阁一所，乘烟置槷，揆日端绳。层榭三休，雕檐四注。奔星挂庑，混珠网而同归；明月窥轩，杂璇珰而共贯。仍抽丽笔，俯刊贞琰。词源迅委，振法海之波澜；义宇宏深，接禅宫之阃奥。昔者陶潜彭泽，罔闻仁慈之风；潘岳不可阳，未入菩提之域。兼其美者，盖在我柳君乎？

俄而帝隋方否，三官失龙凤之图；皇业未昌，九野被豺狼之毒。虽复餐砂茹石，窥剑道而回心；蜂聚枭腾，指铜梁而革面。自非法云西眷，潜消火宅之氛；慧日东来，迥朗昏衢之景。则安能冥资福地，显阻魔军？波清于振壑之隅，燎息于炎昆之曲？

洎乎大钧无事，神器有归。清玉户而帝寰中，转金轮而王天下。玄场佛境，与天下而惟新；莺树鸡林，共风云而改旦。功既成矣，时既贞矣。紫宸有裕，苍甿胥悦。都人狎至，瞻雁塔而欢心；野老相趋，寻鹿园而顿颡。或至诚冥发，争知不尽之虚；或道思旁流，竟委忘缘之施。

乃于寺内造菩提塑像一座，实彭氏绝群之迹。洞参瑶铣，体备丹青。得埏范之奇模，尽陶甄之能事。功分实相，变入冥机；丹果长春，青莲不染。灵仪若动，似临王舍城中；神足疑行，即坐菩提树下。银床地涌，宝帐犹悬；珍木天成，金花不落。总章元年，又奉为皇帝更造八菩萨像，成于净境，别峻崇堂。而力寄群缘，功难独举。遂令众情驰骛，空怀更始之图；灵座端严，未得安居之地。

时有弘演上人，自丹乌下日，昌帝籙于明堂；青鹤乘霄，降仙苗于太室。轩冕将风云交映，钟鼎与山河共远。法师夙成真谛，幼挺殊姿。拔五翳于长驱，登四禅于回观。以为德因时建，澄什继踵于西都；道冀人弘，林远随肩于南国。痛迷生之诡矫，悲正觉之陵夷。思欲树真气于未萌，绪崇因于已往。遍游净境，历骋遐方。至总章二年，憩于兹刹。身持宝印，口出神珠。心动巴南，化行蜀右。法罗潜举，驯鸟性于慈林；慧镜旁开，息猿心于定水。亦有情钩五缚，遥腾解脱之川；想瘗六尘，迥拔沈迷之域。名臣长者，捐玉佩于银庭；善女灵姬，落金环于宝地。贪机雾涤，法施泉流。林衡抡杞梓之材，班匠献钩绳之巧。千栾电纠，万桷霞张；飞陆缘甍，层构架景。琼釭沓照，乘绀壁而宵分；珠箔重华，掩青疏而晓乱。红葩植井，彩缀河宫；丹桂承梁，香交列肆。天倡梵乐，肃然忉利之天；藻盖雕珰，焕若摩伽之殿。其精力之元感，而神化之曲成乎？

直岁寺主等，州闾盛族，鶖鹭荣因。升慧圃而功成，践魔庭而战胜。排四门而独往，共极群缘；攀十地而遐征，同趋觉路。县令虞洽，旌旗百代，剑履三朝。匡帝座而南征，拥台庭而北面。星象垂祉，川岳载灵；豫章七岁，麒麟千里。雄情负俗，郁王佐之宏图；英识迈时，得公门之逸气。既而拂衣华族，入天邑而观光；列板【一作版】仙台，出灵关而作宰。泉鱼狎夜，多单父之深恩；陇翟游春，嗣中牟之善政。有条不紊，施缓政于繁绳；断讼有神，下高锋于错节。因以激扬大化，潜滋比屋之封；光启令图，预积攀轮之慕。

县丞裴休，家接朱栏，誉流丹阙，轩裳照绪，忠孝荣门。鸟鸣有伐木之歌，龙文非刈蓬之具。高材列务，盛德分司。翰墨不足留神，琴樽申共独往。十旬休沐，奄有泉林；千里邀迎，乃疲风月。青骊蹀躞，终喷玉而悬云；素鹤徘徊，且衔珠而犯露。加以沈研有地，题桥八解之津；诱劝无方，叱驭三乘之路。故能使幽明仰德，法俗依仁。攀海祇而如归，挹衢尊而下瞰。乡望等龟灵高族，骥子名家，关锦室于中堂，分绮疏于甲第。或望雄都鄙，代列歌钟；或业预云雷，门藏玺诏。文场促席，有江汉之英灵；武观连衡，得岷峨之锐气。并能驰心彼岸，欲临海而蹇裳；投足化城，下悲思而反袂。

下官薄游江右，旅寄城隅，怀道术于百龄，接风期于四海。依然梵宇，欣象教之将行；莞尔公庭，惜牛刀之遂屈。虽文殊辨论，妙悬解而忘言；而伯喈雄管，叙真宗而罔愧。敢巡此义，乃作颂云：

金堤迥色，玉峡长澜。城阙纷乱，江山耸盘。

云屯胜邑，雾启禅坛。右萦层雉，左接崇峦。

竹园精舍，檀山香阁。万栱腾虬，千楣跂鹤。

晚星疏翠，朝霞泛雘。鼓奏泉流，钟鸣霜落。

时经失道，代历交呈。神宫不挠，法众无惊。

金轮邃晓，玉镜施明。功照佛刹，化被王城。

帝图冥运，真仪濬发。贝齿含星，流毫耀月。

鸟离山扃，龙还海阙。宝树形留，天宫象设。

爰有真人，式宣慈主。发迹江甸，驰声蜀宇。

望远连规，攀澄袭矩。力穷兴道，功周廊庑。

群缘肸蠁，众福氤氲。丛楹列电，高栋衔云。

银龛曙抚，玉座宵分。琼玑有烂，藻绘多文。

郁彼岩邑，猗欤上宰。松桂连华，鸳鸾集彩。

禅津有裕，至公无待。火宅可辞，舟航斯在。

我之飘寓，邈矣来游。山川俯仰，道义淹留。

承风郭外，撰缀江幽。玄机胜笔，天地相周。










彭州九陇县龙怀寺碑


粤若真元混沌，抱一气于天门；象化童蒙，构三灵于地户。由是金城逆顺，山河假成器之因；玉烛沈浮，风火兆流形之蘖。悬大明于日月，适滞泉宫；设巨浸于云雷，终迷毁宅。太极所以散而为两，洪飚所以吹而为万。虽复卑高异列，俱沈方内之游；坌集横流，共失环中之契。岂夫涅槃深视，不背色以求真；般若长驱，每乘空而得静？则知一名同出，阴阳为破道之墟；万象皆空，天地即降魔之境。莫见其俯仰，不知其去就。至自于太虚，复归于无物。其建言立德，开业成务。握大柄而推造化，执洪炉而诘元始。四门幽辟，顾非相而迟回；三驾晨严，临有为而出顿。岂不知羁孤长路，终婴旅泊之虞；舟楫中流，未释风涛之苦？将以宅心者寂，虚室所以合符；应物者神，明镜由其不倦。故能商榷宇宙，指麾权实。演群生而非其力，存庶品而非其有。千峦闭景，似居蓬艾之间；双阙临空，若在江湖之上，其释迦之冲用乎？

龙怀山者，井络之所交会，岷隅之所控带。攒峰北走，吐沓嶂于玄霄；巨壑南驰，喷洪涛于赤岸。香城宝地，左右林泉；碧岫丹岑，往来烟雨。时有法会禅师者，俗姓褚氏，吴郡钱塘人也。金章锡美，河阴传九命之尊；玉铉乘荣，江左受三台之贵。地灵人杰，自朔野而重光；学府文宗，冠南都而独秀。法师紫星降彩，红云受气。应积善于高门，契冥缘于累世。果浮觞引，潜图彼岸之功；聚砾延砂，即揆为山之业。灵枢密运，辟仁路而长鸣；慧刃高挥，斩邪关而洞照。以为冥机体化，毫发莫滞其真；执数逐微，乾坤不容其算。于是四禅幽观，破铜堞而出无明；三昧雄图，排铁围而泯非相。法云自在，吐纳龙宫；贤圣不仁，奔驰象域。将使三千塔庙，知真实之玄津；万亿幡幢，入空虚之秘藏。安心乐土，遁影灵关。以开皇元年，憩于兹岭。

灵墟福地，已被神功；玉榜金绳，未光朝命。蜀王秀以文昭建国，帝子专征。仗巴服之尊名，裂邛荒之宝命。彤騑僭帝，跸万骑于铜梁；皂盖图王，警千乘于玉宇。镜山南望，志狭彭渝；锦水西浮，耻朝江汉。开实沈之壁垒，啸京叔之风尘。拥龟堞而托殊方，凭爵堂而傲天子。威权所制，胜兵数十州；雄视所临，经涂五千里。三英赋雪，瞻秋月于梁台；八叟吟风，传朝云于楚馆。思弘正法，广召名僧；振锡云趋，乘杯雾合。禅师括囊泉石，韬迹烟霞。攀紫桂而同尘，守青莲而向晦。冲飚荡岳。宁移忍地之灵？烈火焚山，不挠坚林之色。王心有悟，时加优礼；顺风拜道，封山谢失。发净财于广内，揆仙室于重幽。

因嶂为壁，凭崖列户，以开皇五年始赐额为龙怀寺。地邻绵左，遂均绵上之恩；山似龙盘，即建龙怀之刹。尔其崇峦经复，复涧萦回；高邱泄云，长林翳日。增琼垣于下麓，揆瑶构于中岩。香阙神行，珍台妙立。玉虬衔霭，绝游气而负苍天；金凤连甍，排烈风而瞰玄圃。延绿房于叠巘，上拂霞庄；蔓丹阙于重溪，下披泉户。阳开阴阖，变霜露于旋回；蠖动螟飞，起雷霆于指顾。玉堂朝亘，影袭长虹；珠殿宵浮，光含列宿。

禅师殁后，爰有孝恭法师、智开法师、弘向法师、宝积阇黎四上人者，并禅师之上足，而法门之领袖也。五明衢路，控引情宫；八解源流，朝宗性海。其深为宝，拔白玉于崭岩；无碍居真，得玄珠于象罔。住持真界，栖息妙涂；俱深寂灭之源，各证菩提之域。虽业定人境，照已极于无方；而道寄生成，功遂覃于有相。演中乘之奥义，增上栋之宏规。万栱不骞，千门有闶。

俄而帝隋大去，皇家小往。天地闭而贤人隐，云雷屯而巨宝衰。毒龙横雾，四天沈暗逆之悲；醉象驱风，三界罹崩离之酷。上人慧机幽晤，定识潜融。知佛日之恒明，审王风之尚静。芝歌商岳，揆鸡岭而同归；茅藉磻溪，与猴江而共致。遁俗无闷，因时有待。洎丹陵启秩，赤县居尊；迦维授手，波旬革面。十千天子，新朝帝释之宫；八万仙人，始向毗耶之国。一音演而荒景服，三圣澄而礼乐备。由是巴方旧彦，蜀城遗老，仰慈门而知户牖，升福田而喜耕凿。雕鞍绣辖，瞻燕崿而驰魂；黼带綖裾，指鹦林而骛款。宝瓶宵注，润浃尧旬；玉尘晨麾，风调舜历。咸以为假沈其性，迷生安视听之功；动乱其心，穷子失肌肤之恋。江连巫峡，始绊心猿；山对禺同，终维意马。

贞观年中，积阇黎等乃宣昭遗址，发挥精舍。容成校历，揆日用于天经；隶首陈章，算神功于地籙。回廊䆗窱，自吐风飚；列榭峥嵘，坐含云雨。图竭官之妙质，俨卢舍之真容。宝珠周映，银龛备色。逸多垂足，似临兜率之天；师利分身，若赴维摩之境。灵仙可接，藻绘无施；真应难征，雕镌有寄。若乃巡积岨，历森沈。天花照而高月落，地籁惊而幽泉涌。紫兰花径，香侵柏叶之炉；绿草文茵，影入芙蓉之座。真童凤策，即践金沙；仙女鸾衣，还窥石镜。岩庄转梵，杳冥松桂之墟；磵户栖槔，寂寞藤萝之院。法鼓奏而寒山旷，洪钟鸣而晓壑静。赪苔翠藓，具不尽之灵衣；石乳琼浆，入无生之妙馔。肃肃焉，遥遥焉。信调御之珠庭，而列真之甲第也。

爰有上座玄鉴法师等，并六尘无我，四谛非他。奉干越之微言，守楞伽之奥府。法雷潜吼，鼓动风烟；慧日扬明，照临邱壑。青溪坐定，见心宅之恒灵；丹洞行忘，觉身城之每化。须弥不动，迥镇阎浮；阇崛安居，下观忉利。开四生之广路，叙六趣之彝伦，足以导扬真绩，恭宣来命者矣。县令柳公，讳明献，字太初，河东人也。太玄降气，中黄授彩。袭周鲁之荣基，吐河汾之灵液。四科高第，振风翮于三冬；万室崇班，跼云骖于百里。既而政成黎颂，道洽甿讴。假无上之幽筌，毗不言之景化。弦歌在韵，将宝偈而齐归；铜墨成章，与梵天而共贯。琼波湛淡，沃荡云雷；珠树萧条，蔽亏烟雨。贞机罕应，良谈放好事之游；朗调多奇，高赏尽名山之曲。

下走东皋事失，南州涂穷，叹孔席之栖遑，笑阳歧之浩荡。薄游兹邑，喜见高人。三接而定琴樽，七纵而擒风月。林宗有道，相期清浊之间；平叔能言，见许天人之际。从容宴语，契阔胸怀。欣性情之同冥，感形骸之共遣。虽玄都妙域，已挂于忘言；而塾读文场，窃申于知已。敢作颂曰：

妙象无倪，神功有陟。湛淡名器，奔腾事业。

慧路翘车，禅河舣楫。控引群品，轮回庶劫。

纵横宇宙，反覆山川。言因境立，道寄形诠。

爰稽福地，式揆珍田。丹溪漏日，碧洞栖烟。

阇都玉槛，须弥石室。榛灌溟蒙，风云萧瑟。

睟容乃眷，禅徒有谧。业磴三休，花岩四密。

崇峦架殿，叠嶂营楼。千楣凤起，万栱鸾浮。

星开绀发，月湛青眸。神宫不夜，邃阁长秋。

户临重崿，窗分绝岭。半汉香浮，中天梵警。

鹤林圣迹，龙泉佛影。鸟思山空，猿悲峡静。

森森巨柏，落落长松。月出东岫，霞生北峰。

山人自狎，野老相逢。白云屡断，青溪几重？

彭泽之令，临邛之客。比德山薮，重规泉石。

法宇成言，慈门致役。糠粃吏隐，薜萝心迹。

吾生扰扰，与道遑遑。殷勤颂咏，惆怅津梁。

投功翠碣，助化玄场。百年之后，苔藓苍苍。










梓州慧义寺碑铭并序


粤若三灵混极，惟神藏妙物之机；六气潜周，惟圣握财成之柄。考龟龙于百代，觉路先迷；征象马于三川，玄津晚辟。岂非君臣朴静，则上皇扶失道之危；仁义沸腾，则大雄拯横流之弊？然后阶四禅而纵观，再造淳风；出三昧而端求，一匡浇俗。详穷秘躅，迥测冥机。观俗化之浮沈，考经纶之去就，则知理非徒寝，勋华粃天下之功；教不虚行，周孔雪寰中之诮。遂能往来真极，表里睿图。谈慧日于昏衢，荫慈云于毁宅。由是妙音鸿渐，化迹龙飞；为法栋梁，作人父母。诸天竞写，金仙满月之容；异事争传，贝叶璇花之偈。

慧义寺则安昌寺之遗基，周使持节车骑大将军仪同三司大都督新州刺史安昌公之所建也。公讳则，字孝规，后魏景穆皇帝之玄孙，司空安昌王之元子。雄才广度，身膺海岳之灵；华冕雕轩，地积王侯之气。晚参周运，位列虞宾；爰抚新州，来光旧蜀。江分石犀，犹连赤岸之山；路对金牛，尚疑青泥之磴。荣高牧刺，养隔晨昏。披厚褥以惊心，抚长筵而下泣。以为临川积慕，尚疏钟阜之岩；康乐追怀，竟凿庐峰之壁。傍稽胜托，俯植灵因。穷广汉之名山，得长平之绝岫。凭危列户，亘险乘甍。龛临明月之宫，塔对浮云之径。青莲湛目，下映香泉；赬果含唇，斜交宝树。重扃写翠，攀叠磴而烟周；复榭回丹，委连冈而电属。真童入卫，山前桂树之坛；神客来游，水上芙蓉之殿。千楣凤矫，横鸟道而斜飞；万栱虬蟠，俯虹庄而沓起。霞明春牖，即对谈鸡；露下秋亭，仍传唳鹤。松门不杂，禅清避俗之心；竹院长闲，响合游仙之梵。若夫招提净域，栋宇长存；精舍祇洹，规摹可袭。亦犹林光旧址，遂起甘泉之宫；露寝余基，因立灵光之殿。

自先后膺历，今圣乘时，尧曦将佛镜俱悬，轩车与法轮同转。眷香城而侧席，怀妙叶而旁施。爰加慧义之名，用徙安昌之号。镌镕间起，缔饰争飞。前司马苏良乂，首引甄操；前长史唐秀卿，继敦崇拓。乃立弥勒下生像一铺，诸佛新变相一龛，并对巘呈规，分崖合势，容华秀绝，相好端明。尽雕刻之奇摹，执丹青之有契。随峰写状，旌旗舍卫之兵；因石生姿，花叶祇园之树。山靡进晚，丽饰晨岩；磵户迎宵，神光夜烛。如来应化，上辞兜率之天；菩萨分身，下入须弥之座。

时有就禅师者，俗姓冯氏，行遗生灭，思出尘劳。修定水之堤防，擢禅林之栋干。法忍以精求解脱，俯会无生；慧严以身证涅槃，坐观真谛。受踪故事，隔代同符；形骨犹存，英灵可视。岂若武担山下，惟传智士之名；蜀郡江前，别画文翁之像而已哉？又有庆法师者，俗姓王氏。贞机苦节，以般若为心谋；辅弼匡迷，以菩提为已任。遂使邑南偃化，争传廉恕之风；濮右驰情，竞起松篁之节。爰有庾子山者，文场之俊客也。自黄旗东扫，青盖西还。承有晋之衣缨，作大周之杞梓。嘉声内振，健笔傍流；翠碣高悬，丹书未缺。琼钟俯彻，犹参吐凤之音；石镜傍临，尚写回鸾之迹。

朝请大夫长史河东裴爽，公侯映代，贞白承家，临九折以长驱，下双流而作镜。清通旧德。王休征之不虚；领袖耆年，庞士元之获展。县令卫元，冰霜用足，江汉情多。传卫玠之清谈，兼卫恒之博识。牛刀屈锐，陵剑壁而裁风；凤轸鸣徽，望琴台而助化。寺主大明法师，俗姓淳于氏，盖齐上客之遗苗，汉廷尉之洪胤。避地岷濮，代为豪酋。法师住持真教，栖息妙涂，临雁塔而虔诚，仰龙宫而绎思。禅居遁迹，严君平之出尘；梵肆延宾，杨季卿之好事。上沐皇王之泽，下承连宰之功。收里巷之讴谣，览江山之体势。咸以为安昌故迹，虽篆德于前闻；新野残书，未兼芳于后叶。爰求胜律，重勒奇踪。

托勃以知已之宾，校勃以当仁之分。文通、景纯之笔，何后何先？襄川、岘岭之碑，为陵为谷。敢凭真眷，俯竭虚怀。披翰苑而长鸣，下辞庭而阔步。扬子云之继马，人远乎哉；蔡伯喈之嗣张，吾知之矣。敢作颂曰：

三千净土，八万名山。银台海上，金阙云间。

禅居不杂，觉路长闲。鸾鹤栖举，风烟往还。

蜀门南望，岷波东泻。川路黄牛，关城白马。

宝光仙镇，来清钜野。紫磴三危，丹峰四下。

显允安昌，俾侯江汉。英威外发，妙谋内断。

慧则心机，孝为身干。聿求胜迹，爰疏壮观。

跨险垂甍，缘崖构极。玉座交映，珍龛间饬。

磴道鱼鳞，山形凤翼。露清轩冕，霞明篆刻。

重峦架崄，曲岫回廊。岩扉侧启，磵户斜张。

松门石塔，竹院沙场。斋庭合梵，讲肆浮香。

郁纡甍栋，参差林沼。叶嶂奔禽，花岩度鸟。

地遥心旷，尘疏俗少。鹤唳更秋，猿吟漏晓。

法门幽寂，禅宫寥敻。树杳烟深，泉飞虹映。

实为妙域，傍滋道性。屡延铭表，频流藻咏。

铜梁上德，玉垒名师。饰传觉照，颠闱文思。

千龄道术，万古风期。重规叠矩，何代无之？










常州刺史平原郡开国公行状


某州县，洪飚未翔，灵凤垂翼；景云不烛，神龙宛颈。岂非时不可以苟遇，道不可以虚行？圣人作而万物睹，神功资而百宝用。是以山川倒徙，太阶怀息乱之臣；天地乖离，元首伫康时之具。则有得其数者，于平原公见之矣。

自星虹沓祉，开宝历于轩图；雷电窈冥，载休征于鲁谶。龙骧凤起，霸图存玉垒之云；紫盖黄旗，王迹著金陵之野。故得卿才表秀，叠彩骈踪；皂盖朱幡，连州比郡。公侯必复，子孙承百代之基；余庆不忘，仁义应千龄之运。公鼎门疏照，穴岫翔辉。分岳秀于樊侯，禀辰精于傅说。折旋儒馆，以六艺为笙簧；轩翥翰林，用两京为鼓吹。经邦化俗，涉游夏之门庭；减灶麾兵，得孙吴之阃奥。皇天眷命，圣武膺图，睹物怀人，思功去罪。寰中有事，曹参希执帛之荣；阃外多虞，周緤企中军之宠。见危授命，藏器及时。攀凤羽于九霄，候龙颜于千里。萧王内寝，频献雅诚；韩信斋坛，屡迁优秩。武德三年授中郎将，俄迁大将军一与下句并成一句。

秦王统军，皇基肇辟，天步犹难。宸扆应上相之荣，仙梦受中权之寄。被庐讲将，实赖弘图；今日佥谋，先应时望。于时弄兵窃举，犹勤甲胄；吞沙饵石，尚阻河梁。公制变以奇，荡除以杀。七擒三捷之略，绪著辕门；拔旗穿札之能，勋在盟府。五年六月加上柱国，随班列也。

翦桐疏爵，分茅建社。下断物土，上格星躔。唐虞著其升降，周汉明其损益。所以羽仪帝室，蕃卫王畿；惩恶劝善，庸贤叙德。高祖勋逾黜夏，业擅戡黎。置酒醴于南宫，扬旌旆于东府。建皇帝之号，安不忘危；览彻侯之籍，荣而思报。以公乃诚匪懈，原始要终。望严雪而识寒松，观疾风而知劲草。九年，封望都县男，贞观元年，改封县侯。

文貔禁旅，实著趫雄；清道启行，允兹多士。自非誉高朝讽，价重人谣。仍亏博望之仪，必乱钩陈之选。公早陪戎律，夙简帝心。扬历二宫，当仁不让。授左卫中郎，俄迁右虞侯率。葱山狄壤，蒲海蛮陬，信要服之外区，乃匈奴之右地。境邻蛇泽，乘劲敌而雕腾；郡迩酒泉，候宵尘而鹗视。天子乃停旒侧听，负扆晨惊。振洪策于古今，溢严勋于覆载。将使八纮昭泰，银台应益地之图；九县平夷，瑶水流寻仙之驾。贞观某年，授高昌道行营总管。

公道凝三略，功标五才，逸气横云，雄精贯月。象物而动，鼓鼙肃战士之容；推信而行，歌舞表将军之德。裹粮坐甲，轻死等于鸿毛；投袂冲冠，重义均于熊掌。凿空归惠，荒度来宾。收郑吉之前踪，复张骞之故事。庙堂颂德，魏阙畴庸，光赞六条，非公莫可。某年，授某州刺史。寻以江沲奥域，衡霍名区，楚情剽狡，吴风浇竞。火耕水耨，郡阙【当为辟】婺女之精；竦剑危冠，人寻鱄诸之弊。分宣演化，卧理切于宸襟；易俗迁讹，行吟伫于人望。贞观某年，迁睦州刺史。政刑不慝，考绩连最。俄授使持节松州都督。今上钧台嗣历，鼎邑凝图。百城劳晋武之心，千里扬汉宣之诏。玺书加秩，礼缛诸藩。纶焕层班，事高恒典。永徽中，改沙州刺史。属鳌山乱德，鸿水稽诛。扶桑落日之滨，妖朋蚁结；孤竹寻云之际，孽党蜂腾。百济遗黎，托悬巢而斩气；三韩别种，附危幕而游魂。玉帐搜兵，伫责苞茅之贡；金坛令律，将收楛矢之琛。龙朔年中，授公熊津道总管。

公昔从幕府，早厕戎行。览兵法于轩辕，受阴阳于吕望。三门五垒，得破敌之奇谋；火舰云梯，总行军之妙法。故得战无全阵，野靡坚城。摐金将跃马暂临，衔璧与牵羊相继。岂惟秋方息乱，遥闻定远之名；春谷投心，遐想度辽之策？若斯而已矣。及三军献捷，诸将论功，帝嘉乃勋，作镇炎野，授公广州都督，改封平原公。

以途邻北户，地接南池。珠崖魑魅之乡，铜柱贪残之境。累藩斯寄，历任称难。于是受以春风，临以夏日。明冠婚于县邑，布庠塾于闾阎。薤本诛强，奸豪屏气；棠阴察狱，惸独申哀。理龚遂之乱绳，解虞卿之错节。黄霸得循良之誉，绩未衒于边城；陈汤有方面之勋，位不登于剌举。兼方具美，其式【当为在】兹乎？朝廷以公屡参伯牧，骏历班条，吏不忍欺，人无胥怨。伏情驭极，留连稷野之童；托义训毗，惆怅耶溪之老。虽有黄槐紫棘，无以易尧；盛岳名都，犹闻借寇。麟德元年，改授金紫光禄大夫常州剌史。

既而天机忽爽，大渐弥留；白玉徒煎，黄金难化。台阶侧席，方膺雉冕之尊；玉女停机，俄逢鹊衣之变。以某年某月日，春秋若干，薨于公舍。

呜呼哀哉！惟公间气呈姿，灵和叶庆。凤鸣千仞，鹏搏万里。情关峻远，得意于众妙之门；性宇沈凝，忘筌于毁誉之境。因心以至，孝悌表于乡闾；临义而行，禄赐均于宗族。故得虬骤蠖屈，服冕乘轩。归汉于缔构之辰，游梁于骇乱之际。章沟雾辟，曳鶡尾而晨趋；甲馆烟开，奉旄头而夜警。鸣鼙出塞，进李牧之奇诚；露冕巡方，受苏章之直笔。方当献纳黄屋，揖拜青墀，入东寺而掌壶，处南台而曳履。不谓藏舟夜涉，负杖朝兴。丹邱之化未寻，玄扃之痛俄及。故怨深彻乐，悲躔罢市者乎？

谨状。







